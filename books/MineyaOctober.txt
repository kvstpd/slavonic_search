МИНІ́А МѢ́СѦЦЪ Ѻ҆КТѠ́ВРІЙ 
КІ́ЕВЪ. Въ тѷпогра́фїи кїево-пече́рской ла́ѵры.  ҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ ѻ҆ктѡ́врїй во гра́дѣ москвѣ̀, въ лѣ́то ѿ  ржⷭ҇тва̀ по пло́ти бг҃а сло́ва ҂ацч҃з 
Московский Сретенский монастырь, издательство  «Правило веры», 1997 
(с. 5) 
МѢ́СѦЦЪ Ѻ҆КТѠ́ВРІЙ, 
и҆мѣ́ѧй дне́й л҃а. 
Въ а҃ де́нь: 
Ст҃а́гѡ а҆пⷭ҇ла а҆на́нїи, є҆ди́нагѡ ѿ  седми́десѧти: 
И҆ прпⷣбнагѡ ѻ҆ц҃а̀ на́шегѡ рѡма́на сладкопѣ́вца: 
Въ то́йже де́нь пра́зднꙋемъ покро́въ прест҃ы́ѧ  бцⷣы: 
И҆ прпⷣбнагѡ ѻ҆ц҃а̀ на́шегѡ са́ввы, надъ ви́шерою  рѣко́ю жи́вшагѡ. 
Пра́зднество прест҃ы́ѧ бцⷣы, и҆ ст҃а́гѡ са́ввы,  слꙋ̑жбы пи̑саны по се́й слꙋ́жбѣ. 
Ве́черъ, ѻ҆бы́чнаѧ каѳі́сма. 
На Гдⷭ҇и, воззва́хъ, стїхи̑ры а҆пⷭ҇ла, гла́съ д҃.  Поⷣ: Зва́нный свы́ше: 
И҆́же зарю̀ бжⷭ҇твеннꙋю прїе́мь, ꙳ є҆гда̀  манове́нїемъ лꙋ́чшимъ ѡ҆слѣпле́нъ, ꙳ пре́жде мра́комъ  держи́мь, ꙳ прїи́де къ тебѣ̀ са́ѵлъ, ꙳ бжⷭ҇твеннагѡ просѧ̀  ѡ҆чище́нїѧ: ꙳ тогда̀ всебл҃же́нне ꙗ҆́кѡ і҆ера́рхъ мꙋ́дръ, ꙳  сынотвори́ши є҆го̀ креще́нїемъ, ꙳ пото́мъ хотѧ́щаго  вселе́ннꙋю всю̀ ѡ҆сынотвори́ти. ꙳ тѣ́мъ съ ни́мъ бл҃жи́мъ  тѧ̀ ꙳ хрⷭ҇то́ва а҆пⷭ҇ла, а҆на́нїе бг҃омꙋ́дре: ꙳ моли́тесѧ,  спасти́сѧ на́мъ. 
Наꙋчи́всѧ бжⷭ҇твєннымъ пресла́внѡ, ꙳ гро́ма  крѣ́пльше, бл҃же́нне, ꙳ вострꙋби́лъ є҆сѝ ꙳ сло́во бж҃їе  спаси́тельное, ꙳ и҆ спѧ́щыѧ во гробѣ́хъ сꙋеты̀ возбꙋди́лъ  є҆сѝ, ꙳ оу҆мерщвле́нїе ѿве́ргшыѧ, ꙳ мє́ртвымъ  соѡбита́ющее, ꙳ и҆ во а҆́дѣ держи̑мыѧ воз̾ѡбраща́ющее, ꙳  ꙗ҆̀же содѣ́лалъ є҆сѝ оу҆мертви́вшагѡ ме́ртвость, ꙳  сосꙋ́ды че́стны і҆и҃са влⷣки, ꙳ и҆ сп҃са дꙋ́шъ на́шихъ. 
Ꙗ҆́кѡ свѣтоно́сецъ, ꙳ ꙗ҆́кѡ бжⷭ҇твенный  проповѣ́дникъ, ꙳ (с. 6) ꙗ҆́кѡ свидѣ́тель бг҃оизбра́нный ꙳  стрⷭ҇те́й хрⷭ҇то́выхъ, ꙳ и҆ бꙋ́дꙋщїѧ ꙗ҆ви́тисѧ  неизрече́нныѧ сла́вы, ꙳ снаслѣ́дникъ же и҆ сприча́стникъ, ꙳  сы́й со влⷣкою, ꙳ и҆ наслажда́ѧсѧ и҆стека́ющагѡ всегда̀  свѣтоли́тїѧ, ꙳ ѿ незаходи́магѡ свѣ́та, бг҃оглаго́ливе, ꙳  свѣ́тлый соверша́ющыѧ тво́й ны́нѣ пра́здникъ, ꙳ моли́твами  твои́ми, ꙳ ѿ мра́чныхъ бѣ́дъ, а҆на́нїе, и҆зба́ви. 
И҆́ны стїхи̑ры рѡма́на, гла́съ а҃. Подо́бенъ: Нбⷭ҇ныхъ  чинѡ́въ: 
Краснопѣ́сниваѧ цѣвни́ца ꙳ бжⷭ҇твеннагѡ дх҃а, ꙳  славі́й и҆ щꙋ́ръ бжⷭ҇твенныхъ пѣ́сней, ꙳ свирѣ́ль  цр҃ко́внаѧ, ꙳ всѣ̑мъ на́мъ своѧ̑ предлага́етъ  сладкопѣ́снєннаѧ оу҆чреждє́нїѧ, ꙳ и҆ тѣ́ми весели́тъ  бг҃омꙋ̑дрыѧ. 
Свѣтлѣ́йшїй свѣти́льникъ и҆ проза́рнѣйшїй, ꙳  сладковѣща́ннаѧ гꙋ́сль, ꙳ стрꙋна̀ благознамени́тыхъ дх҃а  слове́съ, ꙳ пое́тъ ꙗ҆́снѡ наꙋча́ѧ концы̀, ꙳ немо́лчными  пѣ́сньми славосло́вити ꙳ бжⷭ҇тва̀ є҆ди́нꙋ зарю̀. 
Ты̀ влⷣцѣ всѣ́хъ ꙗ҆́кѡ предстоѧ̀, ꙳ и҆  дерзнове́нїе, ѻ҆́ч҃е, къ немꙋ̀ стѧжа́въ, ꙳ на́мъ  соверша́ющымъ па́мѧть твою̀, ꙳ и҆ свѣ́тлое твоѐ  торжество̀, ꙳ молѝ и҆зба́витисѧ бѣ́дъ и҆ напа́стей, ꙳  рѡма́не бг҃облаже́нне. 
Сла́ва, а҆пⷭ҇ла, гла́съ то́йже. Вѷзанті́ево: 
Сосꙋ́дъ и҆збра́нный, вели́кое прїѧ́телище дх҃а,  па́ѵла а҆пⷭ҇ла просвѣти́лъ є҆сѝ, прпⷣбне, бг҃омъ по  ѿкрове́нїю навы́къ, ꙗ҆́кѡ самови́децъ сло́ва и҆ таи́нникъ  чꙋде́съ є҆гѡ̀, а҆пⷭ҇лъ же пре́жде оу҆ч҃никѡ́въ, и҆  вѣ́рный строи́тель но́вагѡ завѣ́та: тѣ́мъ подража́ѧ  оу҆ч҃телѧ хрⷭ҇та̀, твою̀ кро́вь пролїѧ́лъ є҆сѝ,  мч҃ническою стра́стїю и҆сповѣ́дникъ бы́въ а҆на́нїе,  свѧщеннонача́льниче хрⷭ҇то́въ. и҆ тече́нїе соверши́въ,  вѣ́рꙋ же некра́домꙋ соблю́дъ, съ вы́шними слꙋжи́тєли въ  высоча́йшихъ водворѧ́ѧсѧ, молѝ спасти́сѧ дꙋша́мъ на́шымъ.  (с. 7) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Прехва́льнїи мч҃ницы: 
При крⷭ҇тѣ̀ предстоѧ́щи ꙳ сн҃а твоегѡ̀ и҆ бг҃а, ꙳  и҆ долготерпѣ́нїе є҆гѡ̀ смотрѧ́ющи, ꙳ глаго́лала є҆сѝ  рыда́ющи ꙳ мт҃и чⷭ҇таѧ: ꙳ оу҆вы̀ мнѣ̀, ча́до сладча́йшее,  ꙳ что̀ сїѧ̑ стра́ждеши ꙳ непра́веднѡ, сло́ве бж҃їй, ꙳ да  спасе́ши человѣ́чество; 
Стїхо́вна ѻ҆ктѡ́иха: и҆ а҆пⷭ҇ла сті́хъ, гла́съ д҃, съ  припѣ́вомъ: 
Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. 
Страстоте́рпческое прїѧ́телище, ꙗ҆ви́лсѧ є҆сѝ  а҆на́нїе а҆пⷭ҇ле, ка́менїемъ ꙗ҆́кѡ цвѣ́ты оу҆чаща́емь, за  пострада́вшаго пло́тїю на́съ ра́ди распѧ́тїе во́льнѣ,  кро́вь твою̀ пролїѧ́лъ є҆сѝ. тѣ́мъ и҆ дама́скъ хва́литсѧ  свѧще́ннымъ твои́мъ торжество́мъ дне́сь. не то́чїю же то́й,  но и҆ всѧ̀ подсо́лнечнаѧ чꙋде́съ твои́хъ зна́мєнїѧ ꙗ҆́вѣ  проповѣ́дающи, вопїе́тъ: моли́сѧ къ бг҃ꙋ, дарова́ти на́мъ  согрѣше́нїй проще́нїе. 
Сла́ва, прпⷣбнагѡ, гла́съ ѕ҃: 
Пе́рвое до́брыхъ нача́ло ꙗ҆ви́лсѧ є҆сѝ спасе́нїѧ  вина̀, рѡма́не ѻ҆́ч҃е на́шъ: а҆́гг҃льское бо соста́вивъ  пѣснопѣ́нїе, бг҃олѣ́пїю показа́лъ є҆сѝ житїѐ твоѐ.  хрⷭ҇та̀ бг҃а молѝ, напа́стей и҆ бѣ́дъ и҆зба́вити пою́щыѧ  тѧ̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Тридне́венъ: 
Ви́дѧщи тѧ̀ распина́ема хрⷭ҇тѐ, тебѐ ро́ждшаѧ,  вопїѧ́ше: что̀ стра́нное є҆́же ви́жꙋ та́инство сн҃е мо́й;  ка́кѡ на дре́вѣ оу҆мира́еши пло́тїю повѣ́шенъ, жи́зни  пода́телю; 
Тропа́рь а҆пⷭ҇ла, гла́съ г҃: 
А҆пⷭ҇ле ст҃ы́й а҆на́нїе, молѝ ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, прпⷣбнагѡ, гла́съ и҃: 
Въ тебѣ̀ ѻ҆́ч҃е, и҆звѣ́стнѡ спасе́сѧ є҆́же по  ѻ҆́бразꙋ: (с. 8) прїи́мъ бо крⷭ҇тъ послѣ́довалъ є҆сѝ,  хрⷭ҇тꙋ̀, и҆ дѣ́йствꙋѧ оу҆чи́лъ є҆сѝ презира́ти оу҆́бѡ  пло́ть, прехо́дитъ бо, прилѣжа́ти же ѡ҆ дꙋшѝ ве́щи  безсме́ртнѣй. тѣ́мже и҆ со а҆́гг҃лы сра́дꙋетсѧ прпⷣбне  рѡма́не дх҃ъ тво́й. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
На оу҆́трени, канѡ́нъ ѻ҆ктѡ́иха є҆ди́нъ, и҆  а҆пⷭ҇ла, на д҃, є҆гѡ́же краегране́сїе: А҆на́нїи сла́ва да  просла́витсѧ. 
Творе́нїе і҆ѡа́нна мона́ха: 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ѿве́рземъ оу҆ста̀ похва̑льнаѧ, оу҆ѧсни́мъ  ѧ҆зы́къ въ па́мѧти всѝ вѣ́рнїи началопа́стырѧ а҆на́нїи, и҆  съ ни́мъ бг҃ꙋ на́шемꙋ воспои́мъ. 
Женихꙋ̀ пречⷭ҇томꙋ невѣстово́дитъ нескве́рнꙋю  невѣ́стꙋ а҆на́нїа пресла́вный, хрⷭ҇тꙋ̀ сꙋ́щꙋю здѣ̀  цр҃ковь: съ не́юже ꙗ҆́снѡ бг҃ꙋ на́шемꙋ воспои́мъ. 
Пе́рвый бы́лъ є҆сѝ оу҆ч҃ни́къ, но́вомꙋ дае́ши  прозрѣ́нїе оу҆ч҃никꙋ̀, дре́вле гони́телю, а҆на́нїе, и҆  пѣснопое́ши: воспои́мъ бг҃ꙋ на́шемꙋ. 
Бг҃оро́диченъ: 
Чи́ни тѧ̀ а҆́гг҃льстїи, и҆ земны́хъ ро́ди,  безневѣ́стнаѧ мт҃и, непреста́ннѡ хва́лѧтъ: зижди́телѧ бо  и҆́хъ, ꙗ҆́коже младе́нца, на ѡ҆б̾ѧ́тїихъ твои́хъ носи́ла  є҆сѝ. 
И҆́нъ канѡ́нъ прпⷣбнагѡ, гла́съ ѕ҃. 
Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Свѣтосїѧ̑нныѧ лꙋчы̀ ѿ нб҃съ на́мъ низпослѝ, (с.  9) моли́твами твои́ми мꙋ́дре рѡма́не бжⷭ҇твенне, твою̀  похвали́ти свѧще́ннꙋю па́мѧть пѣ́сньми. 
Ѿ ю҆́ности ве́сь ты̀ хрⷭ҇тꙋ̀, тѧ̀ сама́го  предложи́въ, послѣ́довалъ є҆сѝ є҆мꙋ̀, свѣтоза́рными  сїѧ́ньми оу҆́мъ съ нб҃сѐ рѡма́не, ѡ҆блистава́ѧ. 
Оу҆кра́шенъ добро́тою вседѣ́тельнагѡ и҆ ст҃а́гѡ  дх҃а, ꙗ҆́кѡ ѕвѣзда̀ свѣтосїѧ́ннаѧ, добродѣ́телей  свѣ́тлостїю мꙋ́дре, ꙗ҆ви́лсѧ є҆сѝ рѡма́не мі́ра  концє́мъ. 
Бг҃оро́диченъ: 
И҆зъ тебє̀ про́йде неизрече́ннѡ бж҃їе сло́во  собезнача́льное, въ послѣ̑днѧѧ времена̀: и҆ пе́рвагѡ  человѣ́ка а҆да́ма во тлю̀ па́дшаго бцⷣе, возспасѐ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Повелѣ́нїю послѣ́дꙋѧ оу҆чи́телѧ твоегѡ̀, бы́лъ  є҆сѝ а҆рхїере́й, страстоте́рпческое же приноше́нїе  а҆пⷭ҇ле. 
Ми́лостива моли́твами твои́ми бг҃оꙋвѣ́тливыми  содѣ́лай и҆зба́вителѧ, тебѐ пою́щымъ, а҆на́нїе а҆пⷭ҇ле. 
Всѐ тебѣ̀ свѧза̀ ѕвѣ́рѧ стремле́нїе гдⷭ҇ь  ꙗ҆ви́всѧ, свѣ́томъ незрече́ннымъ ѡ҆мрачи́въ лицѐ. 
Бг҃оро́диченъ: 
Тѧ̀ всѝ стѧжа́хомъ прибѣ́жище и҆ стѣ́нꙋ на́шꙋ,  хрⷭ҇тїа́не: и҆ тѧ̀ славосло́вимъ немо́лчнѡ безневѣ́стнаѧ. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Оу҆́мъ тво́й рѡма́не мꙋ́дре, бы́сть ѻ҆би́телище  трⷪ҇цы ст҃ы́ѧ, и҆сполнѧ́емь благоче́стнѡ зна́нїѧ  и҆́стиннагѡ, и҆сточа́ѧ бжⷭ҇твєннаѧ проповѣ̑данїѧ. 
Стрꙋи̑ и҆скипѣ̀ тече́нїй честны́й тво́й ѧ҆зы́къ,  поѧ̀ (с. 10) бжⷭ҇твєннаѧ, и҆ оу҆ѧснѧ́ѧ мꙋ́дростнѡ  хрⷭ҇то́во къ на́мъ ѿ дв҃ы ржⷭ҇тво̀ неизрече́нное. 
Сѐ пита́еши ѻ҆би́льнѡ мꙋ́дрыми оу҆че́ньми, и҆  кра́сными пѣснопѣ̑нїи, по́мыслы на́шѧ: и҆ и҆сполнѧ́еши  сла́дости бж҃е́ственнѣйшїѧ, рѡма́не бг҃огла́се. 
Бг҃оро́диченъ: 
Всѣ́хъ є҆сѝ во́инствъ вы́шши дв҃о, тѣ́хъ бо  содѣ́телѧ, сн҃а бж҃їѧ зачала̀ є҆сѝ во оу҆тро́бѣ, и҆  ро́ждши, пребыва́еши приснодв҃а. 
Конда́къ прпⷣбнагѡ, гла́съ и҃. 
Бжⷭ҇твенными добродѣ́тельми дх҃а и҆змла́да  оу҆краси́всѧ рѡма́не премꙋ́дре, цр҃кви хрⷭ҇то́вѣ  пречестно́е оу҆краше́нїе бы́лъ є҆сѝ: пѣ́нїемъ бо  прекра́снымъ оу҆краси́въ ю҆̀ бл҃же́нне. тѣ́мъ мо́лимъ тѧ̀:  пода́ждь жела́ющымъ бж҃е́ственнагѡ дарова́нїѧ твоегѡ̀,  ꙗ҆́кѡ да вопїе́мъ тѝ: ра́дꙋйсѧ ѻ҆́ч҃е пребл҃же́нне,  красото̀ цр҃ко́внаѧ. 
Сѣда́ленъ а҆пⷭ҇ла, гла́съ то́йже. Подо́бенъ:  Премꙋ́дрости: 
Просвѣще́нъ позна́нїемъ бжⷭ҇твеннымъ свѧще́нникъ же  и҆ мꙋ́ченикъ і҆и҃совъ, и҆ бжⷭ҇твенный а҆пⷭ҇лъ а҆на́нїе,  бы́лъ є҆сѝ. и҆ и҆ногда̀ гони́телѧ са́ѵла нарица́ема,  ѡ҆слѣпле́на манове́нїемъ вы́шнимъ, сла́вне, въ водѣ̀  погрꙋзи́въ, бг҃осодѣ́тельнымъ наꙋче́нїемъ лꙋ́чша є҆го̀  показа́лъ є҆сѝ, просвѣти́телѧ дꙋша́мъ на́шымъ. сегѡ̀  ра́ди вопїе́мъ тѝ: молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чествꙋ́ющымъ любо́вїю свѧтꙋ́ю па́мѧть  твою̀. 
Сла́ва, прпⷣбнагѡ, гла́съ є҃. Подо́бенъ:  Собезнача́льное сло́во: 
Насажде́нъ, ꙗ҆́коже дре́во ѻ҆́ч҃е блаже́нне, при  и҆схо́дищихъ во́дъ по́стническихъ, бжⷭ҇твеннымъ  содѣ́йствомъ плоды̀ болѣ́зней твои́хъ во вре́мѧ  ꙗ҆́вственнѡ садодѣ́лателю и҆ творцꙋ̀ ѿда́лъ є҆сѝ.  сегѡ̀ ра́ди свѧтꙋ́ю твою̀ пое́мъ па́мѧть, чествꙋ́юще тѧ̀  рѡма́не прпⷣбне. (с. 11) 
И҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное, и҆ непосты́дное, стѣно̀ и҆  покро́ве и҆ приста́нище прибѣга́ющымъ къ тебѣ̀ приснодв҃о  чⷭ҇таѧ, сн҃а твоего̀ и҆ бг҃а молѝ со а҆́гг҃лы, оу҆мире́нїе  да́ти мі́рꙋ, и҆ спасе́нїе, и҆ ве́лїю ми́лость. 
Крⷭ҇тобг҃оро́диченъ: 
На крⷭ҇тѣ̀ зрѧ́щи тѧ̀ хрⷭ҇тѐ, мт҃и твоѧ̀, во́льнѡ  посредѣ̀ разбо́йникѡвъ ви́сѧща, растерза́ющисѧ оу҆тро́бою  мт҃рски, гл҃го́лаше: безгрѣ́шный сн҃е, ка́кѡ непра́веднѡ на  крⷭ҇тѣ̀ ꙗ҆́коже ѕлодѣ́й пригвожде́нъ є҆сѝ,  человѣ́ческїй ро́дъ хотѧ̀ ѡ҆живи́ти, ꙗ҆́кѡ бл҃гоꙋтро́бенъ; 
Пѣ́снь д҃. І҆рмо́съ:  
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Тобо́ю хрⷭ҇тѐ, наказꙋ́емь, страда́льчески  побѣжда́етъ сме́рть, а҆на́нїа приснопа́мѧтный ѿ тебє̀  по́чєсти воспрїима́ѧ. 
Оу҆ч҃ни́къ бы́лъ є҆сѝ гони́магѡ сло́ва,  приснопа́мѧтне а҆на́нїе, и҆ оу҆чи́тель бг҃оче́стїѧ  гонѧ́щемꙋ. 
Ꙗ҆ви́ тѧ гдⷭ҇ь са́ѵлꙋ без̾ѻче́снꙋ кры́ющасѧ, и҆  показа́ тѧ хода́таѧ а҆на́нїе, тогѡ̀ и҆сцѣле́нїѧ. 
Бг҃оро́диченъ: 
Бг҃а є҆го́же родила̀ є҆сѝ, пречⷭ҇таѧ дв҃о, того̀  молѝ ѿ всѧ́кагѡ ѡ҆бстоѧ́нїѧ и҆зба́вити всѧ̑ пою́щыѧ тѧ̀. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Прїѧ́телище бы́лъ є҆сѝ бжⷭ҇твеннагѡ дх҃а, и҆  ѻ҆гнедохновє́ннаѧ оу҆ста̀, возглаша̑ющаѧ бжⷭ҇твєннаѧ  пѣснопѣ̑нїѧ, и҆ наслажда̑ющаѧ дꙋ́шы, рѡма́не,  притека́ющихъ тѝ. 
Ꙗ҆́кѡ цѣвни́ца ты̀ бы́лъ є҆сѝ небе́снаѧ, и҆  гꙋ́сль, всѧ́кꙋю къ себѣ̀ влекꙋ́щи мы́сль повѣстьмѝ  твои́ми, и҆ кра́сными твои́ми пѣснопѣ̑нїи. (с. 12) 
Бл҃года́ть дхнѐ, и҆ всели́сѧ въ свѣтоно́снꙋю твою̀  дꙋ́шꙋ, вседѣ́тельнагѡ и҆ прест҃а́гѡ дх҃а, прехва́льне, и҆  тѧ̀ прїѧ́телище и҆ мꙋ́дра бг҃овѣща́телѧ содѣ́ла. 
Бг҃оро́диченъ: 
Ꙗ҆́дъ и҆злїѧ̀ въ прама́тєрнїѧ оу҆́бѡ слꙋ́хи  ѕмі́й, но ты̀, чⷭ҇таѧ, сего̀ и҆стрѧсла̀ є҆сѝ,  а҆рха́гг҃ловымъ гла́сомъ заче́нши, и҆ ро́ждши хрⷭ҇та̀. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Въ бꙋ́ри сꙋ́щымъ приста́нище бжⷭ҇твенное,  приснотекꙋ́щїй и҆сто́чникъ показа̀ тѧ̀: во тмѣ́ же сꙋ́щымъ  зарю̀, непристꙋ́пный свѣ́тъ, содѣ́ла тѧ̀, а҆на́нїе  бл҃же́нне, и҆ ꙗ҆́кѡ оу҆ч҃ника̀ достоѧвле́нна, ми́лостивнѡ  въ тебѣ̀ воспочива́ѧй. 
Ви́дѧй сокровє́ннаѧ, и҆ пре́жде бытїѧ̀ вѣ́дый  всѧ́чєскаѧ, тебѣ̀ таѧ́щемꙋсѧ таѧ́щагосѧ сл҃нца ꙗ҆вѝ,  и҆ногда̀ гони́телѧ, не по мно́зѣ вре́мени разорѧ́емыѧ ѿ  негѡ̀ и҆́стины а҆пⷭ҇тола. 
Постиже́нїѧ коне́цъ, неизслѣ́димый твоегѡ̀  строе́нїѧ: тѣ́мъ бо, сп҃се, стра́шнаѧ и҆зничто́жисѧ  сме́рть. сегѡ̀ ра́ди а҆на́нїа, ꙗ҆́кѡ побѣди́тель и҆  і҆ера́рхъ, за тѧ̀ ра́дꙋѧсѧ закала́етсѧ. 
Бг҃оро́диченъ: 
Мт҃рнее дерзнове́нїе є҆́же къ сн҃ꙋ твоемꙋ̀ и҆мꙋ́щи,  пречⷭ҇таѧ, сро́днагѡ промышле́нїѧ є҆́же ѡ҆ на́съ, не  пре́зри мо́лимсѧ: ꙗ҆́кѡ тебѐ и҆ є҆ди́нꙋ хрⷭ҇тїа́не ко  влⷣцѣ ѡ҆чище́нїе ми́лостивнѡ предлага́емъ. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ꙗ҆́кѡ благолѣ́пнѣйшо ст҃и́лище, сосꙋ́дъ ꙗ҆́кѡ  (с. 13) чистѣ́йшїй оу҆тѣ́шителева бл҃года́ть ѡ҆брѣ́тши  тѧ̀, рѡма́не бг҃омꙋ́дре, хра́мъ содѣ́ла, свѣ́томъ  оу҆кра́шенъ, и҆ всели́сѧ. 
Воплоще́ннаго сн҃а бж҃їѧ ро́ждшаѧ и҆́стиннѡ, твою̀  дꙋ́шꙋ просвѣтѝ, и҆ оу҆́мъ бжⷭ҇твеннагѡ зна́нїѧ и҆спо́лни,  въ нощѝ предста́вши тебѣ̀ приснодв҃а. 
Списа́ньми твои́хъ свѧще́нныхъ слове́съ,  приснопа́мѧтне, ꙗ҆ви́всѧ всѣ̑мъ вои́стиннꙋ сладча́йшїй,  всѧ̑ оу҆веселѧ́еши, всѣ́хъ просвѣща́ѧ оу҆́мъ, и҆ всѧ̑  наꙋча́ѧ зна́нїю спаси́тельномꙋ. 
Бг҃оро́диченъ: 
Свѣ́тъ ро́ждшаѧ, ѻ҆́ч҃ее сло́во присносꙋ́щное,  чⷭ҇таѧ, свѣща́тельными моли́твами твои́ми просвѣтѝ  оу҆́мъ мо́й, и҆ ѿженѝ тмꙋ̀ дꙋшѝ моеѧ̀, пречⷭ҇таѧ  влⷣчце. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Слꙋжи́ти навы́къ бг҃ꙋ жи́вꙋ свѧще́ннѣйше,  разрꙋши́лъ є҆сѝ многоча́стное безꙋ́мныхъ ѕлонра́вїе,  є҆ди́номꙋ наꙋча́ѧ а҆на́нїе, покланѧ́тисѧ трїѷпоста́сномꙋ  бж҃ествꙋ̀. 
Прїе́мъ въ рꙋ́цѣ твоѝ цр҃кѡ́внаѧ корми̑ла, къ  ко́рмчїю хрⷭ҇тꙋ̀ прише́лъ є҆сѝ а҆пⷭ҇ле: и҆ сїю̀ дꙋ́хомъ  ꙗ҆́кѡ кора́бль бжⷭ҇твенный, а҆на́нїе, оу҆пра́вилъ є҆сѝ. 
Созда́вый пра́вый пꙋ́ть, правоше́ствꙋющемꙋ  посыла́емꙋ бы́ти, сла́вномꙋ твоемꙋ̀ оу҆ч҃никꙋ̀ повелѣ́лъ  є҆сѝ, влⷣко, пра́веднѣйшагѡ твоегѡ̀ и҆збра́нїѧ сосꙋ́дъ,  ѿкрыва́ѧ молѧ́щасѧ. 
Бг҃оро́диченъ: 
Да и҆зба́вимсѧ ѿ лю́тыхъ прегрѣше́нїй, мольба́ми  твои́ми, бг҃ороди́тельнице чⷭ҇таѧ: и҆ да оу҆лꙋчи́мъ,  пречⷭ҇таѧ, бжⷭ҇твенное сїѧ́нїе, и҆зъ тебє̀ неизрече́ннѡ  воплоще́ннагѡ сн҃а бж҃їѧ. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ (с. 14) ти́хомꙋ приста́нищꙋ твоемꙋ̀ прите́къ,  вопїю́ ти: возведѝ ѿ тлѝ живо́тъ мо́й, многоми́лостиве. 
Просвѣще́нїѧ и҆сполнѧ́емь, и҆ къ высотѣ̀  добродѣ́телей бжⷭ҇твеннѡ возводи́мъ, небре́глъ є҆сѝ ѡ҆  всѣ́хъ земны́хъ: и҆ сто́лпъ нбⷭ҇ный и҆ свѣти́льникъ  благоче́стїѧ бы́лъ є҆сѝ. 
Пло́ти оу҆вѧди́лъ є҆сѝ жела̑нїѧ, и҆ дꙋ́шꙋ твою̀  оу҆краси́лъ є҆сѝ свѣтлѣ́йшими чистоты̀ ѡ҆заре́ньми. и҆  добро́тꙋ рачи́тельнꙋю добродѣ́телей благолѣ́пїемъ  ѡ҆бложи́лъ є҆сѝ. 
Возненави́дѣвъ привре́менное и҆ сꙋ́етное, и҆  гнило́е и҆ те́чное наслажде́нїе, къ хра́мꙋ бцⷣы прилѣжѧ̀,  оу҆́мъ ѡ҆свѧти́лъ є҆сѝ, и҆ дꙋ́шꙋ и҆ тѣ́ло, достосла́вне. 
Бг҃оро́диченъ: 
Всѝ предзрѧ́ще прⷪ҇ро́цы свѣ́тлѡ бꙋ́дꙋщее  по́слѣжди ѿ дв҃ы, хрⷭ҇тѐ мо́й, твоѐ на землѝ  пренепоро́чное ржⷭ҇тво̀, ꙗ҆́вственнѡ бг҃ови́дцы  провѣща́ша. 
Конда́къ а҆пⷭ҇ла, гла́съ в҃. Подо́бенъ: Въ мл҃твахъ: 
Въ моли́твахъ теплѣ́йшїй застꙋ́пниче, и҆ просѧ́щымъ  скорѣ́йшїй послꙋ́шателю, прїимѝ моле́нїе, а҆на́нїе, на́ше,  и҆ хрⷭ҇та̀ молѝ поми́ловати ны̀, є҆ди́наго во ст҃ы́хъ  почива́ющаго. 
І҆́косъ: 
Просвѣще́нїемъ сїѧ́нїѧ твоегѡ̀ просвѣти́въ,  хрⷭ҇тѐ мо́й, мра́къ моегѡ̀ се́рдца и҆ слѣпотꙋ̀, да́ждь мѝ  сло́во, похвали́ти чи́стымъ смы́сломъ а҆пⷭ҇ла бг҃оза̑рныѧ  добродѣ́тєли, и҆ стра̑сти блаже́ннагѡ: и҆сто́чникъ бо ты̀  є҆сѝ мꙋ́дрости, и҆ пода́тель благи́хъ, многоблагоꙋтро́бне.  тѣ́мъ оу҆ѧсни́въ ѧ҆зы́къ мо́й, пѣ́сненное прїимѝ  похвале́нїе, є҆ди́не во ст҃ы́хъ почива́ѧй. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Да вострꙋ́битъ мꙋ́дреннѡ бг҃оизбра́нное ста́до, (с.  15) бл҃гогла́сною трꙋбо́ю, страда̑нїѧ па́стырѧ а҆на́нїи,  вопїѧ̀ своемꙋ̀ началопа́стырю хрⷭ҇тꙋ̀: ѻ҆тцє́въ на́шихъ  бж҃е, бл҃гослове́нъ є҆сѝ. 
Да сла́витъ тѧ̀ оу҆ч҃ника̀ бж҃їѧ, а҆на́нїе, и҆  і҆ера́рха вѣ́рна, и҆ свидѣ́телѧ бжⷭ҇твенныхъ страда́нїй,  возглаша́ющи честна́ѧ цр҃ковь хрⷭ҇то́ва: ѻ҆тцє́въ на́шихъ  бж҃е, бл҃гослове́нъ є҆сѝ. 
Не сме́рти боѧ́знїю, по любо́вїю па́ствы скрыва́ѧсѧ,  во́лка ꙗ҆́коже а҆́гнца зрѧ̀ оу҆кроти́вшасѧ, а҆на́нїа  зовѧ́ше: ѻ҆тцє́въ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Ѿ двⷭ҇твенныхъ ложе́снъ вопло́щсѧ, ꙗ҆ви́лсѧ  є҆сѝ, хрⷭ҇тѐ, на спасе́нїе на́ше. тѣ́мже твою̀ мт҃рь  вѣ́дѧще бцⷣꙋ, правосла́внѡ зове́мъ: ѻ҆тцє́въ на́шихъ  бж҃е бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Бцⷣꙋ марі́ю бг҃омꙋ́дра и҆мѣ́лъ є҆сѝ оу҆чи́телѧ,  вразꙋмлѧ́ющꙋю тѧ̀ и҆ наꙋча́ющꙋю, и҆ пѣ́ти повелѣва́ющꙋю:  бл҃гослове́нъ є҆сѝ гдⷭ҇и, бж҃е ѻ҆тє́цъ на́шихъ. 
Возсїѧ́лъ є҆сѝ въ мі́рѣ ꙗ҆́кѡ свѣтлѣ́йшее  со́лнце, рѡма́не бг҃омꙋ́дре, и҆ свѣ́тлѡ просвѣща́ѧ вѣ́рою  зовꙋ́щыѧ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Твои́хъ глагѡ́лъ вѣща́нїе вселе́ннꙋю и҆спо́лни, и҆  краснѡ̀ пѣснопѣ́ти хрⷭ҇тꙋ̀ человѣ́ки наꙋчѝ:  бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Бг҃оро́диченъ: 
Ны́нѣ блажа́тъ тѧ̀ всѝ ро́ди человѣ́честїи, бцⷣе  чⷭ҇таѧ, ꙗ҆́коже прорекла̀ є҆сѝ, и҆ вѣ́рою сла́вѧтъ:  бл҃гослове́нъ пречⷭ҇таѧ, пло́дъ чре́ва твоегѡ̀. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ (с. 16) разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Стра́нно слы́шати мнѧ́ше а҆на́нїа сла́вный, ѿ  восхити́тельныѧ гꙋби́телѧ ста́да твоегѡ̀ си́лы, влⷣко,  па́че сло́въ премѣне́нїе къ па́стырскомꙋ чи́нꙋ. тѣ́мъ  и҆гра́ѧ вопїѧ́ше: ѻ҆́троцы, благослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Да ра́дꙋетсѧ дне́сь, и҆ да и҆гра́етъ дх҃омъ  всесла́вный и҆ блаже́нный гра́дъ тво́й, твоегѡ̀  благополꙋчи́въ застꙋпле́нїѧ сла́вне, и҆ благодарѧ̀ сп҃са да  вопїе́тъ: ѻ҆́троцы, благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Животворѧ́щимъ повелѣ́нїемъ а҆на́нїе прече́стне,  свѣтотвори́вꙋю ви́дѣннагѡ си́лꙋ са́ѵлꙋ проповѣ́далъ  є҆сѝ: и҆ ѿрази́лъ є҆сѝ ѡ҆слѣпле́нїе, враче́вствєнныѧ  твоѧ̑ возложи́въ дла̑ни, стрѣ́лы ѕмїи̑ныѧ и҆сто́рглъ є҆сѝ  ꙗ҆́кѡ чешꙋи̑, вопїѧ̀: превозноси́те хрⷭ҇та̀ во вѣ́ки. 
Трⷪ҇ченъ: 
Трисвѣ́тлое бжⷭ҇тво̀, є҆ди́нственнꙋю сїѧ́ющꙋю  зарю̀, ѿ є҆ди́нагѡ трїѷпоста́снагѡ є҆стества̀ роди́телѧ  безнача́льна, є҆диноесте́ственно же сло́во ѻ҆́ч҃ее, и҆  сца́рствꙋющаго є҆диносꙋ́щнаго дх҃а, ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Бг҃оро́диченъ: 
Въ нꙋ́ждахъ спаса́ющаѧ, и҆ те́плѣ  предста́тельствꙋющаѧ, всѣ̑мъ сꙋ́щымъ въ печа́ли всест҃а́ѧ  влⷣчце, оу҆милосе́рдисѧ, спаси́ мѧ, и҆ лю́тѣ па́дша  воздви́гни, рꙋ́кꙋ по́мощи пре́жде конца̀ подаю́щи, да не  но́щь мѧ̀ сме́ртнаѧ ѡ҆бы́метъ спѧ́ща: да тѧ̀ по до́лгꙋ  сла́влю во вѣ́ки. 
И҆́нъ. І҆рмо́съ: 
За зако́ны ѻ҆ч҃єскїѧ бл҃же́ннїи въ вавѷлѡ́нѣ  ю҆́ношы (с. 17) предбѣ́дствꙋюще, царю́ющагѡ ѡ҆плева́ша  повелѣ́нїе безꙋ́мное, и҆ совокꙋ́плени, и҆́мже не свари́шасѧ  ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь,  гдⷭ҇а по́йте дѣла̀, и҆ превозноси́те во всѧ̑ вѣ́ки. 
Всю̀ мі́ра красотꙋ̀ и҆ сла́дость и҆ сла́вꙋ  ѿтрѧ́съ, дꙋ́шꙋ твою̀ впери́лъ є҆сѝ къ вы̑шнимъ ликѡ́мъ,  къ та́мѡшнимъ сла́вамъ и҆ свѣ́тлостѧмъ мꙋ́дре, къ  добро́тамъ неизречє́ннымъ, къ пребыва́нїємъ та́мѡшнимъ, къ  свѣ́тꙋ бг҃онача́лїѧ, зовѧ̀: тѧ̀ превозно́симъ хрⷭ҇тѐ, во  вѣ́ки. 
Бжⷭ҇твеннымъ жела́нїемъ распалѧ́емь, восхождє́нїѧ  положи́лъ є҆сѝ въ се́рдцы твое́мъ, и҆ безпло́тное во  пло́ти житїѐ стѧжа́лъ є҆сѝ: а҆́гг҃льскимъ чинѡ́мъ  подо́бѧсѧ мꙋ́дре, та́мѡ сꙋ̑щаѧ возлюби́лъ є҆сѝ въ мі́рѣ  пѣснопѣ̑нїѧ, вѣ́рою, рѡма́не, взыва́ѧ: тѧ̀ превозно́симъ  хрⷭ҇тѐ, во вѣ́ки. 
Высоковѣща́нїемъ бжⷭ҇твенныхъ твои́хъ, и҆  сладча́йшихъ слове́съ, блаже́ннѣйше рѡма́не, всѧ́къ  по́мыслъ весели́ши человѣ́кѡвъ, и҆ оу҆слажда́еши ꙗ҆́коже  нѣ́кїй пита́тель богатотво́рный, и҆ просвѣща́еши свѣ́тлѡ,  и҆ наꙋча́еши вопи́ти: гдⷭ҇а по́йте дѣла̀, и҆ превозноси́те  во всѧ̑ вѣ́ки. 
Бг҃оро́диченъ: 
Равнобо́жїемъ прельсти́въ мѧ̀, человѣкоꙋбі́йца  ѕмі́й лꙋка́внѣйшїй, ꙗ҆́кѡ плѣ́нника и҆схитѝ сла́дости  ра́йскїѧ. но влⷣка є҆стество́мъ сн҃ъ бж҃їй, вопло́щсѧ,  прїи́де ѿ дв҃ы марі́и, и҆ взѧ́тъ мѧ̀ на высотꙋ̀ ѡ҆божи́въ:  є҆го́же превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че  оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Разрꙋши́лъ є҆сѝ всехва́льне, тмꙋ̀ невѣ́дѣнїѧ,  свѣ́тъ же и҆́стинный возсїѧ́лъ є҆сѝ дама́скꙋ  трїѷпоста́сный: но ꙗ҆́кѡ чадолюби́вый ѻ҆ц҃ъ, и҆ любо́вный  пастыренача́льникъ въ правосла́внѣй вѣ́рѣ того̀ сохранѝ.  (с. 18) 
Сїѐ лѣ́тное соверша́юще торжество̀, прїиди́те  свѣтоза́рнѡ сїѧ́юще дꙋше́внымъ досто́инствомъ, трⷪ҇цы  слꙋжи́телѧ же, и҆ проповѣ́дника а҆на́нїи трїсїѧ́ннꙋю  добродѣ́тель воспои́мъ. 
Ѽ па́че человѣ́ча досто́инства твоегѡ̀ бл҃же́нне  а҆на́нїе. ꙗ҆́кѡ оу҆ч҃ни́къ бо возлю́бленъ бы́лъ є҆сѝ:  ꙗ҆́кѡ па́стырь почи́лъ є҆сѝ: и҆ ꙗ҆́кѡ страда́лецъ  хрⷭ҇тꙋ̀ спросла́вилсѧ є҆сѝ, вѣнцы̑ мч҃нически  оу҆краша́емь. 
Бг҃оро́диченъ: 
Пречⷭ҇таѧ, всенепоро́чнаѧ, сосꙋ́де благово́нїѧ,  и҆спросѝ оу҆ хрⷭ҇та̀, є҆го́же родила̀ є҆сѝ, дарова́ти  во́инствꙋ на́шемꙋ на врагѝ побѣ́дꙋ, и҆ ѿ рабо́тнагѡ  и҆́га да́ти ѡ҆сла́бꙋ лю́демъ твои̑мъ: тѧ́ бо непреста́ннѡ  велича́емъ. 
И҆́нъ. І҆рмо́съ: 
Безсѣ́меннагѡ зача́тїѧ ржⷭ҇тво̀ несказа́нное, мт҃ре  безмꙋ́жныѧ нетлѣ́ненъ пло́дъ: бж҃їе бо рожде́нїе  ѡ҆бновлѧ́етъ є҆стєства̀. тѣ́мже тѧ̀ всѝ ро́ди, ꙗ҆́кѡ  бг҃оневѣ́стнꙋю мт҃рь правосла́внѡ велича́емъ. 
Го́рнѣйшымъ сла́вне ликѡ́мъ совокꙋпи́лсѧ є҆сѝ  безплѡ́тнымъ, и҆дѣ́же неизрече́ннаѧ пребыва́етъ ра́дость,  и҆ всегда́шнее наслажде́нїе, и҆дѣ́же ѻ҆́ный бг҃онача́лїѧ  свѣ́тъ є҆́сть и҆ весе́лїе, и҆дѣ́же неизглаго́ланнаѧ  сла́ва, блаже́ннѣйше. 
Съ првⷣными внꙋ́трь бжⷭ҇твенныѧ сла́вы всели́всѧ,  зри́ши красотꙋ̀ неизрече́ннꙋю ѻ҆́нꙋю, зри́ши сла́дость  неконча́емꙋю, зри́ши добрѡ́ты нбⷭ҇ныѧ, и҆́стиннѡ жела̑нныѧ,  мꙋ́дре, ви́диши патрїа́рхѡвъ ли́ки, рѡма́не сла́вне. 
Твою̀ свѣтоно́снꙋю па́мѧть вѣ́рнѡ соверша́ющыѧ ѿ  бѣ́дъ и҆зба́ви, моли́твами твои́ми, бг҃омꙋ́дре, и҆ ѿ  всѧ́кагѡ вре́да, рѡма́не, и҆ ско́рби чꙋжда́гѡ, и҆ нбⷭ҇ныѧ  сла́вы полꙋчи́ти сподо́би и҆ црⷭ҇твїѧ го́рнѧгѡ,  бл҃же́ннѣйше. 
Бг҃оро́диченъ: 
Ѿ дре́внѧгѡ паде́нїѧ человѣ́ческїй ро́дъ (с. 19)  первозда́ннагѡ бы́сть тлѣ́ненъ, дв҃о бцⷣе, и҆ порабоще́нъ  страстьмѝ грѣхо́вными: но и҆зъ тебє̀ рожде́йсѧ пребл҃гі́й  бг҃ъ свои́мъ бл҃гоꙋтро́бїемъ того̀ воззва̀. 
Свѣти́ленъ ѻ҆ктѡ́иха. Сла́ва, а҆пⷭ҇ла. Подо́бенъ:  Жєны̀ оу҆слы́шите: 
Дама́скъ, а҆пⷭ҇ле, ны́нѣ ѡ҆ тебѣ̀ хва́литсѧ,  є҆мꙋ́же оу҆пространи́лъ є҆сѝ крѣ́пость мꙋче́нїемъ,  а҆на́нїе, оу҆чи́тель бы́въ хрⷭ҇та̀ гонѧ́щемꙋ, ꙗ҆́кѡ  оу҆ч҃ни́къ наро́читъ хрⷭ҇та̀ гони́магѡ, къ немꙋ́же ѡ҆ на́съ  моли́сѧ. 
И҆ ны́нѣ, бг҃оро́диченъ: 
Ѽ та́инствъ твои́хъ! ѽ чꙋде́съ твои́хъ! ка́кѡ по  ржⷭ҇твѣ̀ дв҃а пребыла̀ є҆сѝ, ꙗ҆́коже пре́жде ржⷭ҇тва̀;  ка́кѡ бг҃а вмѣсти́ла є҆сѝ, нигдѣ́же вмѣсти́маго; но  вои́стиннꙋ несказа̑нна твоѧ̑ сꙋ́ть всѧ̑, бл҃гослове́ннаѧ  дв҃о мт҃и марі́е. 
На стїхо́внѣ ѻ҆ктѡ́иха. Сла́ва, а҆пⷭ҇ла, гла́съ и҃.  А҆нато́лїево: 
Оу҆ч҃ничѐ сп҃совъ, і҆ера́рше сла́вне, сла́во  мꙋ́ченикѡвъ, а҆на́нїе, свѣти́льниче свѣтлѣ́йшїй, на́шъ же  градоде́ржче, прилѣ́жнѡ моли́сѧ и҆зба́вити ста́до твоѐ ѿ  бѣ́дъ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Тѧ̀ ви́дѧщи пригвожда́ема ꙳ на крⷭ҇тѣ̀ і҆и҃се, ꙳ и҆  стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко, ꙳  оу҆вы̀ мнѣ̀, вопїѧ́ше, ча́до сла́дкое, ꙳ ра̑ны непра́веднѡ  ка́кѡ терпи́ши, ꙳ врачꙋ̀, и҆сцѣли́вый человѣ́ческое  неможе́нїе, ꙳ и҆ ѿ тлѝ всѣ́хъ и҆зба́вивый, ꙳  милосе́рдїемъ твои́мъ; 
На лїтꙋргі́и бл҃жє́нна гла́са на д҃: и҆ а҆пⷭ҇ла  пѣ́снь г҃, на д҃. Прокі́менъ а҆пⷭ҇ла, гла́съ и҃: Во всю̀  зе́млю и҆зы́де вѣща́нїе и҆́хъ: Сті́хъ: Нб҃са̀  повѣ́даютъ сла́вꙋ бж҃їю: А҆пⷭ҇лъ дѣѧ́нїй зача́ло к҃а,  ѿ полꙋ̀. А҆ллилꙋ́їа, гла́съ а҃: И҆сповѣ́дѧтъ нб҃са̀  чꙋдеса̀ твоѧ̑, гдⷭ҇и. Сті́хъ: Бг҃ъ прославлѧ́емь въ  совѣ́тѣ ст҃ы́хъ. Є҆ѵⷢ҇лїе лꙋкѝ, зача́ло н҃а.  Слꙋ́шаѧй ва́съ: Прича́стенъ: Во всю̀ зе́млю: (с. 20) 
Въ то́йже де́нь пра́зднꙋемъ покро́въ прест҃ы́ѧ влⷣчцы  на́шеѧ бцⷣы и҆ приснодв҃ы мр҃і́и. 
И҆ а҆́ще хра́мъ є҆ѧ̀, и҆лѝ и҆зво́литъ настоѧ́тель  соверши́ти всено́щное бдѣ́нїе, и҆ пое́мъ слꙋ́жбꙋ є҆ѧ̀  си́це: 
На ма́лѣй вече́рни стїхи̑ры самогла́сны, гла́съ а҃,  на д҃: 
На вы́шнихъ прⷭ҇то́лѣхъ почива́ѧй є҆ди́нъ бг҃ъ,  превы́ше земны́хъ по́далъ є҆́сть ви́дѣти своемꙋ̀  оу҆го́дникꙋ, пребжⷭ҇твеннѣи рꙋ́цѣ моле́бнѡ простира́ющꙋ,  ѡ҆ гра́дѣ и҆ ѡ҆ лю́дехъ молѧ́щꙋюсѧ тебѐ влⷣчце: покры́й  и҆ ны́нѣ гпⷭ҇жѐ на́съ, ѡ҆мофо́ромъ ми́лости твоеѧ̀.  
Два́жды. 
Гра́дъ почита́ющїй тѧ̀, и҆ по до́лгꙋ сла́вѧщїй,  покрыва́еши пречⷭ҇таѧ, твои́мъ ѡ҆мофо́ромъ честны́мъ ѿ  нахожде́нїѧ проти́вныхъ, ѿ гла́да же и҆ трꙋ́са и҆  междоꙋсо́бныѧ бра́ни, дв҃о, неискꙋсобра́чнаѧ бг҃оневѣ́сто,  человѣ́кѡвъ покро́въ и҆ застꙋпле́нїе. 
Пала́та ѡ҆дꙋшевле́ннаѧ хрⷭ҇то́ва, вѣ̑рнымъ же  стѣна̀ и҆ покро́въ и҆ держа́ва: тобо́ю гра́дъ тво́й  бг҃омт҃и, спаса́етсѧ: твое́ю по́мощїю правовѣ́рнїи ца́рїе  вѣнча́ютсѧ: тобо́ю хва́лѧщїисѧ при́снѡ, побѣ̑ды на  пога̑ныѧ но́сѧтъ: покрыва́еши бо ѡ҆мофо́ромъ ми́лости  твоеѧ̀. 
Сла́ва, и҆ ны́нѣ, гла́съ ѕ҃: 
Прїиди́те, празднолю́бныхъ собо́ри, прест҃ꙋ́ю дв҃ꙋ  воспои́мъ: дне́сь бо а҆́гг҃ли со свѧты́ми пра́зднꙋютъ  честны́й покро́въ бж҃їѧ мт҃ре, и҆ къ похвале́нїю на́съ  земны́хъ призыва́ютъ вопи́ти непреста́ннымъ гла́сомъ:  ра́дꙋйсѧ, цр҃кве чꙋ́дное оу҆краше́нїе, и҆ всемꙋ̀ мі́рꙋ  преди́вный покро́въ. (с. 21) ра́дꙋйсѧ, вѣ̑рнымъ посо́бїе на  бра́нехъ, и҆ во́инѡмъ соблюде́нїе. ра́дꙋйсѧ, покро́ве и҆  застꙋпле́нїе на́ше: тебе́ бо хрⷭ҇тїа́нскїй ро́дъ  непреста́ннѡ блажи́тъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Сла́ва на нб҃сѣ́хъ, ꙳ и҆ на землѝ весе́лїе, ꙳  ꙗ҆́кѡ цр҃и́ца ꙳ со всѣ́ми ст҃ы́ми, ꙳ за всѧ̑ ны̀ въ цр҃кви  мо́литсѧ. 
Сті́хъ: Слы́ши дщѝ и҆ ви́ждь, приклонѝ оу҆́хо  твоѐ. 
Прїиди́те вѣ́рнїи ꙳ во ст҃ꙋ́ю це́рковь, ꙳ та́мѡ бо  бцⷣа ꙳ ѡ҆мофо́ромъ покрыва́етъ лю́ди ꙳ ѿ всѣ́хъ  напа́стей вра́жїихъ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Пречⷭ҇таѧ бцⷣе, ꙳ не забꙋ́ди на́съ ꙳ твои́хъ  рабѡ́въ: ꙳ но за ны̀ моли́сѧ, ꙳ вѣ́рою пою́щыѧ тѧ̀. 
Сла́ва, и҆ ны́нѣ, гла́съ г҃: 
Прїиди́те всѝ празднолю́бцы, честны́й покро́въ  бж҃їѧ мт҃ре оу҆блажи́мъ: къ сн҃ꙋ бо рꙋ́цѣ ми́лостивнѡ  прострѐ, и҆ ст҃ы́мъ покро́вомъ є҆ѧ̀ мі́ръ ѡ҆гражде́нъ  бы́сть. тѣ́мже оу҆сты̀ и҆ се́рдцемъ, и҆ пѣ́сньми и҆  пѣ̑нїи дх҃о́вными, со всѣ́ми притека́ющими пра́зднꙋимъ  свѣ́тлѡ. 
Тропа́рь, гла́съ д҃: 
Дне́сь благовѣ́рнїи лю́дїе свѣ́тлѡ пра́зднꙋемъ,  ѡ҆сѣнѧ́еми твои́мъ, бг҃ома́ти, прише́ствїемъ, и҆ къ твоемꙋ̀  взира́юще пречⷭ҇томꙋ ѻ҆́бразꙋ, оу҆ми́льнѡ глаго́лемъ:  покры́й на́съ честны́мъ твои́мъ покро́вомъ, и҆ и҆зба́ви  на́съ ѿ всѧ́кагѡ ѕла̀, молѧ́щи сн҃а твоего̀ хрⷭ҇та̀ бг҃а  на́шего, спастѝ дꙋ́шы на́шѧ. 
И҆ ѿпꙋ́стъ. 
На вели́цѣй вече́рни, Блаже́нъ мꙋ́жъ: а҆нтїфѡ́нъ  а҃. 
Стїхи̑ры на и҃, гла́съ а҃. Подо́бенъ: Ѽ ди́вное  чꙋ́до: 
Ѽ вели́кое застꙋпле́нїе печа̑льнымъ є҆сѝ бцⷣе  чⷭ҇таѧ, ско́раѧ помо́щнице, спасе́нїе мі́ра и҆  оу҆твержде́нїе: ми́лости пꙋчи́на, бж҃їѧ мꙋ́дрости  и҆сто́чниче, мі́рꙋ покро́въ, (с. 22) воспое́мъ вѣ́рнїи,  свѣ́тлый ѡ҆мофо́ръ є҆ѧ̀ хва́лѧще неизрече́ннѡ:  ѡ҆бра́дованнаѧ ра́дꙋйсѧ, съ тобо́ю гдⷭ҇ь, подаѧ́й мі́рꙋ  тобо́ю ве́лїю ми́лость.  
Два́жды. 
Ди́вный проречѐ и҆са́їа: бꙋ́детъ бо, речѐ, въ  послѣ̑днѧѧ дни̑ ꙗ҆́вѣ гора̀ гдⷭ҇нѧ, и҆ до́мъ гдⷭ҇ень  верхꙋ̀ горы̀, оу҆ви́дѣхомъ же влⷣчце, ѡ҆ тебѣ̀  и҆́стинное сбытїѐ, го́ры бо и҆ хо́лми оу҆краси́шасѧ  многоимени́тыми цр҃квами твои́хъ пра́здникѡвъ. тѣ́мъ  ве́селѡ вопїе́мъ тѝ: ѡ҆бра́дованнаѧ ра́дꙋйсѧ, съ тобо́ю  гдⷭ҇ь, подаѧ́й мі́рꙋ тобо́ю ве́лїю ми́лость. 
Ѽ чꙋ́дное оу҆краше́нїе всѣ̑мъ вѣ̑рнымъ є҆сѝ:  прⷪ҇ро́ческое и҆́стинное сбытїѐ, а҆пⷭ҇лѡмъ сла́ва, и҆  мꙋ́ченикѡмъ оу҆добре́нїе: дѣ́вствꙋ похвала̀, и҆ всемꙋ̀  мі́рꙋ преди́вный покро́въ: покры́й влⷣчце, ѡ҆мофо́ромъ  ми́лости твоеѧ̀ всѧ̑ лю́ди вопїю́щыѧ: ѡ҆бра́дованнаѧ  ра́дꙋйсѧ, съ тобо́ю гдⷭ҇ь, подаѧ́й мі́рꙋ тобо́ю ве́лїю  ми́лость. 
И҆́ны стїхи́ры, гла́съ д҃. Подо́бенъ: Ꙗ҆́кѡ до́блѧ: 
Ꙗ҆́кѡ бг҃онасажде́нный ра́й, ꙳ и҆ мѣ́сто  живо́тнагѡ дре́ва, ꙳ напаѧ́емо дх҃омъ ст҃ы́мъ, ꙳ тебѐ бцⷣе  свѣ́дꙋще, ꙳ творца̀ всѣ́хъ ро́ждшꙋю, ꙳ живо́тнымъ  хлѣ́бомъ вѣ̑рныѧ пита́юща. ꙳ є҆мꙋ́же ѡ҆ на́съ съ  прⷣте́чею моли́сѧ, ꙳ честны́мъ ѡ҆мофо́ромъ покрыва́ющи  лю́ди ꙳ ѿ всѧ́кїѧ напа́сти. 
Два́жды. 
Ѡ҆свѧща́етсѧ нб҃о и҆ землѧ̀, ꙳ це́рковь же  свѣ́титсѧ, ꙳ и҆ лю́дїе всѝ веселѧ́тсѧ: ꙳ се́ бо мт҃и  бж҃їѧ, ꙳ со а҆́гг҃льскими вѡ́инствы, съ прⷣте́чею и҆  бг҃осло́вомъ, ꙳ съ прⷪ҇рѡ́ки же и҆ а҆пⷭ҇лы, ꙳ неви́димѡ  вше́дши, за хрⷭ҇тїа́ны мо́литсѧ хрⷭ҇тꙋ̀, ꙳ поми́ловати  гра́дъ и҆ лю́ди, ꙳ сла́вѧщыѧ тоѧ̀ покро́ва пра́здникъ. 
Добро́тꙋ тѧ̀ і҆а́кѡвлю, ꙳ и҆ лѣ́ствицꙋ нбⷭ҇нꙋю, ꙳  по не́йже гдⷭ҇ь сни́де на зе́млю: ꙳ тѣ́хъ же тогда̀  ѻ҆́брази ꙳ твою̀ че́сть и҆ сла́вꙋ бцⷣе, проѧвлѧ́хꙋ. ꙳ тѧ̀  ро́ждшꙋю бг҃а всѣ́хъ (с. 23) блажа́тъ нбⷭ҇нїи а҆́гг҃ли, ꙳  и҆ земні́и человѣ́цы, ꙳ ꙗ҆́кѡ за ве́сь мі́ръ мо́лишисѧ, ꙳  покрыва́ющи ми́лостїю, ꙳ тво́й честны́й соверша́ющихъ  пра́здникъ. 
Сла́ва, и҆ ны́нѣ, гла́съ и҃: 
Сра́дꙋютсѧ съ на́ми оу҆́мнаѧ всѧ̑ чинонача̑лїѧ,  дꙋхо́внѡ совокꙋ́пльше чꙋ́вственный ли́къ, ви́дѧще цр҃и́цꙋ и҆  влⷣчцꙋ всѣ́хъ, многоиме́ннѣ вѣ́рными сла́вимꙋ: ра́дꙋютсѧ  же и҆ дꙋ́си првⷣныхъ, сꙋ́щїи зри́телїе видѣ́нїѧ, на  воздꙋ́сѣ моле́бнѡ простира́ющꙋ всечестнѣ́и своѝ рꙋ́цѣ,  просѧ́щꙋ оу҆мире́нїѧ мі́рꙋ и҆ спасе́нїѧ дꙋ́шъ на́шихъ. 
Вхо́дъ. Прокі́менъ днѐ. И҆ чтє́нїѧ. Бытїѧ̀  чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆  спа̀ та́мѡ: за́йде бо со́лнце, и҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ: и҆ со́нъ ви́дѣ. И҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до нб҃съ,  и҆ а҆́гг҃ли бж҃їи восхожда́хꙋ и҆ низхожда́хꙋ по не́й. Гдⷭ҇ь  же оу҆твержда́шесѧ на не́й, и҆ речѐ: а҆́зъ бг҃ъ  а҆враа́мовъ, ѻ҆тца̀ твоегѡ̀, и҆ бг҃ъ і҆саа́ковъ, не бо́йсѧ:  землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆  сѣ́мени твоемꙋ̀. И҆ бꙋ́детъ сѣ́мѧ твоѐ, ꙗ҆́кѡ песо́къ  земны́й, и҆ распространи́тсѧ на мо́ре, и҆ лі́вꙋ, и҆  сѣ́веръ, и҆ на восто́ки. И҆ возблагословѧ́тсѧ ѡ҆ тебѣ̀  всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ  съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще  по́йдеши, и҆ возвращꙋ́ тѧ въ зе́млю сїю̀, ꙗ҆́кѡ не и҆́мамъ  тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ, нѣ́сть сїѐ, но до́мъ бж҃їй, и҆ сїѧ̑ врата̀  небє́снаѧ. (с. 24) 
Прⷪ҇ро́чества і҆езекі́илева чте́нїе. 
[Глава̀ м҃г и҆ м҃д] Та́кѡ глаго́летъ гдⷭ҇ь: бꙋ́детъ  ѿ днѐ ѻ҆сма́гѡ и҆ про́чее, сотворѧ́тъ і҆ере́и на  ѻ҆лтарѝ всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ,  и҆ прїимꙋ̀ вы̀, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на  пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆  сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆̀хъ: ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ заключє́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ  по пꙋтѝ вра́тъ ст҃ы́хъ, сꙋ́щихъ къ сѣ́верꙋ, прѧ́мѡ до́мꙋ,  и҆ ви́дѣхъ, и҆ сѐ и҆спо́лнь сла́вы до́мъ гдⷭ҇ень. 
При́тчей чте́нїе. 
[Глава̀ ѳ҃]. Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑ созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀, и҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете: и҆ взыщи́те ра́зꙋма, да поживетѐ, и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀  безче́стїе: ѡ҆блича́ѧй же нечести́ваго, ѡ҆поро́читъ себѐ:  ѡ҆бличе́нїе бо нечести́вомꙋ, ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшїй  бꙋ́детъ: сказꙋ́й пра́ведномꙋ, и҆ приложи́тъ прїима́ти.  Нача́ло премꙋ́дрости, стра́хъ гдⷭ҇ень, и҆ совѣ́тъ ст҃ы́хъ,  ра́зꙋмъ. Разꙋмѣ́ти бо зако́нъ, по́мысла є҆́сть блага́гѡ:  си́мъ бо ѻ҆́бразомъ мно́гое поживе́ши вре́мѧ, и҆  приложа́тсѧ тебѣ̀ лѣ̑та живота̀. (с. 25) 
На лїті́и стїхи̑ры, гла́съ г҃: 
Наста̀ дне́сь пресвѣ́тлый пра́здникъ пречⷭ҇таѧ  дв҃о, честна́гѡ твоегѡ̀ покро́ва. па́че со́лнца ѡ҆свѣща́еши  лю́ди, вѣ́рою ѿ чи́ста се́рдца тебѐ и҆́стиннꙋю мт҃рь  бж҃їю и҆сповѣ́дающыѧ, и҆ сн҃ꙋ твоемꙋ̀ вопїю́щыѧ: хрⷭ҇тѐ  бж҃е, моли́твами приснодв҃ы, чи́стѡ и҆ безъ и҆стлѣ́нїѧ  ро́ждшїѧ тѧ̀, не преда́ждь врагѡ́мъ ра́тꙋющымъ твоѐ  достоѧ́нїе, но ꙗ҆́кѡ ми́лостивъ спасѝ въ ми́рѣ дꙋ́шы  на́шѧ. 
Гла́съ д҃: 
Хвале́нїе тебѣ̀ є҆́же по достоѧ́нїю лю́дїе сн҃а  твоегѡ̀ пречⷭ҇таѧ влⷣчце, жела́юще воспѣ́ти, но не  возмо́гꙋтъ. всегда́ бо всѣ́хъ вѣ́рныхъ застꙋпа́еши, и҆  покрыва́еши честны́мъ твои́мъ покро́вомъ, и҆ мо́лишисѧ  спасти́сѧ всѣ̑мъ, вѣ́рою тебѐ чⷭ҇тꙋю и҆ и҆́стиннꙋю бцⷣꙋ  почита́ющымъ. 
Гла́съ в҃: 
Пренепоро́чнꙋю всѣ́хъ цр҃и́цꙋ пречⷭ҇тꙋю дв҃ꙋ,  соше́дшесѧ вѣ́рнїи дне́сь оу҆блажи́мъ мт҃рь хрⷭ҇та̀ бг҃а:  при́снѡ бо къ сн҃ꙋ рꙋ́цѣ ми́лостивнѡ простира́етъ. ю҆́же и҆  преди́вный а҆ндре́й ви́дѣ на воздꙋ́сѣ, честны́мъ свои́мъ  покро́вомъ лю́ди покрыва́ющꙋю, и҆ то́й оу҆ми́льнѡ  возопїи́мъ: ра́дꙋйсѧ, покро́ве и҆ застꙋпле́нїе, и҆ спасе́нїе  дꙋша́мъ на́шымъ. 
Сла́ва, и҆ ны́нѣ, гла́съ то́йже: 
Смы́слъ ѡ҆чи́стивше и҆ оу҆́мъ, со а҆́гг҃лы и҆ мы̀  торжествꙋ́емъ, свѣ́тлѡ начина́юще дв҃дскꙋю пѣ́снь,  ѻ҆трокови́цѣ, невѣ́стѣ всѣ́хъ цр҃ѧ̀ хрⷭ҇та̀ бг҃а  на́шегѡ, воскреснѝ гдⷭ҇и, глаго́люще, въ поко́й тво́й, ты̀,  и҆ кївѡ́тъ ст҃ы́ни твоеѧ̀: ꙗ҆́кѡ бо пала́тꙋ краснꙋ̀ сїю̀  оу҆краси́въ, и҆ причтѐ ю҆̀ гра́дꙋ твоемꙋ̀ влⷣко, стро́ити  и҆ покрыва́ти ѿ сопоста́тныхъ пога̑нъ держа́вною си́лою  твое́ю, моли́твами є҆ѧ̀. 
На стїхо́внѣ стїхи̑ры, гла́съ в҃: 
Ꙗ҆́кѡ всѣ́хъ вы́шши сꙋ́щи нбⷭ҇ныхъ и҆ земны́хъ,  (с. 26) херꙋві̑мъ сла́внѣйши, и҆ всеѧ̀ тва́ри честнѣ́йши,  тебѐ застꙋ́пницꙋ и҆ покро́въ держа́венъ хрⷭ҇тїа́нскомꙋ  ро́дꙋ хрⷭ҇то́съ дарова̀, покрыва́ти и҆ спаса́ти лю́ди  согрѣ́шшыѧ, къ тебѣ̀ притека́ющыѧ. тѣ́мже прибѣ́жище  всѣ̑мъ, тебѐ воспѣва́емъ влⷣчце, и҆ честны́й пра́здникъ  твоегѡ̀ покро́ва пра́зднꙋемъ свѣ́тлѡ, хрⷭ҇та̀ молѧ́ще  дарова́ти на́мъ ве́лїю ми́лость. 
Гла́съ є҃. 
Сті́хъ: Слы́ши дщѝ и҆ ви́ждь, приклонѝ оу҆́хо  твоѐ. 
Воспои́мъ лю́дїе свѣ́тлѡ дв҃дскꙋю пѣ́снь  ѻ҆трокови́цѣ невѣ́стѣ, бж҃їи мт҃ри всѣ́хъ цр҃ѧ̀  хрⷭ҇та̀: предста̀ цр҃и́ца ѡ҆деснꙋ́ю тебѐ влⷣко, рѧ́сны  златы́ми ѡ҆дѣ́ѧна, и҆ преꙋкра́шена бжⷭ҇твенными лѣ́потами:  сїю́ бо и҆збра́ннꙋю въ жена́хъ, па́че всегѡ̀ мі́ра  оу҆добри́въ, благоизво́ли роди́тисѧ ѿ неѧ̀, вели́кїѧ  ра́ди ми́лости: и҆ сїю̀ помо́щницꙋ лю́демъ свои̑мъ дарова̀,  стро́ити, и҆ покрыва́ти ѿ всѧ́кїѧ бѣды̀ рабы̑ своѧ̑,  є҆ди́нꙋ благослове́ннꙋю. 
Гла́съ з҃: 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Гора̀ є҆сѝ вели́ка и҆ пресла́вна, па́че горы̀  сїна́йскїѧ бцⷣе: ѻ҆на́ бо не терпѧ́щи сни́тїѧ сла́вы бж҃їѧ  во ѻ҆́бразѣхъ и҆ сѣ́нехъ, ѻ҆гне́мъ возгара́шесѧ, и҆  гро́ми и҆ мѡ́лнїѧ та́мѡ бы́ша. ты́ же всего̀ въ себѣ̀  бжⷭ҇твеннаго ѻ҆гнѧ̀ сꙋ́щи, бж҃їѧ сло́ва во чре́вѣ  неѡпа́льнѡ носи́ла є҆сѝ, ма́нїемъ носѧ́щаго всѧ̑: и҆  мт҃рне дерзнове́нїе къ немꙋ̀ и҆мꙋ́щи, помозѝ влⷣчце,  вѣ́рнѡ пра́зднꙋющымъ тво́й честны́й пра́здникъ, и҆ не  забꙋ́ди ми́лостивнѡ посѣща́ющи: прїѧ́ла бо є҆сѝ ѿ бг҃а  да́ръ стро́ити, и҆ покрыва́ти хрⷭ҇тоимени́тое твоѐ ста́до,  рабы̑ твоѧ̑. 
Сла́ва, и҆ ны́нѣ, гла́съ в҃: 
Ꙗ҆́кѡ вѣнце́мъ пресвѣ́тлымъ всечⷭ҇таѧ бцⷣе,  покро́вомъ твои́мъ честны́мъ, цр҃ковь бж҃їѧ приѡдѣ́ѧсѧ: и҆  (с. 27) свѣ́титсѧ ра́дꙋющисѧ дне́сь, и҆ та́йнѡ  ликовствꙋ́етъ влⷣчце, вопїю́щи тебѣ̀: ра́дꙋйсѧ ѡ҆дѣѧ́нїе  честно́е, и҆ вѣ́нче бж҃їѧ сла́вы. ра́дꙋйсѧ є҆ди́на сла́вы  соверше́нїе, и҆ вѣ́чное весе́лїе: ра́дꙋйсѧ, къ тебѣ̀  притека́ющымъ приста́нище и҆ и҆збавле́нїе, и҆ спасе́нїе  на́ше. 
Та́же тропа́рь, гла́съ д҃: Дне́сь бл҃говѣ́рнїи  лю́дїе: 
На оу҆́трени, по а҃-мъ стїхосло́вїи, сѣда́ленъ,  гла́съ г҃: 
Бжⷭ҇твенными сїѧ̑нїи а҆́гг҃льскихъ во́инствъ  ѡ҆бстꙋпа́ема, и҆ съ чи́нми прⷪ҇рѡ́къ и҆ а҆пⷭ҇лъ, че́стнѡ  слꙋ́жбꙋ прїе́млющи, ꙗ҆́кѡ мт҃и бж҃їѧ, посѣтѝ на́съ  твои́хъ ра̑бъ, молѧ́щи хрⷭ҇та̀ бг҃а на́шего, дарова́ти на́мъ  ве́лїю ми́лость. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ ѕ҃: 
Безпомѡ́щнымъ крѣ́пость ты̀ вои́стиннꙋ, пречⷭ҇таѧ  бг҃ома́ти, ѿсю́дꙋ смире́ннїи тобо́ю возвыша́емсѧ, ѡ҆  тебѣ̀ высо́цѣ держи́мсѧ: всѣ̑мъ ты̀ є҆сѝ покро́въ и҆ къ  бг҃ꙋ хода́таица. 
Сла́ва, и҆ ны́нѣ то́йже. По полѷеле́и сѣда́ленъ,  гла́съ д҃: 
Ꙗ҆́кѡ дре́внѧгѡ вои́стиннꙋ пречестнѣ́е кївѡ́та,  тво́й пречестны́й ѡ҆мофо́ръ, па́че и҆ле́ктра просвѣща́ѧсѧ,  не веще́ственнѣ, но дꙋхо́внѣ, нетлѣ́нными твои́ми  пречи́стыми рꙋка́ми простира́емь, соблюда́етъ ми́лостивнѡ  чествꙋ́ющихъ благоꙋкраше́нный пра́здникъ твоегѡ̀ покро́ва,  влⷣчце, въ ѻ҆́ньже соше́дшесѧ оу҆се́рднѡ пра́зднꙋемъ. 
Сла́ва, и҆ ны́нѣ, то́йже. 
Степє́нна а҃ а҆нтїфѡ́нъ д҃-гѡ гла́са. Прокі́менъ,  гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Лицꙋ̀ твоемꙋ̀ помо́лѧтсѧ: Всѧ́кое  дыха́нїе: Є҆ѵⷢ҇лїе лꙋкѝ, зача́ло д҃: Воста́вши марїа́мъ:  Ѱало́мъ н҃. Сла́ва, Моли́твами бцⷣы: то́йже.  Поми́лꙋй мѧ̀, бж҃е: По н҃-мъ ѱалмѣ̀ стїхи́ра, гла́съ  и҃: 
Сра́дꙋютсѧ съ на́ми оу҆́мнаѧ всѧ̑ чинонача̑лїѧ, (с.  28) дꙋхо́внѡ совокꙋ́пльше чꙋ́вственный ли́къ, ви́дѧще  цр҃и́цꙋ и҆ влⷣчцꙋ всѣ́хъ, многоиме́ннѣ вѣ́рными  сла́вимꙋ. ра́дꙋютсѧ же и҆ дꙋ́си пра́ведныхъ, сꙋ́щїи  зри́телїе видѣ́нїѧ, на воздꙋ́сѣ моле́бнѡ простира́ющꙋ  всечестнѣ́и своѝ рꙋ́цѣ, просѧ́щꙋ оу҆мире́нїѧ мі́рꙋ и҆  спасе́нїѧ дꙋ́шъ на́шихъ. 
Канѡ́нъ бцⷣы на в҃і: і҆рмо́съ по два́жды. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Съ чи́нми ст҃ы́хъ а҆́гг҃лъ, и҆ съ собѡ́ры прⷪ҇рѡ́къ  и҆ а҆пⷭ҇лъ, въ сла́вѣ вели́цѣй, ꙗ҆́кѡ мт҃и бж҃їѧ дне́сь  въ це́рковь вше́дши за хрⷭ҇тїа́ны мо́лишисѧ, ѿ напа́сти и҆  печа́ли и҆збавлѧ́еши всѧ̑, покрыва́ющи твое́ю ми́лостїю. 
Ски́нїю тѧ̀ мѡѷсе́й, и҆ же́злъ а҆арѡ́новъ  и҆менова̀: ты́ бо живо́тное дре́во хрⷭ҇та̀ процвѣла̀  є҆сѝ, къ немꙋ́же дерзнове́нїе и҆мꙋ́щи, за ны̀ чествꙋ́ющыѧ  тѧ̀ цр҃и́це, помоли́сѧ, и҆зба́вити на́съ ѿ всѧ́кагѡ ѕла̀:  да твоегѡ̀ покро́ва пра́здникъ сла́вимъ. 
Не ꙗ҆́кѡ предъ кївѡ́томъ дре́вле собра́въ дв҃дъ  ли́ки, и҆гра́етъ, но па́че ны́нѣ съ чи́нми ст҃ы́хъ предъ  тобо́ю текꙋ́ще въ цр҃ковь, тебѣ̀ кла́нѧющесѧ глаго́лютъ:  молѝ за чествꙋ́ющыѧ тѧ̀ лю́ди, да тво́й сла́вѧще покро́въ,  че́стнѡ пра́зднꙋемъ. 
Пою́тъ тѧ̀ бцⷣе, а҆́гг҃льстїи чи́ни, и҆ сла́вѧтъ  патрїа́рси со ст҃и́тєли, предъ лице́мъ тѝ текꙋ́ще въ  це́рковь. съ ни́миже тѧ̀ тогда̀ ст҃ы́й а҆ндре́й ви́дѣ за  ны̀ грѣ̑шныѧ къ бг҃ꙋ молѧ́щꙋюсѧ поми́ловати лю́ди,  сла́вѧщыѧ твоегѡ̀ покро́ва пра́здникъ. 
Катава́сїа, і҆рмо́съ то́йже. (с. 29) 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Кла́съ прозѧ́бшаѧ бжⷭ҇твенный, ꙗ҆́кѡ ни́ва  неѡра́ннаѧ ꙗ҆́вѣ. ра́дꙋйсѧ ѡ҆дꙋшевле́ннаѧ трапе́зо,  хлѣ́бъ живо́тный вмѣ́щшаѧ. ра́дꙋйсѧ, живо́тныѧ воды̀  и҆сто́чниче неистощи́мый, влⷣчце. 
Твоѝ рабѝ влⷣчце, въ це́ркви твое́й вѣ́рою  предстоѧ́ще, твоеѧ̀ ѡ҆жида́емъ ми́лости: посѣтѝ на́ше  смире́нїе, и҆ твои́мъ ст҃ы́мъ покро́вомъ защитѝ лю́ди ѿ  всѧ́кагѡ ѕла̀. 
Многоимени́таѧ дв҃о, прⷪ҇рѡ́ки проѡбражена̀ че́стнѡ,  и҆̀же тебѣ̀ ны́нѣ со а҆́гг҃лы слꙋ́жатъ. съ ни́миже ѡ҆  на́съ къ бг҃ꙋ моли́сѧ, да твоегѡ̀ покро́ва ст҃ы́й де́нь  ра́дꙋющесѧ всѝ свѣ́тлѡ пра́зднꙋемъ. 
Гедеѡ́нъ тѧ̀ рꙋно̀ проѡбразѝ, на тѧ́ бо ꙗ҆́кѡ  роса̀ хрⷭ҇то́съ бг҃ъ сни́де, къ немꙋ́же бцⷣе, моли́сѧ,  побѣ́дꙋ да́ти во́инствꙋ на́шемꙋ на врагѝ, да ꙗ҆́кѡ  мадїа́мы низложи́въ, просла́витъ ст҃ы́й тво́й пра́здникъ. 
Па́че со́лнечныхъ лꙋ̑чь, твои́мъ блиста́ющимъ  ѡ҆мофо́ромъ, ѡ҆свѣща́еши це́рковь и҆ лю́ди, и҆ тмꙋ̀  грѣхѡ́въ на́шихъ ѿго́ниши посѣще́нїемъ твои́мъ бцⷣе, къ  сн҃ꙋ твоемꙋ̀ и҆ бг҃ꙋ за ны̀ молѧ́щисѧ. 
По г҃-й пѣ́сни сѣда́ленъ, гла́съ є҃: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное, стѣно̀ и҆  покро́ве и҆ приста́нище прибѣга́ющымъ къ тебѣ̀, приснодв҃о  чⷭ҇таѧ, сн҃а твоего̀ и҆ бг҃а молѝ со а҆́гг҃лы, оу҆мире́нїе  да́ти мі́рꙋ, и҆ спасе́нїе, и҆ ве́лїю ми́лость. 
Сла́ва, и҆ ны́нѣ, то́йже. (с. 30) 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Во гла́сѣхъ пѣ́нїй, дв҃о, тебѣ̀ вопїе́мъ  всепѣ́таѧ: ра́дꙋйсѧ, тꙋ́чнаѧ горо̀, и҆ оу҆сыре́ннаѧ  дх҃омъ. ра́дꙋйсѧ, свѣ́щниче, и҆ ста́мно ма́ннꙋ носѧ́щаѧ,  оу҆слажда́ющаѧ всѣ́хъ благочести́выхъ чꙋ̑вства. 
Па́че а҆арѡ́нѧ кївѡ́та, всю́ тѧ бг҃ъ ѡ҆свѧти́лъ  є҆́сть дх҃омъ бцⷣе, ст҃ы̑мъ, и҆ а҆́гг҃лѡмъ слꙋжи́ти тебѣ̀  повелѣ̀, съ ни́миже за гра́дъ и҆ лю́ди моли́сѧ, тво́й  сла́вѧщихъ честны́й пра́здникъ. 
Прїидѝ ны́нѣ въ сла́вѣ въ твою̀ бцⷣе, це́рковь  съ собѡ́ры всѣ́хъ ст҃ы́хъ, ꙗ҆́коже и҆ногда́ тѧ ст҃ы́й  а҆ндре́й ви́дѣ на воздꙋ́сѣ свѣ́тлѣ за хрⷭ҇тїа́ны  молѧ́щꙋюсѧ, и҆ пода́ждь на́мъ твою̀ ми́лость. 
Оу҆крѣпѝ влⷣчце сла́вѧщее тѧ̀ во́инство на́ше на  проти̑вныѧ врагѝ, ꙗ҆́кѡ дв҃да на голїа́ѳа: да тебѣ̀  веселѧ́щесѧ вопїе́мъ: ра́дꙋйсѧ покро́ве ст҃ы́й, и҆  застꙋ́пнице гра́дꙋ на́шемꙋ. 
Тебѣ̀ припа́даемъ гпⷭ҇жѐ, вѣ́рою, и҆  покланѧ́ющесѧ благода́рнѡ вопїе́мъ тѝ: ра́дꙋйсѧ  бг҃облагода́тнаѧ дв҃о, покро́ве и҆ ѡ҆гражде́нїе на́ше, и҆  помо́щнице въ бѣдѣ̀ сꙋ́щымъ, спасѝ на́съ къ тебѣ̀  прибѣга́ющихъ, на тѧ́ бо надѣ́емсѧ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀, ми́ръ  подава́ющаѧ. 
Ѻ҆́дръ тѧ̀ дре́вле соломѡ́нъ написа̀, и҆ ло́жницꙋ  нбⷭ҇нагѡ цр҃ѧ̀, ѡ҆бстꙋпа́емꙋ серафі́мы, є҆́же ѡ҆ тебѣ̀  рече́сѧ бцⷣе. (с. 31) тѣ́мъ тѧ̀ ны́нѣ мо́лимъ, мт҃и бж҃їѧ  всест҃а́ѧ: покры́й: на́съ ѿ всѣ́хъ бѣ́дъ. 
Тебѣ̀ а҆́гг҃лѡвъ старѣ̑йшины, и҆ честні́и  прⷪ҇ро́цы со а҆пⷭ҇лы ꙗ҆́кѡ мт҃ри бж҃їи че́стнѡ слꙋ́жатъ,  ви́дѧще тѧ̀ за мі́ръ моли́твꙋ творѧ́щꙋ: твоѧ̑ же прошє́нїѧ  послꙋ́шавъ гдⷭ҇ь, спаса́етъ гра́дъ и҆ лю́ди на тѧ̀  надѣ́ющыѧсѧ. 
Вели́кїй тѧ̀ во прⷪ҇ро́цѣхъ и҆са́їа проречѐ,  глаго́лѧ, бг҃а роди́ти неискꙋсобра́чнѡ: ты́ бо чⷭ҇таѧ  марі́е, ст҃ѣ́йши всѣ́хъ была̀ є҆сѝ, бг҃а бо во  оу҆тро́бѣ и҆ на рꙋкꙋ̀ носи́ла є҆сѝ. є҆мꙋ́же за ны̀  моли́сѧ, твои́мъ ѡ҆сѣнѧ́ющи покро́вомъ вѣ́рою тѧ̀  сла́вѧщихъ. 
Дꙋхо́вными парѧ́ще кри́лы ст҃ы́хъ собо́ри та́йнѡ  прїидо́ша тебѣ̀ послꙋжи́ти бцⷣе, ви́дѧще тѧ̀ на ле́гцѣ  ѻ҆́блацѣ сла́вы, ко сп҃сꙋ хрⷭ҇тꙋ̀ молѧ́щꙋюсѧ, пода́ти  побѣ́дꙋ во́инствꙋ на́шемꙋ, погꙋби́ти вою́ющихъ на́съ. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
І҆ере́є бг҃омꙋ́дрїи, въ це́ркви твое́й съ людьмѝ  благочести́выми предстоѧ́ще, твоеѧ̀ ѡ҆жида́ютъ, бцⷣе,  ми́лости: премѣнѝ на ра́дость на́шꙋ печа́ль, ра́дость бо  родила̀ є҆сѝ, всѣ́хъ человѣ́кѡвъ грѣхѝ ѿпꙋсти́вшаго. 
Тебѣ̀ всѧ̀ землѧ̀ да́ры прино́ситъ, ꙗ҆́кѡ цр҃и́цѣ  бж҃їи мт҃ри: а҆рхїерє́и кла́нѧютсѧ, и҆ лю́дїе всѝ  веселѧ́тсѧ, покрыва́еми ѿ всѧ́кагѡ ѕла̀ твои́ми, бцⷣе,  моли́твами. 
Го́рꙋ тѧ̀ вели́кꙋ данїи́лъ пронаписа̀: и҆зъ тебє́  бо без̾ сѣ́мене роди́сѧ хрⷭ҇то́съ, и҆ сокрꙋшѝ всю̀  де́мѡнскꙋю ле́сть, и҆ всю̀ своеѧ̀ вѣ́ры и҆спо́лни зе́млю.  къ немꙋ́же за ны̀ бцⷣе моли́сѧ, сла́вѧщыѧ твоегѡ̀ покро́ва  пра́здникъ. 
А҆́гг҃льскїй гла́съ взыва́емъ тѝ, пречⷭ҇таѧ:  ра́дꙋйсѧ прⷭ҇то́ле (с. 32) бж҃їй, на не́мже і҆езекі́иль  ви́дѣ гдⷭ҇а, въ подо́бїи чл҃вѣ́ка, носи́ма херꙋві́мы. съ  ни́миже за ны̀ бцⷣе моли́сѧ, да спасе́тъ дꙋ́шы на́шѧ. 
Конда́къ, гла́съ г҃. Подо́бенъ: Дв҃а дне́сь: 
Дв҃а дне́сь предстои́тъ въ це́ркви, и҆ съ ли̑ки  ст҃ы́хъ неви́димѡ за ны̀ мо́литсѧ бг҃ꙋ: а҆́гг҃ли со  а҆рхїерє́и покланѧ́ютсѧ, а҆пⷭ҇ли же со прⷪ҇рѡ́ки  ликовствꙋ́ютъ: на́съ бо ра́ди мо́литъ бцⷣа превѣ́чнаго  бг҃а. 
І҆́косъ: 
Тоѧ̀ пресла́вныхъ чꙋде́съ прїиди́те лю́дїе  наслади́мсѧ: се́ю бо а҆да́мъ ѿ тлѝ и҆зба́висѧ. та́ бо и҆  ковче́гъ, не нѡ́емъ, но бг҃омъ сотворе́нъ бы́сть. дре́вле  оу҆́бѡ мѡѷсе́й въ кꙋпинѣ̀ ѻ҆́гненнѣй бг҃а ви́дѣти не  возмо́же: ны́нѣ же ѿ тоѧ̀ ро́ждшагосѧ, всѧ̀ землѧ̀  зна́етъ сн҃а бж҃їѧ, къ немꙋ́же за ны̀ мо́литсѧ. сегѡ̀ ра́ди  прославлѧ́емъ ю҆̀, ꙗ҆́кѡ бж҃їю мт҃рь: на́съ бо ра́ди бцⷣа  мо́литъ превѣ́чнаго бг҃а. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ:  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Неиспи́санаѧ мно́гими прⷪ҇рѡ́ки, несвѣ́дома же  бы́сть, дв҃о, нбⷭ҇ными слꙋжа́щими бг҃ꙋ а҆́гг҃лы: ны́нѣ же  всѝ вѣ́мы тѧ̀ бцⷣꙋ, и҆ твоеѧ̀ тре́бꙋемъ по́мощи и҆  застꙋпле́нїѧ, благослове́ннаѧ. 
Гора̀ оу҆сыре́ннаѧ дх҃омъ, ю҆́же а҆ввакꙋ́мъ ви́дѣ  точа́щꙋ вѣ̑рнымъ цѣле́бнꙋю сла́дость, бцⷣе дв҃о,  и҆сцѣли́ ны, сн҃ꙋ твоемꙋ̀ вопїю́щыѧ: бл҃гослове́нъ бг҃ъ  ѻ҆тє́цъ на́шихъ. 
Преклони́вый нб҃са̀ въ тѧ̀ дв҃о всели́сѧ, и҆ ны́нѣ  на моли́твꙋ твою̀ зри́тъ, бцⷣе чⷭ҇таѧ, твоѐ, цр҃и́це,  и҆сполнѧ́ѧ проше́нїе: є҆мꙋ́же за ны̀ оу҆се́рднѡ помоли́сѧ,  на тѧ́ бо надѣ́емсѧ, бл҃гослове́ннаѧ. 
Тво́рче сп҃се на́шъ хрⷭ҇тѐ бж҃е, прїимѝ моли́твꙋ  твоеѧ̀ (с. 33) мт҃ре, ю҆́же тебѣ̀ за ны̀ грѣ̑шныѧ  прино́ситъ, да тебѣ̀ ра́дꙋющесѧ пое́мъ: препѣ́тый  ѻ҆тє́цъ на́шихъ бж҃е бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Съ чи́нми а҆́гг҃лъ, влⷣчце, съ честны́ми и҆  сла́вными прⷪ҇рѡ́ки, съ верхо́вными а҆пⷭ҇лы, и҆ со  сщ҃енномꙋ́чєники, и҆ со а҆рхїерє́и, за ны̀ грѣ̑шныѧ бг҃ꙋ  помоли́сѧ, твоегѡ̀ покро́ва пра́здникъ въ рѡссі́йстѣй  землѝ просла́вльшыѧ. 
Горды́ню и҆ шата̑нїѧ низложѝ, и҆ совѣ́ты  непра́ведныхъ разорѝ, зачина́ющихъ ра̑ти погꙋбѝ, ѽ бж҃їѧ  мт҃и цари́це всечⷭ҇тна́ѧ! правосла́вныхъ ро́гъ возвы́си, да  тво́й пра́здникъ сла́вимъ, пречⷭ҇таѧ бцⷣе дв҃о, зовꙋ́ще:  гдⷭ҇а воспѣва́йте дѣла̀, и҆ превозноси́те є҆го̀ во всѧ̑  вѣ́ки. 
Оу҆сты̀ приносѧ́ще тебѣ̀ пѣ́нїе, и҆ дꙋше́ю  вѣ́рнѡ покланѧ́емсѧ: и҆́бо внꙋ́трь сердца̀ на́шѧ горѧ́тъ:  мт҃и бж҃їѧ пречⷭ҇таѧ, поми́лꙋй на́съ молѧ́щихсѧ тебѣ̀, и҆  гдⷭ҇а воспѣва́ющихъ, и҆ превозносѧ́щихъ є҆го̀ во всѧ̑  вѣ́ки. 
Мно́гими ѡ҆тѧгчи́хсѧ грѣхи̑, недоꙋмѣ́ю по  достоѧ́нїю написа́ти твоегѡ̀ покро́ва, бцⷣе, похвалы̀: но  ꙗ҆́кѡ мт҃и бж҃їѧ, оу҆красѝ тво́й пра́здникъ чꙋдесы̀, да  всѝ ра́дꙋющесѧ пое́мъ гдⷭ҇а, и҆ превозно́симъ є҆го̀ во  всѧ̑ вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Высо́кїй цр҃ю̀, со ѻ҆ц҃е́мъ сѣдѧ́й, и҆ ѡ҆  серафі̑мъ (с. 34) воспѣва́емый, при́зри на моли́твꙋ мт҃рню,  ю҆́же тебѣ̀ за ны̀ грѣ̑шныѧ прино́ситъ, и҆ ѡ҆чи́сти  грѣхѝ на́шѧ. спасѝ гра́дъ, и҆ лю́ди оу҆мно́жи: да́ждь  на́мъ здра́вїе тѣлесѐ, и҆ на пога̑ныѧ побѣ̑ды, моли́твами  ро́ждшїѧ тѧ̀. 
А҆́гг҃льскїй гла́съ вопїе́мъ тебѣ̀, дв҃о  бг҃оизбра́ннаѧ: ра́дꙋйсѧ, ꙗ҆́же а҆да́ма па́ки въ ра́й  вве́дшаѧ, ра́дꙋйсѧ, де́мѡны прогонѧ́щи твои́мъ и҆́менемъ.  ра́дꙋйсѧ, наде́жде хрⷭ҇тїа́нъ. ра́дꙋйсѧ, ѡ҆свѧще́нїе дꙋ́шъ.  ра́дꙋйсѧ, храни́тельнице гра́да на́шегѡ. 
Помѧнѝ на́съ во твои́хъ мл҃твахъ, гпⷭ҇жѐ дв҃о  бцⷣе, да не поги́бнемъ за оу҆множе́нїе грѣхѡ́въ на́шихъ.  покры́й на́съ ѿ всѧ́кагѡ ѕла̀ и҆ лю́тыхъ напа́стей: на тѧ́  бо оу҆пова́емъ и҆ твоегѡ̀ покро́ва пра́здникъ чествꙋ́юще,  тѧ̀ велича́емъ. 
Да́ръ ѿ бг҃а прїѧ́ла є҆сѝ, ꙗ҆́кѡ мт҃и бж҃їѧ,  всѣ́хъ хрⷭ҇тїа́нъ недꙋ́ги и҆сцѣлѧ́ти, и҆ ѿ бѣ́дъ  и҆збавлѧ́ти, и҆ грѣхѝ ѿпꙋща́ти, и҆ ѿ плѣне́нїѧ  спаса́ти, и҆ всѧ́кїѧ нꙋ́жды. но и҆ на́съ не пре́зри,  гпⷭ҇жѐ: вѣ́си бо, и҆́хже тре́бꙋемъ, здра́вїѧ тѣлесє́мъ,  и҆ дꙋша́мъ спасе́нїѧ. 
Свѣти́ленъ. Подо́бенъ: Жєны̀ оу҆слы́шите: 
Ѽ прест҃а́ѧ гпⷭ҇жѐ дв҃о бцⷣе! покры́й на́съ  чꙋде́снымъ твои́мъ ѡ҆мофо́ромъ, сохранѧ́ѧ гра́дъ и҆ лю́ди  ѿ всѧ́кагѡ ѕла̀, ꙗ҆́коже тѧ̀ пречꙋ́дный а҆ндре́й ви́дѣ  во влахе́рнстѣй це́ркви молѧ́щꙋюсѧ: и҆ ны́нѣ на́мъ,  гпⷭ҇жѐ, послѝ вели́кꙋю твою̀ ми́лость. 
Три́жды. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Тебѣ̀ припа́даемъ, гпⷭ҇жѐ, ꙳ оу҆ми́льнѡ  кла́нѧющесѧ мо́лимъ тѧ̀: ꙳ ра́дꙋйсѧ бг҃облаже́ннаѧ влⷣчце,  ꙳ многоимени́таѧ дв҃о, ꙳ прⷪ҇рѡ́ки проѡбраже́ннаѧ че́стнѡ: ꙳  въ тѧ́ бо ꙗ҆́кѡ роса̀ хрⷭ҇то́съ бг҃ъ сни́де, ꙳ и҆ родила̀  є҆сѝ браконеискꙋ́снаѧ чⷭ҇таѧ, ꙳ и҆ на рꙋкꙋ̀ носи́ла є҆сѝ  всѣ́хъ творца̀ и҆ (с. 35) гдⷭ҇а. ꙳ є҆мꙋ́же ны́нѣ ѡ҆ на́съ  моли́сѧ, ꙳ сла́вѧщихъ вѣ́рнѡ твоегѡ̀ покро́ва пра́здникъ. 
Два́жды. 
Пою́тъ тѧ̀, дв҃о бцⷣе, а҆́гг҃льстїи чи́ни, ꙳ и҆  сла́вѧтъ патрїа́рси со а҆рхїерє́и, ꙳ и҆ ст҃і́и а҆пⷭ҇ли, ꙳  ꙗ҆́кѡ мт҃ри бж҃їи че́стнѡ слꙋ́жатъ тебѣ̀, ꙳ ви́дѧще тѧ̀ за  мі́ръ моли́твꙋ творѧ́щꙋю ꙳ ко сп҃сꙋ всѣ́хъ хрⷭ҇тꙋ̀ бг҃ꙋ. ꙳  є҆мꙋ́же помоли́сѧ, и҆зба́вити гра́дъ и҆ лю́ди, ꙳ сла́вѧщыѧ  тѧ̀ вѣ́рнѡ, ꙳ и҆ твоегѡ̀ покро́ва пра́здникъ чествꙋ́ющыѧ. 
Па́че а҆арѡ́нѧ кївѡ́та, ꙳ всю́ тѧ бг҃ъ ѡ҆свѧтѝ ꙳  дх҃омъ, бцⷣе, ст҃ы́мъ: ꙳ и҆ па́че со́лнечныхъ лꙋ̑чь ꙳  твои́мъ свѣтѧ́щимсѧ ѡ҆мофо́ромъ, ѡ҆свѣща́еши це́рковь и҆  лю́ди, ꙳ и҆ тмꙋ̀ грѣхѡ́въ на́шихъ ѿгонѧ́еши: ꙳  и҆збавлѧ́еши же ѿ бѣ́дъ и҆ скорбе́й, ꙳ вѣ́рою  чествꙋ́ющыѧ твоегѡ̀ честна́гѡ покро́ва пра́здникъ. 
Сла́ва, и҆ ны́нѣ, гла́съ ѕ҃: 
Ꙗ҆́кѡ ви́дѣ тѧ̀ пречꙋ́дный а҆ндре́й на воздꙋ́сѣ,  со а҆рха́гг҃льскимъ мно́жествомъ, со а҆пⷭ҇лы и҆ прⷪ҇рѡ́ки,  и҆ мно́жествомъ мч҃никѡвъ, сн҃ꙋ твоемꙋ̀ и҆ бг҃ꙋ на́шемꙋ ѡ҆  гра́дѣ и҆ лю́дехъ молѧ́щꙋюсѧ, влⷣчце, и҆ честны́мъ твои́мъ  покро́вомъ покрыва́ющꙋю: не ѡ҆скꙋдѣ́й и҆ ны́нѣ, пречⷭ҇таѧ,  спастѝ и҆зрѧ́дное достоѧ́нїе твоегѡ̀ сн҃а, пречестны́й  пра́здникъ тво́й пра́зднꙋющее, многопѣ́таѧ. 
Славосло́вїе вели́кое. И҆ ѿпꙋ́стъ. 
На лїтꙋргі́и бл҃жє́нна ѿ канѡ́на, пѣ́снь г҃-ѧ и҆  ѕ҃-ѧ. Прокі́менъ, пѣ́снь бцⷣы, гла́съ г҃:  Вели́читъ дꙋша̀ моѧ̀ гдⷭ҇а: Сті́хъ: Ꙗ҆́кѡ призрѣ̀  на смире́нїе рабы̀ своеѧ̀: А҆пⷭ҇лъ ко є҆вре́ємъ  зача́ло т҃к: И҆мѣ́ѧше пе́рваѧ ски́нїѧ: А҆ллилꙋ́їа,  гла́съ и҃: Слы́ши, дщѝ, и҆ ви́ждь: Сті́хъ: Лицꙋ̀  твоемꙋ̀ помо́лѧтсѧ: Є҆ѵⷢ҇лїе лꙋкѝ, зача́ло н҃д:  Вни́де і҆и҃съ въ ве́сь нѣ́кꙋю: Прича́стенъ: Ча́шꙋ  спасе́нїѧ: 
[Зрѝ] Вѣ́домо же бꙋ́ди и҆ сїѐ, ꙗ҆́кѡ а҆́ще  слꙋчи́тсѧ пра́здникъ покро́ва прест҃ы́ѧ бцⷣы въ де́нь  седми́чный, кромѣ̀ (с. 36) недѣ́ли, и҆ и҆зво́литъ кто̀  пѣ́ти кꙋ́пнѡ съ покро́вомъ а҆пⷭ҇лꙋ а҆на́нїи, и҆ прпⷣбномꙋ  рѡма́нꙋ, да пое́тъ си́це. 
На ма́лѣй вече́рни стїхи̑ры покро́ва на д҃, гла́съ  а҃. Самогла́сны. Сла́ва, и҆ ны́нѣ, гла́съ в҃:  Прїиди́те, празднолю́бныхъ собо́ри: На стїхо́внѣ  стїхи̑ры, гла́съ в҃. Подо́бенъ: До́ме є҆ѵфра́ѳовъ:  Сла́ва, и҆ ны́нѣ, гла́съ г҃: Прїиди́те, всѝ  празднолю́бцы: Тропа́рь покро́ва, гла́съ д҃: Дне́сь  благовѣ́рнїи лю́дїе: Та́же є҆ктенїа̀ ма́лаѧ. И҆ ѿпꙋ́стъ.  На вели́цѣй вече́рни пое́мъ, Блаже́нъ мꙋ́жъ: а҃-й  а҆нтїфѡ́нъ. На Гдⷭ҇и, воззва́хъ, стїхи̑ры покро́ва, на  д҃, и҆ а҆пⷭ҇ла, г҃, и҆ рѡма́на, г҃: Сла́ва, а҆пⷭ҇ла: И҆  ны́нѣ, покро́ва, гла́съ и҃: Сра́дꙋютсѧ съ на́ми:  Вхо́дъ. Прокі́менъ днѐ. Чтє́нїѧ г҃, покро́ва. а҃-е:  Бытїѧ̀: И҆зы́де і҆а́кѡвъ: в҃-е: Прⷪ҇ро́чества  і҆езекїи́лева: Бꙋ́детъ ѿ днѐ ѻ҆сма́гѡ: г҃-е:  При́тчей: Премꙋ́дрость созда̀ себѣ̀: Є҆ктєнїѝ  ѻ҆бы́чныѧ. На лїті́и стїхи̑ры покро́ва бцⷣы, гла́съ  г҃: Наста̀ дне́сь: Сла́ва, а҆пⷭ҇ла: И҆ ны́нѣ, покро́ва  бцⷣы, гла́съ в҃-й: Смы́слъ ѡ҆чи́стивше и҆ оу҆́мъ:  На стїхо́внѣ, стїхи̑ры бцⷣы, гла́съ в҃, самогла́сны.  Ꙗ҆́кѡ всѣ́хъ вы́шши сꙋ́щи: Сла́ва, прпⷣбнагѡ: И҆  ны́нѣ, покро́ва, гла́съ в҃-й: Ꙗ҆́кѡ вѣнце́мъ  пресвѣ́тлымъ: На благослове́нїи хлѣ́бѡвъ, тропа́рь  покро́ва, гла́съ д҃: Дне́сь благовѣ́рнїи лю́дїе:  три́жды. И҆ Бꙋ́ди и҆́мѧ гдⷭ҇не: три́жды, съ пѣ́нїемъ,  и҆ ѱало́мъ л҃г: Благословлю̀ гдⷭ҇а: И҆ чте́нїе. 
На оу҆́трени, на Бг҃ъ гдⷭ҇ь: Тропа́рь покро́ва  бцⷣы. Та́же, а҆пⷭ҇ла: Сла́ва, рѡма́на: И҆ ны́нѣ, покро́ва.  И҆ ѻ҆бы̑чныѧ каѳі̑смы: По каѳі́смахъ, сѣда́льны покро́ва.  И҆ чте́нїе. По полѷеле́и сѣда́ленъ покро́ва. И҆ чте́нїе.  Степє́нна, а҃-й а҆нтїфѡ́нъ, д҃-гѡ гла́са. Прокі́менъ,  гла́съ д҃: Помѧнꙋ̀ и҆́мѧ твоѐ: Сті́хъ: Лицꙋ̀  твоемꙋ̀ помо́лѧтсѧ: Всѧ́кое дыха́нїе: Є҆ѵⷢ҇лїе лꙋкѝ,  зача́ло д҃: Воста́вши марїа́мъ: ѱало́мъ н҃. Сла́ва,  Моли́твами бцⷣы: И҆ ны́нѣ, то́йже. Поми́лꙋй мѧ̀  бж҃е: По н҃-мъ ѱалмѣ̀ стїхи́ра, гла́съ и҃: Сра́дꙋютсѧ  съ на́ми: Канѡ́нъ покро́ва бцⷣы со і҆рмосо́мъ на ѕ҃: и҆  а҆пⷭ҇ла на д҃: и҆ преподо́бнагѡ, на д҃. Катава́сїа:  Ѿве́рзꙋ оу҆ста̀ моѧ̑: По г҃-й пѣ́сни (с. 37)  конда́къ а҆пⷭ҇ла, и҆ прпⷣбнагѡ: и҆ сѣда́ленъ а҆пⷭ҇ла,  Сла́ва, прпⷣбнагѡ: И҆ ны́нѣ, покро́ва. И҆ чте́нїе. По  ѕ҃-й пѣ́сни конда́къ покро́ва, гла́съ г҃: Дв҃а дне́сь  предстои́тъ въ це́ркви: и҆ і҆́косъ. И҆ про́логъ. По ѳ҃-й  пѣ́сни свѣти́ленъ покро́ва: Сла́ва, а҆пⷭ҇ла: И҆ ны́нѣ,  покро́ва. На хвали́техъ, стїхи̑ры покро́ва, на д҃:  Сла́ва, а҆пⷭ҇ла. И҆ ны́нѣ, покро́ва. Славосло́вїе вели́кое.  По трист҃о́мъ, тропа́рь а҆пⷭ҇ла: Сла́ва, прпⷣбнагѡ: И҆  ны́нѣ, покро́ва: Є҆ктєнїѝ. И҆ ѿпꙋ́стъ. И҆ ча́съ а҃-й.  На а҃-мъ часѣ̀ тропа́рь покро́ва: Сла́ва, а҆пⷭ҇ла: И҆  ны́нѣ, бг҃оро́диченъ часѡ́въ. По трист҃о́мъ конда́къ  покро́ва. И҆ соверше́нный ѿпꙋ́стъ. Та́кожде и҆ на  про́чихъ часѣ́хъ, въ нача́лѣ глаго́лемъ тропа́рь покро́ва:  ст҃ы́хъ же тропарѝ премѣнѧ́емъ. Конда́къ же на всѣ́хъ  часѣ́хъ глаго́лемъ покро́ва. 
На лїтꙋргі́и, бл҃жє́нна ѿ канѡ́на покро́ва,  пѣ́снь г҃-ѧ, на д҃: и҆ а҆пⷭ҇ла ѕ҃-ѧ, на д҃. По вхо́дѣ  тропа́рь покро́ва, и҆ а҆пⷭ҇ла, и҆ преподо́бнагѡ. Конда́къ  а҆пⷭ҇ла: Сла́ва, прпⷣбнагѡ: И҆ ны́нѣ, покро́ва.  Прокі́менъ, пѣ́снь бцⷣы, гла́съ г҃: Вели́читъ  дꙋша̀ моѧ̀ гдⷭ҇а: Сті́хъ: Ꙗ҆́кѡ призрѣ̀ на смире́нїе  рабы̀ своеѧ̀: И҆ а҆пⷭ҇ла, Во всю̀ зе́млю:  А҆пⷭ҇лъ покро́ва, ко є҆вре́ємъ, зача́ло т҃к:  И҆мѣ́ѧше пе́рваѧ ски́нїѧ: Дрꙋгі́й, дѣѧ́нїй,  зача́ло к҃а, ѿ полꙋ̀: Бѣ̀ нѣ́кто оу҆ч҃ни́къ въ  дама́сцѣ. А҆ллилꙋ́їа, гла́съ и҃: Слы́ши дщѝ и҆  ви́ждь: Сті́хъ: Лицꙋ̀ твоемꙋ̀ помо́лѧтсѧ: И҆  а҆пⷭ҇ла: И҆сповѣ́дѧтъ нб҃са̀ чꙋдеса̀ твоѧ̑:  Є҆ѵⷢ҇лїе лꙋкѝ, зача́ло н҃д: Вни́де і҆и҃съ въ ве́сь  нѣ́кꙋю: И҆ а҆пⷭ҇ла, лꙋкѝ, зача́ло н҃а: Слꙋ́шаѧй  ва́съ: Прича́стенъ: Ча́шꙋ спасе́нїѧ: Дрꙋгі́й,  Во всю̀ зе́млю: Рѧ́дъ, а҆пⷭ҇лъ, и҆ є҆ѵⷢ҇лїе,  вычита́емъ напредѝ. 
[Зрѝ] Подоба́етъ вѣ́дати: а҆́ще слꙋчи́тсѧ пра́здникъ  прест҃ы́ѧ бцⷣы, честна́гѡ є҆ѧ̀ покро́ва, и҆ ст҃а́гѡ  а҆пⷭ҇ла а҆на́нїи, въ недѣ́лю. 
Въ сꙋббѡ́тꙋ ве́чера, на ма́лѣй вече́рни, на  Гдⷭ҇и воззва́хъ, стїхи̑ры воскрⷭ҇ны гла́са, на д҃:  Сла́ва, и҆ ны́нѣ, покро́ва. На стїхо́внѣ стїхи́ра  воскрⷭ҇на, а҃-ѧ. И҆ покро́ва стїхо́вна вели́кїѧ вече́рни, съ  припѣ́вы и҆́хъ: Сла́ва, и҆ ны́нѣ, покро́ва, ма́лыѧ  вече́рни. (с. 38) По Трист҃о́мъ тропа́рь воскрⷭ҇нъ: Сла́ва,  и҆ ны́нѣ, покро́ва. Є҆ктенїа̀ ма́лаѧ. И҆ ѿпꙋ́стъ. 
На вели́цѣй вече́рни, на Гдⷭ҇и, воззва́хъ,  стїхи̑ры воскрⷭ҇ны г҃: и҆ ꙾восто́ченъ꙾꙾А҆нато́лїевъ꙾ а҃:  и҆ покро́ва, г҃: и҆ а҆пⷭ҇ла а҆на́нїи, г҃. Сла́ва, покро́ва:  И҆ ны́нѣ, бг҃оро́диченъ гла́са. Чтє́нїѧ покро́ва, г҃.  На лїті́и стїхи̑ры покро́ва. Сла́ва, а҆пⷭ҇ла: И҆ ны́нѣ,  покро́ва. На стїхо́внѣ стїхи̑ры воскрⷭ҇ны: Сла́ва,  а҆пⷭ҇ла: И҆ ны́нѣ, покро́ва. На благослове́нїи  хлѣ́бѡвъ, тропа́рь покро́ва, три́жды. 
[Зрѝ] А҆́ще ли нѣ́сть бдѣ́нїѧ, глаго́лемъ  тропа́рь воскрⷭ҇нъ: Сла́ва, а҆пⷭ҇ла: И҆ ны́нѣ, покро́ва. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ,  два́жды. Сла́ва, а҆пⷭ҇ла: И҆ ны́нѣ, покро́ва. По каѳі́смахъ  сѣда́льны воскрⷭ҇ны, и҆ бг҃оро́дичны и҆́хъ. Та́же  полѷеле́й: И҆ тропарѝ. А҆́гг҃льскїй собо́ръ: ѵ҆пакоѝ  гла́са, и҆ сѣда́льны покро́ва. Степє́нны и҆ прокі́менъ,  гла́са. Є҆ѵⷢ҇лїе воскрⷭ҇но: и҆ прѡ́чаѧ. Канѡ́нъ  воскрⷭ҇нъ на д҃: и҆ покро́ва на ѕ҃, и҆ а҆пⷭ҇ла на д҃.  Катава́сїа: Ѿве́рзꙋ оу҆ста̀ моѧ̑: По г҃-й пѣ́сни  конда́къ покро́ва, и҆ а҆пⷭ҇ла, и҆ сѣда́ленъ а҆пⷭ҇ла.  Сла́ва, и҆ ны́нѣ, покро́ва. По ѕ҃-й пѣ́сни конда́къ  воскрⷭ҇нъ. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскрⷭ҇нъ. Сла́ва, а҆пⷭ҇ла: И҆ ны́нѣ, покро́ва.  На хвали́техъ стїхи̑ры воскрⷭ҇ны, д҃: и҆ покро́ва, г҃  подѡ́бны: и҆ самогла́сенъ, и҆́же на Сла́вꙋ, съ припѣ́вы  вече́рними. Сла́ва, стїхи́ра є҆ѵⷢ҇льскаѧ: И҆ ны́нѣ,  Пребл҃гослове́нна є҆сѝ: Славосло́вїе вели́кое. По  Трист҃о́мъ тропа́рь воскрⷭ҇нъ. Є҆ктєнїѝ: И҆ ѿпꙋ́стъ. И҆  ча́съ а҃-й. На а҃-мъ часѣ̀, тропа́рь воскрⷭ҇нъ: Сла́ва,  покро́ва: И҆ ны́нѣ, бг҃оро́диченъ часѡ́въ. По Ѻ҆́ч҃е  на́шъ, конда́къ покро́ва. На г҃-мъ часѣ̀, тропа́рь  воскрⷭ҇нъ: Сла́ва, а҆пⷭ҇ла: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ, конда́къ воскрⷭ҇нъ. Та́кожде  и҆ на про́чихъ часѣ́хъ глаго́лемъ конда́къ воскрⷭ҇нъ, и҆  покро́ва, премѣнѧ́юще. 
На лїтꙋргі́и, бл҃жє́нна гла́са, на д҃: и҆ бцⷣы  пѣ́снь г҃-ѧ, на д҃. и҆ а҆пⷭ҇ла пѣ́снь ѕ҃-ѧ, на д҃. По  вхо́дѣ тропа́рь воскрⷭ҇нъ, и҆ (с. 39) покро́ва, и҆ а҆пⷭ҇ла.  Конда́къ воскрⷭ҇нъ: Сла́ва, конда́къ а҆пⷭ҇ла: И҆ ны́нѣ:  покро́ва. Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе, и҆  прича́стенъ, пре́жде воскрⷭ҇нъ: и҆ пото́мъ бцⷣы. 
Преподо́бнагѡ же рѡма́на слꙋ́жба ѡ҆ставлѧ́етсѧ, и҆  пое́тсѧ на повече́рїи. 
Слꙋ́жба прпⷣбнагѡ ѻ҆тца̀ на́шегѡ са́ввы, и҆́же надъ  ви́шерою рѣко́ю. 
Ве́черъ, Бл҃же́нъ мꙋ́жъ: на Гдⷭ҇и, воззва́хъ,  поста́вимъ стїхѡ́въ ѕ҃, и҆ пое́мъ стїхи̑ры ст҃а́гѡ, гла́съ  є҃. Подо́бенъ: Прпⷣбне ѻ҆́ч҃е: 
Прпⷣбне ѻ҆́ч҃е са́вво, любо́вїю бжⷭ҇твенною  разжига́емь, ѻ҆те́чество и҆ ро́дъ ѡ҆ста́вилъ є҆сѝ, и҆ въ  чꙋжди́хъ страна́хъ пꙋсты́ню дости́гъ, и҆ та́мѡ сто́лпъ  созда́въ, и҆ въ не́мъ до́брѣ подвиза́лсѧ є҆сѝ. тѣ́мже и҆  по преставле́нїи твое́мъ, бл҃года́ть ѿ гдⷭ҇а прїѧ́лъ  є҆сѝ чꙋде́съ. молѝ спасти́сѧ тѧ̀ почита́ющымъ. 
Прпⷣбне ѻ҆́ч҃е са́вво, любвѐ ра́ди оу҆ч҃телѧ  твоегѡ̀, всѧ̑ ꙗ҆̀же на землѝ преѡби́дѣлъ є҆сѝ, и҆ въ  пꙋсты́ню всели́всѧ, пло́ти по́хотное мꙋдрова́нїе  оу҆мертви́лъ є҆сѝ, и҆ по́стническими трꙋды̑ твоѐ житїѐ  оу҆ѧсни́лъ є҆сѝ: ѿѻнꙋ́дꙋже и҆ оу҆ченикѝ собра́въ  ревнꙋ́ющыѧ твоемꙋ̀ житїю̀, и҆ сїѧ̑ хрⷭ҇тꙋ̀ приве́лъ є҆сѝ:  є҆го́же молѝ, спасти́сѧ всѣ̑мъ пою́щымъ тѧ̀. 
И҆̀же непра́веднѡ разбо́йнически наше́дшихъ на  ѻ҆би́тель твою̀, прпⷣбне, хотѧ́щихъ ѡ҆скорби́ти  оу҆ченикѝ твоѧ̑, ѿ столпа̀ ꙗ҆́кѡ оу҆ви́дѣвъ, то́кмѡ  жезла̀ оу҆даре́нїемъ оу҆страши́лъ є҆сѝ: ѻ҆ни́ же ꙗ҆́кѡ  позна́вше своѐ (с. 40) безчеловѣ́чное сꙋровство̀, съ  стꙋдо́мъ къ бѣ́гствꙋ оу҆стреми́шасѧ. хрⷭ҇тꙋ̀ моли́сѧ,  спасти́сѧ дꙋша́мъ на́шымъ. 
Сла́ва, гла́съ ѕ҃: 
Въ чꙋжди́хъ страна́хъ водвори́всѧ, прпⷣбне, и҆ въ  пꙋсты́ню безмо́лвїѧ вше́дъ, и҆ та́мѡ сто́лпъ созда́лъ  є҆сѝ, въ не́мже нбⷭ҇ное бога́тство стѧжа́лъ є҆сѝ:  слеза́ми постѧ́сѧ оу҆́бѡ сѣ́ѧлъ є҆сѝ, ра́достїю же  пожина́еши трꙋдѡ́въ твои́хъ плоды̀. тѣ́мъ ѻ҆би́тель, ю҆́же  трꙋды̀ твои́ми стѧжа́лъ є҆сѝ, со оу҆ченикѝ не ѡ҆ста́ви,  но ми́лостивнѡ посѣща́й: и҆ хрⷭ҇тꙋ̀ ѻ҆́ч҃е са́вво, моли́сѧ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. И҆ чтє́нїѧ. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ:  прїи́метъ щи́тъ непобѣди́мый преподо́бїе: поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ: и҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ, рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. [ѕ҃] Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑ (с. 41)  концє́въ землѝ. Внꙋши́те держа́щїи мно́жєства и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ (с. 42) лꙋка́вствїѧ: лю́дїе же  ви́дѣвше, и҆ не разꙋмѣ́вше, нижѐ поло́жше въ помышле́нїи  таково́е: ꙗ҆́кѡ благода́ть и҆ ми́лость въ преподо́бныхъ  є҆гѡ̀, и҆ посѣще́нїе во и҆збра́нныхъ є҆гѡ̀. 
На стїхо́внѣ стїхи̑ры прпⷣбнагѡ, гла́съ в҃. Поⷣ:  До́ме є҆ѵфра́ѳовъ: 
Ꙗ҆́кѡ преходѧ́щꙋю жи́знь, ꙳ ю҆́же на землѝ  презрѣ́лъ є҆сѝ бл҃же́нне: ꙳ и҆ та́мѡ сподо́билсѧ є҆сѝ ꙳  оу҆лꙋчи́ти жи́знь блаже́ннꙋю, ꙳ и҆ бж҃їѧ сїѧ̑нїѧ прїе́млеши  бг҃оно́се. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Любвѐ ра́ди хрⷭ҇то́вы, ꙳ прпⷣбне са́вво, ꙳ пло́ти  рачи́тельное оу҆мертви́лъ є҆сѝ мꙋдрова́нїе, ꙳ и҆ ѿ  страсте́й дꙋ́шꙋ свобо́днꙋ ꙳ бг҃ꙋ предста́вилъ є҆сѝ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бо́дренными моли́твами, ꙳ и҆ сле́зными и҆стѡ́чники,  ꙳ цр҃ковь вѣ́рныхъ ꙳ ѡ҆богати́лъ є҆сѝ бг҃облаже́нне. 
Сла́ва, гла́съ в҃. 
Въ сто́лпъ ꙗ҆́кѡ вше́лъ є҆сѝ прпⷣбне, и҆  ѿтꙋ́дꙋ добродѣ́тели ра́ди къ нбⷭ҇номꙋ гра́дꙋ преше́лъ  є҆сѝ, дости́глъ првⷣныхъ поко́ѧ, и҆ ст҃ы́хъ ра́дованїѧ.  тѣ́мже съ ни́ми прилѣ́жнѡ са́вво моли́сѧ, ѡ҆ и҆̀же вѣ́рою  жи́знь твою̀ почита́ющихъ, и҆ честно́е твоѐ оу҆спе́нїе  сла́вѧщихъ, всѧ́кагѡ сопроти́внагѡ ѡ҆бстоѧ́нїѧ и҆зба́витисѧ  свѧще́нномꙋ твоемꙋ̀ ста́дꙋ: да сегѡ̀ ра́ди тѧ̀ всѝ вѣ́рнѡ  почита́емъ. 
И҆ ны́нѣ, бг҃оро́диченъ. 
Тропа́рь, гла́съ д҃: 
Ѿ ю҆́ности твоеѧ̀ ве́сь бг҃ꙋ порабо́тилсѧ є҆сѝ  бл҃же́нне, и҆ тогѡ̀ ра́ди любвѐ, ѻ҆те́чество и҆ ро́дъ  ѡ҆ста́вилъ є҆сѝ, въ пꙋсты́ню всели́всѧ, и҆ въ не́й  жесто́кое житїѐ показа́въ, чꙋде́съ дарова̑нїѧ ѿ гдⷭ҇а  прїѧ́лъ є҆сѝ, са́вво прпⷣбне: молѝ хрⷭ҇та̀ бг҃а  спасти́сѧ дꙋша́мъ на́шымъ. (с. 43) 
На оу҆́трени, на Бг҃ъ гдⷭ҇ь, тропа́рь два́жды. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
По а҃-й каѳі́смѣ сѣда́ленъ, гла́съ д҃: Поⷣ:  Оу҆диви́сѧ і҆ѡ́сифъ: 
Оу҆диви́сѧ прпⷣбне са́вво, во все́мъ мі́рѣ  бг҃оно́се, житїѐ твоѐ, ꙗ҆́кѡ ѿ оу҆тро́бы ма́терни  и҆збра́нъ є҆сѝ бг҃омъ. тѣ́мъ ны́нѣ со а҆́гг҃лы ликꙋ́еши  въ нбⷭ҇ныхъ, помина́й на́съ творѧ́щихъ па́мѧть твою̀, са́вво  прпⷣбне. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀: и҆ воздви́гла є҆сѝ всѧ̑ ѿ сме́рти  къ животꙋ̀ нетлѣ́нїѧ. тѣ́мже тѧ̀ по до́лгꙋ блажи́мъ всѝ  дв҃о препросла́вленнаѧ, ꙗ҆́коже прорекла̀ є҆сѝ. 
По в҃-мъ стїхосло́вїи сѣда́ленъ, гла́съ є҃. Поⷣ:  Собезнача́льное сло́во: 
По́стника гдⷭ҇нѧ пѣ́сньми почти́мъ, ꙗ҆́кѡ  оу҆мертви́вша всѧ̑ прило́ги страсте́й воздержа́нїемъ  тве́рдымъ, и҆ крѣ́пкимъ терпѣ́нїемъ вои́стиннꙋ, и҆  посрами́вша ѕѣлѡ̀ сопроти́внагѡ всю̀ горды́ню, и҆ ны́нѣ  молѧ́щасѧ гдⷭ҇еви, поми́ловатисѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Стра́шно чꙋ́до зача́тїѧ, и҆ несказа́ненъ ѻ҆́бразъ  ржⷭ҇тва̀ въ тебѣ̀ позна́сѧ, чⷭ҇таѧ приснодв҃о. оу҆жаса́етъ  мѝ оу҆́мъ, и҆ оу҆дивлѧ́етъ помышлє́нїѧ: сла́ва твоѧ̀,  бцⷣе, всѣ̑мъ простре́сѧ, на спасе́нїе дꙋша́мъ на́шымъ. 
По полѷеле́и сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Погре́блъ є҆сѝ страсте́й всѐ воста́нїе  оу҆мерщвле́нїемъ пло́ти, свѧще́нный ѻ҆́ч҃е, жи́знь  безконе́чнꙋю по сме́рти прїѧ́лъ є҆сѝ. тѣ́мже дне́сь  хрⷭ҇то́ва цр҃ковь пра́зднꙋетъ твою̀ досточꙋ́днꙋю па́мѧть,  прпⷣбныхъ оу҆краше́нїе. 
Два́жды. (с. 44) 
Сла́ва, и҆ ны́нѣ, бг҃оро́диченъ. 
Наста́ви ны̀ на пꙋ́ть покаѧ́нїѧ, оу҆клонѧ́ющыѧсѧ  всегда̀ ко ѕлы̑мъ безпꙋ́тїємъ, и҆ преблага́го бг҃а  прогнѣ́вающыѧ: неискꙋсобра́чнаѧ бл҃гослове́ннаѧ марі́е,  прибѣ́жище ѿча́ѧнныхъ человѣ́кѡвъ, бж҃їе селе́нїе. 
Степє́нна, прокі́менъ: Всѧ́кое дыха́нїе. Є҆ѵⷢ҇лїе  прпⷣбническое. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мже на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, дє́мѡнскаѧ разори́лъ є҆сѝ  пѡ́лчища, и҆ а҆́гг҃льскїѧ дости́глъ є҆сѝ чи́ны: и҆́хже  житїю̀ безъ поро́ка поревнова́лъ є҆сѝ, дерзнове́нїе  и҆мѣ́ѧ ко гдⷭ҇ꙋ, ми́ръ и҆спросѝ дꙋша́мъ на́шымъ. 
Канѡ́нъ прпⷣбнагѡ са́ввы. Творе́нїе свѧщенномона́ха  пахѡ́мїа. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Смири́лсѧ є҆сѝ хрⷭ҇та̀ ра́ди, ѻ҆́ч҃е, и҆ крⷭ҇тъ  взе́мъ, ѿ ѻ҆те́чества и҆ сро́дникѡвъ ꙗ҆́кѡ ѿ ѕмі́ѧ  бѣ́галъ є҆сѝ: ѿню́дꙋже въ пꙋсты́ню вше́дъ, и҆ въ не́й  трꙋдолю́бнѡ подвиза́лсѧ є҆сѝ, прпⷣбне. 
Ѿ ю҆́ности твоеѧ̀, ѻ҆́ч҃е са́вво, оу҆́мъ къ бг҃ꙋ  впери́въ, и҆ тлѣ́нными нетлѣ̑ннаѧ ꙗ҆́кѡ до́брый кꙋпе́цъ  кꙋпи́лъ є҆сѝ: тѣ́мже ны́нѣ сше́дшесѧ па́мѧть твою̀  почита́емъ. 
Хрⷭ҇то́вымъ раче́нїемъ, ѻ҆́ч҃е са́вво, па́че  ѻ҆гнѧ̀ распала́емь, настоѧ̑щаѧ ꙗ҆́кѡ ничто́же сꙋ̑щаѧ  презрѣ́лъ є҆сѝ, и҆ сегѡ̀ ра́ди въ покѡ́ища всели́лсѧ  є҆сѝ и҆дѣ́же пра́ведныхъ дꙋ́шы веселѧ́тсѧ. 
Бг҃оро́диченъ: 
Болѧ́ща и҆сцѣлѝ дꙋше́ю и҆ тѣ́ломъ влⷣчце, раба̀  твоего̀, бл҃же́ннагѡ са́ввы моле́нїемъ: тебе́ бо (с. 45)  предста́тельницꙋ всѝ сꙋ́щїи въ печа́лехъ стѧжа́хомъ, ꙗ҆́кѡ  ро́ждшꙋю спасе́нїе на́ше. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ,  сла́вы сподо́би. 
Сна̀ твои̑мъ ѻ҆чесє́мъ не да́лъ є҆сѝ, бл҃же́нне  са́вво, ни вѣ́ждѡмъ дрема́нїѧ, до́ндеже сподо́билсѧ є҆сѝ  првⷣныхъ селе́нїѧ, ꙗ҆̀же оу҆гото́ва бг҃ъ, прпⷣбне,  лю́бѧщымъ є҆го̀. 
Бо́дренными твои́ми моли́твами, ѻ҆́ч҃е са́вво, и҆  жесто́кимъ воздержа́нїемъ, бг҃ꙋ на землѝ до́брѣ  оу҆годи́лъ є҆сѝ: сегѡ̀ ра́ди стра́шенъ врагѡ́мъ, и҆  сла́венъ человѣ́кѡмъ бы́лъ є҆сѝ. 
Ра́йскꙋю жи́знь, и҆ та́мѡ ст҃ы́хъ селе́нїе всегда̀  во оу҆мѣ̀ твое́мъ пожина́лъ є҆сѝ, прпⷣбне. тѣ́мже во  слеза́хъ и҆ воздыха́нїихъ всю̀ твою̀ жи́знь, ѻ҆́ч҃е са́вво,  преше́лъ є҆сѝ. сегѡ̀ ра́ди и҆ по сме́рти хрⷭ҇то́съ чꙋдесы́  тѧ просла́ви. 
Бг҃оро́диченъ: 
И҆сточа́еши и҆сцѣле́нїй стрꙋи̑ болѧ́щымъ, дв҃о,  всю́дꙋ. тѧ́ бо и҆сто́чникъ показа̀ милосе́рдїѧ влⷣчце,  и҆́же ми́лости и҆сто́чникъ и҆зъ тебѐ рожде́йсѧ па́че  оу҆ма̀. 
По г҃-й пѣ́сни сѣда́ленъ, гла́съ д҃. Подо́бенъ:  Вознесы́йсѧ: 
Ю҆́ность твою̀, прпⷣбне, воздержа́нїемъ оу҆вѧди́лъ  є҆сѝ, стра̑сти тѣлє́сныѧ, ꙗ҆́кѡ плѣ́нника хꙋ́да  свѧза́въ, дꙋ́хꙋ повинꙋ́лъ є҆сѝ: и҆ сегѡ̀ ра́ди, ѻ҆́ч҃е  са́вво, хрⷭ҇то́съ чꙋдесы̀ пресла́внѡ тебѐ вѣнча́етъ,  є҆ди́нъ прославлѧ́ѧй ст҃ы̑ѧ своѧ̑. 
Два́жды. 
Сла́ва, и҆ ны́нѣ, бг҃оро́диченъ: 
Оу҆мертви́сѧ всѧ̀ крѣ́пость моѧ̀ ѿ мно́жества  безмѣ́рныхъ мои́хъ ѕѡ́лъ, и҆ мно́гими скорбьмѝ ѡ҆держи́мь  оу҆жѐ ѿча́ѧхсѧ: но помози́ ми влⷣчце, са́ввы  бл҃же́ннагѡ (с. 46) предста́тельствомъ, ꙗ҆́кѡ ра́дость  ро́ждшаѧ пла́чꙋщымъ и҆ оу҆тѣше́нїе. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Житїѐ твоѐ, ѻ҆́ч҃е са́вво, чꙋ́дно на землѝ  показа́лъ є҆сѝ, вели́ко поще́нїе и҆ смире́нїе: и҆ сегѡ̀  ра́ди та́мошнѧгѡ житїѧ̀ вели́чество наслѣ́дилъ є҆сѝ.  молѝ спасти́сѧ ѿ бѣ́дъ пою́щымъ тѧ̀. 
Сѷмеѡ́на вели́кагѡ, на столпѣ̀ жи́вшагѡ, житїю̀  послѣ́дꙋѧ, прпⷣбне: тѣ́мже томꙋ̀ є҆ли́кѡ мо́щно  и҆менова́нїе ѿ житїѧ̀ стѧжа́лъ є҆сѝ, са́вво пребога́те. 
Посто́мъ и҆ моли́твами тѣ́ло твоѐ, ѻ҆́ч҃е са́вво,  и҆знꙋри́лъ є҆сѝ: и҆ сегѡ̀ ра́ди сподо́билсѧ є҆сѝ  ви́дѣти неизречє́ннаѧ бл҃га̑ѧ, ꙗ҆̀же ст҃ы̑мъ  оу҆готѡ́вана. съ ни́миже, ѻ҆́ч҃е са́вво, ѡ҆ на́съ моли́сѧ. 
Бг҃оро́диченъ: 
Кро́въ и҆ застꙋпле́нїе, и҆ прибѣ́жище бꙋ́ди мѝ,  дв҃о, рабꙋ̀ твоемꙋ̀, и҆сцѣли́ мѧ ѿ безмѣ́рныхъ ѕѡ́лъ  воспѣва́ти, пречⷭ҇таѧ: сла́ва ржⷭ҇твꙋ̀ твоемꙋ̀. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Чи́сто житїѐ твоѐ ѿ ю҆́ности потща́лсѧ є҆сѝ  прпⷣбне, сохрани́ти: тѣ́мже чистотꙋ̀ твою̀ ви́дѣвъ  прест҃ы́й дх҃ъ, въ тѧ̀ всели́сѧ. 
Ꙗ҆́кѡ преѡби́дѣвъ тлѣ̑ннаѧ, вѣ̑чнаѧ ѻ҆́ч҃е,  сподо́билсѧ є҆сѝ прїѧ́ти по нело́жномꙋ словесѝ: проси́те  и҆ прїи́мете. тѣ́мже ꙗ҆́кѡ проси́лъ є҆сѝ, сїѧ̑ по  досто́инствꙋ прїѧ́лъ є҆сѝ. 
Мѣ́сто, є҆́же сподо́бисѧ прїѧ́ти честны̑ѧ мо́щи  твоѧ̑, (с. 47) прпⷣбне, ѡ҆свѧти́сѧ, и҆ по мнѡ́гимъ  страна́мъ прославлѧ́емо є҆́сть, ꙗ҆́кѡ въ себѣ̀ мо́щи  твоѧ̑ и҆мꙋ́щее. 
Бг҃оро́диченъ: 
Не преста́й молѧ́щи, є҆го́же родила̀ є҆сѝ  бг҃оневѣ́сто, ꙗ҆́кѡ сп҃са и҆ влⷣкꙋ, разрѣше́нїе мѝ  пода́ти скорбе́й, и҆ болѣ́зней ѡ҆блегче́нїе, ꙗ҆́кѡ да  прїимꙋ̀ проще́нїе, пѣсносло́вѧ тѧ̀ во вѣ́ки. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Твоѐ вели́кое житїѐ и҆ чистотꙋ̀, къ си̑мъ же  безмѣ́рное смире́нїе, прови́дѣвъ прест҃ы́й дх҃ъ, сла́вна  тѧ̀ всѣ̑мъ, ѻ҆́ч҃е, показа̀. тѣ́мже ѿ сегѡ̀ житїѧ̀ ко  ѻ҆́номꙋ преше́дъ, полꙋчи́лъ є҆сѝ съ пра́ведными та́мѡ  весе́лїе. 
Дне́сь наста́вши свѧще́ннаѧ па́мѧть твоѧ̀, прпⷣбне  са́вво, весели́тъ оу҆ченикѝ твоѧ̑, воспѣва́ющыѧ любо́вїю  по́двиги твоѧ̑, и҆̀же честно́е твоѐ оу҆спе́нїе сла́вѧще  торжествꙋ́ютъ, ꙗ҆̀же моли́твами твои́ми, ѻ҆́ч҃е, соблюдѝ. 
Разбо́йницы пе́рвѣе прише́дше тебѐ ѡ҆скорби́ти,  прпⷣбне, но тѣ́хъ разꙋмѣ́въ лꙋка́вство, воздви́гнꙋти  тѣ̑мъ дре́во ре́клъ є҆сѝ: не могꙋ́щымъ же мнѡ́гимъ тебѣ̀  є҆ди́номꙋ проти́витисѧ. тѣ́мже ꙗ҆́кѡ посра́млени про́чее  со стра́хомъ ѿбѣжа́ша, па́че побѣжде́ни бы́вше, не́жели  побѣди́ша. 
Бг҃оро́диченъ: 
Твою̀ по́мощь да́ждь мѝ, и҆ и҆зба́ви мѧ̀ ѿ бѣ́дъ  и҆ скорбе́й и҆ прегрѣше́нїй мои́хъ, ꙗ҆́же всѣ́хъ ро́ждши  и҆збавле́нїе. 
Конда́къ, гла́съ и҃. Подо́бенъ: Взбра́нной  воево́дѣ: 
Ѻ҆те́чества прпⷣбне, оу҆дали́всѧ, и҆ всели́всѧ въ  пꙋсты́ню, и҆ та́мѡ на сто́лпъ вше́дъ, и҆дѣ́же жесто́кое  житїѐ показа́лъ є҆сѝ: и҆ мно́гихъ житїе́мъ оу҆диви́въ,  ѿню́дꙋже дарова́нїе чꙋде́съ ѿ хрⷭ҇та̀ прїѧ́лъ є҆сѝ,  помина́й на́съ (с. 48) чествꙋ́ющихъ па́мѧть твою̀, да  зове́мъ тѝ: ра́дꙋйсѧ, са́вво ѻ҆́ч҃е на́шъ. 
І҆́косъ: 
Є҆ѵⷢ҇льскїй гла́съ, ѻ҆́ч҃е, оу҆слы́шавъ, всѧ̑  ѡ҆ста́вилъ є҆сѝ плотска̑ѧ мꙋдрова̑нїѧ, бога́тство и҆  сла́вꙋ въ ничто́же вмѣни́въ, на стра̑сти ꙗ҆́кѡ безпло́тенъ  подвиза́лсѧ є҆сѝ, и҆ безпло́тныхъ ликостоѧ́нїѧ чистото́ю  сподо́билсѧ є҆сѝ, и҆ ра́зꙋма дарова́нїе ѿ бг҃а прїѧ́лъ  є҆сѝ, є҆́же пода́ждь въ пѣ́снехъ пою́щемꙋ тѝ си́це:  ра́дꙋйсѧ, са́вво прпⷣбне и҆ бг҃оно́сне, нбⷭ҇ный человѣ́че,  и҆ земны́й а҆́гг҃ле. ра́дꙋйсѧ, дх҃а ст҃а́гѡ прекра́сное  ѻ҆би́телище. ра́дꙋйсѧ, бг҃облаже́нне, вельмѝ подвиза́всѧ  во вре́меннѣй жи́зни, по достоѧ́нїю ѡ҆богати́лсѧ є҆сѝ  бл҃года́тїю дх҃а, є҆ѧ́же дарова́нїе пода́ждь на́мъ ча́дѡмъ  твои̑мъ, да зове́мъ тѝ: ра́дꙋйсѧ прпⷣбне, са́вво, ѻ҆́ч҃е  на́шъ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
И҆сточа́етъ чꙋдеса̀ честна́ѧ ра́ка твоѧ̀, прпⷣбне,  преиз̾ѡби́лꙋющи бл҃года́тїю, вѣ́рою приходѧ́щымъ здра́вїе  да́рꙋетъ, хрⷭ҇тꙋ̀ ѿ дꙋшѝ вопїю́щымъ: бл҃гослове́нъ бг҃ъ  ѻ҆тцє́въ на́шихъ. 
Дрє́внимъ ѻ҆́нѣмъ и҆ вели́кимъ ѻ҆тцє́мъ въ  постѣ̀ просїѧ́вшымъ, житїе́мъ подо́бѧсѧ, прпⷣбне, въ  пꙋсты́ню всели́лсѧ є҆сѝ, и҆ та́мѡ въ поще́нїихъ мнѡ́га  лѣ̑та пребы́лъ є҆сѝ, са́вво ѻ҆́ч҃е на́шъ. 
Ꙗ҆́кѡ и҆́стиннагѡ и҆ кро́ткагѡ пастыренача́льника  хрⷭ҇та̀, неѕло́бивое ѻ҆вча̀, ѻ҆́ч҃е са́вво, бы́лъ є҆сѝ.  тѣ́мже неѕло́бивъ хотѧ́щымъ тебѐ ѡ҆ѕло́бити бы́лъ є҆сѝ,  хрⷭ҇тꙋ̀ вопїѧ́лъ є҆сѝ: бл҃гослове́нъ бг҃ъ ѻ҆тцє́въ  на́шихъ. 
Бг҃оро́диченъ: 
Ѡ҆бощре́ны болѣ̑зни ра́намъ мои̑мъ ѿ безмѣ́рныхъ  (с. 49) мои́хъ прегрѣше́нїй влⷣчце, ведꙋ́тъ въ сме́рть  дꙋше́внꙋю и҆ тѣле́снꙋю: но и҆схи́ти ꙗ҆́кѡ си́льна всѧ́кихъ  скорбе́й и҆ недꙋ̑гъ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
И҆здѣ́тска, прпⷣбне ѻ҆́ч҃е, потща́лсѧ є҆сѝ  свою̀ со́вѣсть и҆ се́рдце съ дꙋше́ю чи́стѡ гдⷭ҇ꙋ  предста́вити. тѣ́мъ и҆ хрⷭ҇то́съ чꙋдесы̀ тебѐ  прославлѧ́етъ, томꙋ̀ вопїю́ща: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Ны́нѣ пꙋсты́нѧ весе́лїемъ красꙋ́етсѧ, ѻ҆́ч҃е,  и҆мꙋ́щи мо́щи твоѧ̑ въ себѣ̀, са́вво прпⷣбне. оу҆ч҃ницы́  же твоѝ твоемꙋ̀ житїю̀ ревнꙋ́юще, ѡ҆ твое́й па́мѧти  ра́дꙋющесѧ творцꙋ̀ вопїю́тъ: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Въ пꙋсты́ни, прпⷣбне, и҆дѣ́же селе́нїе и҆мѣ́лъ  є҆сѝ, та́мѡ прече́стенъ хра́мъ въ сла́вꙋ хрⷭ҇та̀  воздви́глъ є҆сѝ, въ не́мъ прославлѧ́тисѧ пречⷭ҇томꙋ тогѡ̀  и҆́мени, и҆ всѣ̑мъ вопи́ти: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Бг҃оро́диченъ: 
Свѣти́льниче свѣ́та трисо́лнечнагѡ сꙋ́щи, заре́ю  бл҃гоꙋтро́бїѧ твоегѡ̀ тмꙋ̀ ѿимѝ прегрѣше́нїй мои́хъ  бг҃ороди́тельнице, и҆збавле́нїе нꙋ́ждныхъ болѣ́зней  подаю́щи, вѣ́рою превозносѧ́щемꙋ пречⷭ҇тое твоѐ ржⷭ҇тво̀. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ  приснодв҃о. 
Ѿ пꙋсты́ннагѡ житїѧ̀, къ премі́рнѣй и҆ вѣ́чнѣй  (с. 50) жи́зни, ꙗ҆́кѡ преше́дъ бл҃же́нне, не преста́й молѧ̀  и҆зба́вителѧ, ѿ разли́чныхъ напа́стей и҆ бѣ́дъ  и҆зба́вити, любо́вїю честно́е твоѐ оу҆спе́нїе ны́нѣ  пѣ́сньми сла́вѧщыѧ. 
Пѣвцє́въ и҆́скренною любо́вїю пою́щихъ, и҆ вѣ́рою  тебѣ̀ пѣ́нїе хвале́нїѧ приноша́ющихъ, требл҃же́нне са́вво,  ѿ всѧ́кихъ бѣ́дъ и҆ скорбе́й и҆збавлѧ́й, да тѧ̀ всѝ  велича́емъ. 
Ѿ рꙋ́къ недосто́йныхъ ма́лое сїѐ пѣ́сней  хвале́нїе, приносѧ́щагѡ тебѣ̀, прїимѝ, бл҃же́нне са́вво:  не бо̀ возмого́хъ проти́вꙋ твоегѡ̀ вели́чества оу҆краси́ти:  но ма́лое сїѐ ꙗ҆́кѡ вели́ко прїимѝ, да тебѐ всегда̀ въ  пѣ́снехъ велича́ю. 
Бг҃оро́диченъ: 
Пѣ́нїе съ пѣ́снїю, и҆ хвале́нїе и҆сплете́нное, ѿ  болѣ́зненныѧ дꙋшѝ приноша́ю съ любо́вїю, тебѣ̀ ро́ждшей  хрⷭ҇та̀, є҆стество́мъ бг҃а, є҆́же благопрїѧ́тнѡ прїе́мши,  прошє́нїѧ на̑ша, бцⷣе, и҆спо́лни, и҆ моли́твами твои́ми  мѧ̀ соблюдѝ. 
Свѣти́ленъ. Подо́бенъ: Жєны̀ оу҆слы́шите: 
Процвѣ́лъ є҆сѝ ꙗ҆́кѡ фі́нїѯъ дв҃дски, ѻ҆́ч҃е,  и҆ ѻ҆би́тель ꙗ҆ви́лсѧ є҆сѝ дх҃а прест҃а́гѡ, и҆́же  сла́вна тѧ̀ вселе́ннѣй показа̀. того̀ ѡ҆ на́съ непреста́ннѡ  молѝ, почита́ющихъ вѣ́рою пречестнꙋ́ю твою̀, прпⷣбне  са́вво. 
Два́жды. 
Сла́ва, и҆ ны́нѣ, бг҃оро́диченъ: 
Тѧ̀ пѣ́сньми немо́лчными оу҆блажа́емъ, дв҃о,  ꙗ҆́кѡ трⷪ҇цы є҆ди́наго родила̀ є҆сѝ, бцⷣе, и҆ но́сиши  на бжⷭ҇твеннꙋю рꙋкꙋ̀, пребога́тое сло́во, непремѣ́ннѡ и҆  неизмѣ́ннѡ. 
На хвали́техъ стїхи̑ры прпⷣбнагѡ на д҃, гла́съ и҃.  Подо́бенъ: Ѽ пресла́внагѡ чꙋдесѐ! 
Прпⷣбне ѻ҆́ч҃е са́вво, ꙳ ты̀ и҆́го хрⷭ҇то́во ꙳ на  ра́мо взе́мъ, ꙳ до́блественнѣ наи́тїе ꙳ вра́жїе попра́лъ  є҆сѝ. ꙳ тѣ́мже тѧ̀ вѣ́рою всѝ почита́емъ, ꙳ ѽ  пребл҃же́нне, мона́шествꙋющихъ похвало̀. ꙳ тѣ́мже хрⷭ҇та̀  непреста́ннѡ молѝ, ꙳ спастѝ дꙋ́шы на́шѧ. 
Два́жды. (с. 52) 
Вѣ́рою соше́дшесѧ всѝ, ꙳ ꙗ҆́кѡ по́стника тѧ̀  хрⷭ҇то́ва почита́емъ, са́вво: ꙳ ра́дꙋѧсѧ бо ше́ствовалъ  є҆сѝ ꙳ въ пꙋсты́ни непрохо́днѣй, мꙋ́дре, ꙳ наста́вникъ  бы́лъ є҆сѝ че́стенъ. ꙳ тѣ́мже тебѣ̀ мы̀ вѣ́рою  взыва́емъ, бл҃же́нне: ꙳ по́стникѡвъ похвало̀, ꙳ ѡ҆ на́съ  моли́сѧ ко гдⷭ҇ꙋ, ꙳ поми́ловатисѧ дꙋша́мъ на́шымъ. 
Прпⷣбне ѻ҆́ч҃е на́шъ, ꙳ бꙋ́дꙋщїѧ ра́ди жи́зни, ꙳  на рѣцѣ̀ глаго́лемѣй ви́шерѣ всели́лсѧ є҆сѝ, ꙳  ника́коже боѧ́сѧ неви́димыхъ врагѡ́въ, ꙳ мно́гажды толца̑нїѧ  творѧ́щихъ къ тебѣ̀. ꙳ ты́ же моли́твами сїѧ̑ безвѣ̑стны  сотворѧ́лъ є҆сѝ, ꙳ ѽ терпѣли́вый дꙋше́ю! ꙳ тѣ́мже тѧ̀  вѣ́рою всѝ ꙳ чти́мъ и҆ оу҆блажа́емъ. 
Сла́ва, гла́съ и҃. Самогла́сенъ: 
На нб҃о текꙋ́щею возше́дъ колесни́цею, чꙋ́дне,  добродѣ́тели, дости́глъ є҆сѝ кра́йнее житїѐ.  воздержа́нїемъ въ пꙋсты́ни живы́й, смотрѧ́ѧ вы́шнѧгѡ  і҆ерⷭ҇ли́ма красотꙋ̀, и҆ болѣ́зненныхъ по́двигѡвъ досто́йнѡ  по́чєсти прїи́мъ, съ нбⷭ҇ными ра́дꙋешисѧ чинонача̑лїи  пребл҃же́нне, вѣ́чныхъ бла̑гъ наслѣ́дникъ, и҆ црⷭ҇твїѧ  жи́тель бы́въ. но моли́сѧ, прпⷣбне са́вво, сп҃сꙋ всѣ́хъ,  оу҆мири́ти мі́ръ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: Та́же, Славосло́вїе  вели́кое. И҆ ѿпꙋ́стъ. 
На лїтꙋргі́и слꙋ́жба прпⷣбныхъ. 


(с. 52) 
Мѣ́сѧца тогѡ́же во в҃-й де́нь. 
Ст҃а́гѡ свѧщенномꙋ́ченика кѷпрїа́на: 
И҆ ст҃ы́ѧ мꙋ́ченицы і҆ꙋсті́ны: 
И҆ ст҃а́гѡ и҆ бл҃же́ннагѡ а҆ндре́а, хрⷭ҇та̀ ра́ди  ю҆ро́дивагѡ. 
Слꙋ́жба є҆гѡ̀ пи́сана по се́й слꙋ́жбѣ. 
И҆ прпⷣбныѧ и҆ благовѣ́рныѧ вели́кїѧ кнѧги́ни а҆́нны  ка́шинскїѧ. 
Слꙋ́жба є҆ѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Поⷣ: Ꙗ҆́кѡ до́блѧ: 
Свѧще́нническимъ пома́занїемъ, ꙳ и҆ мꙋ́ченическою  кро́вїю, ꙳ бг҃ꙋ прибли́жилсѧ є҆сѝ соверше́ннѣйше,  кѷпрїа́не всесла́вне, ꙳ цвѣ́те є҆стества̀, ꙳ добро́то  слове́съ, ꙳ мꙋ́дрости верхо́вниче, ꙳ пра́вости догма́тѡвъ  мѣ́рило, ꙳ канѡ́нѡвъ всесли́чнаѧ правота̀, ꙳ и҆ цр҃кве́й  благолѣ́пїе. 
Стра́ждꙋщымъ благосла́вїе, ꙳ мꙋ́ченикѡмъ вѣне́цъ, ꙳  подписꙋ́ѧ оу҆вѣ́рилъ є҆сѝ бг҃омꙋ̑дрыѧ, ꙳ дерза́ти  до́блественнѣйше, ꙳ на разли̑чныѧ мꙋ̑ки и҆ оу҆́зы и҆  темни̑цы, ꙳ и҆ тѣле́съ ѡ҆бнажє́нїѧ, ꙳ и҆ вѧза̑нїѧ, и҆  стꙋ́дєни лютѣ́йшыѧ, ꙳ и҆ на ра̑ны и҆ сме́рть по́слѣжде, ꙳  кѷпрїа́не всече́стне. 
На чарова̑нїѧ де́мѡнскаѧ, ꙳ пѣ́сньми дх҃а, ꙳ и҆  крⷭ҇та̀ зна́менїемъ проти́вльшисѧ, ꙳ дѣ́вство соблюла̀  є҆сѝ, ꙳ и҆ мꙋ́ченица непобѣди́маѧ привела́сѧ є҆сѝ  хрⷭ҇тꙋ̀, ꙳ свѧще́ннѣйшее заколе́нїе. ꙳ тѣ́мъ полꙋчи́ла  є҆сѝ вѣнцы̀ побѣ̑дныѧ, і҆ꙋсті́но, дѣ́вамъ и҆  мꙋ́ченикѡмъ ꙳ оу҆краше́наѧ свѣ́тлость. 
Сла́ва, гла́съ в҃: 
Оу҆че́нїѧ пре́лесть, и҆ зна́нїе і҆́дѡлѡвъ  ѿве́рглъ є҆сѝ и҆́стиннѡ, и҆ крⷭ҇та̀ ѡ҆дѣ́ѧлсѧ є҆сѝ  ѻ҆рꙋ́жїемъ на спасе́нїе, кѷпрїа́не всеблаже́нне, пове́ргъ  кни̑ги волшє́бныѧ, человѣ́ка ѿложи́лъ є҆сѝ ве́тхаго,  и҆ всели́сѧ въ тѧ̀ бг҃озна́нїе (с. 53) трⷪ҇цы  є҆диносꙋ́щныѧ: сїю̀ молѝ і҆ера́рше, со а҆́гг҃лы, є҆́же  спасти́сѧ на́мъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀ і҆и҃се, пригвожде́на зрѧ́щи  неискꙋсобра́чнаѧ, пла́чꙋщи глаго́лаше: ча́до сладча́йшее,  почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ;  свѣ́те непристꙋ́пный пребезнача́льнагѡ ѻ҆ц҃а̀! потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бж҃е́ственнꙋю,  бжⷭ҇твєнныѧ стрⷭ҇ти твоѧ̑ сла́вѧщїи. 
На стїхо́внѣ ѻ҆ктѡ́иха. Сла́ва, гла́съ в҃: 
Свѣти́льника бг҃осїѧ́ннаго, па́ѵлова собесѣ́дника  и҆ дѣлѡ́мъ соприча́стника, кѷпрїа́на восхва́лимъ: со  а҆́гг҃лы бо весели́тсѧ, прїи́мъ вѣне́цъ нетлѣ́нїѧ ѿ  є҆ди́нагѡ бг҃а: и҆ мо́литсѧ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Є҆гда̀ ѿ дре́ва: 
Є҆гда̀ нескве́рнаѧ а҆́гница, ви́дѣ своего̀  а҆́гнца, на заколе́нїе ꙗ҆́кѡ человѣ́ка во́лею влеко́ма,  пла́чꙋщи глаго́лаше: безча́дствовати мѧ̀ ны́нѣ тщи́шисѧ,  хрⷭ҇тѐ, ро́ждшꙋю тѧ̀, что̀ сїѐ сотвори́лъ є҆сѝ,  и҆зба́вителю всѧ́ческихъ; ѻ҆ба́че воспѣва́ю и҆ сла́влю  твою̀, ю҆́же па́че оу҆ма́ же и҆ сло́ва, кра́йнюю бл҃гость,  чл҃вѣколю́бче. 
Тропа́рь, гла́съ д҃: 
И҆ нра́вѡмъ прича́стникъ, и҆ прⷭ҇то́лѡмъ  намѣ́стникъ, а҆по́столѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне въ видѣ́нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, сщ҃енномꙋ́чениче кѷпрїа́не, молѝ хрⷭ҇та̀  бг҃а, спасти́сѧ дꙋша́мъ на́шымъ. 
На оу҆́трени ѻ҆́ба канѡ́на ѻ҆ктѡ́иха, без̾  мч҃ничнѡвъ: и҆ ст҃ы́хъ на ѕ҃. 
Канѡ́нъ, є҆гѡ́же краегране́сїе: 
Пою̀, бл҃же, свѣтоза́рнꙋю твою̀ бл҃года́ть. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  (с. 54) пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Съ премі́рными чи́нми ны́нѣ водворѧ́ѧсѧ, ѽ  свѧще́ннаѧ и҆ бжⷭ҇твеннаѧ главо̀! съ нб҃сѐ при́зри на  благоче́стнѡ пою́щыѧ тѧ̀, и҆ твои́ми моли́твами сохранѧ́й. 
Во мра́цѣ невѣ́дѣнїѧ, прпⷣбне, лю́тѣ  ѡ҆держи́мь, и҆ дꙋшегꙋ́бными страстьмѝ пло́ти  невоздержа́нїемъ ты̀ разжига́емь, преложе́нїе пресла́вно  ѡ҆брѣ́лъ є҆сѝ внеза́пꙋ, всебл҃же́нне. 
Гꙋби́телей оу҆́бѡ на сѣда́лищи пре́жде, ѻ҆́ч҃е,  сѣдѣ́лъ є҆сѝ, и҆ на сѣда́лищи пресвѵ́терѡвъ па́ки  хрⷭ҇та̀ просла́вилъ є҆сѝ, и҆змѣни́всѧ ꙗ҆вле́ннѡ влⷣчнею  бжⷭ҇твенною бл҃года́тїю. 
Бг҃оро́диченъ: 
Дв҃а по ржⷭ҇твѣ̀ пребыла̀ є҆сѝ: сама́го бо  ро́ждши творца̀ всѣ́хъ и҆ гдⷭ҇а, неѻбы́чнѡ и҆ стра́ннѡ  на́мъ ꙗ҆́вльшасѧ тѣ́ломъ, бг҃ороди́тельнице мт҃и  приснодв҃о. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Ꙗ҆́кѡ па́ѵлъ ко хрⷭ҇тꙋ̀ дꙋше́внꙋю любо́вь  преложи́въ, кѷпрїа́не всемꙋ́дре, тогѡ̀ оу҆чени́къ бы́лъ  є҆сѝ. 
Ѡ҆брꙋча́етъ тѝ хрⷭ҇то́съ, вмѣ́стѡ ри́зъ  стра́стныхъ ѡ҆дѣѧ́нїе сла́вы да́рꙋѧ, и҆ возрожде́нїѧ  ѻ҆де́ждꙋ. 
Поꙋ́стникъ по́стническїй пре́жде бы́вый терпѣли́въ,  по́слѣжде, кѷпрїа́не всехва́льне, свидѣ́тель и҆́стины  бы́лъ є҆сѝ. 
Бг҃оро́диченъ: 
Гдⷭ҇ьственнѡ и҆ и҆́стиннѡ тѧ̀ бцⷣꙋ вѣ́рнїи  почита́емъ: ты́ бо бг҃а родила̀ є҆сѝ пло́ть бы́вша,  всенепоро́чнаѧ. 
Сѣда́ленъ, гла́съ и҃. Подо́бенъ: Премꙋ́дрости. 
Нака́занъ въ пре́лести прилѣ́жнѡ, ꙗ҆́кѡ па́ѵелъ  зва́нъ бы́сть съ нб҃сѐ, крⷭ҇то́мъ наставлѧ́емь къ свѣ́тꙋ  зна́нїѧ: (с. 55) честны́ѧ бо дв҃ы любо́вїю разжига́емь, тоѧ̀  ра́ди сочета́лсѧ є҆сѝ зижди́телю человѣ́кѡвъ. тѣ́мъ  ѡ҆бличи́въ не́мощь вра́жїю, съ не́ю сподо́билсѧ є҆сѝ ли́кꙋ  мч҃никѡвъ. кѷпрїа́не а҆рхїере́євъ оу҆добре́нїе, молѝ  хрⷭ҇та̀ бг҃а, грѣхѡ́въ ѡ҆ставле́нїе пода́ти чествꙋ́ющымъ  любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебѐ воплоще́нномꙋ безъ  сѣ́мене моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости,  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Возбнꙋ́въ, бг҃огла́се, ѿ неи́стовства пе́рвагѡ,  де́мѡнскꙋю ле́сть, и҆ дꙋшетлѣ́ннꙋю пре́лесть всю̀  ѡ҆бличи́лъ є҆сѝ, и҆ ра́дꙋѧсѧ взыва́лъ є҆сѝ: сла́ва  си́лѣ твое́й гдⷭ҇и. 
До́блественнѡ і҆ꙋсті́на оу҆крѣплѧ́ема, и҆ чⷭ҇тꙋю  дв҃ꙋ и҆ (с. 56) ѡ҆бра́дованнꙋю ѕѣлѡ̀ молѧ́щи, сѣ́тей  и҆збѣжѐ и҆ ко́зней же вра́жїихъ. 
Оу҆крѣплѧ́ема вѣ́рою твоегѡ̀ жениха̀, и҆ крⷭ҇тною  си́лою ѡ҆дѣ́ѧна, де́мѡны неѧ́тна вопїю́щи пребыла̀ є҆сѝ:  сла́ва си́лѣ твое́й, гдⷭ҇и. 
Бг҃оро́диченъ: 
И҆́же є҆стество́мъ свобо́денъ сы́й, ѻ҆́бразомъ  раба̀ ѡ҆бнища̀ бога́тствомъ бла́гости, мт҃и приснодв҃о, и҆зъ  тебє̀ по ѵ҆поста́си всѐ прїе́мь человѣ́чество. 
Пѣ́снь є҃. І҆рмо́съ:  
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Побо́рницꙋ и҆мꙋ́щи ꙗ҆́вѣ чⷭ҇тꙋю бг҃ома́терь,  ѡ҆бога́щшисѧ і҆ꙋсті́но, честно́е дѣ́вство сохрани́ла є҆сѝ  невре́дно. 
Ѡ҆дꙋшевле́нный хрⷭ҇то́въ и҆ краснѣ́йшїй ѻ҆́бразъ,  почти́мъ і҆ꙋсті́нꙋ, сокрове́ннꙋю добро́тꙋ, и҆ некра́домое  возложе́нїе. 
Невѣ́ста хрⷭ҇то́ва при́снаѧ и҆ нескве́рнаѧ,  страда́нїемъ и҆ поще́нїемъ воспрїе́мши пра́веднѡ сꙋгꙋ́бъ  вѣне́цъ но́ситъ. 
Бг҃оро́диченъ: 
Оу҆́мъ а҆́гг҃льскїй и҆ человѣ́ческїй не мо́жетъ  сказа́ти неизрече́ннагѡ и҆ пресла́внагѡ чꙋдесѐ ржⷭ҇тва̀  твоегѡ̀, всечⷭ҇таѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ѕло́бы дна̀ преиспо́днѧгѡ доше́лъ є҆сѝ, къ  кра́йнѣйшей же па́ки добродѣ́тели, ѻ҆́ч҃е, возше́лъ  є҆сѝ на высотꙋ̀, пресла́внѡ и҆змѣни́всѧ бжⷭ҇твеннымъ  креще́нїемъ. 
Бы́лъ є҆сѝ слꙋжи́тель де́мѡнѡвъ пе́рвѣе, но  хрⷭ҇то́въ бг҃оѧвле́нный оу҆чени́къ показа́лсѧ є҆сѝ,  при́сною любо́вїю жела́нїе возлюби́въ послѣ́днее. (с. 57) 
Мнѡ́гїѧ ты̀ влⷣцѣ приве́лъ є҆сѝ мꙋ́ченики,  кꙋ́плей велича́йшꙋю ꙗ҆влѧ́ѧ, кро́вїю малѣ́йшею црⷭ҇тво  нбⷭ҇ное, бг҃омꙋ́дре, кꙋпи́ти. 
Бг҃оро́диченъ: 
Расто́ргни моѧ̑ плєни́цы согрѣше́нїй,  бг҃оневѣ́сто, грѣхо́внагѡ зако́на, жи́зни зако́номъ  свобо́дꙋ да́рꙋющи, влⷣкꙋ зако́на ро́ждшаѧ. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Ѿ хꙋдо́жества волше́бнагѡ ѡ҆брати́всѧ, бг҃омꙋ́дре,  къ позна́нїю бжⷭ҇твенномꙋ, показа́лсѧ є҆сѝ мі́рꙋ вра́чь  мꙋдрѣ́йшїй, и҆сцѣлє́нїѧ да́рꙋѧ чествꙋ́ющымъ тѧ̀,  кѷпрїа́не со і҆ꙋсті́ною: съ не́юже моли́сѧ чл҃вѣколю́бцꙋ  влⷣцѣ, спастѝ дꙋ́шы на́шѧ. 
І҆́косъ: 
Цѣле́нїй твои́хъ, свѧ́те, дарова̑нїѧ мнѣ̀  низпосла́въ, и҆ недꙋ́гꙋющее моѐ се́рдце гно́емъ  грѣхо́внымъ, моли́твами твои́ми и҆сцѣлѝ: ꙗ҆́кѡ да сло́во  пѣ́нїѧ ѿ скве́рныхъ оу҆сте́нъ мои́хъ ны́нѣ принесꙋ́ ти,  и҆ воспою̀ болѣ̑зни твоѧ̑, ꙗ҆̀же показа́лъ є҆сѝ,  свѧщенномꙋ́чениче, покаѧ́нїемъ до́брымъ и҆ бл҃же́ннымъ, и҆  бг҃ꙋ приближа́ющимсѧ. тогѡ́ бо оу҆держа́нъ рꙋко́ю,  напра́вилсѧ є҆сѝ ꙗ҆́кѡ по лѣ́ствицѣ къ нбⷭ҇нымъ,  непреста́ннѡ молѧ́сѧ спастѝ дꙋ́шы на́шѧ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа́мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
На свѧщеннонача́льство вше́дъ, свѧще́ннѣйшїй  ѻ҆́бразъ, свѧщеннонача́льникѡмъ себѐ и҆ пра́вило ꙗ҆ви́лъ  є҆сѝ, взыва́ѧ: препѣ́тый гдⷭ҇и бж҃е ѻ҆тє́цъ на́шихъ,  бл҃гослове́нъ є҆сѝ. 
Живонача́льныѧ тебѣ̀ десни́цы и҆́стиннѡ  и҆змѣне́нїе, ѻ҆́ч҃е, наше́дшее, мꙋ́дра тѧ̀ сотворѝ  бг҃овѣща́телѧ пою́ща: препѣ́тый гдⷭ҇и бж҃е ѻ҆тє́цъ  на́шихъ, бл҃гослове́нъ є҆сѝ. 
Ѻ҆рꙋ́жїе непобѣди́мое на́мъ на проти́внаго,  блаже́нне, (с. 58) ты̀ ꙗ҆ви́лсѧ є҆сѝ, тогѡ̀ ѡ҆блича́ѧ  лє́сти, пою́щымъ: препѣ́тый гдⷭ҇и бж҃е ѻ҆тє́цъ на́шихъ,  бл҃гослове́нъ є҆сѝ. 
Бг҃оро́диченъ: 
Нбⷭ҇нїи ли́цы, и҆ пренебе́снїи собо́ри,  пѣсносло́вѧтъ и҆зъ тебє̀, бцⷣе, рожде́ннаго, зовꙋ́ще:  препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ  є҆сѝ. 
Пѣ́снь и҃. І҆рмо́съ: 
Весели́сѧ, і҆ерꙋсали́ме, торжествꙋ́йте лю́бѧщїи  сїѡ́на: ца́рствꙋѧй бо во вѣ́ки гдⷭ҇ь си́лъ прїи́де, да  благоговѣ́етъ всѧ̀ землѧ̀ ѿ лица̀ є҆гѡ̀, и҆ да вопїе́тъ:  благослови́те, всѧ̑ дѣла̀ гдⷭ҇нѧ, гдⷭ҇а. 
Премꙋ́дрѡ є҆́ллинскїѧ мꙋ́дрости небре́глъ є҆сѝ,  сла́вне, а҆пⷭ҇лѡвъ же бжⷭ҇твенное вѣща́нїе, дх҃омъ  брѧца́емо, ѻ҆́ч҃е, и҆ ѻ҆́гненными ѧ҆зы̑ки ꙗ҆́снѡ  и҆зглаша́емо, вопїѧ́лъ є҆сѝ: благослови́те, всѧ̑ дѣла̀  гдⷭ҇нѧ, гдⷭ҇а. 
Восте́клъ є҆сѝ на высѡ́каѧ и҆ премі́рнаѧ свѣ́тлѡ  селє́нїѧ, хрⷭ҇тꙋ̀ кро́вїю ꙗ҆́кѡ же́ртвою непоро́чною  приноси́мь, ѻ҆́ч҃е, заколе́нїе жи́во, прїѧ́тно и҆  благоꙋго́дно, воспѣва́ѧ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Побѣжда́еми ѿ въ тебѐ все́льшїѧсѧ благода́ти,  де́мѡнстїи полцы̀ ѿгонѧ́ютсѧ, и҆ ѿбѣга́ютъ стра̑сти  недꙋ́гꙋющихъ, бг҃омꙋ́дре, вѣ́рнїи же бжⷭ҇твеннагѡ свѣ́та  насыща́емсѧ, вопїю́ще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Ликꙋ́ютъ со а҆́гг҃льскими, пречⷭ҇таѧ, си́лами ѡ҆  ржⷭ҇твѣ̀ твое́мъ, бг҃ома́ти, и҆ бцⷣꙋ вѣ́рою тѧ̀  и҆менꙋ́ющїи: ты́ бо влⷣкꙋ и҆ и҆зба́вителѧ на́мъ родила̀  є҆сѝ, є҆мꙋ́же пое́мъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Свы́ше на́съ благоче́стнѡ пою́щихъ тѧ̀, назира́еши  (с. 59) бжⷭ҇твенною бл҃года́тїю, твои́ми моли́твами  бг҃оглаго́льниче, и҆ ѻ҆рꙋ́жїемъ благоволе́нїѧ вѣнчава́ѧ,  ми́ръ и҆ спасе́нїе да́рꙋй на́мъ, ꙗ҆́кѡ свѧщеннонача́льникъ  бжⷭ҇твеннѣйшїй. 
Тече́нїе и҆сцѣле́нїй ѻ҆би́льнѡ пе́рсть твоѧ̀  лю́бѧщымъ тѧ̀ воздае́тъ: тебе́ же кѷпрїа́не, жєны̀  бг҃онѡ́сны ꙗ҆́кѡ бжⷭ҇твенно сокро́вище прїе́млютъ, и҆  оу҆се́рднѡ ꙗ҆влѧ́ютъ сокрове́ннаго, да всѝ тебѐ  наслади́мсѧ. 
Напра́вити на́ше ко хрⷭ҇тꙋ̀, пребога́те, ше́ствїе  дѣѧ́нїемъ, и҆ бг҃оꙋго́днымъ житїе́мъ, и҆ чистѣ́йшимъ  ѡ҆чище́нїемъ, сꙋ́щѡ бж҃їю ти́хость оу҆молѝ, ꙗ҆́кѡ  і҆ера́рхъ сострада́тельнѣйшїй. 
Бг҃оро́диченъ: 
Оу҆крѣпѝ на́шꙋ дꙋше́внꙋю не́мощь, бг҃ома́ти,  си́лою твое́ю, разрѣшѝ тѧготꙋ̀, прест҃а́ѧ, налага́емꙋю  рабѡ́мъ твои̑мъ, мі́рꙋ пра́вды сл҃нце несказа́ннѡ  возсїѧ́вшаѧ. 
Свѣти́ленъ. Подо́бенъ: Жєны̀, оу҆слы́шите: 
Въ волхва́хъ несосꙋжде́нна, и҆ є҆ди́наго  пребо́льша, премѣ́ншаго нра́въ, и҆ попали́вшаго кни̑ги  наставлѧ́ющыѧ ко пре́лести, и҆ свидѣ́тельства вѣне́цъ  страннолѣ́пнѡ прїе́мшаго, кѷпрїа́на похва́лимъ,  страда́льцєвъ зерца́ло. 
Бг҃оро́диченъ: 
Дре́вле бж҃ества̀ наде́ждею прельсти́вый мѧ̀  ѕлоко́зненный, пло́тнымъ предложе́нїемъ премꙋ́дреннѡ па́ки  прельща́етсѧ, ѿ дв҃ы возсїѧ́вшагѡ: и҆ си́це ѡ҆сꙋжде́нїе  пло́тное пло́тїю разрѣши́сѧ, сме́рти оу҆мертви́вшейсѧ. 
На стїхо́внѣ ѻ҆ктѡ́иха. Сла́ва, гла́съ и҃: 
И҆́же ѕло́бы пре́жде ѻ҆па́сный побо́рникъ, цр҃кве  по́слѣжди и҆́стинный оу҆чи́тель, и҆́же слꙋжи́тель  пре́лести і҆́дѡлѡвъ, свѧщеннонача́льникъ вѣ́ры ꙗ҆ви́сѧ, и҆  блꙋ́дный цѣломꙋ́дренъ, честны́ѧ ра́ди дѣ́вы: ѻ҆бои́хъ  моли́твами спаси́ ны, гдⷭ҇и. (с.60) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко; содержа́й, всю̀ тва́рь, ꙳ на дре́вѣ  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа пла́чꙋщи глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
На лїтꙋргі́и, бл҃жє́нна ѻ҆ктѡ́иха, на д҃. И҆ ст҃ы́хъ  пѣ́снь г҃-ѧ, на д҃. Прокі́менъ, гла́съ з҃: Честна̀ предъ  гдⷭ҇емъ: Сті́хъ: Что̀ возда́мъ: А҆пⷭ҇толъ къ тїмоѳе́ю,  зача́ло с҃п. А҆ллилꙋ́їа, гла́съ в҃: Сті́хъ: Свѧще́нницы  твоѝ ѡ҆блекꙋ́тсѧ: Є҆ѵⷢ҇лїе і҆ѡа́нна, зача́ло л҃ѕ.  Прича́стенъ: Въ па́мѧть вѣ́чнꙋю: 
Слꙋ́жба ст҃а́гѡ а҆ндре́а пое́тсѧ на повече́рїи. 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ! 
Ѽ пресла́внагѡ чꙋдесѐ, ꙳ ꙗ҆́кѡ во и҆зстꙋпле́нїи  оу҆ма̀, ꙳ соверши́сѧ дꙋхо́внаѧ мꙋ́дрость ꙳ въ тебѣ̀,  ѻ҆́ч҃е а҆ндре́е: ꙳ всѧ̑ бо оу҆ме́ты вмѣни́лъ є҆сѝ, ꙳ да  хрⷭ҇та̀ приѡбрѧ́щеши, ꙳ и҆ црⷭ҇тво нбⷭ҇ное возлюби́лъ  є҆сѝ, ꙳ є҆́же и҆ полꙋчи́лъ є҆сѝ: ны́нѣ со а҆́гг҃лы  стоѧ̀, свѧ́те, ꙳ моли́сѧ ѡ҆ чтꙋ́щихъ прилѣ́жнѡ па́мѧть  твою̀. 
Ѽ пресла́внагѡ чꙋдесѐ, ꙳ пло́тскꙋ се́рдцемъ, ꙳  безплѡ́тныѧ показа́лъ є҆сѝ, ꙳ и҆ сокровє́ннаѧ ѿкры́лъ  є҆сѝ ꙳ оу҆го́дникꙋ твоемꙋ̀ а҆ндре́ю, ꙳ бы́вшемꙋ ю҆ро́дꙋ  тебє̀ ра́ди, ꙳ и҆ земны̑ѧ стра̑сти претерпѣ́вшемꙋ, ꙳  крⷭ҇тъ взе́мшемꙋ, ꙳ и҆ послѣ́довавшꙋ тебѣ̀ влⷣцѣ и҆  бг҃ꙋ. ꙳ є҆гѡ́же моли́твами, хрⷭ҇тѐ бж҃е, ꙗ҆́кѡ  ми́лостивъ, спасѝ дꙋ́шы на́шѧ. (с. 61) 
Ѽ пресла́внагѡ чꙋдесѐ, ꙳ въ бре́ннѣмъ тѣ́лѣ  ходѧ̀ на землѝ, ꙳ тебѐ ра́ди гдⷭ҇и, ꙳ ꙗ҆́кѡ безпло́тенъ  пребыва́ѧ, оу҆го́дникъ тво́й а҆ндре́й ве́лїе нестѧжа́нїе  стѧжа̀, ꙳ ѡ҆бѣща́нныхъ твои́хъ возжелѣ́въ, ꙳ є҆гѡ́же ни  ѻ҆́ко ви́дѣ, ни оу҆́хо слы́ша, ꙳ ни на се́рдце человѣ́ка  взы́де, ꙳ оу҆гото́ванныхъ лю́бѧщымъ тебѐ: ꙳ тогѡ̀  моли́твами ꙳ спасѝ дꙋ́шы на́шѧ ꙗ҆́кѡ ми́лостивъ. 
Сла́ва, гла́съ ѕ҃: 
До нб҃сѐ восхище́нъ бы́лъ є҆сѝ, и҆ неизречє́нныѧ  глаго́лы слы́шавъ, неви̑димаѧ же оу҆ви́дѣлъ є҆сѝ, и҆  честна́гѡ крⷭ҇та̀ ѻ҆́бразъ ви́дѣвъ, съ любо́вїю того̀  цѣлова́лъ є҆сѝ, и҆ бжⷭ҇твенныѧ сла́дости и҆спо́лнилсѧ  є҆сѝ, и҆ ра̑йскаѧ бл҃га̑ѧ ѿкровє́на тебѣ̀ бы́ша: ѿ  мо́лнїи и҆зтка́нною ри́зою ѡ҆бле́клсѧ є҆сѝ, хрⷭ҇тꙋ̀  послѣ́довавъ, свѧ́те а҆ндре́е досточꙋ́дне. 
Тропа́рь, гла́съ а҃: 
Гла́съ а҆пⷭ҇ла твоегѡ̀ па́ѵла оу҆слы́шавъ  глаго́лющь: мы̀ ю҆ро́ди хрⷭ҇та̀ ра́ди, ра́бъ тво́й а҆ндре́й  ю҆ро́дъ бы́сть на землѝ тебє̀ ра́ди, хрⷭ҇тѐ бж҃е. тѣ́мже  ны́нѣ па́мѧть є҆гѡ̀ почита́юще, тебѣ̀ мо́лимсѧ, гдⷭ҇и,  спасѝ дꙋ́шы на́шѧ. 
Канѡ́нъ ст҃о́мꙋ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Ѿве́рзи моѝ оу҆стнѣ̀, подви́гни мо́й ѧ҆зы́къ,  и҆ и҆спра́ви мо́й смы́слъ, всѧ̑ оу҆мꙋдрѧ́ѧй, бж҃е, да  похвалю̀ оу҆го́дника твоего̀ а҆ндре́а, ю҆ро́да бы́вшаго на  землѝ тебє̀ ра́ди. 
А҆ндре́е бл҃же́нне, ты̀ и҆змла́да хрⷭ҇та̀ возлюби́лъ  є҆сѝ, и҆ къ немꙋ̀ є҆динодꙋ́шнѡ возжелѣ́лъ є҆сѝ: ка́кѡ  же тѧ̀ по достоѧ́нїю похва́лимъ, на дїа́вола воѻрꙋжи́вшасѧ,  и҆ сегѡ̀ кѡ́зни побѣди́вша си́лою хрⷭ҇то́вою; (с. 62) 
Моли́твами бг҃ꙋ молѧ́сѧ, и҆ дїа́волꙋ досажда́ѧ, и҆  мно́гагѡ є҆гѡ̀ толца́нїѧ въ двє́ри хи́жины твоеѧ̀ а҆́ще  вма́лѣ и҆ оу҆страши́всѧ, но неподви́женъ оу҆мо́мъ  пребы́лъ є҆сѝ, си́лою хрⷭ҇то́вою оу҆крѣплѧ́емый. 
Бг҃оро́диченъ: 
Ѽ прест҃а́ѧ гпⷭ҇жѐ дв҃о бцⷣе! покры́й ны̀  чꙋ́днымъ твои́мъ ѡ҆мофо́ромъ, и҆ сохранѧ́й гра́дъ тво́й ѿ  бѣ́дъ и҆ скорбе́й, ꙗ҆́коже тѧ̀ пребл҃же́нный ви́дѣ  а҆ндре́й, во влахе́рнстѣй це́ркви молѧ́щꙋюсѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Со є҆ѳїо́помъ бра́всѧ, побѣди́лъ є҆сѝ того̀, ѿ  хрⷭ҇та̀ дерзнове́нїе прїи́мъ, мно́гꙋ печа́ль де́мѡнѡмъ  сотвори́лъ є҆сѝ, ст҃ы̑мъ же а҆́гг҃лѡмъ весе́лїе и҆  ра́дость: съ ни́миже ны́нѣ водворѧ́ешисѧ. 
Во снѣ̀ хрⷭ҇та̀ пре́жде ви́дѣлъ, є҆сѝ, на  де́мѡны тѧ̀ оу҆крѣплѧ́юща, и҆ вѣне́цъ тебѣ̀ подаю́ща, и҆  со є҆ѳїо́помъ бра́тисѧ поꙋча́юща: ны́нѣ же не  сновидѣ́нїемъ, но въ неизрече́ннѣмъ свѣ́тѣ сла́вы є҆гѡ̀  ви́дѧ, за ны̀ моли́сѧ. 
Хрⷭ҇та̀ послꙋ́шалъ є҆сѝ повелѣ́вшагѡ тебѣ̀  ю҆ро́дꙋ бы́ти, и҆ црⷭ҇тво нбⷭ҇ное ѡ҆бѣща́вша: томꙋ̀  послѣ́довавъ, неизречє́ннаѧ блага̑ѧ є҆гѡ̀ воспрїѧ́лъ  є҆сѝ, а҆ндре́е досточꙋ́дне. 
Бг҃оро́диченъ: 
Прїидѝ ны́нѣ во сла́вѣ въ це́рковь твою̀, бцⷣе,  съ собо́ры ст҃ы́хъ, ꙗ҆́коже тѧ̀ ви́дѣ ст҃ы́й а҆ндре́й, на  воздꙋ́сѣ свѣ́тлѣ за хрⷭ҇тїа́ны молѧ́щꙋюсѧ, и҆ пода́ждь  на́мъ, гпⷭ҇жѐ, ве́лїю ми́лость. 
Сѣда́ленъ, гла́съ и҃: 
Оу҆́зы и҆ желѣ́зы свѧ́занъ въ це́ркви сѣдѧ̀,  а҆ндре́е, мно́ги стра́хи ѿ де́мѡнѡвъ под̾ѧ́лъ є҆сѝ, и҆  помо́щника себѣ̀ ѡ҆брѣ́лъ є҆сѝ, а҆пⷭ҇ла хрⷭ҇то́ва,  возлю́бленнаго і҆ѡа́нна, и҆́же (с. 63) повелѣ̀ тебѣ̀  терпѣ́ти хрⷭ҇та̀ ра́ди. съ ни́мже ны́нѣ водворѧ́ешисѧ, за  ны̀ моли́сѧ чтꙋ́щыѧ па́мѧть твою̀. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ, согрѣше́нїй ѡ҆ставле́нїе дарова́ти  воспѣва́ющымъ досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости,  долготерпѣли́ве гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Сѣдѧ́ща на прⷭ҇то́лѣ хрⷭ҇та̀ цр҃ѧ̀ ви́дѣлъ  є҆сѝ, го́рькїѧ сеѧ̀ жи́зни ѻ҆́бразъ разсмотри́лъ є҆сѝ,  горча́йшь пелы́ни сꙋ́щїй. пото́мъ же нетлѣ́нныѧ сла́дости  вкꙋ́съ прїѧ́лъ є҆сѝ. 
Тогда̀ во снѣ̀ и҆ въ восто́рзѣ хрⷭ҇та̀ ви́дѣлъ  є҆сѝ, ны́нѣ же со безпло́тными си́лами водворѧ́ѧсѧ,  сла́вꙋ бж҃їю ви́диши непостижи́мꙋю и҆ неизглаго́ланнꙋю:  помина́й на́съ, а҆ндре́е, чтꙋ́щихъ па́мѧть твою̀. 
Ѿ видѣ́нїѧ ра́зꙋмѡвъ оу҆вѣ́рившагосѧ а҆ндре́а  (с. 64) похва́лимъ, вѣ́рнїи, на землѝ бы́вша ю҆ро́да  хрⷭ҇та̀ ра́ди, на нб҃сѣ́хъ же ны́нѣ премꙋ́дра дꙋхо́вною  бл҃года́тїю, со а҆́гг҃лы предстоѧ́ща всѣ́хъ бг҃ꙋ. 
Бг҃оро́диченъ: 
Кто̀ и҆зглаго́лати мо́жетъ твоегѡ̀ ржⷭ҇тва̀  та́инство; и҆лѝ кто̀ и҆сповѣ́сть твоеѧ̀ моли́твы си́лꙋ;  а҆́ще не бы̀ сама̀ ты̀ показа́ла є҆сѝ а҆ндре́ю ю҆ро́дивомꙋ  въ це́ркви влахе́рнстѣй честны́й тво́й покро́въ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Оу҆дивле́нїе бы́сть всѣ̑мъ ви́дѧщымъ а҆ндре́ево  житїѐ: на сме́тьищи лега́нїе, и҆ посредѣ̀ гра́да  ѡ҆бнаже́нїе, и҆ колесни́чное попра́нїе. но сїѧ̑ всѧ̑ бы́сть  є҆мꙋ̀ пꙋтѝ правле́нїе въ нбⷭ҇ное црⷭ҇твїе. 
Оу҆диви́шасѧ всѝ ви́дѧщїи терпѣ́нїе твоѐ:  мч҃ницы бо во є҆ди́но вре́мѧ стра́сть претерпѣ́ша: ты́ же  всѧ̑ дни̑ живота̀ твоегѡ̀ ѕлы̑ѧ мꙋ̑ки терпѣ́лъ є҆сѝ, въ  нбⷭ҇ное ца́рство жела́ѧ всели́тисѧ, є҆́же полꙋчи́въ ны́нѣ,  ра́дꙋешисѧ безконе́чною ра́достїю. 
Сокровє́ннаѧ бы́ша тебѣ̀ ѿкровє́на, и҆ всѧ̑  безплѡ́тныѧ а҆́ки плѡтскі́ѧ ви́дѣлъ є҆сѝ, ничто́же бо  земны́хъ возлюби́лъ є҆сѝ. тѣ́мже и҆ нбⷭ҇наѧ врата̀  ѿверзо́шасѧ тебѣ̀, въ неизглаго́ланнꙋю ра́дость гдⷭ҇а  твоегѡ̀, бл҃же́нне, вше́лъ є҆сѝ. 
Бг҃оро́диченъ: 
Пою́тъ тѧ̀ чи́ни а҆́гг҃льстїи, и҆ сла́вѧтъ тѧ̀  земны́хъ ро́ди: ты́ бо, нбⷭ҇наѧ цр҃и́це, а҆ндре́ю ꙗ҆ви́ласѧ  є҆сѝ, покрыва́ющи лю́ди въ це́ркви нетлѣ́ннымъ твои́мъ  покро́вомъ, за всѧ̑ пою́щыѧ тѧ̀ непреста́ннѡ молѧ́щисѧ. (с.  65) 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
А҆пⷭ҇ла па́ѵла и҆спо́лнисѧ гла́съ на тебѣ̀,  ѻ҆́ч҃е: сло́во кре́стное погиба́ющымъ оу҆́бѡ ю҆ро́дство  вмѣни́сѧ, тебѣ́ же спаса́ющемꙋсѧ си́ла бж҃їѧ бы́сть,  а҆ндре́е всехва́льне. 
Хрⷭ҇то́въ гла́съ и҆спо́лнисѧ на тебѣ̀ рече́нный:  бл҃же́ни ни́щїи дꙋ́хомъ, ꙗ҆́кѡ тѣ́хъ є҆́сть црⷭ҇тво  нбⷭ҇ное. ты́ бо ѡ҆бнища́лъ є҆сѝ дꙋ́хомъ, и҆ црⷭ҇тво  нбⷭ҇ное воспрїѧ́лъ є҆сѝ. 
Є҆пїфа́нїа и҆ногда̀ ю҆́ношꙋ сꙋ́ща, на пꙋ́ть пра́вый  наста́вилъ є҆сѝ. є҆мꙋ́же и҆ проре́клъ є҆сѝ а҆рхїере́ю  бы́ти, и҆ лю́ди оу҆чи́ти: всѧ̑ бо бꙋ̑дꙋщаѧ, ꙗ҆́кѡ предъ  ѻ҆чесы̀ сꙋ̑щаѧ ви́дѣлъ є҆сѝ. 
Бг҃оро́диченъ: 
Припа́даемъ тебѣ̀, бцⷣе, мы̀ грѣ́шнїи, да и҆ на  на́съ ны́нѣ простре́ши неви́димый покро́въ тво́й, къ сн҃ꙋ  твоемꙋ̀ и҆ бг҃ꙋ на́шемꙋ да принесе́ши моли̑твы твоѧ̑ за ны̀,  ꙗ҆́коже тѧ̀ дре́вле а҆ндре́й ви́дѣ. 
Конда́къ, гла́съ д҃. Подо́бенъ: Вознесы́йсѧ: 
Во ю҆ро́дство претвори́всѧ во́лею, мі́ра сегѡ̀  красѡты̀ ѿню́дъ возненави́дѣлъ є҆сѝ, плотска̑ѧ  мꙋдрова̑нїѧ оу҆вѧди́лъ є҆сѝ посто́мъ и҆ жа́ждею, и҆  зно́емъ и҆ стꙋ́денїю мра́за, ѿ дождѧ̀ и҆ снѣ́га, и҆ ѿ  про́чїѧ воздꙋ́шныѧ тѧготы̀ никогда́же оу҆клони́всѧ,  ѡ҆чи́стилъ є҆сѝ себѐ ꙗ҆́кѡ зла́то въ горни́лѣ, а҆ндре́е  бл҃же́нне. 
І҆́косъ: 
Прїиди́те хрⷭ҇толю́бцы, прїиди́те нищелю́бцы,  восхва́лимъ блаже́ннаго страда́льца, премꙋ́драго а҆ндре́а,  бы́вша ю҆ро́да хрⷭ҇та̀ ра́ди, во́лею мі́ръ и҆ ꙗ҆̀же въ  не́мъ оу҆ме́ты вмѣни́вша по а҆пⷭ҇лꙋ, и҆ во слѣ́дъ хрⷭ҇та̀  оу҆се́рднѡ поте́кша, пло́ть же свою̀ посто́мъ и҆ жа́ждею и҆  зно́емъ, и҆ дожде́мъ и҆ (с. 66) снѣ́гомъ, воздꙋ́шною  тѧ́гостїю смири́вша, дꙋ́шꙋ же ѿ страсте́й свобо́днꙋ  соблю́дша, и҆ свѣ́тлꙋ добродѣ́тельми содѣ́лавша, и҆  нбⷭ҇ное житїѐ со всѣ́ми ст҃ы́ми вѣ́чнѡ наслѣ́довавша, и҆  молѧ́щасѧ хрⷭ҇тꙋ̀ бг҃ꙋ ѡ҆ чтꙋ́щихъ є҆го̀ вѣ́рою и҆  любо́вїю. къ немꙋ́же возопїи́мъ: ра́дꙋйсѧ, оу҆го́дниче  хрⷭ҇то́въ а҆ндре́е блаже́нне. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ:  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Ничто́же и҆зво́ливъ люби́ти на землѝ па́че  зижди́телѧ, но посредѣ̀ храмѡ́въ скита́ѧсѧ, блаже́нне  а҆ндре́е, ра́довалсѧ є҆сѝ, поѧ̀: препѣ́тый ѻ҆тцє́въ  гдⷭ҇ь и҆ бг҃ъ благослове́нъ є҆сѝ. 
Не пощадѣ̀ пло́ти своеѧ̀, но предадѐ ю҆̀ на  по́двиги и҆ трꙋды̀, и҆ нꙋ́ждное пребыва́нїе. тѣ́мъ кѡ́зни  де́мѡнскїѧ мꙋ́жески попра̀ блаже́нный а҆ндре́й, поѧ̀:  препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ є҆сѝ. 
Ничто́же земны́ѧ сла́вы восхотѣ́лъ є҆сѝ, хрⷭ҇та́  же па́че возлюби́лъ є҆сѝ, бл҃же́нне а҆ндре́е, и҆ къ немꙋ̀  восте́клъ є҆сѝ ра́дꙋѧсѧ, болѣ́зней твои́хъ прїе́млѧ  воздаѧ́нїе, и҆ поѧ̀ при́снѡ: бл҃гослове́нъ бг҃ъ ѻ҆тцє́въ  на́шихъ. 
Бг҃оро́диченъ: 
Бл҃же́нне а҆ндре́е, моли́сѧ и҆ ны́нѣ цр҃и́цѣ  бцⷣѣ, ю҆́же ви́дѣлъ є҆сѝ за мі́ръ молѧ́щꙋюсѧ, да на́съ  покры́етъ непобѣди́мою свое́ю ми́лостїю: тоѧ́ бо покро́вомъ  всѝ вѣ́рнїи сохранѧ́емсѧ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Бога́таго оу҆ме́рша и҆ногда̀ ви́дѣлъ є҆сѝ, съ  ви́димою (с. 67) че́стїю провожда́ема, неви́димѡ же ѕлѣ̀  своди́ма во глꙋбинꙋ̀ а҆́довꙋ, бл҃же́нне а҆ндре́е, и҆ ѡ҆  не́мъ пла́часѧ, и҆ молѧ́сѧ гдⷭ҇ꙋ. 
Безпло́тнаго а҆́гг҃ла, печа́лꙋющаго ѡ҆ поги́бели  дꙋшѝ бога́тагѡ, въ житїѝ се́мъ не пока́ѧвшасѧ, ѿ печа́ли  премѣни́лъ є҆сѝ, а҆ндре́е бл҃же́нне, съ ни́мже пое́ши:  гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки. 
Сребролю́бца мона́ха ви́дѣлъ є҆сѝ, ѿ ѕла́гѡ  ѕмі́ѧ стꙋжа́ема, а҆ндре́е бл҃же́нне, и҆ того̀ ѿ  сребролю́бнагѡ недꙋ́га и҆зба́вивъ, вразꙋми́лъ є҆сѝ пѣ́ти,  и҆ превозноси́ти гдⷭ҇и во всѧ̑ вѣ́ки. 
Бг҃оро́диченъ: 
Ѿ а҆ндре́ева видѣ́нїѧ покро́въ тво́й  оу҆вѣ́дѣвше, цр҃и́це бцⷣе, мо́лимсѧ тебѣ̀ прилѣ́жнѡ:  покры́й ны̀ ми́лостїю твое́ю, пою́щыѧ сн҃а твоего̀, и҆  превозносѧ́щыѧ є҆го̀ во всѧ̑ вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
По хрⷭ҇то́вꙋ словесѝ, за бїю́щыѧ тѧ̀ моли́лсѧ  є҆сѝ свѧ́те: тѣ́мже нбⷭ҇наѧ врата̀ ѿве́рзста, и҆ дꙋ́шы  пра́ведныхъ во ѻ҆́бразѣ ла́стовицъ лета́ющыѧ, ви́дѣлъ  є҆сѝ: съ ни́миже ны́нѣ водворѧ́ешисѧ, а҆ндре́е бл҃же́нне. 
Хрⷭ҇та̀ бг҃а и҆́стиннѡ возлюби́въ, тебє̀ сама́гѡ  ѿве́рглсѧ є҆сѝ, и҆ томꙋ̀ послѣ́довалъ є҆сѝ, ꙗ҆́коже  ѻ҆́нъ речѐ: любѧ́й дꙋ́шꙋ свою̀ спастѝ, погꙋби́тъ ю҆̀.  тѣ́мже дꙋ́шꙋ твою̀ въ жи́знь вѣ́чнꙋю соблю́лъ є҆сѝ,  достохва́льне свѧ́те а҆ндре́е. 
Вели̑каѧ и҆ пресла̑внаѧ ны́нѣ сбы́шасѧ тебѣ̀ въ  нбⷭ҇нѣмъ црⷭ҇твїи, а҆́ще и҆ ю҆ро́дъ бы́лъ є҆сѝ мі́рꙋ, но  хрⷭ҇тꙋ̀ мꙋ́дръ ꙗ҆ви́лсѧ є҆сѝ, достохва́льне: призира́й съ  нбⷭ҇нагѡ крꙋ́га на ны̀, почита́ющыѧ па́мѧть твою̀. (с. 68) 
Бг҃оро́диченъ: 
Всѧ́къ земноро́дный покрыва́етсѧ покро́вомъ твои́мъ,  пресла́внаѧ застꙋ́пнице бцⷣе, ꙗ҆́коже бл҃же́нный а҆ндре́й  тѧ̀ ви́дѣ за мі́ръ молѧ́щꙋюсѧ несозда́нномꙋ сꙋществꙋ̀, въ  созда́нное є҆стество̀ ѿ тебѐ ѡ҆бле́кшемꙋсѧ. 


(с. 68) 
Мѣ́сѧца тогѡ́же въ г҃-й де́нь. 
Ст҃а́гѡ свѧщенномꙋ́ченика дїонѵ́сїа а҆реопагі́та. 
На Гдⷭ҇и, воззва́хъ, стїхи̑ры на ѕ҃, гла́съ а҃.  Поⷣ: Нбⷭ҇ныхъ чинѡ́въ: 
Во внꙋ́треннѣйшїй мра́къ, ꙳ непристꙋ́пнагѡ свѣ́та  ты̀ разꙋ́мнѡ вше́дъ, ꙳ навы́клъ є҆сѝ бжⷭ҇твєннаѧ  недоꙋмѣ̑ннаѧ сло́ва, ꙳ оу҆ченичѐ хрⷭ҇то́въ свѧще́нне  дїонѵ́сїе, ꙳ и҆ а҆́гг҃льскїѧ чи́ны на землѝ ꙳ ꙗ҆́вственнѡ  и҆з̾ѧсни́лъ є҆сѝ. 
Трисїѧ́нною заре́ю просвѣти́въ твою̀ дꙋ́шꙋ, ꙳ и҆  ѻ҆гне́мъ веще́ственнымъ и҆знꙋрѧ́ющимъ тѣ́ло, ꙳ къ  невеще́ственнѣй преста́вилсѧ є҆сѝ, ѻ҆́ч҃е, свѣ́тлости,  ꙳ со а҆́гг҃лы совокꙋпи́лсѧ є҆сѝ: ꙳ съ ни́миже моли́сѧ  непреста́ннѡ за на́съ, ꙳ спастѝ дꙋ́шы на́шѧ. 
Па́стырски преизѧ́ществовавъ въ цр҃кви бж҃їей, ꙳  се́рдце твоѐ, ѻ҆́ч҃е, ꙳ прїѧ́тельно бл҃года́ти дх҃а  содѣ́лалъ є҆сѝ. ꙳ тѣ́мже и҆ на́мъ и҆сточа́еши, ꙗ҆́кѡ  во́ды, ꙳ ѿ честны́ѧ твоеѧ̀ ра́ки, ꙳ всегда̀ дїонѵ́сїе  и҆сцѣлє́нїѧ. 
И҆́ны стїхи̑ры. гла́съ то́йже. Подо́бенъ:  Всехва́льнїи: 
Оу҆́дицею бл҃года́ти мꙋ́дре, ꙳ па́ѵелъ бжⷭ҇твенный,  ꙳ народовѣща́въ оу҆ловѝ, ꙳ сщ҃енноѧвле́нна, ꙳ и҆  неизрече́нныхъ зри́телѧ содѣ́ла, ꙳ тѧ̀ сосꙋ́дъ и҆збра́нный  ви́дѣвъ. ꙳ съ ни́мже молѝ, ꙳ благоглаго́ливе дїонѵ́сїе, ꙳  спастѝ любо́вїю пою́щыѧ тѧ̀. (с. 69) 
А҆́гг҃лѡмъ равноче́стенъ оу҆́мъ, ѻ҆́ч҃е дїонѵ́сїе,  ꙳ добродѣ́тели ра́ди содѣ́лавъ, ꙳ премі́рное  свѧщеннонача́льства ꙳ благочи́нїе, всемꙋ́дре, си́хъ  свѧщенноповѣствова́лъ є҆сѝ, ꙳ и҆́миже оу҆чини́лъ є҆сѝ  ꙳ цр҃кѡ́внаѧ составлє́нїѧ, ꙳ нбⷭ҇нымъ чинѡ́мъ подо́бѧсѧ. 
Любомꙋдрѣ́йше бг҃ꙋ, ꙳ бл҃же́нне дїонѵ́сїе, ꙳ ꙗ҆́кѡ  мо́щно сподо́бѧсѧ, ꙳ и҆менова́нїй твоѐ та́инственнѡ  бжⷭ҇твенныхъ, ꙳ благоче́стнѡ распросте́рлъ є҆сѝ, ꙳  бжⷭ҇твенное, бг҃омꙋ́дре, сказа́нїе, є҆дине́нїе,  є҆дине́нїемъ лꙋ́чшимъ, ꙳ навы́къ ꙗ҆̀же па́че мы́сли, ꙳ и҆  наꙋчи́лъ є҆сѝ мі́ра концы̀. 
Сла́ва, гла́съ в҃. А҆ндре́а і҆ерꙋсали́мскагѡ. 
Прїиди́те, вѣ́рнїи, согла́снѡ лѣ́тнюю па́мѧть  і҆ера́рхѡвъ похва́лимъ, дїонѵ́сїа же и҆ кѷпрїа́на: ѻ҆́въ  бо ѡ҆плева́въ сто́їкѡвъ фїлосо́фѡвъ, и҆ сосꙋ́домъ  и҆збра́ннымъ наꙋчи́всѧ, неизрече́нныхъ та̑инъ зна́тель  бы́сть. ѻ҆́въ же до́брыѧ ра́ди дѣ́вы і҆ꙋсті́ны, по́мыслъ  просвѣти́въ, де́мѡнскїѧ пре́лести и҆збѣжѐ, и҆ волшє́бныѧ  кни̑ги ѻ҆гне́мъ и҆зже́гъ, є҆ѵⷢ҇льскїй проповѣ́дникъ  бы́сть. тѣ́мъ и҆ мы̀ грѣ́шнїи просла́вльшемꙋ сїѧ̑ сп҃сꙋ  славосло́вѧще, возопїи́мъ: и҆́же твоѧ̑ страстоте́рпцы  сла́вою вѣнча́вый, хрⷭ҇тѐ бж҃е, тѣ́хъ моли́твами спасѝ  дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀. что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀ ю҆́же  па́че оу҆ма̀ и҆ слова̀ кра́йнюю бла́гость, чл҃вѣколю́бче. 
На стїхо́внѣ ѻ҆ктѡ́иха. Сла́ва, гла́съ д҃: 
Нбⷭ҇нагѡ зна́нїѧ неви́димꙋю глꙋбинꙋ̀ тебѐ  нарече́мъ, свѣтлѣ́йшїй мч҃ниче хрⷭ҇то́въ: ꙗ҆́кѡ бо  ѻ҆рꙋ́жника и҆ тве́рда (с. 70) побо́рника цр҃кве  воспѣва́емъ тѧ̀, мꙋ́дре: ѻ҆гне́мъ бо чистѣ́йшимъ  просїѧ́лъ є҆сѝ, сподо́бивсѧ вкꙋ́пѣ съ вы́шними  воинствослѡ́вїи, свѣ́тлою ѻ҆де́ждею ѡ҆блещи́сѧ хрⷭ҇та̀, и҆  ѡ҆зари́въ оу҆́мъ свѣ́тлостїю дх҃а ст҃а́гѡ, дїонѵ́сїе.  тѣ́мъ твою̀ всемі́рнꙋю па́мѧть торжествꙋ́имъ вѣ́рнѡ,  сла́вѧще просла́вльшаго тѧ̀ гдⷭ҇а. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ ꙳  а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: сн҃е  возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Тропа́рь, гла́съ д҃: 
Бла́гости наꙋчи́всѧ, и҆ трезвѧ́сѧ во всѣ́хъ благо́ю  со́вѣстїю свѧщеннолѣ́пнѡ ѡ҆бо́лксѧ, поче́рплъ є҆сѝ ѿ  сосꙋ́да и҆збра́ннагѡ неизречє́ннаѧ, и҆ вѣ́рꙋ соблю́дъ,  ра́вное тече́нїе соверши́лъ є҆сѝ, свѧщенномꙋ́чениче  дїонѵ́сїе: молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, на Бг҃ъ гдⷭ҇ь, тропа́рь ст҃а́гѡ,  два́жды. Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. Ѻ҆́ба канѡ́на ѻ҆ктѡ́иха со і҆рмосо́мъ  на и҃, безъ мꙋ́ченичнѡвъ, и҆ ст҃а́гѡ на ѕ҃. Є҆гѡ́же  краегране́сїе: Оу҆́мъ хвалю̀ мꙋ́дрыхъ оу҆че́нїй.  Ѳеофа́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Па́ѵломъ бжⷭ҇твеннымъ наꙋче́нъ, нбⷭ҇ныхъ, дїонѵ́сїе,  ви́дцемъ, нбⷭ҇ный таи́нникъ а҆́бїе и҆ бг҃овѣща́тель бы́лъ  є҆сѝ. 
И҆́же бл҃года́тїю бж҃їею ѡ҆зари́всѧ, просвѣтѝ,  бл҃же́нне, (с. 71) пою́щихъ тѧ̀ дꙋ́шы, твоѧ̑ разꙋмѣ́ти  бг҃одохновє́ннаѧ оу҆чє́нїѧ, дїонѵ́сїе. 
Оу҆мо́мъ преѡчище́ннымъ и҆ дꙋше́ю, нбⷭ҇ныхъ  оу҆добре́нїй сїѧ̑нїѧ оу҆вѣ́дѣти сподо́билсѧ є҆сѝ, и҆  тѣ́хъ ликостоѧ̑нїѧ, дїонѵ́сїе. 
Бг҃оро́диченъ: 
Черто́гъ свѣтоно́сный, па́че оу҆ма̀ воплоще́нїѧ  ꙗ҆ви́ласѧ є҆сѝ всѣ́хъ содѣ́телѧ: и҆зъ тебє́ бо пло́ть,  бг҃ома́ти, на́шꙋ ѡ҆дѣ́ѧлъ є҆́сть. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Нбⷭ҇ныхъ крꙋгѡ́въ превозше́дъ, ѻ҆́ч҃е, премі́рныхъ  чи́ны, и҆ вѡ́инства и҆ свѣ́тлѡсти, высоковѣща́ньми  слове́съ и҆ всемꙋ́дрыми оу҆чє́нїи всѣ̑мъ и҆з̾ѧсни́лъ  є҆сѝ. 
Высо́кагѡ видѣ́нїѧ насы́щсѧ, прпⷣбне, и҆ме́нъ  бжⷭ҇твенныхъ, бжⷭ҇твенное разꙋмѣ́нїе бг҃осло́вилъ є҆сѝ,  трⷪ҇чный бг҃осло́въ бы́въ бл҃года́тїю, бг҃облаже́нне  дїонѵ́сїе. 
Оу҆мертви́всѧ ны́нѣшнимъ жела́нїемъ, є҆́же къ  бг҃ꙋ, и҆ любомꙋ́дрїю крѣ́пкѡ наꙋчи́всѧ, сꙋ́щымъ па́че  оу҆ма̀ животвѡ́рнымъ дарова́нїємъ, бг҃оно́сный ѻ҆рга́нъ,  ѻ҆́ч҃е, бы́лъ є҆сѝ. 
Бг҃оро́диченъ: 
Дѣѧ́нїемъ дв҃о, вседѣ́тельнагѡ дх҃а, тѣ́ло  влⷣцѣ всѣ́хъ плодоноси́ла є҆сѝ, въ не́мже ѡ҆сꙋди́сѧ  мі́ра грѣ́хъ и҆ жи́знь и҆сточи́сѧ вѣ́чнꙋющаѧ. 
Сѣда́ленъ, гла́съ и҃. Подо́бенъ: Премꙋ́дрости: 
Въ пꙋчи́нѣ премꙋ́дрости оу҆чѧ̀, дх҃а глꙋбины̀,  трⷪ҇цы є҆ди́но бж҃ество̀ проповѣ́далъ є҆сѝ, прпⷣбне,  списа́въ всѧ̑ а҆́гг҃льскїѧ чи́ны, и҆ та̑йнаѧ тѣ́хъ сїѧ̑нїѧ,  бг҃омꙋ́дре. тѣ́мъ и҆ ни́жнюю і҆ера́рхїю счинѧ́ѧ, ко  є҆ди́номꙋ всѧ̑ возве́лъ є҆сѝ є҆ди́нствꙋ, і҆ера́рше  дїонѵ́сїе. молѝ хрⷭ҇та̀ бг҃а, (с. 72) прегрѣше́нїй  ѡ҆ставле́нїе дарова́ти чествꙋ́ющымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ. и҆ ѡ҆скверне́нное моѐ се́рдце ѡ҆мы́й потѡ́ки  оу҆миле́нїѧ, покаѧ́нїѧ же слеза́ми, и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе  приснодв҃о, молѝ хрⷭ҇та̀ бг҃а, прегрѣше́нїй ѡ҆ставле́нїе  пода́ти мѝ: тебе́ бо и҆мѣ́ю наде́ждꙋ ра́бъ тво́й. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости,  долготерпѣли́ве гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Церко́вное благочи́нїе оу҆краси́лъ є҆сѝ: въ ни́хъ  бо, ѻ҆́ч҃е, живописа́лъ є҆сѝ зра̑чныѧ ѻ҆́бразы  ꙗ҆́вственнѡ свѧщеннописа́нїемъ без̾ѻбра́зныхъ си́лъ:  и҆́миже тайново́дѧтсѧ, и҆ просвѣща́ютсѧ всѧ̑ вѣ́рныхъ,  бг҃омꙋ́дре, собо́ры. 
Стрꙋи̑ твоегѡ̀ бг҃осло́вїѧ, бг҃опрїѧ́тне, цвѣтникѝ  напаѧ́ютъ словє́сныѧ, присноцвѣтꙋ́щыѧ ѕѣлѡ̀, и҆  насаждє́нныѧ на пра́вости бг҃осло́вїѧ: є҆ди́нство бо  сꙋщества̀ въ (с. 73) трїе́хъ ли́цѣхъ, честно́е  є҆динонача́лїе проповѣ́далъ є҆сѝ. 
А҆́гг҃льскагѡ свѧщеннонача́льства си́льное,  ст҃и́телю, жела́нїе и҆ раче́нїе, є҆́же къ бг҃ꙋ, и҆  неꙋкло́нное ма́нїе къ высотѣ̀ бжⷭ҇твеннѣй и҆  непостижи́мѣй, наꙋчи́лъ є҆сѝ бг҃омꙋ́дреннѡ вѣ́рою  вопїю́щыѧ: си́лѣ твое́й сла́ва, чл҃вѣколю́бче. 
Бг҃оро́диченъ: 
Сщ҃еннодѣ́йствитель спасе́нїѧ бы́сть сн҃ъ тво́й  всѣ̑мъ пою́щымъ тѧ̀, и҆ наста́вникъ и҆ просвѣти́тель, и҆  пра́вда, дв҃о, и҆ и҆збавле́нїе. тѣ́мъ тѧ̀ бцⷣꙋ и҆́стиннѡ  и҆ гдⷭ҇ьственнѡ вѣ́рнїи є҆диномꙋ́дреннѡ сла́вимъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Глагѡ́лъ твои́хъ вѣща́нїе, ꙗ҆́кѡ нѣ́кїй небе́сный  шꙋ́мъ носи́мь, безбѡ́жныѧ ра́зꙋмы ѡ҆громѝ сло́вомъ  бл҃года́ти, и҆ велѣ́нїй бжⷭ҇твенныхъ зарѧ́ми свѣтлѣ́йшими  вѣ́рныхъ сердца̀ просвѣтѝ. 
Оу҆подо́билсѧ є҆сѝ кꙋпцꙋ̀, и҆́щꙋщемꙋ дѡ́брыѧ  би́серы, всебога́те, и҆ ѡ҆брѣ́лъ є҆сѝ є҆ди́нъ би́серъ  и҆́стиннѡ многоцѣ́ненъ: и҆ оу҆ди́вльсѧ є҆гѡ̀ бг҃отво́рнꙋ  свѣтоверже́нїю, ст҃и́телю, бг҃а и҆сповѣ́далъ є҆сѝ. 
И҆сто́чникъ мꙋ́дрости, любомꙋ́дрѣйше ѻ҆́ч҃е,  возлюби́лъ є҆сѝ, и҆ тоѧ̀ раче́нїемъ и҆ любо́вїю  ѡ҆держи́мь, вели́къ бы́лъ є҆сѝ, и҆ рѣ̑ки бжⷭ҇твенныхъ  велѣ́нїй всегда̀ то́чиши, бг҃огла́се. 
Бг҃оро́диченъ: 
Ꙗ҆́кѡ ѡ҆бра́дованнаѧ, добротворѧ́щее прїѧ́ла є҆сѝ  бл҃голѣ́пїе, всѧ̑ є҆ди́нѣмъ хотѣ́нїемъ сотво́ршагѡ, и҆  бжⷭ҇твенною добро́тою, и҆ просвѣще́нїемъ благовѣ́рїѧ,  бг҃ома́ти, на́съ оу҆добри́вшагѡ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ (с. 74) глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Зако́ннѡ любомꙋ́дрствꙋѧ, мꙋ́дрости да́ръ полꙋчи́лъ  є҆сѝ. бжⷭ҇твеннѣ бг҃осло́вѧ, правосла̑вныѧ догма́ты,  всебл҃же́нне, ѡ҆ста́вилъ є҆сѝ, и҆́хже наслажда́ющесѧ  вѣ́рнїи тѧ̀ блажи́мъ. 
Ра́зꙋмомъ бг҃олѣ́пнымъ, бг҃омꙋ́дре, оу҆добрѧ́емь,  бжⷭ҇твенномꙋ оу҆чи́телю слꙋ́хъ тво́й приклони́лъ є҆сѝ, и҆  премі́рнꙋю ѿ негѡ̀ мꙋ́дрость навы́клъ є҆сѝ, дїонѵ́сїе. 
Житїѐ твоѐ чꙋ́дно, сло́во же ди́внѣйше, ѧ҆зы́къ  тво́й свѣтоза́ренъ, оу҆ста̀ ѻ҆гнедохновє́нна и҆  дꙋходви̑жима, оу҆́мъ же тво́й и҆спы́тенъ ѻ҆́ч҃е,  бг҃облаже́нне. 
Бг҃оро́диченъ: 
Гла́съ тѝ гаврїи́ловъ ра́достнѡ, дв҃о, взыва́емъ  вѣ́рнїи: и҆зъ тебе́ бо неизрече́ннѡ на́мъ живонача́льный  творе́цъ и҆зше́лъ є҆́сть, и҆ примѣси́сѧ человѣ́кѡмъ,  чл҃вѣколю́бецъ. 
Конда́къ, гла́съ и҃. Подо́бенъ: Взбра́нной: 
Нбⷭ҇наѧ врата̀ проше́дъ дꙋ́хомъ, ꙗ҆́кѡ оу҆чени́къ,  до тре́тїѧгѡ нб҃сѐ дости́гшагѡ а҆пⷭ҇ла, дїонѵ́сїе,  неизрече́нныхъ ѡ҆богати́лсѧ є҆сѝ всѧ́кимъ ра́зꙋмомъ, и҆  ѡ҆зари́лъ є҆сѝ во тмѣ̀ невѣ́дѣнїѧ сѣдѧ́щыѧ. тѣ́мже  зове́мъ: ра́дꙋйсѧ, ѻ҆́ч҃е всемі́рный. 
І҆́косъ: 
А҆́гг҃лъ ѿ человѣ́кѡвъ, добродѣ́тельми бы́въ  вели́кїй, дїонѵ́сїй, ве́сь ꙗ҆́кѡ крила́тъ навы́че оу҆мо́мъ  нбⷭ҇ныѧ ра́зꙋмы. тѣ́мъ пѣ́сньми ꙗ҆́кѡ а҆́гг҃ла почти́мъ,  вопїю́ще къ немꙋ̀ такѡва́ѧ: ра́дꙋйсѧ, оу҆вѣ́дѣвый хрⷭ҇та̀  па́ѵломъ. ра́дꙋйсѧ, мнѡ́гїѧ ко хрⷭ҇тꙋ̀ ѡ҆брати́вый.  ра́дꙋйсѧ, многобо́жїѧ храмѡ́въ гꙋби́телю. ра́дꙋйсѧ,  бг҃оразꙋ́мнагѡ совѣ́та смотре́нїе. ра́дꙋйсѧ, кни́го  бг҃оначерта́ннаѧ та́йныхъ сокро́вищъ. ра́дꙋйсѧ, скрижа́ль  бг҃озра́чнаѧ, и҆ зерца́ло нбⷭ҇ное. ра́дꙋйсѧ, ꙗ҆́кѡ стрⷭ҇ть  гдⷭ҇ню ви́дѣлъ є҆сѝ. ра́дꙋйсѧ, (с. 75) ꙗ҆́кѡ оу҆се́рднѡ  тогѡ̀ ра́ди закала́ешисѧ. ра́дꙋйсѧ, и҆сто́чниче, и҆сточа́ѧ  ра́зꙋмъ. ра́дꙋйсѧ, ка́пле, оу҆гаша́ющи безꙋ́мїе. ра́дꙋйсѧ,  стезѐ неле́стнаѧ спасе́нїѧ. ра́дꙋйсѧ, прегра́до  нечести́выхъ прехо́да. ра́дꙋйсѧ, ѻ҆́ч҃е всемі́рный. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ꙗ҆́кѡ тꙋ́ча нбⷭ҇наѧ, зе́млю жа́ждꙋщꙋю, твоѧ̑  оу҆чє́нїѧ вѣ́рныхъ сердца̀ при́снѡ жела́ющаѧ  оу҆маща́ютъ, и҆ несы́тнѡ вопи́ти наꙋча́тъ: ѻ҆тє́цъ  на́шихъ бж҃е, бл҃гослове́нъ є҆сѝ. 
Ра́зꙋмомъ бг҃омꙋ́дреннымъ безплѡ́тныѧ оу҆мы̀  расписа́лъ є҆сѝ, и҆ тѣ́хъ, пребл҃же́нне, пѣсносло́вїѧ,  бжⷭ҇твенъ бы́въ, цр҃ковь пѣ́ти наказа́лъ є҆сѝ:  бл҃гослове́нъ бг҃ъ ѻ҆тє́цъ на́шихъ. 
Прїѧ́телище дх҃а всест҃а́гѡ ꙗ҆ви́лсѧ є҆сѝ  бл҃гоключи́мое, и҆ тогѡ̀ вдохновє́нїѧ и҆ ꙗ҆влє́нїѧ  проро́чески провозглаша́ѧ, мꙋ́дре дїонѵ́сїе, вопїѧ́ше  ве́селѡ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Сѐ ны́нѣ и҆спо́лнисѧ и҆са́їи бг҃оглаго́ливагѡ  прорече́нїе: дв҃а бо во чре́вѣ бг҃а сло́ва и҆мѣ̀, и҆  породила̀ є҆́сть жизнода́вца, є҆мꙋ́же всѝ зове́мъ:  бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Свѣ́телъ ꙗ҆́кѡ зерца́ло бы́въ, дїонѵ́сїе, и҆  вмѣсти́теленъ чи́стыхъ ꙗ҆вле́нїй оу҆́мъ содѣ́лавъ,  добродѣ́телїю, всебога́те, лꙋчы̀ па́че оу҆ма̀ сїѧ́нїѧ  прїе́млѧ, вопїѧ́лъ є҆сѝ: свѧще́нницы, благослови́те,  лю́дїе, превозноси́те во всѧ̑ вѣ́ки. (с. 76) 
Ѻ҆би́льнѣйшаѧ бл҃года́ть и҆злїѧ́сѧ во оу҆стна́хъ  твои́хъ, тѣ́мъ бжⷭ҇твєннаѧ оу҆чє́нїѧ предложи́лъ є҆сѝ,  и҆ тѣ́хъ ра́зꙋмы па́че смы́сла на́мъ простира́ѧ, и҆  ꙗ҆снѣ́е и҆ свѣ́тлѡ ѿверза́ѧ, вѣ́рою пою́щымъ:  свѧще́нницы, благослови́те, лю́дїе, превозноси́те во всѧ̑  вѣ́ки. 
Зна́емѣйша бы́сть тобо́ю, дїонѵ́сїе, а҆ѳи́нскаѧ  всесла́внаѧ митропо́лїа, хрⷭ҇тꙋ̀ прине́сшаѧ тѧ̀ нача́токъ  всесщ҃е́нный всецр҃ю̀, всегда̀ пою́щи: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Бг҃оро́диченъ: 
Мт҃и бж҃їѧ всенепоро́чнаѧ, дꙋшѝ моеѧ̀ стрꙋ́пы, и҆  грѣхѡ́вныѧ ꙗ҆́звы потребѝ: сн҃а бо родила̀ є҆сѝ,  вла́сть и҆мꙋ́щаго, свѧ̑занныѧ плени́цами грѣхо́вными,  оу҆до́бь ѡ҆сла́бити ѿ оу҆́зъ нерѣши́мыхъ, є҆ди́наго  бл҃годѣ́телѧ и҆ є҆ди́наго жизнода́вца. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Ст҃ы́хъ а҆пⷭ҇лъ сподо́билсѧ є҆сѝ ви́дитель бы́ти,  и҆ сострада́лецъ, и҆ соѻ́бщникъ бы́лъ є҆сѝ сла́вы: и҆ съ  тѣ́ми на видѣ́нїе потща́лсѧ є҆сѝ тѣлесѐ и҆́стиннѡ  живонача́льныѧ є҆ди́ныѧ бцⷣы, и҆ чⷭ҇тнѣ́йшїѧ, ю҆́же  досто́йнѡ велича́емъ. 
Бжⷭ҇твеннагѡ црⷭ҇твїѧ на нб҃сѣ́хъ наслѣ́дникъ  бы́лъ є҆сѝ, ꙗ҆́кѡ зако́ненъ а҆рхїере́й ѻ҆́ч҃е, ꙗ҆́кѡ  непобѣди́мь страда́лецъ, свѧще́нства ма́стїю кро́вь  сраствори́лъ є҆сѝ мч҃ническꙋю: тѣ́мъ сꙋгꙋ̑бымъ вѣнцє́мъ  сподо́билсѧ є҆сѝ досто́йнѡ, свѧщеннотаи́нниче дїонѵ́сїе. 
Ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀, і҆ера́рше  мꙋ́дре дїонѵ́сїе, всегда̀ молѝ и҆зба́витисѧ ѿ и҆скꙋше́нїѧ  благоче́стнѡ пою́щымъ тѧ̀, оу҆ч҃ничѐ неизрече́нныхъ  видѣ́нїй, ꙗ҆́кѡ тайноꙋче́нныѧ и҆ бг҃онача́льныѧ  свѧщенноѧвле́нникъ бла́гости. (с. 77) 
Бг҃оро́диченъ: 
Побѣди́вшꙋ є҆́рєси хра́брски, честнꙋ́ю це́рковь  ꙗ҆вѝ, ю҆́же хрⷭ҇то́съ чⷭ҇тно́ю свое́ю кро́вїю ꙗ҆́кѡ бл҃гъ  стѧжа̀, ѡ҆бра́дованнаѧ, сн҃ъ тво́й и҆́стиннѡ: и҆ спасѝ ѿ  бѣ́дъ и҆ ѿ ѡ҆бстоѧ́нїѧ ѡ҆держа́щагѡ на́съ, влⷣчце. 
Свѣти́ленъ. Подо́бенъ: Оу҆ченикѡ́мъ зрѧ́щымъ: 
Добродѣ́тельми восходѧ̀, возвы́сивсѧ на небеса̀,  бг҃опрїѧ́тне, и҆ позна́лъ є҆сѝ а҆́гг҃лѡвъ чи́ны, и҆  всѣ́хъ вы́шнихъ стоѧ̑нїѧ, и҆ трисо́лнечнꙋю зарю̀ навы́къ  ѿ па́ѵла. 
Бг҃оро́диченъ: 
И҆́же жи́зни бжⷭ҇твеннѣй и҆ блаже́ннѣй  позави́дѣвъ мѝ дре́вле въ раѝ вра́гъ прелꙋка́вый и҆  ѕлоко́зненный, и҆ ѿ є҆де́ма и҆згна́въ мѧ̀,  оу҆мерщвлѧ́етсѧ ржⷭ҇тво́мъ твои́мъ, бцⷣе. 
На стїхо́внѣ ѻ҆ктѡ́иха. Сла́ва, ст҃а́гѡ, гла́съ и҃.  Ге́рманово: 
Во ст҃и́телехъ и҆ мꙋ́ченицѣхъ преизѧ́ществовавъ,  преподо́бне, вѣ́ренъ ꙗ҆ви́лсѧ є҆сѝ па́стырь, и҆  хрⷭ҇то́вꙋ и҆спи́въ ча́шꙋ: тѣ́мъ во ѻ҆бои́хъ благоꙋгоди́въ  томꙋ̀, моли́сѧ ѡ҆ всѣ́хъ на́съ, съ го́рними слꙋжи́тельми во  свѣ́тѣ ны́нѣ водворѧ́емый. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Мч҃ницы: 
Ю҆́ница нескве́рнаѧ ю҆нца̀ ви́дѧщи на дре́вѣ  пригвожда́ема во́лею, рыда́ющи жа́лостнѣ, оу҆вы̀ мнѣ̀,  вопїѧ́ше, люби́мѣйшее ча́до! что̀ тѝ со́нмъ воздадѐ  безблагода́тный є҆вре́йскїй, хотѧ̀ мѧ̀ ѡ҆безча́дствовати  ѿ тебє̀, вселюбе́зне; 
На лїтꙋргі́и, бл҃жє́нна ѻ҆ктѡ́иха, на д҃: и҆  ст҃а́гѡ, пѣ́снь г҃, на д҃. Прокі́менъ, гла́съ и҃:  Восхва́лѧтсѧ прпⷣбнїи во сла́вѣ, и҆ возра́дꙋютсѧ на  ло́жахъ свои́хъ. Сті́хъ. Воспо́йте гдⷭ҇еви пѣ́снь  но́вꙋ. А҆пⷭ҇толъ дѣѧ́нїй, зача́ло м҃, ѿ полꙋ̀.  А҆ллилꙋ́їа, гла́съ в҃. Сті́хъ: Свѧще́нницы твоѝ  ѡ҆блекꙋ́тсѧ пра́вдою. Є҆ѵⷢ҇лїе матѳе́а, зача́ло н҃є ѿ  полꙋ̀. Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 78) 
Мѣ́сѧца тогѡ́же въ д҃-й де́нь. 
Ст҃а́гѡ свѧщенномꙋ́ченика і҆ероѳе́а, є҆пі́скопа  а҆ѳи́нскагѡ: 
И҆ ѡ҆брѣ́тенїе честны́хъ моще́й, и҆̀же во ст҃ы́хъ  ѻ҆тє́цъ на́шихъ, гꙋ́рїа, пе́рвагѡ а҆рхїепі́скопа  новопросвѣще́ннагѡ гра́да каза́ни, и҆ варсоно́фїа,  є҆пі́скопа тферска́гѡ. 
Слꙋ́жба и҆́хъ пи́сана по се́й слꙋ́жбѣ. 
Ве́черъ, на Гдⷭ҇и, воззва́хъ, стїхи̑ры, гла́съ  д҃. 
Подо́бенъ: Да́лъ є҆сѝ зна́менїе: 
Бл҃года́ть прїе́мь ꙳ всест҃а́гѡ, всесла́вне  і҆ероѳе́е, дх҃а, ꙳ всю̀ проше́лъ є҆сѝ ны́нѣ вселе́ннꙋю, ꙳  оу҆чѧ̀ є҆ди́ницꙋ въ тре́хъ ѵ҆поста́сѣхъ честѝ, ꙳ ѻ҆ц҃а̀  безнача́льна, ꙳ нача́ло бж҃ества̀: ꙳ съ ни́мже сн҃а ꙗ҆́кѡ  сопресто́льна ѻ҆ц҃ꙋ̀ и҆ є҆диносꙋ́щна. ꙳ ѿ дв҃ы  ражда́ема, ꙳ плотоно́сца ꙗ҆́кѡ чл҃вѣ́ка. 
Да́ръ свѧщеннобжⷭ҇твенный твою̀ дꙋ́шꙋ, ꙳ ꙗ҆́кѡ  благопрїѧ́тенъ прине́слъ є҆сѝ, ꙳ и҆ тѣ́ло пре́далъ є҆сѝ  свѧще́нно ꙗ҆́кѡ бжⷭ҇твенное, ꙳ и҆ свѧщеннодѣ́йствꙋющее  дꙋ́шы ꙳ вѣ́рꙋющихъ вседержи́телю бг҃ꙋ, ꙳ спасе́нїе  вѣ̑рнымъ и҆сточа́ющее. ꙳ тѣ́мъ твою̀ па́мѧть и҆  погребе́нїе оу҆блажа́емъ, ꙳ и҆ чꙋдеса̀ лю́бимъ, ꙳ и҆  словеса̀ проповѣ́дꙋемъ. 
Ты̀ двоенадесѧ́тное число̀ ꙳ а҆пⷭ҇лѡвъ ви́дѣлъ  є҆сѝ, на оу҆спе́нїи пресла́вныѧ, ꙳ приснодв҃ы же  пречⷭ҇тыѧ бцⷣы мт҃ре гдⷭ҇ни, и҆ дїонѵ́сїй съ тобо́ю, ꙳  и҆́же бжⷭ҇твєнныѧ списа́въ чи́ны. ꙳ съ ни́миже твоѐ  всепра́зднственное ꙳ и҆ пресвѧто́е торжество̀ ꙳ вѣ́рнїи  оу҆блажа́емъ, і҆ероѳе́е сла́вне. 
Сла́ва, гла́съ в҃: 
Предста́въ оу҆спе́нїю бжⷭ҇твенномꙋ,  бг҃оповѣ́стниче, (с. 79) бг҃ома́тере, вѣща̑нїи  бжⷭ҇твенными возвесели́лъ є҆сѝ сердца̀, бл҃же́нне,  вѣ́рныхъ, и҆ свѧще́нное сосло́вїе бг҃опроповѣ́дателей  а҆пⷭ҇лѡвъ оу҆слади́въ, и҆зстꙋпле́нїемъ бжⷭ҇твеннѣйшимъ  воспѣва́ѧ бж҃їѧ та̑йны. тѣ́мъ дерзнове́нїе ко хрⷭ҇тꙋ̀  прїе́мъ, і҆ера́рше і҆ероѳе́е, моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца  на заколе́нїе ꙗ҆́кѡ человѣ́ка во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀, что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва, кра́йнюю бл҃гость, чл҃вѣколю́бче. 
Тропа́рь, гла́съ д҃: 
Бла́гости наꙋчи́всѧ, и҆ трезвѧ́сѧ во всѣ́хъ благо́ю  со́вѣстїю, свѧщеннолѣ́пнѡ ѡ҆бо́лксѧ, поче́рплъ є҆сѝ ѿ  сосꙋ́да и҆збра́ннагѡ неизречє́ннаѧ, и҆ вѣ́рꙋ соблю́дъ,  ра́вное тече́нїе соверши́лъ є҆сѝ, свѧщенномч҃ниче  і҆ероѳе́е. молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, ѻ҆́ба канѡ́на ѻ҆ктѡ́иха, и҆ ст҃а́гѡ  канѡ́нъ на д҃, є҆гѡ́же краегране́сїе: Свѣтоно́снꙋю твою̀  всебл҃же́нне па́мѧть почита́емъ. Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Нбⷭ҇наго оу҆ченика̀ тайноводи́телѧ, бг҃опрїѧ́тне,  па́ѵла, мїрска́гѡ ловца̀, оу҆чи́телѧ и҆мѣ́ѧ, видѣ́нїѧ  го́рнѣйшагѡ оу҆чени́къ бы́лъ є҆сѝ. 
Дх҃одви́жный ꙗ҆́вственнѡ па́ѵловъ тѧ̀ ѧ҆зы́къ,  вѣща́ющъ бж҃їѧ та̑йны, бл҃же́нне, ѡ҆б̾ѧ́ше, и҆  бг҃овѣща́телѧ содѣ́ѧ. (с. 80) 
Оу҆нзе́нъ любо́вїю дꙋхо́вною, и҆ бжⷭ҇твенными  словесы̀ въ ра́зꙋмѣ бесѣ́дꙋѧ всѣ́хъ влⷣцѣ,  всесвѧще́нне, свѧщє́ннаѧ словеса̀ возложи́лъ є҆сѝ. 
Бг҃оро́диченъ: 
Свѣ́та присносꙋ́щнагѡ прїѧ́телище бг҃олѣ́пное  бы́вши, дв҃о чⷭ҇таѧ, сквє́рнъ мѧ̀ всѧ́кагѡ грѣха̀, и҆  тимѣ́нїй и҆змы́й, влⷣчце. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Ꙗ҆́кѡ свѧщенносло́вѧща свѧщє́ннаѧ пи́смена, и҆  благоче́стїѧ сло́во проповѣ́дающа, всѝ почита́емъ тѧ̀  ве́селѡ соше́дшесѧ, и҆ твою̀ свѧще́ннꙋю па́мѧть сла́вимъ. 
Крѣ́постїю и҆ ма́нїемъ, и҆ бжⷭ҇твеннымъ рече́нїемъ,  къ бл҃годѣ́телю всѣ́хъ возпростира́ѧсѧ, оу҆́мъ тво́й  ѡ҆зари́лъ є҆сѝ лꙋча́ми та́мошними, и҆ дꙋ́шꙋ просвѣти́лъ  є҆сѝ, пребл҃же́нне. 
Тезоиме́ннѣ наре́клсѧ є҆сѝ свѧще́нное  бжⷭ҇твенное, и҆ ст҃о́е бг҃омꙋ́дрое ꙗ҆ви́лсѧ є҆сѝ  возложе́нїе, вседержи́телю и҆ творцꙋ̀ вѣкѡ́въ, и҆ хра́мъ  оу҆краси́лъ є҆сѝ нбⷭ҇ный. 
Бг҃оро́диченъ: 
Не́бо простры́й, и҆ земны́й, чⷭ҇таѧ, содержа́й  крꙋ́гъ, и҆ по всемꙋ̀ є҆стество́мъ бжⷭ҇тва̀ во ѡ҆б̾ѧ́тїихъ  твои́хъ пло́тски содержа́сѧ, и҆ вѣ̑рнымъ тѧ̀  оу҆твержде́нїе всѣ̑мъ показа̀. 
Конда́къ, гла́съ и҃. Подо́бенъ: Взбра́нной: 
Свѧщеннонача́льника а҆ѳи́нскаго восхвалѧ́емъ тѧ̀,  ꙗ҆́кѡ тайноꙋчи́вшесѧ тобо́ю стра̑ннымъ и҆ неизречє́ннымъ:  ꙗ҆ви́лсѧ бо є҆сѝ бг҃опрїѧ́тный пѣсносло́вецъ. но молѝ  всебл҃же́нне і҆ероѳе́е, ѿ всѧ́кихъ на́мъ грѣхопаде́нїй  и҆зба́витисѧ, да зове́мъ: ра́дꙋйсѧ, ѻ҆́ч҃е бг҃омꙋ́дре. 
Та́же сѣда́ленъ, гла́съ є҃. Подо́бенъ:  Собезнача́льное сло́во: 
А҆пⷭ҇льскимъ вѣща́нїемъ ѡ҆гласи́въ тво́й оу҆́мъ,  и҆ оу҆па́съ (с. 81) прпⷣбне, вѣ́рныхъ составлє́нїѧ,  же́ртвꙋ чи́стꙋ прине́слъ є҆сѝ цр҃ю̀ и҆ творцꙋ̀,  вопло́щшемꙋсѧ за ны̀ ѿ дв҃ы бцⷣы, и҆ воскре́сша со  сла́вою и҆сповѣ́давъ є҆го̀, і҆ероѳе́е. 
Сла́ва, и҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное, и҆ непосты́дное, стѣно̀ и҆  покро́ве и҆ приста́нище прибѣга́ющымъ къ тебѣ̀, приснодв҃о  чⷭ҇таѧ, сн҃а твоего̀ и҆ бг҃а молѝ со а҆́гг҃лы, оу҆мире́нїе  да́ти мі́рꙋ, и҆ спасе́нїе, и҆ ве́лїю ми́лость. 
Крⷭ҇тобг҃оро́диченъ: 
На крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею  посредѣ̀ разбо́йникѡвъ ви́сѧща, растерза́ющисѧ оу҆тро́бою  мт҃рски, глаго́лаше: безгрѣ́шный сн҃е, ка́кѡ непра́веднѡ на  крⷭ҇тѣ̀ ꙗ҆́коже ѕлодѣ́й пригвожде́нъ є҆сѝ,  человѣ́ческїй ро́дъ хотѧ̀ ѡ҆живи́ти ꙗ҆́кѡ бл҃гоꙋтро́бенъ; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Виті́йскими бг҃овѣща́ньми оу҆краси́лъ є҆сѝ  ликостоѧ̑нїѧ бл҃же́нне і҆ероѳе́е, вѣ́рныхъ, и҆ свѧще́нный  собо́ръ бг҃омꙋ́дре, возвесели́лъ є҆сѝ а҆пⷭ҇льскїй,  оу҆дивле́нїемъ бжⷭ҇твеннымъ дѣ́йствꙋѧ, и҆ поѧ̀: си́лѣ  твое́й сла́ва, чл҃вѣколю́бче. 
Ве́сь бг҃ꙋ ѡ҆свѧще́нъ бы́лъ є҆сѝ всеѻбра́знѡ,  бл҃же́нне, и҆зстꙋпа́ѧ къ немꙋ̀ бг҃осло́вными  свѧщеннослѡ́вїи, свѧщенноѧвле́нъ бг҃опрїѧ́тне, и҆ бжⷭ҇твенъ  пѣсносло́вецъ, и҆ мꙋ́дръ бг҃овѣща́тель, присꙋ́щымъ  смы́сленнѡ сꙋди́мь. 
Ны́нѣ ви́дѧ, ѻ҆́ч҃е, бжⷭ҇твєннаѧ ꙗ҆снѣ́йше,  мимоше́дшихъ всѣ́хъ свѧще́ннѣйше гада́нїй, и҆ сѣ́нїй  сꙋ́щихъ на землѝ, и҆́стиннѣйшаѧ бг҃овидѣ̑нїѧ сїѧ́нїй,  молѝ спасти́сѧ вѣ́рнѡ пою́щымъ: си́лѣ твое́й сла́ва,  чл҃вѣколю́бче. (с. 82) 
Бг҃оро́диченъ: 
Ты̀ бг҃а невмѣсти́маго, вмѣ́щшагосѧ во чре́во  твоѐ, пречⷭ҇таѧ, родила̀ є҆сѝ, ꙗ҆́кѡ чⷭ҇таѧ  дѣ́вственными оу҆кра́шена свѣтлостьмѝ, всебл҃же́ннаѧ.  тѣ́мъ тѧ̀ бцⷣꙋ и҆́стиннѡ благохва́лимъ, и҆ ржⷭ҇тво̀ твоѐ  всѝ сла́вимъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Кꙋпножи́тель, ѻ҆́ч҃е, а҆пⷭ҇льскомꙋ сы́й собра́нїю,  съ ни́миже предста́лъ є҆сѝ на оу҆спе́нїе бжⷭ҇твенное,  бг҃огла́се, жизнода́вца пло́тїю на́мъ ро́ждшїѧ, прест҃ы́ѧ и҆  чⷭ҇тыѧ бг҃ома́тере. 
Преесте́ственнѡ разꙋмѣ́въ, и҆ ста́рчески ꙗ҆̀же  па́че словесѐ видѣ̑нїѧ, и҆сповѣ́да всѣ̑мъ прїе́млющымъ  вѣ́рнѡ сїѧ́нїе и҆ твоѧ̀ всебл҃же́нне, созри́тєльнаѧ  бг҃ослѡ́вїѧ, разꙋмѣ́ти лю́бѧщымъ вседо́блественнѣйше. 
Пребога́тными лꙋча́ми па́че є҆стества̀  свѣтозаре́нїемъ свѣтѧ́сѧ, и҆звѣствова́нїемъ бжⷭ҇твенныхъ  ѿкрове́нїй, и҆ чистото́ю мно́гихъ ѡ҆держа́лъ є҆сѝ  вре́меннымъ и҆спыта́нїемъ, и҆ видѣ́нїемъ мꙋдрѣ́йшаѧ  бжⷭ҇твєннаѧ наꙋча́емь. 
Бг҃оро́диченъ: 
Неискꙋсомꙋ́жнѡ дв҃о, непредѣ́льнаго є҆стество́мъ  бж҃ества̀, вмꙋжи́вшагосѧ сло́ва на́съ ра́ди человѣ́кѡвъ,  зачала̀ є҆сѝ ѿ крове́й, ѻ҆трокови́це, дѣ́вственныхъ,  воѡбраже́на па́че сло́ва и҆ зако́на, и҆ є҆стества̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Навыче́нїемъ бг҃олѣ́пнымъ бжⷭ҇твенномꙋ зна́нїю  наꙋча́емь, словеса̀, ѻ҆́ч҃е, твоѧ̀, ꙗ҆́кѡ втора́ѧ словеса̀  ѡ҆ста́вилъ (с. 83) є҆сѝ ꙗ҆́вѣ свѧщеннозна́нїѧ, дꙋ́шы  на́шѧ просвѣща́ющаѧ. 
Бл҃же́нъ и҆́стиннѡ бы́лъ є҆сѝ, бг҃облаже́нне,  ѡ҆чище́нною дꙋше́ю, и҆ сꙋ́щее бл҃же́нство, и҆ є҆ди́но  жела́емое возлюби́лъ є҆сѝ, добро́ты сп҃совы, і҆ероѳе́е. 
На пречи́стыѧ лꙋчы̀ взира́ѧ, бг҃опрїѧ́тне,  разꙋ́мными блиста́ньми бжⷭ҇твенныхъ свѣ́тлостей, тѣ́хъ  наслажде́нїѧ и҆ свѣтодаѧ́нїѧ ѻ҆́бщникъ ꙗ҆ви́лсѧ є҆сѝ,  бл҃же́нне. 
Бг҃оро́диченъ: 
Гдⷭ҇ьственнѡ, и҆ и҆́стиннѡ тѧ̀, бцⷣе, сла́вимъ,  сꙋ́щѡ бо сꙋ́щаго бг҃а неизрече́ннѡ родила̀ є҆сѝ, пло́тїю  по ѵ҆поста́си совокꙋ́пльшасѧ, прест҃а́ѧ мт҃и дв҃о. 
Конда́къ, гла́съ д҃. Подо́бенъ: Вознесы́йсѧ: 
Ꙗ҆́коже сто́лпъ непоколеби́мь, і҆ероѳе́е, преще́нїѧ  врагѡ́въ не оу҆страши́сѧ: но пре́лести разрꙋши́лъ є҆сѝ  тверды́ню, ꙗ҆́кѡ ка́мень че́стенъ валѧ́ѧсѧ, ѻ҆́ч҃е. тѣ́мъ  влⷣка тѧ̀ хра́брствовавша вѣнча́етъ живонача́льною и҆  бжⷭ҇твенною десни́цею: є҆го́же ѡ҆ всѣ́хъ на́съ оу҆молѝ. 
І҆́косъ: 
Зако́нꙋ покорѧ́ющесѧ твоемꙋ̀, хрⷭ҇тѐ, оу҆ч҃ницы̀  твоѝ, и҆ и҆̀же ѿ ꙗ҆зы̑къ всѣ̑мъ проповѣ́дающе сло́во  бжⷭ҇твеннагѡ твоегѡ̀ прише́ствїѧ, це́рквамъ всѣ̑мъ  рꙋкополага́ютъ вѣ̑рныѧ, па́стыри же и҆ проповѣ́датели.  па́стырѧ оу҆́бѡ и҆ сего̀ положи́ша, є҆го́же и҆збра́лъ  є҆сѝ ѿ младе́нства, и҆ просвѣти́въ ꙗ҆́кѡ непоро́чна  тебѣ̀, и҆ произво́ли на сїѐ того̀ возве́дъ, и҆ ста́до  твоѐ врꙋчи́въ, свидѣ́телѧ ꙗ҆ви́лъ є҆сѝ твоегѡ̀  црⷭ҇твїѧ, молѧ́щасѧ ѡ҆ всѣ́хъ на́съ. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ст҃ы́хъ ст҃а̑ѧ тща́сѧ ви́дѣти, бг҃облаже́нне,  чистото́ю житїѧ̀, и҆ зрѣ́нїѧ бжⷭ҇твеннагѡ высо́кое, мꙋ́дрѣ  стѧжа́лъ (с. 84) є҆сѝ, и҆ поѧ̀ взыва́лъ є҆сѝ:  бл҃гослове́нъ бг҃ъ ѻ҆тє́цъ на́шихъ. 
Глагѡ́лъ вѣща́нїе твои́хъ, и҆ списа́нїй  доброслове́сїе, возвеселѧ́етъ любо́вїю чествꙋ́ющыѧ, и҆  поꙋща́етъ къ пѣснопѣ́нїю, зва́ти наꙋча́ѧ: бл҃гослове́нъ  є҆сѝ бж҃е ѻ҆тє́цъ на́шихъ. 
Є҆ди́ницꙋ бж҃ество́мъ зна́емꙋю благосло́вилъ  є҆сѝ, въ ли́цѣхъ трⷪ҇цꙋ, и҆ пое́мꙋ во ѵ҆поста́сѣхъ  тре́хъ бг҃омꙋ́дре, и҆ поѧ̀ взыва́лъ є҆сѝ: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Зако́нныхъ є҆сте́ствъ, дв҃ома́ти, кромѣ̀ родила̀  є҆сѝ, влады́чествꙋющаго всѣ́ми ви́димыми и҆ разꙋ́мными,  чⷭ҇таѧ, є҆го́же пое́мъ согла́снѡ зовꙋ́ще: бл҃гослове́нъ  бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Всеси́льное дх҃а ст҃а́гѡ дѣ́йство въ чистѣ́йшꙋю  твою̀ дꙋ́шꙋ все́льшисѧ, бг҃опрїѧ́тна проповѣ́дника и҆  бг҃оглаго́льника показа̀, свѧщеннолѣ́пнѡ и҆зба́вителѧ  пою́ща, и҆ вѣ́рою хва́лѧща: свѧще́нницы, воспо́йте, лю́дїе,  превозноси́те во всѧ̑ вѣ́ки. 
Съ благоче́стнымъ взыска́нїемъ и҆спыта́въ  неизречє́ннаѧ строє́нїѧ хрⷭ҇то́выхъ та̑инъ, ꙗ҆́снѡ  и҆з̾ѧви́лъ є҆сѝ высокослове́сїемъ дѣ́йствꙋѧ, и҆  сладча́йшимъ твои́хъ вѣща́нїй сложе́нїемъ вопїѧ̀  непреста́ннѡ: свѧще́нницы, воспо́йте, лю́дїе, превозноси́те  во всѧ̑ вѣ́ки. 
Всебога́таѧ тѧ̀ благода́ть бжⷭ҇твеннѣйшимъ  вдохнове́нїемъ и҆ бг҃осло́вїемъ и҆спы́тнымъ и҆спо́лнила  є҆́сть: ѿсю́дꙋ и҆сточи́лъ є҆сѝ ꙗ҆́кѡ рѣ́ки  оу҆чє́нїѧ, а҆пⷭ҇льскаѧ возвеселѧ́щѧ ликостоѧ̑нїѧ, съ  ни́миже ны́нѣ воспѣва́еши: свѧще́нницы, воспо́йте, лю́дїе,  превозноси́те во всѧ̑ вѣ́ки. (с. 85) 
Бг҃оро́диченъ: 
Оу҆мерщвле́нꙋ пречⷭ҇таѧ, дꙋ́шꙋ мою̀ грѣхмѝ, и҆  ѡ҆ѕло́бленꙋ ꙗ҆дови́тымъ оу҆грызе́нїемъ, бг҃а могꙋ́щаго  животвори́ти всѧ́чєскаѧ, неискꙋсобра́чнѡ па́че є҆стества̀  ро́ждши, возста́ви вопїю́щꙋю: дѣ́ти, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Мꙋ́дрости премꙋ́драгѡ ꙗ҆́кѡ рачи́тель бы́въ,  бл҃года́тный вѣне́цъ благолѣ́пный ра́дꙋѧсѧ прїѧ́лъ є҆сѝ  ны́нѣ ѿ неѧ̀: и҆ лико́вникъ небе́сный оу҆ всѧ́ческихъ  содѣ́телѧ бы́въ, молѝ спасти́сѧ ѿ бѣ́дъ хва́лѧщымъ тѧ̀,  і҆ероѳе́е. 
Всели́лсѧ є҆сѝ въ вы̑шнїѧ бжⷭ҇твєнныѧ дворы̀, и҆  ѻ҆би́тєли вѣ̑чныѧ наслѣ́дивъ, съ во́инствы а҆́гг҃льскими  ны́нѣ пра́зднꙋеши, и҆ съ а҆пⷭ҇льскими чи́нми, и҆̀мже  свесели́шисѧ ра́достнѣ: съ ни́миже и҆ соводворѧ́ѧсѧ,  вѣ́рою чествꙋ́ющымъ тѧ̀ бжⷭ҇твеннагѡ ми́ра просѝ. 
И҆звѣ̑стнаѧ воздаѧ̑нїѧ воспрїе́мъ, и҆́хже на землѝ  ꙗ҆влє́нїѧ стѧжа́лъ є҆сѝ, при́сною любо́вїю взира́ѧ къ  бг҃ꙋ: ны́нѣ прилѣ́жнѡ молѝ, ѻ҆́ч҃е і҆ероѳе́е, ми́лость  и҆ ѡ҆чище́нїе пода́ти, вѣ́рою па́мѧть твою̀ соверша́ющымъ  свѣтоно́снꙋю и҆ всесвѧще́ннꙋю. 
Бг҃оро́диченъ: 
Ꙗ҆́кѡ мт҃и всѣ́хъ содѣ́телѧ, мт҃рнимъ твои́мъ  дерзнове́нїемъ оу҆молѝ твоего̀ сн҃а, спастѝ ѿ наси́лїѧ  мꙋчи́тельскагѡ плѣнє́нныѧ рабы̑ твоѧ̑, и҆ клевєты̀  человѣ̑къ лꙋка́выхъ оу҆праздни́ти, ми́ръ же пода́ти и҆  спасе́нїе пою́щымъ тѧ̀. 
Свѣти́ленъ. Подо́бенъ: Жєны̀, оу҆слы́шите: 
Хꙋ́ждшее покори́лъ є҆сѝ лꙋ́чшемꙋ, бг҃опрїѧ́тне,  оу҆́мъ (с. 86) страсте́й вожда̀ предвчини́въ всемꙋ́дрѡ:  ѿвсю́дꙋ, і҆ероѳе́е, бг҃осло́вїѧ бы́лъ є҆сѝ ѻ҆рга́нъ, и҆  а҆пⷭ҇лъ хрⷭ҇то́въ мꙋ́дре і҆ера́рше, ѡ҆ мі́рѣ моли́сѧ. 
Бг҃оро́диченъ: 
Оу҆спе́нїю твоемꙋ̀ пречⷭ҇томꙋ прише́дъ і҆ероѳе́й,  съ про́чими а҆пⷭ҇лы пѣ́снь пое́тъ тебѣ̀ ѻ҆трокови́цѣ,  стра́ннꙋю и҆ неизрече́ннꙋю, бжⷭ҇твеннѡ и҆зстꙋпа́ѧ, ꙗ҆́кѡ  и҆́стиннѡ бг҃опрїѧ́тенъ: є҆мꙋ́же подо́бники и҆ на́съ  покажѝ, бг҃ома́ти дв҃и́це. 
Слꙋ́жба ѡ҆брѣ́тенїю честны́хъ моще́й, и҆̀же во  ст҃ы́хъ ѻ҆тє́цъ на́шихъ, гꙋ́рїа пе́рвагѡ а҆рхїепі́скопа  новопросвѣще́ннагѡ гра́да каза́ни, и҆ варсоно́фїа  є҆пі́скопа тферска́гѡ. 
На ма́лѣй вече́рни стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Взѧ́сте на ра́мо крⷭ҇тъ хрⷭ҇то́въ, ꙳ и҆ распѧ́стесѧ  мі́рꙋ, преподо́бнїи, ꙳ и҆ послѣ́довасте стопа́мъ  созда́вшагѡ ѿ не сꙋ́щихъ всѧ̑, ꙳ бж҃їѧ сло́ва. ꙳ є҆го́же  моли́те, да прїи́мемъ грѣхѡ́въ проще́нїе, ꙳ и҆ наслѣ̑дницы  бꙋ́демъ жи́зни вѣ́чныѧ. 
Два́жды. 
Ꙗ҆ви́стесѧ сокро́вище добродѣ́телей, ꙳ и҆  презрѣ́сте всѧ̑ ꙗ҆̀же въ житїѝ кра̑снаѧ, хрⷭ҇то́вою  любо́вїю распала́еми, и҆́щꙋще ꙗ҆̀же бг҃ꙋ оу҆гѡ́днаѧ. ꙳ и҆  тогѡ̀ ра́ди бы́сте жи́телє црⷭ҇тва нбⷭ҇нагѡ, ꙳ и҆ ѡ҆ на́съ  моли́те, да бꙋ́демъ и҆ мы̀ томꙋ̀ соприча̑стницы. 
Безстра́стїѧ бы́вше кра́снїи сосꙋ́ди, ѻ҆тцы̀  пребл҃же́ннїи, и҆ чꙋде́съ и҆сто́чницы, ꙳ мона́шествꙋющихъ  столпѝ крѣ́пцыи, де́мѡнѡвъ прогони́телє, ꙳ и҆ страсте́й  цѣли́телє да почтꙋ́тсѧ пѣ́сньми, ꙳ наста́вницы на́ши  премꙋ́дрїи: и҆ мо́лѧтъ хрⷭ҇та̀, да спасе́тъ дꙋ́шы на́шѧ. (с.  87) 
Сла́ва, гла́съ ѕ҃: 
Кто̀ дово́ленъ похвали́ти такѡвы́ѧ ст҃и́тели,  возсїѧ́вшыѧ напослѣ́докъ лѣ́тъ; бл҃года́тїю бо ст҃а́гѡ  дх҃а, чꙋде́съ и҆сцѣле́нїй да́ръ прїе́мше ѿ бг҃а, и҆  свои́хъ тѣле́съ нетлѣ́нїе, на́мъ же оу҆ хрⷭ҇та̀ про́сѧтъ  грѣхѡ́въ проще́нїѧ, и҆ ве́лїѧ ми́лости. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ и҆ жили́ще дх҃а прест҃а́гѡ, ꙳ прпⷣбнїи  ѻ҆тцы̀, бы́ли є҆стѐ: ꙳ тѣ́мже и҆ на́съ ꙳ до́мъ тогѡ̀  содѣ́лайте, ꙳ свѧтꙋ́ю ва́шꙋ па́мѧть почита́ющихъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Не преста́йте молѧ́щесѧ, прпⷣбїи, ꙳ ѡ҆ при́сныхъ  рабѣ́хъ ва́шихъ, ꙳ и҆̀хже нетлѣ́нїемъ тѣле́съ ва́шихъ  возвесели́сте, ꙳ да всѝ честнꙋ́ю ва́шꙋ па́мѧть ꙳  веселѧ́щесѧ почита́емъ. 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
Моли́тесѧ прилѣ́жнѡ за ны̀ наста́вницы на́ши, ꙳ и҆  и҆зба́вите ны̀ ѿ бѣ́дъ и҆ скорбе́й, ꙳ ꙗ҆̀же на ны̀  нахо́дѧтъ: ꙳ оу҆скори́те, ст҃і́и, на по́мощь на́шꙋ, ꙳ да по  до́лгꙋ ва́съ оу҆блажа́емъ. 
Сла́ва, гла́съ г҃. Самогла́сенъ: 
Мно́гъ трꙋ́дъ, и҆ тѣ́сенъ пꙋ́ть въ житїѝ свое́мъ  прешлѝ є҆стѐ, ѻ҆тцы̀ прпⷣбнїи: и҆ тѣ́мъ дости́гли  є҆стѐ въ ти́хое приста́нище, и҆ ра́дость неизрече́ннꙋю,  и҆дѣ́же пра́ведныхъ веселѧ́тсѧ ли́цы, ꙗ҆влѧ́ющесѧ на́мъ  ча́дѡмъ свои̑мъ, ꙗ҆́кѡ мздꙋ̀ прїѧ́ли є҆стѐ трꙋдѡ́въ  свои́хъ. 
И҆ ны́нѣ, бг҃оро́диченъ. Тропа́рь ѻ҆́бщїй ст҃ы́хъ,  гла́съ г҃: 
Пе́рвїи оу҆чи́телїе пре́жде те́мномꙋ, ны́нѣ же  свѣ́тломꙋ и҆ новопросвѣще́нномꙋ гра́дꙋ каза́ни, пе́рвїи  возвѣсти́телїе пꙋтѝ спаси́тельнагѡ, и҆́стиннїи храни́телїе  а҆пⷭ҇льскихъ преда́нїй, столпѝ непоколеби́мїи, благоче́стїѧ  оу҆чи́телїе, и҆ правосла́вїѧ наста̑вницы, гꙋ́рїе и҆  варсоно́фїе, влⷣкꙋ всѣ́хъ (с. 88) моли́те, ми́ръ  вселе́ннѣй дарова́ти, и҆ дꙋша́мъ на́шымъ ве́лїю ми́лость. 
Сла́ва, и҆ ны́нѣ, бг҃оро́диченъ. 
На вели́цѣй вече́рни, Блаже́нъ мꙋ́жъ: На Гдⷭ҇и,  воззва́хъ, поста́вимъ стїхѡ́въ и҃: И҆ пое́мъ стїхи̑ры  ст҃и́телѧ гꙋ́рїа, гла́съ є҃. 
Подо́бенъ: Ра́дꙋйсѧ: 
Преда́нїємъ прилѣжа́въ прилѣ́жнѡ, ꙗ҆̀же прїѧ́лъ  є҆сѝ ѿ сп҃са на́шегѡ хрⷭ҇та̀ бг҃а, и҆ ст҃ы́хъ є҆гѡ̀  оу҆чени̑къ, и҆ вселе́нскихъ оу҆чи́телей, вѣ́рою и҆  благопокоре́нїемъ къ наказа́телю своемꙋ̀, и҆ дости́глъ  є҆сѝ слове́сное наказа́нїе, и҆ соверше́нное позна́нїе  свѧще́нныхъ писа́нїй. и҆ тогѡ̀ ра́ди и҆збра́ннагѡ хрⷭ҇то́ва  ста́да ѻ҆ц҃ъ и҆ оу҆чи́тель ꙗ҆влѧ́ешисѧ, ст҃и́телю гꙋ́рїе,  хрⷭ҇та̀ бг҃а молѝ спасти́сѧ на́мъ, вѣ́рою приходѧ́щымъ къ  ра́цѣ моще́й твои́хъ. 
Къ три́десѧтємъ два̀ лѣ̑та земле́ю покрове́но  бы́сть честно́е тѣ́ло твоѐ, ст҃и́телю гꙋ́рїе, и҆  ѡ҆брѣ́тесѧ ра́ка моще́й твои́хъ полна̀ мѵ́ра благово́ннагѡ,  гро́бъ же и҆ погреба̑льнаѧ нѡ́ва бѧ́хꙋ, крѣ́постїю же  но́выхъ крѣпча́йшѧ: тѣ́ло же твоѐ честно́е а҆́ки гꙋ́ба  верхꙋ̀ мѵ́ра ноша́шесѧ: ча́сти же ѿ чꙋдотво́рнагѡ твоегѡ̀  тѣ́ла, ни є҆ди́нѣй погрꙋже́ннѣй бы́вшей, цѣ́лости  ра́ди. тѣ́мже мо́лимъ тѧ̀, ст҃и́телю гꙋ́рїе: молѝ хрⷭ҇та̀  бг҃а, спасти́сѧ дꙋша́мъ на́шымъ. 
Мона̑ха два̀ подви́гшасѧ къ бг҃ꙋ до́брѣ, і҆ѡ́на и҆  некта́рїй, є҆ди́нъ є҆ди́наго роди́вый, тебѣ́ же  послꙋжи́вша въ мі́рѣ вѣ́рнѡ, и҆ по сме́рти твое́й вѣ́рꙋ  къ тебѣ̀ держа́ста несꙋмнѣ́ннꙋ, и҆ хра́минꙋ ка́меннꙋ надъ  гро́бомъ твои́мъ согради́ста: въ то́йже и҆ са́ми бли́зъ  тебє̀ погребо́шасѧ ст҃і́и ті́и, мно́гимъ нетлѣ́нїемъ ѿ  бг҃а почте́ни бы́вше: молѝ съ ни́ми, ст҃и́телю гꙋ́рїе,  хрⷭ҇та̀ бг҃а, дарова́ти на́мъ ми́ръ и҆ ве́лїю ми́лость. (с.  89) 
Є҆гда̀ ѡ҆брѣто́шасѧ мо́щи твоѧ̑, ст҃и́телю гꙋ́рїе,  тогда̀ и҆спо́лнисѧ ве́сь гра́дъ благоꙋха́нїѧ, и҆ стеко́шасѧ  всенаро́дное мно́жество, цр҃ко́внаго первопресто́льника и҆  па́стырѧ своего̀ зрѣ́ти жела́юще, ра́дости и҆ сле́зъ  и҆спо́лнишасѧ, вопїю́ще и҆ глаго́люще: ѽ пе́рвый  оу҆чи́телю, и҆ наста́вниче гра́дꙋ на́шемꙋ! мо́лимъ тѧ̀,  молѝ хрⷭ҇та̀ бг҃а, да пода́стъ ми́ръ мі́рꙋ, и҆ дꙋша́мъ  на́шымъ ве́лїю ми́лость. 
И҆́ны стїхи̑ры ст҃и́телѧ варсоно́фїа, гла́съ є҃. 
Подо́бенъ: Прпⷣбне ѻ҆́ч҃е: 
Ст҃и́телю преди́вный варсоно́фїе, споспѣшествꙋ́й  на́мъ, ча́дѡмъ твои̑мъ, на ви̑димыѧ и҆ неви̑димыѧ врагѝ  на́шѧ: и҆́маши бо на сїѐ ѿ бг҃а да́ннꙋю тебѣ̀ си́лꙋ,  и҆́стинный бж҃їй оу҆го́дниче: молѝ и҆зба́витисѧ на́мъ ѿ  всѧ́кихъ бѣ́дъ, твои́ми, свѧ́те, моли́твами. 
Восхотѣ́въ по хрⷭ҇тѣ̀ жи́ти, показа́лсѧ є҆сѝ  цѣломꙋ́дренъ, ст҃и́телю варсоно́фїе, и҆ мнѡ́гимъ пꙋ́ть  показа́въ ко спасе́нїю, ко хрⷭ҇тꙋ̀ приве́лъ є҆сѝ твоемꙋ̀  влⷣцѣ. и҆мѣ́ѧ къ немꙋ̀ дерзнове́нїе, за чтꙋ́щыѧ тѧ̀  молѝ, да и҆зба́вимсѧ бѣ́дъ и҆ печа́лей, да всѝ тебѐ  велича́емъ. 
Со оу҆се́рдїемъ слове́съ бж҃їихъ послꙋ́шатель  бы́въ, и҆ благоче́стнѡ и҆ пра́веднѡ, благоꙋго́днѡ житїѐ  пожи́въ, ст҃и́телю варсоно́фїе, хрⷭ҇та̀ любѧ̀, и҆ хрⷭ҇то́мъ  люби́мь бы́въ, и҆ вѣ́чныхъ бла̑гъ наслѣ́дникъ бы́лъ  є҆сѝ. молѝ хрⷭ҇та̀ бг҃а, прпⷣбне, спастѝ и҆  просвѣти́ти дꙋ́шы на́шѧ. 
Прпⷣбныѧ твоѧ̑ рꙋ́ки просте́ръ моле́бнѡ,  варсоно́фїе ѻ҆́ч҃е прпⷣбне, ѡ҆ держа́вѣ на́шей хрⷭ҇тꙋ̀  моли́сѧ, ѡ҆ гра́дѣ, и҆ ѡ҆ ст҃ѣ́й се́й ѻ҆би́тели, є҆́йже  бы́лъ є҆сѝ пе́рвый зда́тель, и҆ па́ствѣ нача́льникъ, въ  не́йже трꙋдолюбе́знѡ поще́нїемъ и҆ моли́твою до́брѣ  подви́гсѧ, и҆ многотрꙋ́дномꙋ твоемꙋ̀ тѣ́лꙋ положи́тисѧ бг҃ъ  въ то́й и҆зво́ли: и҆ пресла́внѡ ѡ҆брѣто́шасѧ честны̑ѧ твоѧ̑  мо́щи (с. 90) нетлѣ̑нны, подаю́тъ чꙋдеса̀ и҆ и҆сцѣлє́нїѧ.  молѝ, прпⷣбне, и҆ на́мъ спасти́сѧ, твою̀ па́мѧть  почита́ющымъ. 
Сла́ва, гла́съ д҃: 
Дꙋхо́вною бл҃года́тїю ѿе́млете недꙋ́ги и҆  стра̑сти, и҆ ѿго́ните дꙋ́хи лꙋка̑выѧ, и҆ и҆сцѣлѧ́ете  стра̑сти неисцѣ̑льныѧ, и҆ просвѣща́ете вѣ̑рныѧ, и҆  невѣ́рныхъ въ вѣ́рꙋ претворѧ́ете, блиста̑нїи чꙋде́съ  ва́шихъ, ѻ҆тцы̀ прпⷣбнїи. тѣ́мже дне́сь гла́сы  немо́лчными воспѣва́емъ ва́шꙋ па́мѧть пресвѣ́тлꙋю, и҆  мо́лимъ ва́съ: моли́те хрⷭ҇та̀ бг҃а, спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ: 
Вхо́дъ. Прокі́менъ днѐ. И҆ чтє́нїѧ г҃  ст҃и́тєльскїѧ, пи́саны сегѡ̀ мѣ́сѧца въ є҃ де́нь. 
На лїті́и стїхи̑ры, гла́съ г҃. Самогла́сны: 
Чи́стою со́вѣстїю, и҆ благи́мъ нра́вомъ, мона́хи и҆  мїрскі́ѧ мнѡ́гїѧ, оу҆че́нїемъ ва́шимъ ко хрⷭ҇тꙋ̀ привелѝ  є҆стѐ: и҆ сегѡ̀ ра́ди нетлѣ́нїемъ ѿ хрⷭ҇та̀ почте́ни  є҆стѐ. є҆го́же моли́те, спасти́сѧ дꙋша́мъ на́шымъ. 
Ра́ки ва́ши вопїю́тъ къ бг҃ꙋ моли́твꙋ ва́шꙋ, и҆  про́чыѧ добродѣ́тєли, послꙋшествꙋ́ютъ же томꙋ̀ и҆ ри̑зы  ва́шѧ погреба̑льныѧ: ст҃а̑ѧ же тѣлеса̀ ва̑ша вселе́ннꙋю  оу҆дивлѧ́ютъ, и҆ наро́дъ благочести́вый. но моли́те гдⷭ҇а,  да спасе́тъ и҆ просвѣти́тъ дꙋ́шы на́шѧ. 
Оу҆млⷭ҇рдисѧ, влⷣко, ѡ҆ на́съ рабѣ́хъ твои́хъ, и҆  ѡ҆ новопросвѣще́нныхъ твои́хъ лю́дехъ: и҆ не преда́ждь  на́съ въ рꙋ́ки пога́ныхъ, за мно́жество на́шихъ беззако́нїй:  но моли́твами прпⷣбныхъ твои́хъ оу҆гѡ́дникъ, и҆зба́ви ны̀  ѿ всѧ́кїѧ ско́рби, и҆ бѣ́дъ и҆ печа́лей. 
Посто́мъ, и҆ жесто́кимъ житїе́мъ, и҆ хꙋдо́ю пи́щею,  и҆ просто́ю трапе́зою, на кі́йждо де́нь ѡ҆бꙋча́юще себѐ,  ѻ҆тцы̀ прпⷣбнїи, многоцѣ̑ннаѧ же всѧ́кѡ и҆ тлѣ̑ннаѧ (с.  91) презрѣ́сте, и҆ въ нетлѣ́нныхъ веселите́сѧ, и҆ мо́лите  спасти́сѧ дꙋша́мъ на́шымъ. 
Сла́ва, гла́съ в҃: 
И҆́стиннїи и҆ нело́жнїи оу҆чи́телїе є҆стѐ бы́ли,  заповѣ̑данныѧ бо гдⷭ҇емъ, пре́жде са́ми сотворѧ́юще,  пото́мъ же оу҆ча́ще и҆ наказꙋ́юще ко благоче́стїю  приходѧ́щыѧ лю́ди вѣ̑рныѧ, невѣ̑рныѧ же вразꙋмлѧ́юще,  позна́ти вѣ́рꙋ и҆́стиннꙋ, и҆ просвѣща́юще и҆̀хъ ст҃ы́мъ  креще́нїемъ. пе́рвїи нача́льницы и҆ оу҆чи́телїе на́ши  неле́стнїи, и҆ бж҃їихъ за́повѣдей храни́телїе, спаси́те  на́съ, ва́съ вѣ́рою на по́мощь призыва́ющихъ. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ г҃. Подо́бенъ: Ве́лїѧ  крⷭ҇та̀: 
Хрⷭ҇то́вꙋ вѣ́рꙋ ꙗ҆́кѡ свѣ́тъ на свѣ́щницѣ  поста́висте, наста̑вницы, и҆ просвѣти́телїе гра́да каза́ни  ꙗ҆ви́стесѧ, и҆ мнѡ́ги ѿ невѣ́рїѧ ко хрⷭ҇тꙋ̀ приведо́сте,  ѻ҆тцы̀ прпⷣбнїи. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Красꙋ́йсѧ гра́де каза́не, и҆мѣ́ѧ въ себѣ̀ мѡ́щи  прпⷣбныхъ ст҃и́телей, гꙋ́рїа и҆ варсоно́фїа, ѿгна́вшихъ  ѿ тебє̀ тмꙋ̀ невѣ́рїѧ, и҆ просвѣти́вшихъ тѧ̀ свѣ́томъ  бг҃оразꙋ́мїѧ: и҆̀же и҆ мо́лѧтсѧ хрⷭ҇тꙋ̀ за всѧ̑ лю́ди въ  тебѣ̀ живꙋ́щыѧ. 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
Ве́лїе чꙋ́до ѡ҆ ва́съ зри́тсѧ, ѻ҆тцы̀ прпⷣбнїи, и҆  оу҆́жаса и҆спо́лнено, ка́кѡ по погребе́нїи во мнѡ́га лѣ̑та  нерꙋши̑ма соблюдо́шасѧ бл҃жє́ннаѧ тѣлеса̀ ва̑ша,  сꙋдьба́ми, и҆́миже вѣ́сть, ва́съ са́мъ прославлѧ́ѧй. 
Сла́ва, гла́съ ѕ҃: 
И҆́же пре́жде те́мный, ны́нѣ же свѣ́тлый гра́дъ  каза́нь красꙋ́етсѧ и҆ весели́тсѧ, и҆мѣ́ѧ въ себѣ̀  нетлѣ̑нныѧ мо́щи ва́шѧ, ст҃і́и чꙋдотво́рцы: и҆сточа́ютъ бо  на́мъ неѡскꙋ́дна и҆сцѣлє́нїѧ, съ вѣ́рою приходѧ́щымъ къ  ра́цѣ моще́й ва́шихъ. мы́ же веселѧ́щесѧ, мо́лимъ, и҆  те́плѣ зове́мъ: (с. 92) моли́те, ст҃і́и хрⷭ҇та̀ бг҃а,  спасти́сѧ на́мъ, свѧтꙋ́ю па́мѧть ва́шꙋ почита́ющымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Тропа́рь пи́санъ на ма́лѣй вече́рни. 
На оу҆́трени, на Бг҃ъ гдⷭ҇ь, тропа́рь два́жды.  Сла́ва, и҆ ны́нѣ, бг҃оро́диченъ. По а҃-мъ стїхосло́вїи  сѣда́ленъ, гла́съ г҃: 
На́мъ послѣ́днемꙋ ро́дꙋ ꙗ҆ви́стесѧ, ст҃и́телїе,  тѣ́ломъ нетлѣ́ннїи: и҆ показа́сте наде́ждꙋ, ꙗ҆́кѡ и҆ но  сме́рти неѿстꙋ́пнѡ дꙋ́хомъ на́съ посѣща́ете. тѣ́мже и҆  припа́даемъ ва́мъ, прпⷣбнїи: моли́те ѡ҆ на́съ ва́шꙋ па́мѧть  любе́знѡ почита́ющихъ, да и҆зба́вимсѧ ѿ всѣ́хъ ѕѡ́лъ  ва́шими моли́твами. 
Два́жды. 
Сла́ва, и҆ ны́нѣ, бг҃оро́диченъ: 
Є҆ди́на оу҆пова́нїе на́ше, є҆ди́на наде́жда,  є҆ди́но прибѣ́жище вѣ́рꙋющымъ пречⷭ҇томꙋ твоемꙋ̀  ржⷭ҇твꙋ̀, прест҃а́ѧ пребл҃гослове́ннаѧ бг҃ома́ти, покры́й и҆  соблюдѝ, и҆ ѿ всѧ́кихъ бѣ́дъ и҆зба́ви, любо́вїю  велича́ющихъ тѧ̀. 
По в҃-мъ стїхосло́вїи сѣда́ленъ, гла́съ д҃: 
Бг҃омъ наꙋчє́ннаѧ ва̑ша оу҆ста̀ мона́шєскимъ  дꙋша́мъ сла́дость ра́йскꙋю и҆ска́паша, и҆ всѣ̑мъ ѻ҆́бразъ  бы́сте ко спасе́нїю, ѽ ди́внїи ѻ҆тцы̀ на́ши, гꙋ́рїе и҆  варсоно́фїе. сегѡ̀ ра́ди вопїе́мъ ва́мъ прилѣ́жнѡ  молѧ́щесѧ: потщи́тесѧ на по́мощь на́шꙋ, и҆ оу҆моли́те за  ны̀ сохра́ньшаго ва́съ бл҃годѣ́телѧ хрⷭ҇та̀ бг҃а. 
Два́жды. 
Сла́ва, и҆ ны́нѣ, бг҃оро́диченъ: 
Свѣтоно́сенъ тѧ̀ свѣ́щникъ позна́хомъ, бцⷣе,  бжⷭ҇твенное сїѧ́нїе во оу҆тро́бѣ носи́ла є҆сѝ. тѣ́мже  тѧ̀ мо́лимъ, влⷣчце: свѣ́томъ твои́мъ ѡ҆зарѝ дꙋ́шы  всѣ́хъ пою́щихъ тѧ̀, да вѣ́рою и҆ любо́вїю почита́емъ тѧ̀,  ꙗ҆́кѡ вои́стиннꙋ и҆́стиннꙋю сꙋ́щꙋю бцⷣꙋ. (с. 93) 
По полѷеле́и сѣда́ленъ, гла́съ ѕ҃: 
И҆́же пре́жде невѣ́рїемъ помраче́нный, ны́нѣ же  вѣ́рою ко хрⷭ҇тꙋ̀ просвѣще́нный, пресловꙋ́щїй гра́дъ  каза́нь ва́ми хва́литсѧ, и҆мѣ́ѧ въ себѣ̀ мо́щи ва̑ша  нетлѣ̑нныѧ, ѻ҆тцы̀ прпⷣбнїи: и҆ съ вѣ́рою приходѧ́щымъ  и҆сточа́ете чꙋдеса̀, и҆ подае́те неѡскꙋ́днѡ и҆сцѣле́нїе,  любо́вїю свѧтꙋ́ю ва́шꙋ па́мѧть почита́ющымъ. 
Два́жды. 
Сла́ва, и҆ ны́нѣ, бг҃оро́диченъ: 
Вмѣсти́лище чⷭ҇тое свѣ́та пречⷭ҇тагѡ, прⷪ҇ро́цы  тѧ̀ премꙋ́дрѡ проповѣ́даша: мꙋ́чєницы покланѧ́ютсѧ,  ст҃и́тели проповѣ́даютъ, мона́си и҆ прості́и, бога́тїи и҆  оу҆бо́зїи, и҆ всѧ́къ во́зрастъ мо́лѧтъ: спасѝ, влⷣчце,  дꙋ́шы на́шѧ. 
Та́же степє́нна, а҆ а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе да хва́литъ гдⷭ҇а.  Є҆ѵⷢ҇лїе лꙋкѝ, зача́ло к҃д. По н҃-мъ ѱалмѣ̀ стїхи́ра,  гла́съ є҃: 
Не своегѡ̀ то́чїю смотрѧ́ста, но є҆́же всѣ̑мъ  поле́знагѡ, и҆ возненави́дѣста всѧ́кꙋ ве́щь на грѣ́хъ  влекꙋ́щꙋю, непрело́женъ и҆мꙋ́ще по́мыслъ благоче́стїѧ, и҆  соблю́дше себѐ мно́гою крѣ́постїю въ добродѣ́телехъ.  сегѡ̀ ра́ди твє́рда и҆ нетлѣ̑нна соблюдѐ бг҃ъ тѣлеса̀  ва̑ша, ѻ҆тцы̀ прпⷣбнїи: того̀ моли́те спасти́сѧ на́мъ,  ва́шꙋ па́мѧть почита́ющымъ. 
Канѡ́нъ бцⷣы, на ѕ҃: и҆ ст҃ы́хъ канѡ́на два̀, на  и҃. 
Канѡ́нъ ст҃и́телѧ гꙋ́рїа. 
Гла́съ и҃. Пѣ́снь а҃. І҆рмо́съ: 
І҆и҃лѧ ѿ рабо́ты и҆зба́вилъ є҆сѝ, гдⷭ҇и,  десни́цею твое́ю держа́вною: ꙗ҆́кѡ ѻ҆́наго спа́слъ є҆сѝ,  ны́нѣ на́съ спасѝ. 
Трⷪ҇це прест҃а́ѧ, пѣ́снь тебѣ̀ принестѝ, и҆  досто́йными похвала́ми оу҆го́дника твоего̀ ст҃и́телѧ,  гꙋ́рїа, воспѣ́ти пода́ждь мѝ: да ра́дꙋѧсѧ, сла́влю тѧ̀ во  вѣ́ки. 
Повелѣ́нїемъ самоде́ржца первопресто́льникъ  цр҃ко́вный (с. 94) гра́дꙋ новопросвѣще́нномꙋ ꙗ҆влѧ́ешисѧ,  и҆ а҆пⷭ҇льски наꙋчи́лъ є҆сѝ вѣ́ровати трⷪ҇цѣ, во  є҆ди́номъ сꙋществѣ̀. 
Моли́твенный хра́мъ въ домꙋ̀ твое́мъ и҆мѣ́ѧ, и҆ въ  то́мъ многотрꙋ́днѣ подвиза́сѧ, всенѡ́щнаѧ стоѧ̑нїѧ, и҆  моли̑твы приносѧ̀ вы́нꙋ бг҃ꙋ. 
Бг҃оро́диченъ: 
Бж҃їѧ мт҃и ро́ждшаѧ є҆ди́наго ѿ ст҃ы́ѧ трⷪ҇цы,  слове́сное мѝ недоꙋмѣ́нїе разрѣшѝ, и҆ сло́во мѝ  пода́ждь, и҆́мже тѧ̀ просла́влю. 
Канѡ́нъ ст҃и́телѧ варсоно́фїа. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
И҆̀же пресла́внꙋю па́мѧть пра́зднꙋющихъ ст҃и́телѧ  твоегѡ̀ варсоно́фїа, сло́во бж҃їе є҆диноро́дное, слове́снꙋю  же́ртвꙋ принестѝ къ тебѣ̀ сподо́би на́съ, и҆ оу҆го́дника  твоегѡ̀ вѣ́рнѡ восхвали́ти пода́ждь на́мъ. 
Ст҃и́телю ѻ҆́ч҃е на́шъ варсоно́фїе, моли́сѧ хрⷭ҇тꙋ̀  бг҃ꙋ, да по достоѧ́нїю возмо́жемъ принестѝ тебѣ̀ пѣ́нїе  во хвале́нїе, и҆ хрⷭ҇та̀ просла́вимъ. 
Неꙋсы́пными моли́твами твои́ми, свѧ́те, стра̑стныѧ  на́шѧ недꙋ́ги оу҆врачꙋ́й, дꙋшє́вныѧ на́шѧ болѣ̑зни  и҆сцѣлѝ, и҆ прегрѣше́нїй ѡ҆ставле́нїе оу҆ хрⷭ҇та̀ на́мъ  и҆спросѝ. 
Бг҃оро́диченъ: 
Прїиди́те, дѣ̑вы и҆ ма́тєри, воспо́йте пречⷭ҇тѣй  бж҃їи мт҃ри гла́съ гаврїи́ла а҆рха́гг҃ла: ра́дꙋйсѧ,  ѡ҆бра́дованнаѧ, ра́досте всегѡ̀ мі́ра, и҆ ра́достїю твое́ю  ѡ҆бра́дꙋй дꙋ́шы всѣ́хъ пою́щихъ тѧ̀. 
Пѣ́снь г҃. І҆рмо́съ: 
Оу҆тверже́й сло́вомъ нб҃са̀, и҆ зе́млю ѡ҆снова́вый  на вода́хъ мно́гихъ, оу҆тверди́ мѧ къ пѣ́нїю славосло́вїѧ  твоегѡ̀, гдⷭ҇и. 
А҆да́ма дре́внѣйша а҆́гнца непоро́чнаго, бж҃їѧго  сло́ва (с. 95) соприсносꙋ́щнаго, ст҃и́телю гꙋ́рїе, молѝ, да  пода́стъ благочести́вомꙋ наро́дꙋ на́шемꙋ здра́вїе во  благоде́нствѣ, и҆ не сопроти́вныхъ побѣ́дꙋ. 
Є҆го́же и҆змла́да возлюби́лъ є҆сѝ, и҆ всѧ̑  тлѣ̑ннаѧ мі́ра сегѡ̀ въ ничто́же вмѣни́лъ є҆сѝ,  преходѧ̑щаѧ презрѣ́въ, да въ бꙋ́дꙋщемъ оу҆тверди́шисѧ  сла́вити гдⷭ҇а. 
Благовѣ́рныхъ зако́нꙋ наказꙋ́ѧ благоче́стїѧ,  невѣ̑рныѧ же наꙋча́ѧ позна́ти вѣ́рꙋ благочести́вꙋ и҆  и҆́стиннꙋ, и҆ пѣ́ти съ на́ми при́снѡ пѣ́снь, а҆́гг҃лы  пѣва́емꙋ въ трⷪ҇цѣ бг҃ꙋ: ст҃ъ є҆сѝ, гдⷭ҇и. 
Бг҃оро́диченъ: 
Подъ кро́въ тво́й держа́вный съ вѣ́рою  прибѣга́емъ, бцⷣе: покры́й и҆ соблюдѝ, гпⷭ҇жѐ,  моли́твами твои́ми, и҆ спасѝ ѿ бѣ́дъ и҆ ѿ клеветы̀  ѕлы́хъ человѣ̑къ ра̑бъ твои́хъ, при́снѡ пою́щихъ тѧ̀. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Царе́вымъ повелѣ́нїемъ пе́рвꙋю ѻ҆би́тель  прекра́снꙋ въ новопросвѣще́нномъ гра́дѣ каза́ни воздви́глъ  є҆сѝ, и҆ въ то́й многотрꙋ́днѣ подви́глсѧ є҆сѝ, и҆  мно́гихъ дꙋ́шы ко хрⷭ҇тꙋ̀ приве́лъ є҆сѝ. 
Ви́дѣхомъ и҆ почꙋди́хомсѧ, па́че же стра́хомъ и҆  ра́достїю бы́хомъ ѡ҆держи́ми: цѣ́лы бо и҆ неразрꙋши́мы  ѡ҆брѣто́шасѧ честны̑ѧ твоѧ̑ мо́щи, ст҃и́телю варсоно́фїе,  и҆ всѝ є҆диногла́снѡ возопїе́мъ: сла́ва хрⷭ҇тꙋ̀ бг҃ꙋ. 
Ча́емагѡ, є҆́же въ бꙋ́дꙋщемъ вѣ́цѣ, наслажде́нїѧ,  преподо́бне, дости́глъ є҆сѝ, и҆ ны́нѣ во свѣ́тѣ ст҃ы́ѧ  трⷪ҇цы ликꙋ́еши, поѧ̀ со а҆́гг҃лы: свѧ́тъ є҆сѝ, гдⷭ҇и. 
Бг҃оро́диченъ: 
Оу҆блажи́мъ бж҃їю мт҃рь бжⷭ҇твенными пѣ́сньми:  и҆дѣ́же бо сла́витсѧ преблагослове́ннаѧ бцⷣа, та́мѡ  де́мѡнѡмъ (с. 96) стра́шное и҆счезнове́нїе, хрⷭ҇тїа́нѡмъ же  крѣ́пость и҆ оу҆твержде́нїе. 
Конда́къ варсоно́фїа, гла́съ ѕ҃: 
Воздержа́нїемъ тѣ́ло дꙋ́хꙋ порабо́тивъ, дꙋ́шꙋ же  равноа́гг҃льнꙋ сотвори́лъ є҆сѝ: сегѡ̀ ра́ди ст҃и́тельства  са́номъ поче́тсѧ, чи́стѣ чⷭ҇тѣ́йшемꙋ предстои́ши. молѝ  хрⷭ҇та̀ бг҃а, ст҃и́телю, спастѝ лю́ди твоѧ̑, свѧ́те, да  всѝ вопїе́мъ тѝ: ра́дꙋйсѧ, ѻ҆́ч҃е прпⷣбне варсоно́фїе,  гра́дꙋ на́шемꙋ каза́ни похвала̀ и҆ оу҆твержде́нїе. 
І҆́косъ: 
Пе́рвый до́мꙋ дх҃о́внагѡ соста́витель, и҆ пе́рвый  мона́хѡмъ наста́вникъ бы́лъ є҆сѝ, пе́рвый  трꙋдополо́жникѡмъ ѻ҆́бразъ и҆ оу҆чи́тель бы́лъ є҆сѝ, въ  новопросвѣще́нномъ гра́дѣ каза́ни, мона́хи наставлѧ́ѧ, и҆  мїрскі̑ѧ поꙋча́ѧ, и҆ невѣ̑рныѧ приводѧ̀ во хрⷭ҇то́вꙋ  вѣ́рꙋ, и҆ всѣ̑мъ бы́лъ є҆сѝ са́мъ ѻ҆́бразъ и҆  оу҆чи́тель неле́стенъ. и҆ сла́вномꙋ во гра́дѣхъ тфе́ри  ст҃и́тель поставлѧ́ешисѧ, оу҆чѧ̀ и҆ наказꙋ́ѧ пꙋтѝ гдⷭ҇ню.  послѣди́ же манове́нїемъ бж҃їимъ въ потрꙋжде́нїе своѐ, во  ѻ҆би́тель сп҃совꙋ вселѧ́ешисѧ, и҆ трꙋды̀ къ трꙋдѡ́мъ  прилага́еши, до́ндеже вѣ́стникъ съ нб҃съ соше́дъ пое́млетъ  дꙋ́шꙋ твою̀ во ѻ҆би́тєли црⷭ҇тва нбⷭ҇нагѡ, и҆дѣ́же ны́нѣ  весели́шисѧ съ ли́ки ст҃ы́хъ. мы́ же, лю́дїе твоѝ, вопїе́мъ  тѝ: ра́дꙋйсѧ, прпⷣбне ѻ҆́ч҃е варсоно́фїе, гра́дꙋ на́шемꙋ  каза́ни похвала̀ и҆ оу҆твержде́нїе. 
Сѣда́ленъ, гла́съ д҃. Подо́бенъ: Вознесы́йсѧ: 
Ѿ землѝ воззва́вый ва́съ къ вѣ̑чнымъ  ѻ҆би́телемъ, соблюда́етъ и҆ по сме́рти тѣлеса̀ ва̑ша,  ѻ҆тцы̀ прпⷣбнїи: вы́ бо въ цѣломꙋ́дрїи и҆ чистотѣ̀  житїѐ по́жили є҆стѐ, гꙋ́рїе бг҃омꙋ́дре, и҆ варсоно́фїе  преди́вне. тогѡ̀ ра́ди любо́вїю почита́емъ свѧтꙋ́ю па́мѧть  ва́шꙋ, и҆ мо́лимъ: моли́те хрⷭ҇та̀ бг҃а спасти́сѧ на́мъ. (с.  97) 
Сла́ва, и҆ ны́нѣ, бг҃оро́диченъ: 
Є҆гда̀ хощꙋ̀ предста́ти предъ лице́мъ созда́телѧ  моегѡ̀ въ де́нь пра́веднагѡ сꙋда̀ є҆гѡ̀, тогда̀, влⷣчце,  предста́ни мѝ, и҆ мꙋ́ки и҆зба́ви мѧ̀ вѣ́чныѧ, моли́твꙋ  сотвори́вши ѡ҆ оу҆пова́ющемъ на тѧ̀, ст҃а́ѧ бцⷣе, да не  сни́дꙋ во а҆́дъ, но да спасꙋ́сѧ твои́мъ застꙋпле́нїемъ. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, проро́къ,  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧще си́лꙋ твою̀. 
Бла́гъ нра́въ и҆ послꙋша́нїе къ твоемꙋ̀ наста́вникꙋ  и҆мѣ́лъ є҆сѝ, и҆ во свѣ́тѣ ст҃ы́ѧ трⷪ҇цы свеселѧ́сѧ, съ  ни́мъ пое́ши: сла́ва си́лѣ твое́й, гдⷭ҇и. 
Благослове́нїемъ кра́йнѧгѡ ст҃и́телѧ, поставлѧ́ешисѧ  па́стырь и҆ оу҆чи́тель новопросвѣще́нномꙋ гра́дꙋ каза́ни,  и҆́же пре́лестїю врага̀ ѡ҆мрачє́нныѧ лю́ди свѣ́томъ  бг҃оразꙋ́мїѧ просвѣти́лъ є҆сѝ. 
І҆́ѡва првⷣнагѡ терпѣ́нїю подража́лъ є҆сѝ, въ  болѣ́зни слежа̀, и҆ на ѻ҆дрѣ̀, тѣ́ломъ дрꙋчи́мь,  и҆знемога́лъ є҆сѝ, поѧ̀ творцꙋ̀ твоемꙋ̀ пѣ́нїе  непреста́ннѡ. 
Бг҃оро́диченъ: 
Бг҃оневѣ́сто и҆ бг҃ома́ти, плотоно́сца безъ  болѣ́зни ро́ждши, и҆ по ржⷭ҇твѣ̀ дв҃а ꙗ҆́вльшисѧ, того̀  молѝ, влⷣчце, да и҆зба́вимсѧ бѣ́дъ и҆ скорбе́й. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Патрїа́рха а҆враа́ма до́блесть воспрїи́мъ, ст҃и́телю  варсоно́фїе, а҆́лчныѧ кормѧ̀, и҆ жа̑дныѧ напаѧ́ѧ, и҆ не  и҆мꙋ́щымъ нескꙋ́дна тре́бѡванїѧ подава́ѧ, дꙋше́внымъ и҆ (с.  98) тѣле́снымъ хлѣ́бомъ кормѧ̀ всѧ̑ приходѧ́щыѧ, и҆  врꙋче́нное тебѣ̀ ста́до. 
Мꙋ́жественнѣ терпѧ̀ ѿ невѣ́рныхъ въ плѣ́нѣ  сы́й, и҆ смире́нїѧ ра́ди нра́ва, въ кро́тость преложи́лъ  є҆сѝ невѣ́рныхъ: и҆ сегѡ̀ ра́ди ѿ бг҃а мздꙋ̀  воспрїи́мъ, ст҃и́телю варсоно́фїе. 
Пресла́вными чꙋдотворє́нїи ѿ бг҃а ѡ҆дарова́ни  бы́ша, ст҃і́и чꙋдотво́рцы, и҆сцѣлѧ́юще недꙋ́ги, и҆  ѿгонѧ́юще де́мѡны: моли́те и҆зба́витисѧ на́мъ ѿ бѣ́дъ,  ва́шими моли́твами. 
Бг҃оро́диченъ: 
Къ пребл҃же́ннѣй дв҃ѣ и҆ бцⷣѣ, ѽ прпⷣбнїи!  припади́те, и҆ моли̑твы простри́те, да оу҆мо́литъ сн҃а  своего̀ хрⷭ҇та̀ бг҃а на́шего, пода́ти хрⷭ҇толюби́вомꙋ  наро́дꙋ на́шемꙋ здра́вїе, и҆ на врагѝ побѣ́дꙋ. 
Пѣ́снь є҃. І҆рмо́съ: 
Мра́къ дꙋшѝ моеѧ̀ разженѝ, свѣтода́вче хрⷭ҇тѐ  бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ  свѣ́тъ повелѣ́нїй твои́хъ, сло́ве, да оу҆́тренюѧ сла́влю  тѧ̀. 
А҆рхїере́й сы́й, а҆рхїере́ємъ на́шымъ въ моли́твахъ  спосо́бствꙋй, да возмо́гꙋтъ гра́дꙋ каза́ни, благоче́стїѧ  содержи́телю, и҆ всемꙋ̀ хрⷭ҇тїа́нскомꙋ наро́дꙋ и҆спроси́ти  оу҆ хрⷭ҇та̀ ми́ра и҆ ве́лїѧ ми́лости. 
Ны́нѣ, преблаже́нне гꙋ́рїе, дꙋша̀ твоѧ̀ почива́етъ  на нб҃сѣ́хъ, предстоѧ̀ прⷭ҇то́лꙋ хрⷭ҇то́вꙋ: честны̑ѧ же  твоѧ̑ мо́щи нетлѣ́нїемъ почте́ны, даю́тъ и҆сцѣлє́нїѧ  приходѧ́щымъ съ вѣ́рою. 
Дре́вле помраче́нный ѕмі́евою пре́лестїю, ны́нѣ же  просвѣще́нный хрⷭ҇то́вою бл҃года́тїю, гра́дъ каза́нь, ви́дѧ  въ себѣ̀ нетлѣ̑нны мо́щи твоѧ̑, ра́дꙋетсѧ. мы́ же, ча̑да  твоѧ̑ чꙋдесы̀ ѡ҆богаща́еми весели́мсѧ, хрⷭ҇та̀ сла́вѧще  зове́мъ: спасѝ на́съ, гдⷭ҇и. (с. 99) 
Бг҃оро́диченъ: 
Бцⷣе всѣ́хъ цр҃и́це, благочести́вомꙋ наро́дꙋ  на́шемꙋ на врагѝ побѣ́дꙋ да́рꙋй, и҆ сопроти́вныхъ совѣ́ты  разорѝ, и҆ ѿ междоꙋсо́бныѧ бра́ни и҆зба́ви, и҆  клеветникѡ́въ чє́люсти сокрꙋшѝ, влⷣчце, и҆ ѿ всѣ́хъ  бѣ́дъ моли́твами твои́ми спасѝ на́съ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Мꙋ̑драѧ оу҆чє́нїѧ всѣ̑мъ показа́лъ є҆сѝ, и҆  дꙋше́вное є҆стество̀ чи́сто стѧжа́лъ є҆сѝ, презира́ѧ  пло́ть, прехо́дитъ бо: и҆ сегѡ̀ ра́ди со а҆́гг҃лы прⷭ҇то́лꙋ  влⷣчню предстои́ши ст҃и́телю, молѧ̀ хрⷭ҇та̀ бг҃а спасти́сѧ  на́мъ. 
Воспѣва́ющихъ тѧ̀ и҆ при́снѡ блажа́щихъ, и҆ па́мѧть  твою̀ вѣ́рнѡ прославлѧ́ющихъ, ст҃и́телю варсоно́фїе,  ѡ҆свѧтѝ и҆ просла́ви, и҆ ѿ напа́стей и҆ бѣ́дъ и҆зба́ви. 
Бжⷭ҇твеннымъ манове́нїемъ, ѻ҆́ч҃е, плотско́е  жела́нїе ѿри́нꙋвъ, и҆ послѣ́довалъ є҆сѝ любо́вїю  зовꙋ́щемꙋ тѧ̀ хрⷭ҇тꙋ̀, бл҃же́нне варсоно́фїе, ст҃и́телю  всече́стне. 
Бг҃оро́диченъ: 
Правовѣ́рнѡ чтꙋ́щыѧ тѧ̀ лю́ди и҆ і҆кѡ́нѣ твое́й  ст҃ѣ́й любе́знѡ покланѧ́ющыѧсѧ, ѽ бж҃їѧ мт҃и, спасѝ, и҆  ѿ клеветы̀ ѕлы́хъ человѣ̑къ и҆зба́ви. 
Пѣ́снь ѕ҃. І҆рмо́съ: 
Ꙗ҆́кѡ во́ды морскі̑ѧ, чл҃вѣколю́бче, волна́ми  жите́йскими ѡ҆бꙋрева́юсѧ. тѣ́мже ꙗ҆́кѡ і҆ѡ́на, та́кѡ  вопїю́ ти: возведѝ ѿ тлѝ живо́тъ мо́й, бл҃гоꙋтро́бне  гдⷭ҇и. 
Оу҆тѣша́ѧ скорбѧ́щыѧ, застꙋпа́ѧ ѡ҆би̑димыѧ,  накормлѧ́ѧ а҆́лчꙋщыѧ, и҆ всѧ̑ всѣ̑мъ подава́ѧ неѡскꙋ́днѡ,  гꙋ́рїе ст҃и́телю, хрⷭ҇та̀ бг҃а молѝ спасти́сѧ на́мъ. 
Бж҃їимъ смотре́нїемъ, и҆ ст҃и́тельскимъ  благослове́нїемъ, (с. 100) и҆ ца́рскимъ повелѣ́нїемъ,  рꙋко́ю мое́ю недосто́йною приноси́мое ва́шымъ трꙋдѡ́мъ  похвале́нїе, прпⷣбнїи чꙋдотво́рцы не ѿри́ните, но  прїими́те, и҆ моли́те хрⷭ҇та̀, да и҆зба́витъ мѧ̀ шꙋ́їѧгѡ  стоѧ́нїѧ. 
Тече́нїе воспрїѧ̀, и҆ пꙋ́ть совершѝ, и҆ зе́млю  непло́днꙋ моли́твами твои́ми добропло́днꙋ показа̀: и҆ ѡ҆  мнѣ̀ приносѧ́щемъ тебѣ̀ пѣ́нїе сїѐ, ст҃и́телю, молѝ  хрⷭ҇та̀, да принесꙋ̀ и҆ а҆́зъ покаѧ́нїѧ пло́дъ, да  и҆зба́витъ мѧ̀ вѣ́чнагѡ мꙋче́нїѧ. 
Бг҃оро́диченъ: 
Бг҃облаже́ннаѧ, и҆ ѿ а҆́гг҃лъ покланѧ́емаѧ, и҆ ѿ  земны́хъ всегда̀ славосло́вимаѧ, творца̀ твоего̀ и҆ бг҃а,  є҆го́же родила̀ є҆сѝ, прест҃а́ѧ дв҃о, молѝ спасти́сѧ  на́мъ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Кі́ими похвала́ми возмо́жемъ тебѐ похвали́ти,  преподо́бне ст҃и́телю варсоно́фїе; по преставле́нїи бо  твое́мъ цѣ̑лы и҆ нетлѣ̑нны ѡ҆брѣто́шасѧ цѣльбонѡ́сныѧ  твоѧ̑ мо́щи. 
Всѧ̑ сотво́ршаго, и҆ всю̀ вселе́ннꙋю кормѧ́щаго сн҃а  бж҃їѧ, и҆ а҆́гг҃льскаго цр҃ѧ̀ превѣ́чнаго, сп҃са хрⷭ҇та̀  оу҆молѝ, ст҃и́телю варсоно́фїе, да пода́стъ лю́демъ  на́шымъ здра́вїе, и҆ земны̑ѧ плоды̀ оу҆мно́житъ, и҆ грѣхѝ  ѿпꙋ́ститъ. 
И҆́стиннаго всѣ́хъ па́стырѧ хрⷭ҇та̀, ст҃и́телю  варсоно́фїе, молѝ со всѣ́ми ѡ҆свѧще́нными ли́ки, да  спасе́тъ лю́ди, по вели́цѣй є҆гѡ̀ ми́лости, и҆ сохране́ни  бꙋ́демъ ѿ дїа́вольскихъ кова́рствъ чтꙋ́щїи тѧ̀. 
Бг҃оро́диченъ: 
Бжⷭ҇твеннѣй твое́й покланѧ́емсѧ і҆кѡ́нѣ, бцⷣе,  просѧ́ще (с. 101) ѿ тебє̀ вели́кїѧ ми́лости: да́рꙋй,  влⷣчце, согрѣше́нїй ѡ҆ставле́нїе рабѡ́мъ твои̑мъ, є҆ди́на  бл҃гослове́ннаѧ. 
Конда́къ гꙋ́рїю, гла́съ д҃: 
Чꙋ́вствєнныѧ стра̑сти побѣди́въ, чистото́ю ꙗ҆́кѡ  со́лнце возсїѧ́лъ є҆сѝ, чи́сто житїѐ до конца̀  сохрани́въ, и҆ ѿ невѣ́рїѧ въ вѣ́рꙋ мно́гихъ ко хрⷭ҇тꙋ̀  приве́лъ є҆сѝ: и҆ тогѡ̀ ра́ди ѿ бг҃а нетлѣ́нїемъ  почте́нъ бы́лъ є҆сѝ, и҆ чꙋдесы̀ оу҆дивлѧ́емь. мо́лимъ  тѧ̀, ст҃и́телю гꙋ́рїе, моли́твами твои́ми ѿ бѣ́дъ  и҆зба́ви на́съ, да зове́мъ тѝ: ра́дꙋйсѧ, ѻ҆́ч҃е  преди́вный, гра́дꙋ каза́ни похвала̀ и҆ оу҆твержде́нїе. 
І҆́косъ: 
Пе́рвый сѣ́ѧтель бы́лъ є҆сѝ дꙋхо́вныхъ  добродѣ́телей, и҆ пе́рвый па́стырь и҆ цр҃кви нача́льникъ:  пе́рвый а҆рхїере́й и҆ оу҆чи́тель хрⷭ҇тїа́нскомꙋ зако́нꙋ, въ  новопросвѣще́нномъ гра́дѣ каза́ни, вѣ̑рныѧ лю́ди кормѧ̀  хлѣ́бомъ оу҆че́нїѧ бл҃года́тнагѡ зако́на, напаѧ́ѧ пи́вомъ  дꙋхо́вныѧ бл҃года́ти: невѣ̑рныѧ же оу҆чѧ̀ позна́ти  и҆́стинꙋ, и҆ крⷭ҇ти́тисѧ ст҃ы́мъ креще́нїемъ, и҆ мно́жество  наро́да ѿ невѣ́рїѧ въ вѣ́рꙋ ко хрⷭ҇тꙋ̀ приве́лъ є҆сѝ,  и҆ чи́стымъ житїе́мъ бг҃ꙋ оу҆годи́ти наста́вивъ и҆̀хъ.  сегѡ̀ ра́ди хрⷭ҇то́съ ст҃о́мꙋ и҆ трꙋдолюбе́зномꙋ твоемꙋ̀  тѣ́лꙋ дарова̀ нетлѣ́нїе, и҆ да́ръ чꙋдотворе́нїѧ,  приходѧ́щїи бо съ вѣ́рою къ цѣльбонѡ́снымъ твои̑мъ  мощє́мъ, прїе́млютъ неѡскꙋ̑днаѧ страсте́й премѣнє́нїѧ, и҆  болѣ́зней и҆сцѣле́нїе, и҆ грѣхѡ́въ проще́нїе, твои́ми,  свѧ́те, ко хрⷭ҇тꙋ̀ моли́твами, да зове́мъ тѝ: ра́дꙋйсѧ,  ѻ҆́ч҃е преди́вный, гра́дꙋ каза́ни похвала̀ и҆  оу҆твержде́нїе. 
Пѣ́снь з҃. І҆рмо́съ: 
Ѻ҆́троцы благочести́вїи въ вавѷлѡ́нѣ ѻ҆́бразꙋ  злато́мꙋ не поклони́шасѧ, но посредѣ̀ пе́щи ѻ҆́гненныѧ  ѡ҆роша́еми, пѣ́снь воспѣва́хꙋ глаго́люще: превозноси́мый  ѻ҆тцє́въ и҆ на́съ бж҃е, бл҃гослове́нъ є҆сѝ. (с. 102) 
Не то́кмѡ оу҆́бѡ тѣ́ло твоѐ нетлѣ́нїемъ  просла́вилъ є҆́сть бг҃ъ, ст҃и́телю гꙋ́рїе, но и҆  погреба̑льнаѧ всѧ̑ и҆ до ны́нѣ пребыва́ютъ но́выхъ  крѣпча́йше. мы́ же си̑мъ дивѧ́щесѧ зове́мъ: бл҃гослове́нъ  бг҃ъ ѻ҆тцє́въ на́шихъ. 
По́двигѡвъ твои́хъ ра́ди и҆ трꙋдѡ́въ, прпⷣбне,  тѣ́ло твоѐ нетлѣ́нно показа̀ бг҃ъ: гро́бꙋ бо и҆ ри́замъ  вмѣ́стѡ тлѣ́нїѧ крѣ́пость дарова̀. бл҃гослове́нъ бг҃ъ  ѻ҆тцє́въ на́шихъ. 
Не є҆ди́но оу҆́бѡ тѣ́ло твоѐ ст҃и́телю, тлѣ́нїю  бы́сть неприча́стно, но и҆ погре́бшихсѧ съ вѣ́рою во  є҆ди́ной гробни́цѣ съ тобо́ю, моли́твами твои́ми двꙋ̀  мона́хѡвъ нетлѣ́нїемъ ѡ҆дарѝ бг҃ъ, є҆мꙋ́же зове́мъ:  бл҃гослове́нъ є҆сѝ, гдⷭ҇и бж҃е ѻ҆тцє́въ на́шихъ. 
Бг҃оро́диченъ: 
Ѽ всепѣ́таѧ и҆ всенепоро́чнаѧ влⷣчце, молѝ сн҃а  твоего̀ хрⷭ҇та̀ бг҃а на́шего, да и҆зба́витъ на́съ вѣ́чнагѡ  мꙋче́нїѧ, да пое́мъ: бл҃гослове́нъ бг҃ъ ѻ҆тцє́въ на́шихъ. 
И҆́нъ. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Всѣ́хъ благи́хъ ѻ҆́бразъ бы́лъ є҆сѝ, къ вы́шнемꙋ  житїю̀ ведꙋ́щь смире́нїемъ и҆ кро́тостїю. тѣ́мже и҆  хрⷭ҇то́съ па́стырѧ тѧ̀ лю́демъ свои̑мъ оу҆строѧ́етъ,  пою́щымъ: бл҃гослове́нъ бг҃ъ ѻ҆тє́цъ на́шихъ. 
Не преста́й, варсоно́фїе, молѧ́сѧ ѡ҆ дꙋхо́вныхъ  твои́хъ ча́дѣхъ, и҆̀хже дꙋхо́внымъ оу҆че́нїемъ породи́лъ  є҆сѝ, да пое́мъ: бл҃гослове́нъ бг҃ъ ѻ҆тє́цъ на́шихъ. 
И҆̀же твою̀ пресла́внꙋю па́мѧть пра́зднꙋющымъ,  ст҃и́телю варсоно́фїе, молѝ и҆зба́витисѧ всѣ̑мъ ѿ  разли́чныхъ бѣ́дъ и҆ напа́стей, да всѝ зове́мъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Вопло́щсѧ ѿ пречⷭ҇тыхъ твои́хъ ложе́снъ бж҃їе  сло́во, (с. 103) дв҃о пречⷭ҇таѧ, всѣ́хъ къ бг҃оразꙋ́мїю  наста́ви, да пое́мъ є҆мꙋ̀: бл҃гослове́нъ бг҃ъ ѻ҆тє́цъ  на́шихъ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀  тва́рь, ꙗ҆́кѡ содѣ́телю всѣ́хъ во вѣ́ки. 
Пречестна́ѧ ра́ка, и҆дѣ́же положено̀ честно́е  тѣ́ло твоѐ, ст҃и́телю гꙋ́рїе, мѵ́ра благоꙋха́нна  преиспо́лнена бы́сть, и҆̀же съ вѣ́рою ма́жꙋщїисѧ неѡскꙋ̑дна  и҆сцѣлє́нїѧ прїе́млютъ, зовꙋ́ще: да благослови́тъ всѧ̀  тва́рь гдⷭ҇а, и҆ превозно́ситъ є҆го̀ во вѣ́ки. 
Новопросвѣще́нномꙋ гра́дꙋ каза́ни  первопресто́льникъ посыла́ешисѧ, и҆ мно́жество невѣ́рныхъ  къ твоемꙋ̀ влⷣцѣ хрⷭ҇тꙋ̀ приве́лъ є҆сѝ, пою́щихъ є҆мꙋ̀:  благослови́те, по́йте, и҆ превозноси́те гдⷭ҇а во вѣ́ки. 
Па́стырскїй же́злъ прїе́мъ, ст҃и́телю, нѡ́вымъ  лю́демъ оу҆чи́тель бы́лъ є҆сѝ, пресла́вне гꙋ́рїе, и҆  мнѡ́ги лю́ди а҆га́рѧнска ꙗ҆зы́ка ст҃ы́мъ креще́нїемъ  ѡ҆бнови́лъ є҆сѝ, да всѝ съ тобо́ю зове́мъ: благослови́те,  по́йте, и҆ превозноси́те гдⷭ҇а во вѣ́ки. 
Бг҃оро́диченъ: 
Бг҃оизбра́ннаѧ, є҆ди́на всенепоро́чнаѧ, пречⷭ҇таѧ  бг҃оневѣ́сто и҆ бг҃ома́ти, прїимѝ мольбы̑ вѣ́рою  оу҆пова́ющихъ на тѧ̀, и҆ сотворѝ моле́нїе ко ст҃ѣ́й  трⷪ҇цѣ, и҆зба́витисѧ на́мъ ѿ всѣ́хъ бѣ́дъ, тѧ̀  сла́вѧщымъ и҆ превозносѧ́щымъ гдⷭ҇а во вѣ́ки. 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте, и҆ превозноси́те во всѧ̑ вѣ́ки. 
Любомꙋ́дрства дꙋше́внагѡ не премо́же тѣле́снаѧ  твоѧ̀ болѣ́знь ѻ҆́ч҃е: ѡ҆ бз҃ѣ бо ре́вность воспрїи́мъ,  въ ничто́же вмѣнѧ́еши мимоходѧ́щꙋю ско́рбь, тогѡ̀ ра́ди  вѣ́чныѧ болѣ́зни и҆збѣ́глъ є҆сѝ. (с. 104) 
Болѣ̀ оу҆́бѡ болѣ́знїю болѣ́зненнѣ, да  мимотече́ши сꙋ́етныхъ болѣ́зней, и҆ ны́нѣ на нб҃сѣ́хъ со  а҆́гг҃льскими ли́ки предстои́ши ст҃ѣ́й трⷪ҇цѣ, зовы́й:  всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во  вѣ́ки. 
Ꙗ҆́кѡ бо и҆но́ю пи́щею пита́ѧсѧ, ѕѣ́льнымъ  поще́нїемъ и҆ всено́щнымъ стоѧ́нїемъ и҆знꙋрѧ́ѧ пло́ть твою̀,  поѧ̀ непреста́ннѡ: всѧ̀ дѣла̀ гдⷭ҇нѧ гдⷭ҇а по́йте, и҆  превозноси́те є҆го̀ во вѣ́ки. 
Бг҃оро́диченъ: 
Пречⷭ҇таѧ бцⷣе, прїимѝ недосто́йнꙋю моли́твꙋ мою̀,  и҆ сохрани́ мѧ ѿ клеветы̀ ѕлы́хъ человѣ́кѡвъ, и҆ ѿ  напра́сныѧ сме́рти, и҆ да́рꙋй мнѣ̀ пре́жде конца̀  покаѧ́нїе. 
Пѣ́снь ѳ҃. І҆рмо́съ: 
Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ  оу҆праздни́сѧ дне́сь: и҆́бо прама́тернѧѧ всеро́днаѧ клѧ́тва  разрꙋши́сѧ, прозѧбе́нїемъ чⷭ҇тыѧ бг҃ома́тере: ю҆́же всѧ̑  си̑лы небє́сныѧ велича́ютъ. 
Прїѧ́лъ є҆сѝ ѿ хрⷭ҇та̀ бжⷭ҇твенное є҆гѡ̀  дарова́нїе: ѿ мно́гихъ бо лѣ́тъ сокровє́ны честны̑ѧ  твоѧ̑ мо́щи, въ три́десѧть же второ́е лѣ́то ѡ҆брѣто́шасѧ  невреди̑мы ничи́мже, и҆сцѣлє́нїѧ разли̑чна подава́ющѧ. 
Па́мѧть ѡ҆брѣ́тенїѧ честны́хъ моще́й твои́хъ наста̀  на́мъ свѣ́тло пра́зднество, пречꙋ́дный ст҃и́телю хрⷭ҇то́въ  прехва́льне гꙋ́рїе, въ ню́же чꙋде́съ благода́ть прїѧ́лъ  є҆сѝ ѿ всѣ́хъ цр҃ѧ̀ хрⷭ҇та̀ бг҃а. тѣ́мже зове́мъ:  и҆зба́ви на́съ ѿ врагѡ́въ на́шихъ. 
Благода́рствєнныѧ пѣ̑сни принесе́мъ хрⷭ҇тꙋ̀ бг҃ꙋ  на́шемꙋ, такова́го на́мъ ст҃и́телѧ дарова́вшемꙋ, цр҃кви  свое́й пречестно́е оу҆добре́нїе, и҆ гра́дꙋ каза́ни вели́кое  оу҆твержде́нїе. 
Бг҃оро́диченъ: 
Оу҆мирѝ мі́ръ, хрⷭ҇тѐ, мольба́ми чⷭ҇тыѧ  бг҃оѻтрокови́цы, и҆ низложѝ вра̑жїѧ си̑лы, и҆ тишинꙋ̀  неизглаго́ланнꙋ (с. 105) оу҆стро́й, и҆ во вѣ́ки сохранѝ. 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, рождество̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Пра́зднꙋющымъ свѣ́тлѡ па́мѧть ѡ҆брѣ́тенїѧ  честны́хъ моще́й твои́хъ лю́демъ на́шымъ ми́ръ и҆спросѝ, и҆  оу҆сѡ́бныѧ бра̑ни оу҆кротѝ, и҆ и҆зба́ви на́съ ѿ  нахожде́нїѧ пога́ныхъ, и҆ клеветникѡ́въ чє́люсти сокрꙋшѝ. 
Свобо́денъ тво́й оу҆́мъ ѿ страсте́й соблю́дъ, и҆  сосꙋ́дъ ѡ҆свѧще́нъ дх҃ꙋ прест҃о́мꙋ бы́лъ є҆сѝ, и҆ хрⷭ҇та̀  прїи́мъ въ се́рдцы твое́мъ, и҆ чꙋдотво́рецъ ꙗ҆ви́лсѧ є҆сѝ  прогонѧ́ѧ де́мѡны. сегѡ̀ ра́ди мо́лимъ тѧ̀, и҆зба́витисѧ  на́мъ ѿ сѣте́й и҆́хъ, твои́ми, свѧ́те, моли́твами. 
Цр҃ю̀ си́лъ вы́шнихъ, хрⷭ҇тѐ, крѣ́постїю десни́цы  твоеѧ̀ покорѝ врагѝ нечести̑выѧ, и҆ лю́ди твоѧ̑ спасѝ, и҆  земны̑ѧ плоды̀ оу҆мно́жи. 
Бг҃оро́диченъ: 
На моле́нїе моѐ оу҆милосе́рдисѧ, и҆ ра́дость мѝ  въ мѣ́стѡ печа́ли да́рꙋй, влⷣчце, и҆ ѿ клеветы̀ ѕлы́хъ  человѣ̑къ и҆зба́ви мѧ̀, да пою́ ти: ра́дꙋйсѧ  ѡ҆бра́дованнаѧ, съ тобо́ю гдⷭ҇ь. 
Свѣти́ленъ. Подо́бенъ: Посѣти́лъ ны̀: 
Є҆гда̀ оу҆́бѡ честны̑ѧ ва́шѧ и҆ ст҃ы̑ѧ мо́щи  нетлѣ̑нны ѡ҆брѣто́шасѧ, тогда̀ благоꙋха́нїе ѿ гробѡ́въ  ва́шихъ и҆зноша́шесѧ, и҆сцѣлѧ́ющее недꙋ́ги, и҆ ѿгонѧ́ющее  дꙋ́хи лꙋка̑выѧ. 
Два́жды. 
Сла́ва, и҆ ны́нѣ, бг҃оро́диченъ: 
Вознесѝ, бцⷣе, ро́гъ цр҃кви, и҆ наро́дꙋ на́шемꙋ  пода́ждь на врагѝ ѡ҆долѣ́нїе и҆ (с. 106) крѣ́пость, и҆  цр҃ковь, чⷭ҇таѧ, оу҆твердѝ, и҆ лю́ди твоѧ̑ поми́лꙋй, да  тѧ̀ всѧ́къ ꙗ҆зы́къ хрⷭ҇тїа́нскїй велича́етъ. 
На хвали́техъ стїхи̑ры на д҃, гла́съ в҃. Поⷣ:  Є҆гда̀ ѿ дре́ва: 
Тобо́ю ѡ҆свѧти́лъ є҆́сть гдⷭ҇ь, ст҃и́телю гꙋ́рїе,  гра́дъ вели́кїй невѣ́рїемъ погрꙋже́нный, тобо́ю наста́ви  невѣ̑рныѧ лю́ди позна́ти вѣ́рꙋ и҆́стиннꙋ. тобо́ю же  приведо́шасѧ ко хрⷭ҇тꙋ̀ мно́жество невѣ́рныхъ. и҆  неимꙋ́щымъ неѡскꙋ́дное подава́нїе, а҆́лчꙋщымъ корми́тель и҆  пита́тель, и҆ въ бѣда́хъ помо́щникъ, и҆ всѣ̑мъ къ тебѣ̀  прибѣга́ющымъ бога́тное приѡбрѣ́тенїе, гꙋ́рїе прпⷣбне. 
Тобо́ю, прпⷣбне ст҃и́телю варсоно́фїе, пе́рваѧ и҆  вели́каѧ ѻ҆би́тель сп҃сова ст҃а́гѡ преѡбраже́нїѧ, въ  новопросвѣще́нномъ гра́дѣ каза́ни соста́висѧ. и҆ тобо́ю  ꙗ҆́кѡ древеса̀ доброплѡ́дна, и҆ ꙗ҆́кѡ са́дъ  присноцвѣтꙋ́щїй, и҆ ꙗ҆́кѡ пло́дъ красе́нъ мно́жество  мона́хѡвъ твоемꙋ̀ влⷣцѣ хрⷭ҇тꙋ̀ принесо́шасѧ: тобо́ю же  мно́жество вѣ́рныхъ, мона́шєскаѧ натрижнє́нїѧ и҆ трꙋды̀  возлюби́ша, и҆ мно́жество невѣ́рныхъ ѿ тмы̀ вознико́ша,  и҆ къ свѣ́тꙋ хрⷭ҇тꙋ̀ бг҃ꙋ притеко́ша, и҆ оу҆че́нїемъ  твои́мъ мно́зи спасо́шасѧ. 
Вы̀ оу҆́бѡ въ мі́рѣ се́мъ на́ши нача̑льницы и҆  наста̑вницы, и҆ оу҆чи́тели ко спасе́нїю на́мъ ꙗ҆ви́стесѧ:  ѻ҆́въ оу҆́бѡ нача́льный па́стырь, и҆ ст҃и́тель гра́дꙋ  каза́ни бы́лъ є҆́сть, ѻ҆́въ же ѻ҆́бщемꙋ житїю̀  соста́витель, и҆ мона́хѡмъ оу҆чи́тель и҆ па́стырь бы́сть:  кꙋ́пнѡ же оу҆ча́ще и҆ наказꙋ́юще бж҃їѧ лю́ди пꙋтѝ вводѧ́щꙋ  въ црⷭ҇тво нбⷭ҇ное, вкꙋ́пѣ же и҆ во є҆ди́нъ ча́съ  ѡ҆брѣто́шасѧ ст҃ы̑ѧ ва́ши мо́щи нетлѣ̑нны, и҆ чꙋде́съ  да́ръ прїѧ́ли є҆стѐ ѿ бг҃а, и҆сцѣле́нїе подава́ете  неѡскꙋ́днѡ приходѧ́щымъ къ ва́мъ съ вѣ́рою. 
По достоѧ́нїю оу҆́бѡ не мо́жемъ ва́съ похвали́ти,  ѻ҆тцы̀ прпⷣбнїи: и҆ по сме́рти оу҆́бѡ, не ꙗ҆́кѡ во  снѣ̀, но на ꙗ҆́вѣ (с. 107) стра́ждꙋщемꙋ ѿ бѣсѡ́въ  ꙗ҆влѧ́етесѧ, и҆ мно́жество дꙋхѡ́въ ѕлы́хъ ѿ  ѡ҆бꙋрева́емагѡ ѿго́ните, и҆ глаго́лати подае́те, ѿ  бѣсѡ́въ ѧ҆зы́кꙋ ѿрѣ́заемомꙋ. моли́те хрⷭ҇та̀, прпⷣбнїи  ст҃и́телїе, и҆ ѡ҆ на́съ чи́стѡ чтꙋ́щихъ свѧтꙋ́ю ва́шꙋ  па́мѧть, да спасе́тъ дꙋ́шы на́шѧ. 
Сла́ва, гла́съ и҃. Самогла́сенъ: 
Ꙗ҆́кѡ ѕвѣ́зды пресвѣ̑тлыѧ во страна́хъ восто́ка  ꙗ҆ви́стесѧ: поне́же ѿ ю҆́ности своеѧ̀ плотска̑ѧ  мꙋдрова̑нїѧ преѡби́дѣсте всѧ̑: впери́вше же оу҆́мъ ва́шъ  къ жела́емомꙋ хрⷭ҇тꙋ̀ бг҃ꙋ, и҆ сконча́сте тече́нїе до́брое  посто́мъ, и҆ моли́твою, и҆ ми́лостынею и҆ бдѣ́нїемъ, и҆  чистото́ю тѣле́сною. и҆ ѿве́рзесѧ ва́мъ црⷭ҇тво нбⷭ҇ное,  и҆ ви́дите, ꙗ҆̀же ви́дѧтъ а҆́гг҃ли, и҆ воздаѧ́нїе трꙋдѡ́въ  прїе́млете, бг҃ъ бо вѣ́сть прославлѧ́ти своѧ̑ оу҆го́дники,  и҆ подава́ти вѣнцы̀ нетлѣ̑нныѧ. мы́ же мо́лимъ ва́съ:  моли́те, ст҃і́и чꙋдотво́рцы и҆ ѡ҆ на́съ непреста́ннѡ хрⷭ҇та̀  бг҃а, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ. Славосло́вїе вели́кое, и҆  ѿпꙋ́стъ. 
На лїтꙋргі́и: Бл҃жє́нна ѿ канѡ́на ст҃ы́хъ. Пѣ́снь  г҃, и҆ ѕ҃ на и҃. Прокі́менъ, гла́съ з҃: Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  є҆вре́ємъ, зача́ло тл҃є. А҆ллилꙋ́їа, гла́съ в҃. Сті́хъ:  Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи  твоѝ возра́дꙋютсѧ. Є҆ѵⷢ҇лїе матѳе́а, зача́ло а҃і.  Прича́стенъ: Ра́дꙋйтесѧ пра́веднїи ѡ҆ гдⷭ҇ѣ: 


(с. 108) 
Мѣ́сѧца тогѡ́же въ є҃-й де́нь. 
Ст҃ы́ѧ мч҃ницы харїті́ны: 
И҆ ст҃ы́хъ ст҃и́телей петра̀, а҆леѯі́а, і҆ѡ́ны и҆  фїлі́ппа, митрополі́тѡвъ моско́вскихъ, и҆ всеѧ̀ рѡссі́и  чꙋдотво́рцєвъ. 
Слꙋ́жба и҆́хъ пи́сана по се́й слꙋ́жбѣ: 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Ра́дости ꙗ҆́кѡ тезоимени́таѧ, ꙳ ра́достїю  пресели́ласѧ є҆сѝ ꙳ въ черто́гъ, всечестна́ѧ, нбⷭ҇ный, ꙳  и҆дѣ́же твоѐ возлюби́ла є҆сѝ стѧжа́ти житїѐ, ꙳  претерпѣ́вши ѻ҆гнѧ̀ ꙳ болѣ́зненное и҆́стиннѡ мꙋче́нїе, ꙳  зꙋбѡ́въ оу҆́бѡ и҆ ногте́й всѣ́хъ и҆скоренє́нїѧ, ꙳  страстоте́рпице харїті́но, ꙳ дѣвомꙋ́ченице  многострада́льнаѧ. 
Львѡ́въ сломи́ла є҆сѝ чє́люсти, ꙳  многострада́льнаѧ, ꙳ чє́люстей терпѧ́щи сокрꙋшє́нїѧ, ꙳ и҆  ногте́й и҆стерза̑нїѧ ꙳ до́блественнѡ терпѣ́ла є҆сѝ, ꙳  и҆скоренѧ́ющи лю̑таѧ пре́лести свирѣ̑пства, ꙳ въ морскі̑ѧ  же вве́ржена глꙋбины̑, ꙳ ѕло́бꙋ потоплѧ́емꙋ творѧ́щи, ꙳  лꙋка́вагѡ ратобо́рца. 
По кончи́нѣ бл҃же́ннѣй, ꙳ въ мо́ре тѧ̀ вве́рженꙋ,  ꙳ тво́й роди́тель, сла́внаѧ, ꙳ прїѧ́тъ тѧ̀, ꙳ вопїѧ̀ со  оу҆́жасомъ: ꙳ ка́кѡ ны́нѣ ѡ҆благода́тствисѧ, ꙳  свѧще́ннѣйшее моѐ и҆ люби́мое рожде́нїе, ꙳ мꙋ́ками  честна́гѡ страда́нїѧ, ꙳ и҆ нарече́нїе и҆́стинное содѣ́лала  є҆сѝ, ꙳ проѡбрази́вшее бл҃года́тїю; 
Сла́ва, и҆ ны́нѣ, бг҃оро́диченъ: 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀ неизче́тнѡ, ꙳  безмѣ̑рнаѧ беззакѡ́нїѧ человѣ́кѡвъ ꙳ щедро́тами  и҆змы́вшꙋю: ꙳ и҆зсꙋшѝ (с. 109) и҆сто́чникъ страсте́й  мои́хъ, ꙳ и҆ пото́ка мѧ̀ сподо́би ꙳ пи́щи живы́ѧ при́снѡ ꙳  моли́твами твои́ми. 
Крⷭ҇тобг҃оро́диченъ. Подо́бенъ то́йже: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше. ꙳  сн҃е возжделѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Тропа́рь, гла́съ д҃: 
А҆́гница твоѧ̀, і҆и҃се, харїті́на, зове́тъ ве́лїимъ  гла́сомъ: тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю, и҆ сраспина́юсѧ, и҆ спогреба́юсѧ креще́нїю  твоемꙋ̀, и҆ страждꙋ̀ тебє̀ ра́ди, ꙗ҆́кѡ да црⷭ҇твꙋю въ  тебѣ̀, и҆ оу҆мира́ю за тѧ̀, да и҆ живꙋ̀ съ тобо́ю: но  ꙗ҆́кѡ же́ртвꙋ непоро́чнꙋю, прїими́ мѧ съ любо́вїю  поже́ршꙋюсѧ тебѣ̀. тоѧ̀ моли́твами, ꙗ҆́кѡ ми́лостивъ,  спасѝ дꙋ́шы на́шѧ. 
На оу҆́трени ѻ҆́ба канѡ́на ѻ҆ктѡ́иха. И҆ ст҃ы́ѧ  канѡ́нъ на д҃. є҆гѡ́же краегране́сїе: 
Харїті́ны благода́ть пою̀ любо́вїю. І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Твои́ми, ѽ харїті́но! дарова̑нїи оу҆́мъ мо́й  ѡ҆благода́тельствꙋй, ѡ҆благода́тившисѧ страда́ньми  свѧще́нными, свѧще́ннѡ воспѣва́ти тѧ̀ ꙗ҆́кѡ страстоно́сицꙋ  и҆ мꙋ́ченицꙋ, и҆ дѣ́вствомъ сїѧ́ющꙋю. 
Бл҃года́ть прест҃а́гѡ дх҃а тѧ̀ ѡ҆дарова́вши,  радостотво́рными оу҆красѝ плете́ньми, и҆ ра́дость  вѣ́чнꙋющꙋю наслѣ́дити оу҆крѣпѝ, мꙋжемꙋ́дреннѡ  пострада́вшꙋю. (с. 110) 
На крⷭ҇тѣ́ тѧ воздви́жена, влⷣко, разꙋмѣ́вши  благосла́внаѧ твоѧ̀ мч҃ница, ра̑ны терпи́тъ болѣ́знєнныѧ  оу҆крѣплѧ́ема си́лою твое́ю, на́ше є҆стество̀  оу҆крѣпи́вшагѡ. 
Бг҃оро́диченъ: 
Село̀ вмѣсти́тельно была̀ є҆сѝ бжⷭ҇твеннагѡ  є҆стества̀, бг҃ороди́тельнице чⷭ҇таѧ: тѣ́мъ харїті́на  лю́бѧщи тѧ̀, дѣ́вственнѡ вслѣ́дствовавши тебѣ̀, сн҃ꙋ  твоемꙋ̀ приведе́сѧ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Вже́гшее твою̀ дꙋ́шꙋ жела́нїе бжⷭ҇твенное, плотска̑ѧ  рачє́нїѧ, и҆ лю̑таѧ врѣ̑нїѧ мꙋ́къ погасѝ. 
Разсѣ́дшасѧ предъ нога́ми твои́ми мч҃ническими  врага̀ зрѧ́ще хрⷭ҇то́вою бл҃года́тїю, хвалє́нїѧ є҆мꙋ̀  прино́симъ. 
Крѣ́постїю вседѣ́тельною вражде́бнꙋю главꙋ̀  сокрꙋши́ла є҆сѝ, твоеѧ̀ главы̀ претерпѣ́вши, мч҃нице,  крѣ́пкѡ пожже́нїе. 
Бг҃оро́диченъ: 
Є҆ди́нꙋ въ жена́хъ бл҃гослове́ннꙋю тѧ̀, чⷭ҇таѧ,  лю́бѧщи, твои́ми бл҃ги́ми бл҃года́тьми, мч҃ница харїті́на  просла́висѧ. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
Ѡ҆благода́тствивши дꙋ́шꙋ твою̀ бг҃ода́нными  добродѣ́тельми, просвѣти́ласѧ є҆сѝ и҆́стиннѡ мꙋче́нїемъ  твои́мъ, честна́ѧ, и҆ оу҆невѣ́стиласѧ є҆сѝ творцꙋ̀  твоемꙋ̀, нетлѣ́нна чистото́ю пребы́вши, харїті́но: тѣ́мъ  врага̀ попра́ла є҆сѝ, многови̑днаѧ страда̑нїѧ же, и҆  болѣ̑зни преѡдолѣ́ннѡ претерпѣ́вши. сегѡ̀ ра́ди вѣ́рою  пресвѧтꙋ́ю твою̀ па́мѧть торжествꙋ́емъ. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀ зрѧ̀,  и҆ внима́ше мы́слїю, и҆́же на рꙋно̀ до́ждь, въ  безсѣ́менномъ зача́тїи твое́мъ, бцⷣе, кꙋпинꙋ̀ ѻ҆гне́мъ  неѡпали́мꙋю, же́злъ (с. 111) а҆арѡ́новъ прозѧ́бшїй, и҆  свидѣ́тельствꙋѧ ѡ҆брꙋ́чникъ тво́й и҆ храни́тель,  свѧще́нникѡмъ взыва́ше: дв҃а ражда́етъ, и҆ по ржⷭ҇твѣ̀  па́ки дв҃а пребыва́етъ. 
Крⷭ҇тобг҃оро́диченъ: 
Дв҃а и҆ а҆́гница ви́дѣвши на крⷭ҇тѣ̀ безъ сѣ́мене  и҆зъ неѧ̀ а҆́гнца ро́ждшагосѧ, и҆ копїе́мъ прободе́на,  печа́ли оу҆ѧ́звена стрѣла́ми, вопїѧ́ше болѣ́зненнѡ  восклица́ющи: что̀ но́вое та́инство; ка́кѡ оу҆мира́еши,  и҆́же живота̀ є҆ди́нъ гдⷭ҇ь; тѣ́мже воскрⷭ҇нѝ, па́дшаго  воздвиза́ѧ пра́ѻтца. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Же́ртвꙋ, ꙗ҆́кѡ непоро́чнꙋ, къ заколе́нїю тѧ̀, и҆зъ  ѻ҆те́ческихъ, мꙋ́ченице страстоно́сице, восхи́тиша рꙋ́къ  мꙋчи́тели, ѻ҆ц҃а̀ небе́снаго ѕѣлѡ̀ возлюби́вшꙋю. 
Ѻ҆трокови́цамъ мꙋ̑дрымъ послѣ́дствовавши,  дꙋше́внꙋю свѣщꙋ̀ твою̀ бога́тнѡ кровьмѝ напои́ла є҆сѝ,  всесла́внаѧ: и҆ бжⷭ҇твенный наслѣ́довала є҆сѝ, мꙋ́ченице  радостоимени́таѧ, черто́гъ. 
Се́рдце твоѐ, раче́нїемъ женихо́вымъ распалѧ́емо,  оу҆́глїе пре́лести, доблемꙋ́дреннаѧ, проли́тїемъ погасѝ  кро́ве, и҆ мо́ре многобо́жїѧ и҆зсꙋшѝ. 
Бг҃оро́диченъ: 
Воплоще́ннаго родила̀ є҆сѝ бж҃їѧ сло́ва  бг҃ороди́тельнице чⷭ҇таѧ: є҆го́же, харїті́на, лю́бѧщи  теплѣ́йше, ѻ҆гню̀ противоѡполчи́сѧ, и҆ многови̑днымъ  мꙋ́камъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Главы̀ ѡ҆стриже́нїемъ, и҆ оу҆́глїѧ разжже́нїемъ  ѡ҆скорблѧ́юще тѧ̀, бг҃омꙋ́драѧ, ра́зꙋма твоегѡ̀ крѣ́пости  ника́коже поколеба́ша. (с. 112) 
Гво́здїе твоѐ и҆ заколе́нїе проѡбразꙋ́ющи, гдⷭ҇и,  разжже́ныхъ рожнѡ́въ терплю̀ болѣ́знь, мч҃ница вопїѧ́ше. 
Ѿто́ржєннымъ рꙋ́къ твои́хъ и҆ но́гъ, дѣ́во  чи́стаѧ, ногтє́мъ, текꙋ́щею честно́ю твое́ю кро́вїю  вѣ̑рныѧ ѡ҆свѧти́ла є҆сѝ, и҆ де́мѡнскїѧ кро́ве, мі́ръ  хрⷭ҇топодо́бнѡ ѡ҆чи́стила є҆сѝ. 
Бг҃оро́диченъ: 
Оу҆́мъ земны́й твоегѡ̀ па́че є҆стества̀ зача́тїѧ  не мо́жетъ разꙋмѣ́ти, мт҃и дв҃о ѻ҆трокови́це: бг҃а бо  родила̀ є҆сѝ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Бл҃года́тьми и҆ зна́мєнїи хрⷭ҇то́съ вѣнча̀  свѧще́ннꙋю твою̀ главꙋ̀, за него́же пострада́ти и҆зво́лила  є҆сѝ, страстоте́рпице, ра́дости бжⷭ҇твенныѧ тезоимени́таѧ. 
І҆ѡ́нꙋ и҆зъ глꙋбины̀ и҆зба́вивый, и҆ тебѐ въ  морскꙋ́ю пꙋчи́нꙋ вве́рженꙋю спаса́етъ жи́вꙋ, бг҃омꙋ́драѧ: и҆  глꙋбино́ю крове́й твои́хъ врага̀ погрꙋзи́лъ є҆́сть. 
Ѻ҆рꙋ́жїемъ терпѣ́нїѧ врагѝ оу҆мертви́ла є҆сѝ,  и҆ терпѧ́щи зꙋбѡ́въ всеконе́чное и҆стерза́нїе, сла́внаѧ,  львѡ́въ безпло́тныхъ чє́люсти сломи́ла є҆сѝ. 
Бг҃оро́диченъ: 
Крѣ́пость тѧ̀ ѡ҆брѣ́тши, дв҃о, и҆ оу҆твержде́нїе  харїті́на страстоте́рпица, мꙋ̑ки крѣ́пкѡ терпи́тъ, и҆  ра́дꙋющисѧ во слѣ́дъ тебѐ всѣ́хъ влⷣцѣ приво́дитсѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Крѣ́пкимъ ра́зꙋмомъ, харїті́но, дꙋ́шꙋ оу҆тве́рждши  вѣ́рою, бори́телѧ врага̀ ꙗ҆́вѣ посрами́ла є҆сѝ, оу҆  хрⷭ҇та̀ предста̀ всеблаже́ннаѧ, червлени́цꙋ ѿ крове́й  твои́хъ носѧ́щи, и҆ при́снѡ со а҆́гг҃лы ра́дꙋешисѧ, молѝ за  ны̀ страстоте́рпице. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ (с. 113) па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Ю҆́ныѧ трѝ ѻ҆́троки ѿ пе́щи и҆зба́вивый,  спаса́етъ ѿ колесѐ тѧ̀, мч҃нице, ѻ҆гневи́днагѡ,  благода́рственнѡ воспѣва́ющꙋю: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Съ дѣ́вами свѣщено́сица на нбⷭ҇наѧ восхо́диши,  ѻ҆́гнєнныѧ свѣщы̀ крѣ́пкѡ, внегда̀ пѣ́ти, терпѣ́ла  є҆сѝ бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Ѡ҆бличе́нъ терпѣ́нїемъ твои́мъ пребеззако́нный,  рꙋ́цѣ свѧзꙋ́етъ и҆ но́зѣ, и҆ во глꙋбины̑ вмета́етъ тѧ̀  пою́щꙋю: бл҃гослове́нъ є҆сѝ въ хра́мѣ сла́вы твоеѧ̀  гдⷭ҇и. 
Сло́вомъ твои́мъ бжⷭ҇твеннымъ безслове́сїе врагѡ́въ  ѡ҆бличи́ла є҆сѝ: страсте́й страстьмѝ, мꙋ́ченице,  животво́рныхъ и҆спо́лнила є҆сѝ лише́нїе, бл҃гослове́нъ  є҆сѝ, зовꙋ́щи, бж҃е мо́й гдⷭ҇и. 
Бг҃оро́диченъ: 
Дв҃ꙋ є҆ди́нꙋ ꙗ҆́кѡ чⷭ҇тꙋ тѧ̀ и҆ нетлѣ́ннꙋ сло́во  чⷭ҇тое возлюбѝ, и҆ и҆зъ тебє̀ возсозда̀ воплоща́емый,  ѻ҆трокови́це, всего̀ человѣ́ка, харїті́нꙋ просла́вивъ  чꙋдесы̀. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Красна̀ добро́тами твои́хъ ꙗ҆́звъ была̀ є҆сѝ, и҆  причта́ласѧ є҆сѝ, дѣ́во нетлѣ́нна пребы́вши, кра́сномꙋ  сло́вꙋ, всечестна́ѧ, ѿ дв҃ы на́съ ра́ди воплоще́нномꙋ  хрⷭ҇тꙋ̀. є҆мꙋ́же вопїе́мъ: благослови́те, всѧ̑ дѣла̀  гдⷭ҇нѧ, гдⷭ҇а. 
Всѣ́ми бори́ма прилѡ́ги мꙋ́чащихъ тѧ̀,  до́блественнѡ претерпѣ́ла є҆сѝ, колесѐ палѧ́ща лю́тость,  рожнѡ́въ разжжє́нїѧ, въ глꙋбинꙋ̀ вверже́нїе, и҆ зꙋбѡ́въ,  честна́ѧ, и҆ ногте́й и҆скоренє́нїѧ, хрⷭ҇та̀ велича́ющи во  вѣ́ки. (с. 114) 
Но́зѣ твоѝ добро́тами болѣ́зней, сла́внаѧ,  оу҆краси́стѣсѧ, тѣ́мъ на во́ды стꙋпа́ющи не  ѡ҆мокри́стѣсѧ, съ тобо́ю пребыва́ющымъ, дѣ́во мꙋ́ченице,  сла̑внымъ бж҃їимъ а҆́гг҃лѡмъ, съ ни́миже вопїѧ́ла є҆сѝ:  благослови́те, всѧ̑ дѣла̀ гдⷭ҇нѧ, гдⷭ҇а. 
Чꙋ́до оу҆дивлѧ́ющее всѧ́къ оу҆́мъ по сконча́нїи,  ка́кѡ роди́телю и҆здадѐ мо́щи твоѧ̑ глꙋбина̀ прїе́мшаѧ,  ꙗ҆̀же погребѐ ѻ҆те́чески, сокро́вищствꙋетъ бл҃года́ть ѡ҆  тебѐ, харїті́но, црⷭ҇тво прїи́мъ нбⷭ҇ное. 
Бг҃оро́диченъ: 
Ꙗ҆ви́ласѧ є҆сѝ превы́шшаѧ нб҃съ, бг҃а нбⷭ҇наго  поро́ждши, ѡ҆небеси́вшаго земноро́дныхъ, пречⷭ҇таѧ, всѐ  смѣше́нїе, и҆ харїті́ны честнꙋ́ю па́мѧть просвѣти́вша,  є҆мꙋ́же пои́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Да вѣнцє́въ сла́вы, ꙗ҆́кѡ нетлѣ́ннаѧ дѣ́во  мч҃нице, полꙋчи́ши, всѧ́кихъ мꙋче́нїй ви́дъ претерпѣ́ла  є҆сѝ, веселѧ́щисѧ дꙋ́хомъ, и҆ ра́зꙋма тве́рдостїю. 
Ꙗ҆́кѡ оу҆добре́наѧ и҆ кра́снаѧ и҆ бг҃оꙋго́днаѧ  дв҃а, ꙗ҆́кѡ непобѣди́маѧ мч҃ница, и҆ влⷣчнѧ невѣ́ста  непоро́чнаѧ, златови́дными крилы̀ къ небє́снымъ возлетѣ́ла  є҆сѝ. 
Ты̀, свѣтови́днаѧ страстоте́рпице, возсїѧ́ла є҆сѝ  лꙋча́ми, мра́къ лꙋка́вствїѧ де́мѡнѡвъ и҆ страсте́й  ѿго́ниши, бг҃ода́нными тѝ всегда̀ чꙋдодѣ́йствы,  досточꙋ́днаѧ. 
Ра́достный тво́й де́нь веселѧ́щисѧ лю́ди  совокꙋплѧ́етъ, твоѧ̑ до́блєсти воспѣ́ти, и҆ по́двиги и҆  борє́нїѧ, и҆ мꙋ́жественное страда́нїе, великомꙋ́ченице  радостотезоимени́таѧ. 
Бг҃оро́диченъ: 
Свѣ́тъ на́мъ возсїѧ̀ и҆зъ оу҆тро́бы  неискꙋсобра́чныѧ (с. 115) твоеѧ̀, дв҃о: є҆гѡ́же сїѧ́ньми  ѡ҆зари́вшисѧ бжⷭ҇твеннѡ, свѣ́тъ бы́сть ра́дости  тезоимени́таѧ, бг҃ороди́тельнице неискꙋсобра́чнаѧ. 
Слꙋ́жба ст҃и́телей, петра̀, а҆леѯі́а, і҆ѡ́ны,  фїлі́ппа и҆ є҆рмоге́на, митрополі́тѡвъ моско́вскихъ, и҆  всеѧ̀ рѡссі́и чꙋдотво́рцєвъ. 
Ве́черъ, на ма́лѣй вече́рни, на Гдⷭ҇и, воззва́хъ,  стїхи̑ры, гла́съ и҃. Подо́бенъ: Ѽ пресла́внагѡ чꙋдесѐ! 
Ст҃и́телїе ѻ҆ц҃ы̀ всечестні́и, ꙳ пе́тре,  а҆леѯі́е, і҆ѡ́но, фїлі́ппе, и҆ є҆рмоге́не, ꙳ слѣпы̑мъ  дае́те свѣ́тъ, ꙳ болѧ́щымъ и҆сцѣлє́нїѧ, и҆ хромы̑мъ  хожде́нїе, ꙳ млⷭ҇тивнѡ преклонѧ́ющесѧ, ꙳ приходѧ́щымъ съ  вѣ́рою къ хра́мꙋ ва́шемꙋ, ꙳ и҆ просѧ́щымъ по́мощи ва́шеѧ: ꙳  ва́съ бо застꙋ́пники и҆ предста́тели и҆ храни́тели, ꙳  вѣ́рнїи всѝ ѡ҆брѣто́хомъ. 
Два́жды. 
Ст҃и́телїе ѻ҆ц҃ы̀ пребл҃же́ннїи, ꙳ пе́тре,  а҆леѯі́е, і҆ѡ́но, фїлі́ппе и҆ є҆рмоге́не, ꙳  добродѣ́тельми вше́дше ꙗ҆́кѡ на колесни́цꙋ, ꙳ къ бг҃ꙋ  востеко́сте, ꙳ побѣ̑дныѧ прїе́млюще по́чєсти, ꙳ ꙗ҆́кѡ  ми́лѡть на́мъ тѣлеса̀ ва̑ша положє́на во гро́бѣ,  ст҃и́телїе, ѡ҆ста́висте, ꙳ и҆сточа́ти и҆сцѣлє́нїѧ, ꙳ и҆  прогони́ти дꙋ́хи лꙋка̑выѧ: ꙳ тѣ́мже бл҃жи́мъ ва́съ,  прехва́льнїи. 
Ликѡ́мъ ст҃и́тєльскимъ сочета́стесѧ, ꙳  по́стническимъ житїе́мъ оу҆краси́вшесѧ, ꙳ пе́тре,  а҆леѯі́е, і҆ѡ́но, фїлі́ппе и҆ є҆рмоге́не ꙳ ны́нѣ въ  нбⷭ҇ныхъ живетѐ веселѧ́щесѧ, ꙳ и҆дѣ́же предстоитѐ  хрⷭ҇тꙋ̀, ꙳ со а҆́гг҃лы ликовствꙋ́юще, ꙳ свѣ́томъ  бжⷭ҇твеннымъ ѡ҆божа́еми, ꙳ помина́йте вы́нꙋ бл҃жа́щихъ ва́съ  на землѝ, ꙳ и҆ пречестно́е ва́ше творѧ́щихъ пра́зднество.  (с. 116) 
Сла́ва, гла́съ ѕ҃: 
Возсїѧ̀ солнцеѻбра́знѡ ст҃и́телей хрⷭ҇то́выхъ  па́мѧть, вѣ́рныхъ, сердца̀ разꙋ́мнѡ просвѣща́ющи, ю҆́же  мы̀ свѣ́тлѡ соверша́юще дне́сь моле́бнѡ возопїе́мъ:  ра́дꙋйтесѧ, па́стырїе и҆ оу҆чи́телїе, хрⷭ҇тоимени̑тымъ  лю́демъ рѡссі́йскїѧ землѝ, ра́дꙋйтесѧ, цр҃ко́вное  оу҆краше́нїе, а҆рхїере́євъ добро́та, мона́хѡвъ похвала̀,  ст҃и́телїе хрⷭ҇то́вы, пе́тре, а҆леѯі́е, і҆ѡ́но, фїлі́ппе  и҆ є҆рмоге́не хрⷭ҇та̀ бг҃а моли́те спасти́сѧ дꙋша́мъ  на́шымъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ дꙋхо́вный, ꙳ поспѣше́нїемъ бл҃года́ти, ꙳  пе́тръ ꙗ҆ви́сѧ. ꙳ тѣ́мже ны́нѣ соше́дшесѧ, ꙳ того̀  воспои́мъ. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Ст҃и́телємъ похвала̀, ꙳ и҆ свѧще́нникѡмъ сла́ва, ꙳  пра́вило мона́шествꙋющымъ, ꙳ а҆леѯі́е свѧ́те, ꙳ ра́дꙋйсѧ,  це́ркве оу҆твержде́нїе. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Хра́мъ всесвѣ́телъ ꙳ трисо́лнечныѧ зарѝ сы́й, ꙳  ѡ҆зарѧ́еши дꙋ́шы ꙳ пита́ющихсѧ словесы̀ ꙳ твои́ми, і҆ѡ́но. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
До́мъ дх҃а ст҃а́гѡ ꙳ бы́лъ є҆сѝ, бл҃года́тїю ꙳  и҆спо́лненъ бжⷭ҇твенныхъ оу҆че́нїй: ꙳ и҆́миже напаѧ́еши  мі́ръ, премꙋ́дре фїлі́ппе. 
Сла́ва, гла́съ то́йже: 
Гра́де москва̀, се́рдце рꙋсѝ правосла́вныѧ, гра́де  вели́кихъ ст҃и́телей, красꙋ́йсѧ но́вымъ чꙋдотво́рцемъ  є҆рмоге́номъ. 
И҆ ны́нѣ, бг҃оро́диченъ: 
Ра́дꙋйсѧ, бцⷣе дв҃о: ра́дꙋйсѧ, похвало̀ все́й  вселе́ннѣй: ра́дꙋйсѧ, чⷭ҇таѧ мт҃и бг҃ꙋ бл҃гослове́ннаѧ. 
На вели́цѣй вече́рни, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Ꙗ҆́кѡ ѕвѣ́зды многосвѣ̑тлыѧ ꙳ оу҆твержде́ни  прехва́льнїи, ꙳ мі́ръ оу҆краси́сте, всечестні́и, ꙳ и҆ се́й  лꙋча́ми (с. 117) просвѣща́ете: ꙳ догма́ты благовѣ́рїѧ, ꙳  и҆ є҆́реси тмꙋ̀ ѿго́ните ст҃и́телїе. ꙳ моли́тесѧ ѿ тлѝ  и҆ бѣ́дъ и҆зба́витисѧ, ꙳ вѣ́рою творѧ́щымъ всечестнꙋ́ю  па́мѧть ва́шꙋ. 
Сїѧ̑нїи дх҃о́вными ꙳ просвѣти́вше вселе́ннꙋю, ꙳  свѣтода́тєльнаѧ сл҃нца ꙗ҆ви́стесѧ, ꙳ ꙗ҆́кѡ лꙋчы̀  велѣ́нїй, ꙳ во всѧ̑ концы̀ простира́юще, ꙳ вѣ́рныхъ  сердца̀ просвѣща́ете, ꙳ треблаже́ннїи, ꙳ ѿгонѧ́ще тмꙋ̀  є҆ресе́й, бг҃оно́сцы, ꙳ си́лою ѿ дв҃ы возсїѧ́вшагѡ. 
А҆пⷭ҇лѡмъ равнопроповѣ́дателїе, ꙳ ст҃и́телємъ  є҆диномꙋ́дреннїи, ꙳ по́стникѡмъ сподви́жницы, ꙳ па́стырїе  сꙋ́ще и҆збра́ннїи, ꙳ ми́лости благоꙋтро́бнїи пода́телїе, ꙳  рѡссі́йстїи первопресто́льницы, ꙳ досто́йнѡ восхвалѧ́емъ  ва́съ, ст҃и́телїе, ꙳ а҆́гг҃лѡмъ собесѣ̑дницы, ꙳ и҆  моли́твєнницы ѡ҆ дꙋша́хъ на́шихъ. 
И҆́ны стїхи̑ры, гла́съ ѕ҃. Подо́бенъ: Всѐ  ѿло́жше: 
Вои́стиннꙋ свѧще́ннѣйшїи и҆ бг҃оно́снїи, ꙳  ꙗ҆́вльшесѧ пома́занїе ꙳ бжⷭ҇твенное ст҃і́и, ꙳ ст҃ы́мъ  дх҃омъ ѡ҆бложе́ни, ꙳ и҆ свѣ́тлѡ всегда̀ входѧ́ще, сла́внїи,  ꙳ во ст҃а̑ѧ ст҃ы́хъ, ꙳ и҆ свѣтлостьмѝ бг҃онача́льными ꙳  ѡ҆блиста́еми бл҃года́тїю, ꙳ и҆ поꙋча́ющесѧ спаси́тєльнымъ  та́йнамъ, ꙳ ꙗ҆́кѡ свѧщеннота̑йныѧ сꙋ́ще первопресто́льницы  рѡссі́йстїи, ꙳ со дерзнове́нїемъ моли́тесѧ ꙳ ѡ҆ дꙋша́хъ  на́шихъ. 
Житїѐ ва́ше просїѧ̀ ꙳ добродѣ́тельными  блиста́ньми, ꙳ и҆ вѣ̑рныѧ просвѣти́сте, ꙳ пре́лести бꙋ́рю  развѣ́ѧсте ꙳ пои́стиннѣ ꙗ҆ви́стесѧ свѣтоза́рное со́лнце,  ꙳ свѧщеннонача́льницы всебл҃же́ннїи, ꙳ всели́стесѧ, и҆дѣ́же  свѣ́тъ сїѧ́етъ невече́рнїй, ꙳ сы́нове днѐ бл҃года́тїю  ст҃а́гѡ дх҃а бы́вше. ꙳ и҆ тѣ́мъ ва́шꙋ па́мѧть бжⷭ҇твеннꙋю,  ꙳ и҆ свѣтоно́сный пра́здникъ соверша́емъ, ꙳ и҆ веселѧ́щесѧ  ва́съ оу҆блажа́емъ. 
Но́щь потре́бльше є҆реті́ческꙋю всю̀, ꙳  свѧщенноноча́льницы всемꙋ́дрїи, ꙳ пе́тре, и҆ а҆леѯі́е, и҆  і҆ѡ́но, фїлі́ппе и҆ є҆рмоге́не, ꙳ (с. 118) блиста́ньми  дх҃о́вными просвѣща́еми, ꙳ и҆ вѣ̑рнымъ всѣ̑мъ, сла́внїи,  ꙳ помышлє́нїѧ ѡ҆зари́вше бл҃года́тїю, ꙳ и҆ трⷪ҇цꙋ  несозда́ннꙋю сла́вити наꙋчи́вше: ꙳ тѣ́мъ свѣтоза́рнꙋю  ва́шꙋ па́мѧть, ꙳ соверша́юще ра́достнѡ, про́симъ: ꙳  моли́тесѧ хрⷭ҇тꙋ̀ пребл҃го́мꙋ бг҃ꙋ ꙳ неѿстꙋ́пнѡ,  всехва́льнїи, ꙳ ѡ҆ дꙋша́хъ на́шихъ. 
Сла́ва, гла́съ ѕ҃: 
Человѣ́цы бж҃їи, и҆ вѣ́рнїи рабѝ, слꙋжи́телїе  гдⷭ҇ни, мꙋ́жїе жела́нїѧ, сосꙋ́ди и҆збра́ннїи, столпѝ и҆  оу҆твержде́нїе цр҃кве, црⷭ҇твїѧ наслѣ̑дницы, не  премолчи́те, є҆́же ѡ҆ на́съ вопи́ти ко гдⷭ҇ꙋ. 
И҆ ны́нѣ: Кто̀ тебѐ не оу҆блажи́тъ: 
Вхо́дъ, прокі́менъ, днѐ. При́тчей чте́нїе. 
[Глава̀ г҃] Па́мѧть пра́веднагѡ съ похвала́ми, и҆  благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ десни́цѣ  є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. [Глава̀ и҃] Послꙋ́шайте оу҆̀бо менє̀, ѽ  ча̑да! честна̑ѧ бо рекꙋ̀: и҆ бл҃же́нъ человѣ́къ, и҆́же  пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀,  и҆ оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ  и҆ смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ (с.  119) пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й,  мє́рзски же предо мно́ю оу҆стны̀ лжи̑выѧ. Съ пра́вдою всѝ  глаго́лы оу҆́стъ мои́хъ: ничто́же въ ни́хъ стро́потно,  нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆  прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ,  да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́ни чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь прпⷣбныѧ сердца̀, прїѧ́тни же є҆мꙋ̀ всѝ непоро́чнїи  въ пꙋтѝ. [ѕ҃] Мꙋ́дрость гдⷭ҇нѧ просвѣща́етъ лицѐ  разꙋ́мнагѡ. Постига́етъ бо жела́ющыѧ ю҆̀, пре́жде да́же  разꙋмѣ́ти ю҆̀: и҆ оу҆до́бь оу҆́зритсѧ ѿ лю́бѧщихъ ю҆̀.  Оу҆́треневавый къ не́й, не оу҆трꙋди́тсѧ: и҆ бдѧ́й є҆ѧ̀  ра́ди, вско́рѣ безъ печа́ли бꙋ́детъ. Ꙗ҆́кѡ досто́йныхъ  є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀  ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же  ѡ҆долѣ́етъ ѕло́ба. Си́хъ ра́ди и҆ рачи́тель бы́хъ добро́ты  є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀:  и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ  влⷣка возлюбѝ ю҆̀: таи́нница бо є҆́сть бж҃їѧ хи́трости,  и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть  добродѣ́тєли: цѣломꙋ́дрїю же и҆ ра́зꙋмꙋ та̀ оу҆чи́тъ,  пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть  въ житїѝ человѣ́кѡмъ. А҆́ще же и҆ мно́гагѡ и҆скꙋ́сства  жела́етъ кто̀, вѣ́сть дрє́внѧѧ, и҆ бы́ти (с. 120) хотѧ̑щаѧ  разсмо́тритъ: свѣ́сть и҆зви̑тїѧ слове́съ, и҆ разрѣшє́нїѧ  гада́нїй: зна́мєнїѧ и҆ чꙋдеса̀ проразꙋмѣ́етъ, и҆ сбытїѧ̑  време́нъ и҆ лѣ́тъ: и҆ всѣ̑мъ совѣ́тникъ є҆́сть бла́гъ,  ꙗ҆́кѡ безсме́ртїе є҆́сть въ не́й, и҆ бл҃госла́вїе во  ѻ҆бще́нїи слове́съ є҆ѧ̀. [ѳ҃] Сегѡ̀ ра́ди бесѣ́довахъ ко  гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца  моегѡ̀: бж҃е ѻ҆тцє́въ и҆ гдⷭ҇и ми́лости, сотвори́вый всѧ̑  сло́вомъ твои́мъ, и҆ мꙋ́дростїю твое́ю оу҆стро́ивый  человѣ́ка, да владѣ́етъ бы́вшими ѿ тебє̀ тварьмѝ, и҆  да оу҆правлѧ́етъ мі́ръ въ прпⷣбїи и҆ пра́вдѣ, да́ждь мѝ  твои́хъ престо́лѡвъ присѣдѧ́щꙋю премꙋ́дрость, и҆ не  ѿлꙋчѝ менє̀ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ  тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ  ст҃а́гѡ жили́ща твоегѡ̀, и҆ ѿ престо́ла сла́вы твоеѧ̀, да  сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предъ  тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ  сла́вѣ свое́й. Помышлє́нїѧ бо сме́ртныхъ всѧ̑ боѧзли̑ва,  и҆ погрѣши́тєльна оу҆мышлє́нїѧ и҆́хъ. 
Премꙋ́дрости соломѡ́ни чте́нїе. 
[Глава̀ д҃] Похвалѧ́емꙋ пра́ведникꙋ, возвеселѧ́тсѧ  лю́дїе: Безсме́ртїе бо є҆́сть па́мѧть є҆гѡ̀, ꙗ҆́кѡ ѿ  гдⷭ҇а познава́етсѧ, и҆ ѿ человѣ̑къ: и҆ оу҆го́дна гдⷭ҇еви  дꙋша̀ є҆гѡ̀. [ѕ҃] Возлюби́те оу҆́бѡ, ѽ мꙋ́жїе, мꙋ́дрость,  и҆ поживетѐ: восхощи́те є҆ѧ̀, и҆ нака́зани бꙋ́дете:  нача́ло бо є҆ѧ̀ любы̀ и҆ соблюде́нїе зако́на. Почти́те  премꙋ́дрость, да во вѣ́ки ца́рствꙋете. Возвѣщꙋ̀ ва́мъ, и҆  не скры́ю ѿ ва́съ та̑инъ бж҃їихъ: ꙗ҆́кѡ то́й мꙋ́дрости  наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ  смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ  мꙋ́дрость: є҆́сть бо въ не́й дх҃ъ разꙋ́менъ и҆ свѧ́тъ, и҆  сїѧ́нїе свѣ́та присносꙋ́щнагѡ, и҆ ѻ҆́бразъ бла́гости  бж҃їѧ. та́ѧ дрꙋ́ги бж҃їѧ и҆ прⷪ҇ро́ки оу҆строѧ́етъ: (с.  121) благолѣ́пнѣйши же є҆́сть со́лнца, и҆ па́че всѧ́кагѡ  сотворе́нїѧ ѕвѣ́здъ: свѣ́тꙋ сосꙋжда́ема, ѡ҆брѣта́етсѧ  пе́рвѣйши. Та́ѧ оу҆гожда́ющихъ є҆́й ѿ болѣ́зни  и҆зба́ви, и҆ наста́ви на стєзѝ пра̑выѧ. Дадѐ и҆̀мъ  ра́зꙋмъ и҆мѣ́ти свѧ́тъ, и҆ сохранѝ ѧ҆̀ ѿ ловѧ́щихъ, и҆  по́двигъ крѣ́покъ подадѐ и҆̀мъ. Да разꙋмѣ́ютъ всѝ,  ꙗ҆́кѡ си́льнѣе всегѡ̀ є҆́сть благоче́стїе. И҆ никогда́же  премо́жетъ ѕло́ба мꙋ́дрости, нижѐ пре́йдетъ ѕлы̑ѧ  ѡ҆блича́ющи сꙋ́дъ. Реко́ша же въ себѣ̀, помы́сливше  непра́веднѡ: наси́льствꙋемъ пра́ведномꙋ, и҆ не пощади́мъ  преподо́бства є҆гѡ̀, ни оу҆срами́мсѧ сѣди́нъ ста́рости  многолѣ́тны. Бꙋ́детъ бо на́мъ крѣ́пость зако́нъ: и҆  оу҆лови́мъ пра́веднаго, ꙗ҆́кѡ неꙋго́денъ на́мъ є҆́сть, и҆  проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нїе  зако́на, и҆ ѡ҆блича́етъ на́мъ согрѣшє́нїѧ наказа́нїѧ  на́шегѡ. Возвѣща́етъ на́мъ ра́зꙋмъ и҆мѣ́ти бж҃їй, и҆  ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на  ѡ҆бличе́нїе помышле́нїй на́шихъ, и҆ тѧ́жекъ на́мъ є҆́сть и҆  ви́димь: ꙗ҆́кѡ неподо́бно и҆ны̑мъ житїѐ є҆гѡ̀, и҆  и҆змѣнє́ны стєзѝ є҆гѡ̀. Въ порꙋга́нїе вмѣни́хомсѧ  є҆мꙋ̀: и҆ оу҆далѧ́етсѧ ѿ пꙋте́й на́шихъ, ꙗ҆́кѡ ѿ  нечисто́тъ: и҆ блажи́тъ послѣ̑днѧѧ пра́ведныхъ. Оу҆ви́димъ  оу҆̀бо, а҆́ще словеса̀ є҆гѡ̀ и҆́стинна сꙋ́ть, и҆скꙋ́симъ,  ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою и҆стѧ́жемъ  є҆го̀: да разꙋмѣ́емъ кро́тость є҆гѡ̀, и҆ и҆скꙋ́симъ  безѕло́бство є҆гѡ̀: сме́ртїю без̾ѻбра́зною ѡ҆сꙋ́димъ  є҆го̀: бꙋ́детъ бо посѣще́нїе ѿ слове́съ є҆гѡ̀. Сїѧ̑  помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ,  и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ  ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти  вла́сть: и҆ спаса́ѧй во вре́мѧ ско́рби, и҆ и҆збавлѧ́ѧй ѿ  всѧ́кагѡ ѕла̀. Ще́дръ и҆ ми́лостивъ, и҆ даѧ́й прпⷣбнымъ  свои̑мъ благода́ть, и҆ свое́ю мы́шцею гѡ́рдымъ  противлѧ́ѧйсѧ. (с. 122) 
На лїті́и стїхи̑ры, гла́съ в҃: 
Прїиди́те, вѣ́рныхъ собо́ри, ѱало́мски  воспле́щемъ рꙋка́ми, печа̑льнымъ оу҆тѣ́шителей, ѡ҆  грѣ́шныхъ ко гдⷭ҇ꙋ моли́твенники, и҆̀же всѝ вездѣ̀  те́плыхъ предста́телей воспѣва́юще, ст҃и́телей, петра̀,  а҆леѯі́а, і҆ѡ́нꙋ, фїлі́ппа и҆ є҆рмоге́на, похвалꙋ̀ землѝ  рѡссі́йстѣй, и҆ всегѡ̀ свѧще́нства оу҆краше́нїе, рѣ́ки  ми́лости вои́стиннꙋ, бжⷭ҇твеннагѡ хрⷭ҇то́ва смире́нїѧ  ревни́телей, подаю́щагѡ мі́рꙋ ве́лїю ми́лость. 
И҆мѣ́юще дерзнове́нїе ко гдⷭ҇ꙋ, па́стырїе  всесвѧще́ннїи и҆ ст҃и́телїе, вѣ̑рнымъ оу҆тверже́нїе, и҆̀же  любо́вїю творѧ́щымъ всечестнꙋ́ю па́мѧть ва́шꙋ, моли́те,  и҆зба́витисѧ всѧ́кагѡ ѡ҆бстоѧ́нїѧ, и҆ ва́рварскагѡ  нахожде́нїѧ, ко влⷣцѣ ва́шими моли́твами. 
Разꙋ́мнїи цр҃ко́внїи свѣти́льницы, трⷪ҇цѣ  побо́рницы, рѡссі́йстїи первопресто́льницы, мглꙋ̀ пре́лести  ѿгна́вше, и҆ правосла́вїѧ свѣ́томъ мі́ръ просвѣти́вше.  тѣ́мже и҆ сподо́бистесѧ бжⷭ҇твеннѣй сла́вѣ бы́ти  прича̑стницы: моли́тесѧ хрⷭ҇тꙋ̀ бг҃ꙋ непреста́ннѡ, дарова́ти  на́мъ ве́лїю ми́лость. 
Сла́ва, гла́съ є҃: 
Вострꙋ́бимъ трꙋбо́ю пѣ́сней, взыгра́имъ  пра́зднествєннаѧ, и҆ ликовствꙋ́имъ ра́дꙋющесѧ, въ моле́бное  торжество̀ мꙋ́дрыхъ свѧщеннонача̑льникъ, вѣ́рнїи лю́ди да  стекꙋ́тсѧ, и҆ цр҃кве хрⷭ҇то́вы свѣти́льникѡмъ воспле́щꙋтъ  въ пѣ́снехъ. па́стырїе и҆ оу҆чи́телїе до́брагѡ па́стырѧ,  си́хъ мꙋ́дрыхъ свѧщеннотаи̑нникъ соше́дшесѧ восхва́лимъ,  свѣти́льники свѣтоза̑рныѧ, свѣтопрїє́мныѧ свѣщы̀,  столпы̀ цр҃кѡ́вныѧ, вѣ́ры крѣ̑пкаѧ ѡ҆снова̑нїѧ,  ла́стѡвицы, бж҃е́ственнꙋю ве́снꙋ провозвѣща́ющыѧ спасе́нїѧ,  трꙋбы̑ мꙋсїкі́йски возглаша́ющыѧ, пѣ́сньми бжⷭ҇твенными  восхвалѧ́юще, си́це рце́мъ: ст҃і́и чꙋдотво́рцы, пе́тре,  а҆леѯі́е, і҆ѡ́но, фїлі́ппе и҆ є҆рмоге́не, ско́рѡ  предвари́те, и҆ и҆зба́вите на́съ ѿ (с. 123) нахожде́нїй  и҆ноплеме́нныхъ, и҆ междоꙋсо́бныѧ бра́ни, и҆ спаси́те ста́до  своѐ моли́твами ва́шими. 
И҆ ны́нѣ, бг҃оро́диченъ: 
Вострꙋ́бимъ трꙋбо́ю пѣ́сней: прекло́ншисѧ бо свы́ше  всецр҃и́ца мт҃и дв҃а, бл҃гослове́ньми вѣнчава́етъ  воспѣва́ющихъ ю҆̀. вѣ́рнїи лю́ди да стекꙋ́тсѧ, и҆ цр҃и́цѣ  да воспле́щꙋтъ въ пѣ́снехъ, цр҃ѧ̀ ро́ждшей, и҆̀же сме́ртїю  ѡ҆держи̑мыѧ пе́рвѣе, разрѣши́ти человѣколю́бнѡ  благоизво́лившаго. па́стырїе и҆ оу҆чи́телїе, до́брагѡ  па́стырѧ пречⷭ҇тꙋю мт҃рь соше́дшесѧ восхва́лимъ, свѣ́щникъ  златоза́рный, свѣтоно́сный ѻ҆́блакъ, нб҃съ  простра́ннѣйшꙋю, ѡ҆дꙋшевле́нный же кївѡ́тъ, ѻ҆гнезра́чный  влⷣчень прⷭ҇то́лъ, маннопрїе́мнꙋю златꙋ́ю ста́мнꙋ,  заключе́ннꙋю сло́ва две́рь, всѣ́хъ хрⷭ҇тїа́нъ прибѣ́жище,  пѣ́сньми бг҃огла́сными похвалѧ́юще, си́це рце́мъ: пала́то  сло́ва, сподо́би смире́нныхъ на́съ нбⷭ҇нагѡ црⷭ҇твїѧ:  ничто́же бо невозмо́жно хода́тайствꙋ твоемꙋ̀. 
На стїхо́внѣ стїхи̑ры, гла́съ в҃: 
Кі́ими пѣ́сненными добро́тами воспое́мъ хрⷭ҇то́выхъ  ст҃и́телей, є҆ѵⷢ҇лїю проповѣ́дникѡвъ свѣтлѣ́йшихъ,  цр҃ко́вныхъ храни́телей, и҆ застꙋ́пникѡвъ землѝ  рѡссі́йстѣй, наста́вникѡвъ ко свѣ́тꙋ бг҃оразꙋ́мїѧ, и҆́хже  моли́твами хрⷭ҇то́съ врагѡ́въ шата̑нїѧ низложѝ, и҆мѣ́ѧй  ве́лїю ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Кі́ими бо́дренными оу҆стна́ми похва́лимъ  бг҃омꙋ́дрыхъ ст҃и́телей, хрⷭ҇то́вѣ цр҃кви свѣ́тлое  оу҆краше́нїе, свѧще́нства вѣнцы̀, благоче́стїѧ  оу҆правле́нїе, и҆сто́чникѡвъ бжⷭ҇твенныхъ и҆сцѣле́нїй  неисчерпа́емыхъ, проли́тїе дарова́нїй дꙋхо́вныхъ, рѣ́ки  мно́гихъ чꙋде́съ, зе́млю рѡссі́йскꙋю веселѧ́щыѧ тече́нїемъ,  петра̀, а҆леѯі́а, і҆ѡ́нꙋ, фїлі́ппа и҆ є҆рмоге́на (с. 124)  ѻ҆те́чествꙋ тє́плыѧ посо́бники; и҆́хже ра́ди хрⷭ҇то́съ  врагѡ́въ шата̑нїѧ низложѝ, и҆мѣ́ѧй ве́лїю ми́лость. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Кі́ими оу҆краше́нными гла́сы воспое́мъ ст҃и́тели,  ди̑вныѧ въ чꙋдесѣ́хъ, петра̀, а҆леѯі́а, і҆ѡ́нꙋ, фїлі́ппа  и҆ є҆рмоге́на, ѡ҆свѧщє́нныѧ ѿ пеле́нъ, столпѝ цр҃кве  неподви́жимыѧ, безплѡ́тнымъ сожи́тели, пра́вды  и҆справле́нїе, ѡ҆би̑димымъ застꙋ́пники, немощны̑мъ врачѝ  безмє́здныѧ; и҆́хже ра́ди дарова̀ хрⷭ҇то́съ цр҃квамъ  соедине́нїе, ми́ръ и҆ ве́лїю ми́лость. 
Сла́ва, гла́съ г҃: 
Ст҃и́телїе всечⷭ҇тні́и, пребл҃же́ннїи ѻ҆тцы̀ и҆  чꙋдотво́рцы, оу҆гѡ́дницы хрⷭ҇тѡ́вы, рѡссі́йстїи  первопресто́льницы, пе́тре, а҆леѯі́е, і҆ѡ́но, фїлі́ппе и҆  є҆рмоге́не: и҆̀же прⷪ҇ро́ческимъ житїе́мъ просїѧ́вше,  а҆пⷭ҇льскихъ сподо́бистесѧ дарѡ́въ, сп҃сꙋ слꙋжа́ще со  а҆́гг҃лы непреста́ннѡ, моли́те и҆зба́витисѧ на́мъ ѿ  всѧ́кагѡ прегрѣше́нїѧ, и҆ дꙋша́мъ на́шымъ пода́ти ми́ръ и҆  ве́лїю ми́лость. 
И҆ ны́нѣ, бг҃оро́диченъ. Тропа́рь, гла́съ д҃: 
Первопресто́льницы рѡссі́йстїи, и҆́стиннїи  храни́телїе а҆пⷭ҇льскихъ преда́нїй, столпѝ непоколеби́мїи,  правосла́вїѧ наста̑вницы, пе́тре, а҆леѯі́е, і҆ѡ́но,  фїлі́ппе и҆ є҆рмоге́не, влⷣкꙋ всѣ́хъ моли́те, ми́ръ  вселе́ннѣй дарова́ти, и҆ дꙋша́мъ на́шымъ ве́лїю ми́лость. 
Сла́ва, и҆ ны́нѣ, бг҃оро́диченъ. 
На оу҆́трени, на Бг҃ъ гдⷭ҇ь, тропа́рь то́йже. 
По а҃-мъ стїхосло́вїи, сѣда́ленъ, гла́съ є҃.  Подо́бенъ: Собезнача́льное сло́во: 
Ꙗ҆́кѡ ца́рское оу҆краше́нїе цр҃кве, ст҃и́телей  гдⷭ҇нихъ восхва́лимъ, преда́нїємъ сокро́вище неѡскꙋдѣ́емо:  си́ми бо ті́и наказа́ша на́съ трⷪ҇цꙋ честѝ ст҃ꙋ́ю,  соедине́нꙋ оу҆́бѡ сꙋщество́мъ, раздѣле́нꙋ же ѵ҆поста́сьми. 
Два́жды. (с. 125) 
Сла́ва, и҆ ны́нѣ, бг҃оро́диченъ: 
Прест҃а́ѧ дв҃о, поми́лꙋй на́съ прибѣга́ющихъ  вѣ́рою къ тебѣ̀ милосе́рдой и҆ просѧ́щихъ те́плагѡ твоегѡ̀  застꙋпле́нїѧ: мо́жеши бо ꙗ҆́кѡ блага̀ всѧ̑ спастѝ, ꙗ҆́кѡ  сꙋ́щи мт҃и бг҃а вы́шнѧгѡ, мт҃рними твои́ми моли́твами,  при́снѡ ѡ҆б̾е́млющи бг҃ора́дованнаѧ. 
По в҃-мъ стїхосло́вїи, сѣда́ленъ, гла́съ г҃. Поⷣ:  Бжⷭ҇твенныѧ вѣ́ры: 
Столпы̀ бы́сте цр҃кве, и҆ бога́тство некра́домое  благоче́стїѧ, ꙗ҆ви́лисѧ є҆стѐ бг҃ослове́снїи ст҃и́телїе,  въ безстра́стїи ѡ҆сїѧ́ли є҆стѐ житїѐ своѐ, и҆  трⷪ҇чєскаѧ и҆з̾ѧсни́сте оу҆чє́нїѧ повелѣ́нїй, ѻ҆тцы̀  прпⷣбнїи, хрⷭ҇та̀ бг҃а моли́те ѡ҆ спасе́нїи дꙋ́шъ на́шихъ. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ неѿлꙋ́чсѧ, пло́ть бы́въ  во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
По Хвали́те и҆́мѧ гдⷭ҇не: Велича́нїе: 
Велича́емъ ва́съ, ст҃и́тели хрⷭ҇то́вы, пе́тре,  а҆леѯі́е, і҆ѡ́но, фїлі́ппе и҆ є҆рмоге́не, и҆ чте́мъ  ст҃ꙋ́ю па́мѧть ва́шꙋ: вы́ бо мо́лите за на́съ хрⷭ҇та̀ бг҃а  на́шегѡ. 
Ѱало́мъ и҆збра́нный: Оу҆слы́шите сїѧ̑ всѝ  ꙗ҆зы́цы: 
По полѷеле́и сѣда́ленъ, гла́съ д҃: 
Премꙋ́дрїи оу҆чи́телїе вселе́ннѣй, и҆̀же бг҃а  сла́вѧще словесы̀ и҆ дѣ́лы на землѝ, да возвели́чатсѧ  дне́сь, ꙗ҆́кѡ спасе́нїѧ всѣ̑мъ на́мъ пода́телїе. 
Два́жды. 
Сла́ва, и҆ ны́нѣ, бг҃оро́диченъ: 
Предста́тельнице нера́тнаѧ бг҃ороди́тельнице, и҆  моли́твою гото́ваѧ притека́ющымъ къ тебѣ̀, ѿ бѣ́дъ мѧ̀  и҆зба́ви, и҆ не пре́зри менѐ, всѣ́хъ застꙋпле́нїе. (с.  126) 
Та́же степє́нна, а҃ а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе і҆ѡа́нна, зача́ло  л҃ѕ. По н҃-мъ ѱалмѣ̀ стїхи́ра, гла́съ ѕ҃: 
Бжⷭ҇твеннаѧ бл҃года́ть ѡ҆сѣнѧ́етъ всечестны̑ѧ ра̑ки  моще́й ва́шихъ, пребл҃же́ннїи. тѣ́мже и҆ въ воню̀ мѵ́ра  чꙋде́съ ва́шихъ притека́юще, недꙋ́гѡмъ и҆сцѣлє́нїѧ  почерпа́емъ: но, ѽ ст҃и́телїе хрⷭ҇то́вы, пе́тре,  а҆леѯі́е, і҆ѡ́но, фїлі́ппе и҆ є҆рмоге́не! хрⷭ҇та̀ бг҃а  моли́те ѡ҆ дꙋша́хъ на́шихъ. 
Канѡ́нъ бцⷣѣ со і҆рмосо́мъ на ѕ҃: И҆ ст҃и́телей, на  и҃. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Мно́гими содержи́ми напа́стьми, къ ва́мъ  прибѣга́емъ, спасе́нїе полꙋчи́ти, ѽ вели́цыи ст҃и́телїе,  пе́тре, а҆леѯі́е, і҆ѡ́но, фїлі́ппе и҆ є҆рмоге́не! ѿ  лю́тыѧ нꙋ́жды и҆ бѣ́дъ спаси́те на́съ. 
Страсте́й прило́зи, и҆ мнѡ́гїѧ печа̑ли и҆ бѣды̑  погꙋблѧ́ютъ мою̀ дꙋ́шꙋ: оу҆мири́те, ст҃і́и ст҃и́телїе къ  бг҃ꙋ ва́шими моли́твами, и҆ ѿ печа́ли на весе́лїе  преложи́те. 
Сп҃са хрⷭ҇та̀ моли́те, вели́цыи чꙋдотво́рцы и҆  и҆збра́ннїи, пе́тре, а҆леѯі́е, і҆ѡ́но, фїлі́ппе и҆  є҆рмоге́не, и҆зба́витисѧ на́мъ ѿ бѣ́дъ и҆ скорбе́й, и҆  ва́рварскагѡ нахожде́нїѧ, ва́шими моли́твами. 
Бг҃оро́диченъ: 
Въ ско́рби ны̀ и҆ болѣ́зни сꙋ́щѧ, посѣще́нїѧ  бж҃е́ственнагѡ и҆ промышле́нїѧ, є҆́же ѿ тебѐ, сподо́би,  ѽ бг҃ома́ти влⷣчце! 
Катава́сїа: Ѿве́рзꙋ оу҆ста̀ моѧ̑. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Застꙋ̑пницы и҆ покрови́телїе гра́дꙋ москвѣ̀, вы̀  є҆стѐ по (с. 127) бз҃ѣ, бж҃їи оу҆гѡ́дницы, напра́вите  на́съ на приста́нище спасе́нїѧ: вы́ бо є҆стѐ вѣ̑рнымъ  ѡ҆гражде́нїе. 
Мо́лимъ ва́съ, ст҃і́и чꙋдотво́рцы, пе́тре,  а҆леѯі́е, і҆ѡ́но, фїлі́ппе и҆ є҆рмоге́не, дꙋше́вное  смꙋще́нїе, и҆ печа́ли бꙋ́рю разори́ти на́мъ, и҆ тишинꙋ̀  пода́ти, къ бг҃ꙋ ва́шими моли́твами. 
Благоро́днѣйшїи и҆ благи̑мъ подража́телїе бы́вше,  ѿ бг҃а чꙋдесы̀ ѡ҆богати́вшесѧ, всѣ̑мъ помога́йте,  молѧ́щесѧ бг҃ꙋ, ва́съ прославлѧ́ющемꙋ своѧ̑ оу҆го́дники. 
Бг҃оро́диченъ: 
Лю́тыми недꙋ̑ги, и҆ болѣ́зненными тѧ́жкими  ва́рварскими нахѡ́ды и҆стѧза́ємымъ, дв҃о бцⷣе, ты̀ на́мъ  помозѝ, и҆ печа́ль на ра́дость преложѝ. 
Сѣда́ленъ, гла́съ д҃: 
Простри́те ва́шѧ дла̑ни, ст҃і́и ѻ҆тцы̀, ко влⷣцѣ,  и҆́миже до́брѣ потрꙋди́стесѧ, и҆ бг҃ꙋ оу҆годи́сте, и҆  тре́бꙋющымъ неѡскꙋ́днѡ пода́сте, и҆ оу҆стнѣ̀ ва̑ша на  моли́твꙋ ѿве́рзите, и҆́миже бг҃а славосло́висте, и҆ лю́ди  на бг҃оразꙋ́мїе наста́висте. оу҆скори́те оу҆̀бо на по́мощь  на́шꙋ, и҆ ѿ находѧ́щихъ на на́съ бѣ́дъ и҆ ѕѡ́лъ, и҆  всѧ́кїѧ нꙋ́жды и҆зба́вите на́съ ва́шими моли́твами къ бг҃ꙋ. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со ст҃и́тєли того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣ́ла твоѧ̑, и҆ просла́вихъ твоѐ бж҃ество̀. 
Страсте́й мои́хъ смꙋще́нїе, и҆ мно́гихъ бѣ́дъ  нахожде́нїѧ бꙋ́рю оу҆тиши́ти, моли́тесѧ, ст҃і́и ѻ҆тцы̀, къ  бг҃ꙋ ва́шими моли́твами. (с. 128) 
Милосе́рдїѧ бе́зднꙋ простри́те на́мъ, ст҃і́и  ѻ҆тцы̀, призыва́ющымъ ва́съ на по́мощь: ꙗ҆́кѡ милосе́рдаго  бг҃а и҆́мате, послꙋ́шающа ва́шихъ моли́твъ. 
Наде́ждꙋ и҆мꙋ́ще ва́съ, ст҃і́и ѻ҆тцы̀, пе́тре,  а҆леѯі́е, і҆ѡ́но, фїлі́ппе и҆ є҆рмоге́не, и҆ ꙗ҆́кѡ  стѣ́нꙋ недви́жимꙋ къ бг҃ꙋ на́шѧ моли̑твы, ѕѡ́лъ и҆ всѣ́хъ  бѣ́дъ и҆збавлѧ́емсѧ. 
Бг҃оро́диченъ: 
И҆сцѣлѝ, чⷭ҇таѧ, дꙋшє́вныѧ на́шѧ не́мѡщи, и҆  стра̑сти тѣлє́сныѧ: поспѣшѝ, гпⷭ҇жѐ, здра́вїе пода́ти  моли́твами твои́ми. 
Пѣ́снь є҃. І҆рмо́съ: 
Просвѣтѝ на́съ повелѣ́нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
И҆спо́лните, ст҃і́и ѻ҆тцы̀, весе́лїѧ живо́тъ на́шъ,  и҆збавлѧ́юще на́съ ва́рварскагѡ нахожде́нїѧ, и҆  междоꙋсо́бныѧ бра́ни. 
И҆зба́вите на́съ ѿ бѣ́дъ, ст҃і́и чꙋдотво́рцы,  ꙗ҆́кѡ предста́телїе те́плїи, и҆ моли́твєнницы ѡ҆ дꙋша́хъ  на́шихъ. 
Разрꙋши́те мглꙋ̀ прегрѣше́нїй мои́хъ, и҆  безмѣ́стныхъ дѣѧ́нїй, ва́шими къ бг҃ꙋ моли́твами. 
Бг҃оро́диченъ: 
Ꙗ҆́кѡ стѣ́нꙋ нерꙋши́мꙋ, и҆ приста́нище стѧжа́хомъ,  и҆ дꙋша́мъ тѧ̀ соверше́нное спасе́нїе, и҆ простра́нство въ  ско́рбехъ, ѽ влⷣчце! ны́нѣ на́съ ѿ страсте́й и҆ бѣ́дъ  спасѝ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Сме́рти и҆ тлѝ и҆ ва́рварскагѡ плѣне́нїѧ  и҆зба́вите, и҆ ѻ҆́гненнагѡ запале́нїѧ сво́й гра́дъ  сохрани́те, къ бг҃ꙋ ва́шими моли́твами. 
Застꙋ́пники ва́съ вѣ́мы, и҆ твє́рдыѧ храни́тели  гра́дꙋ (с. 129) на́шемꙋ, ст҃и́телїе гдⷭ҇ни: тѣ́мъ къ ва́мъ  прибѣга́юще, ми́лость прїе́млемъ, и҆ бѣ́дъ и҆збавлѧ́емсѧ. 
Ꙗ҆́кѡ стѣ́нꙋ и҆ приста́нище стѧжа́хомъ ва́съ,  ст҃і́и чꙋдотво́рцы, и҆ простра́нство въ ско́рбехъ,  подтвержде́нїе и҆ спасе́нїе дꙋша́мъ на́шымъ. 
Бг҃оро́диченъ: 
Застꙋ́пницꙋ тѧ̀ живота̀ вѣ́мъ, и҆ храни́тельницꙋ  тве́рдꙋ, дв҃и́це, напа́стей рѣша́щꙋ молвы̑, и҆ нало́ги  бѣсѡ́въ ѿгонѧ́ющꙋ: и҆ молю́сѧ всегда̀ страсте́й мѧ̀  и҆зба́вити, всенепоро́чнаѧ. 
Конда́къ, гла́съ г҃. Подо́бенъ: Дв҃а дне́сь: 
Во ст҃и́телехъ благоче́стнѡ пожи́сте, и҆ лю́ди къ  бг҃оразꙋ́мїю наста́висте, и҆ до́брѣ бг҃ꙋ оу҆годи́сте:  сегѡ̀ ра́ди ѿ негѡ̀ нетлѣ́нїемъ и҆ чꙋдесы̀  просла́вистесѧ, ꙗ҆́кѡ оу҆ч҃ницы̀ бж҃їѧ бл҃года́ти. 
І҆́косъ: 
Первозва́ннагѡ намѣ́стницы, и҆ рѡссі́йстїи  первопресто́льницы, вели́цыи свѣти́льницы пе́тре,  а҆леѯі́е, і҆ѡ́но, фїлі́ппе и҆ є҆рмоге́не: трⷪ҇цѣ  побо́рницы, правосла́вїю наста́вницы, въ мі́рѣ благоче́стнѡ  пожи́сте, и҆ оу҆че́нїемъ свои́мъ вселе́ннꙋю просвѣти́сте.  сегѡ̀ ра́ди црⷭ҇твїю нбⷭ҇номꙋ наслѣ̑дницы бы́сте,  нетлѣ́нїемъ и҆ чꙋдесы̀ просла́вистесѧ, ꙗ҆́кѡ оу҆ченицы̀  бж҃їѧ бл҃года́ти. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
На́ше спасе́нїе, ꙗ҆́коже восхотѣ́лъ є҆сѝ, сп҃се,  оу҆стро́ити, прославлѧ́еши твоѧ̑ оу҆го́дники чꙋдесы̀,  вопїю́щыѧ тѝ: ѻ҆тє́цъ на́шихъ бж҃е, бл҃гослове́нъ є҆сѝ. 
Воли́телѧ ми́лости, є҆го́же родѝ мт҃и, моли́те,  ст҃і́и хрⷭ҇то́вы ст҃и́телїе, пе́тре, а҆леѯі́е, і҆ѡ́но,  фїлі́ппе и҆ є҆рмоге́не, и҆зба́вити на́съ ѿ прегрѣше́нїй,  и҆ бѣ́дъ, и҆ ѕѡ́лъ, зовꙋ́щихъ: ѻ҆тє́цъ на́шихъ бж҃е,  бл҃гослове́нъ є҆сѝ. (с. 130) 
Сокро́вище спасе́нїѧ, и҆ и҆сто́чникъ и҆сцѣле́нїѧ,  наста́вницы покаѧ́нїѧ вы̀ є҆стѐ, бж҃їи оу҆гѡ́дницы,  вопїю́щымъ: ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Сокро́вище спасе́нїѧ, и҆ и҆сто́чникъ нетлѣ́нїѧ  тебѐ ро́ждшꙋю, и҆ сто́лпъ оу҆твержде́нїѧ, и҆ две́рь  покаѧ́нїѧ вопїю́щымъ показа̀: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
По́мощи ва́шеѧ тре́бꙋющыѧ не пре́зрите, ст҃і́и  ѻ҆тцы̀ и҆ наста́вницы правосла́вїѧ, пою́щыѧ и҆  превозносѧ́щыѧ хрⷭ҇та̀ во вѣ́ки. 
Неможе́нїе дꙋ́шъ на́шихъ и҆сцѣлѧ́ете, и҆ ѿ  тѣле́сныхъ болѣ́зней возставлѧ́ете вопїю́щихъ, и҆  превозносѧ́щихъ хрⷭ҇та̀ во вѣ́ки. 
И҆сцѣле́нїй бога́тство и҆сточа́ете къ ва́мъ  притека́ющымъ бж҃їимъ оу҆го́дникѡмъ, и҆ вѣ́рнѡ пою́щымъ и҆  превозносѧ́щымъ хрⷭ҇та̀ во вѣ́ки. 
Бг҃оро́диченъ: 
Напа̑стныѧ ты̀ прило́ги ѿгонѧ́еши, и҆ стра̑стныѧ  нахо́ды, дв҃о: ꙗ҆́кѡ да тѧ̀ пое́мъ, и҆ превозно́симъ чⷭ҇тꙋю  во вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Точе́нїѧ сле́зъ не пре́зрите, мо́лимъ ва́съ, ст҃і́и  ѻ҆тцы̀, пе́тре, а҆леѯі́е, і҆ѡ́но, фїлі́ппе и҆  є҆рмоге́не, всѣ̑мъ оу҆тѣше́нїе пода́ти блажа́щымъ ва́съ. 
Ра́дости сердца̀ на̑ша и҆спо́лните, ва́шими къ бг҃ꙋ  моли́твами, ст҃і́и ѻ҆тцы̀, и҆ застꙋ́пницы те́плїи. 
Свѣти́льницы пресвѣ́тлїи, трⷪ҇цы побо́рницы,  пе́тре, а҆леѯі́е, і҆ѡ́но, фїлі́ппе и҆ є҆рмоге́не, трꙋды̑  и҆ пѡ́двиги ва́шими, (с. 131) мра́къ невѣ́дѣнїѧ  ѿгонѧ́шесѧ, благовѣ́рнѡ ва́съ оу҆блажа́ющихъ. 
Бг҃оро́диченъ: 
Свѣ́та твоегѡ̀ зарѧ́ми просвѣтѝ, дв҃о, мра́къ  невѣ́дѣнїѧ ѿгонѧ́ющи, и҆ лю́тыхъ бѣ́дъ спаса́ющи, и҆̀же  благовѣ́рнѡ бцⷣꙋ тѧ̀ и҆сповѣ́дающихъ. 
Свѣти́ленъ: 
Свѣтоза̑рныѧ свѣти́льники, па́че со́лнечныхъ  лꙋ́чь, ѿ свѣтонача́льныѧ трⷪ҇цы, и҆ трисо́лнечныѧ  є҆ди́ницы, па́че є҆стества̀ смѣ́шєны, бг҃онѡ́сныѧ  восхва́лимъ ѻ҆тцы̀. 
Два́жды. 
Бг҃оро́диченъ: 
Тебѐ пѣ́сньми немо́лчными оу҆блажа́емъ, дв҃о,  ꙗ҆́же ѿ трⷪ҇цы є҆ди́наго во чре́вѣ прїе́мши, бцⷣе,  бжⷭ҇твенными рꙋка́ми пресꙋ́щное сло́во носи́вши, непрело́жнѡ  и҆ неизмѣ́ннѡ. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
И҆мѣ́ѧй дꙋ́шꙋ ми́лостивꙋ, ꙳ и҆ чи́стъ по́мыслъ, и҆  се́рдце несмꙋще́нно, ꙳ и҆ вѣ́рꙋ непоро́чнꙋ, ꙳ и҆ любо́вь  нелицемѣ́рнꙋ, ꙳ оу҆чи́тельство и҆зрѧ́дно, ꙳ и҆  ст҃и́тельства досто́инство, ꙳ и҆ ны́нѣ ликѡ́мъ ст҃и́телей  сопричта́лсѧ є҆сѝ на нб҃сѣ́хъ. ꙳ сегѡ̀ ра́ди почита́емъ  тѧ̀, ст҃и́телю пе́тре, ꙳ свѧще́нными пѣ́сньми благоче́стнѡ  всѝ оу҆блажа́емъ. 
Ѽ пречестны́й ѻ҆́ч҃е, ꙳ досточꙋ́дне премꙋ́дре  а҆леѯі́е, ꙳ ты̀ и҆́ноческимъ житїе́мъ бг҃ꙋ оу҆годи́лъ  є҆сѝ. ꙳ тѧ̀ бг҃ъ пре́жде и҆збра̀ ѿ ю҆́ности ꙳ па́стырѧ  ѻ҆вца́мъ словє́снымъ, и҆ оу҆чи́телѧ вели́ка: ꙳ ты̀  свѧще́нникѡмъ наказа́тель ꙗ҆ви́лсѧ є҆сѝ, ꙳ и҆ все́й  странѣ̀ рѡссі́йстѣй ѕвѣзда̀ пресвѣ́тлаѧ, ꙳ ѡ҆сїѧва́ющи  чꙋдесы̀ всѣ́хъ, ꙳ вѣ́рою припа́дающихъ къ ра́цѣ моще́й  твои́хъ. ꙳ тѣ́мъ первост҃и́телей ли́къ тѧ̀ воспрїѧ́тъ: ꙳ съ  ни́миже моли́сѧ, ꙳ просѧ̀ ста́дꙋ твоемꙋ̀ грѣхѡ́въ  ѡ҆ставле́нїе. 
Ѻ҆́ч҃е і҆ѡ́но бг҃омꙋ́дре ст҃и́телю, ꙳ ты̀ и҆змла́да  хрⷭ҇та̀ возлюби́въ, ꙳ и҆ тогѡ̀ любвѝ прилѣпи́лсѧ є҆сѝ, ꙳  и҆ ѿ негѡ̀ (с. 132) прест҃а́гѡ дх҃а ꙳ бжⷭ҇твенными зарѧ́ми  се́рдце твоѐ просвѣти́въ, ꙳ свѣтови́дѣнъ вои́стиннꙋ  бы́лъ є҆сѝ. ꙳ тѣ́мже и҆̀же ко хра́мꙋ твоемꙋ̀  притека́ющыѧ, ꙳ проше́нїѧ ко спасе́нїю сподо́би, ꙳ и҆ молѝ  хрⷭ҇та̀ бг҃а, спаси́сѧ дꙋша́мъ на́шымъ. 
Тече́нїе соверши́лъ є҆сѝ, ꙳ и҆ вѣ́рꙋ соблю́лъ  є҆сѝ, ꙳ ст҃и́телю бл҃же́нне фїлі́ппе: ꙳ сегѡ̀ ра́ди  хрⷭ҇то́съ тѧ̀ вѣнча̀ свѣ́тлымъ вѣнце́мъ пра́вды ꙳ и҆  оу҆красѝ твоѐ и҆сповѣ́данїе, досточꙋ́дне. ꙳ тѣ́мъ  нбⷭ҇ное наслѣ́дїе прїе́мъ, ꙳ сп҃сꙋ моли́сѧ ѡ҆  воспѣва́ющихъ па́мѧть твою̀. 
Гла́съ з҃:  
Сотвори́те въ пѣ́снехъ сꙋ́дъ напи́санъ: сла́ва сїѧ̀  бꙋ́детъ вели́комꙋ є҆рмоге́нꙋ, то́й бо є҆́сть правосла́вїѧ  ревни́тель и҆ всеѧ̀ рꙋсѝ храни́тель, ꙗ҆́кѡ ѻ҆ре́лъ,  птенцы̀ своѧ̑ покрыва́ѧй. 
Гла́съ и҃: 
Ѽ пречестні́и досточꙋ́днїи ѻ҆тцы̀, пе́тре,  а҆леѯі́е, і҆ѡ́но, фїлі́ппе и҆ є҆рмоге́не! ꙳порꙋче́нный  ва́мъ тала́нтъ оу҆мно́живше, ꙳ ра́дости сподо́бистесѧ гдⷭ҇а  своегѡ̀, ꙳ и҆ ны́нѣ предстоитѐ съ ли̑ки ст҃и́телей, ꙳  оу҆кра́шени бл҃года́тїю бжⷭ҇твеннагѡ сїѧ́нїѧ. ꙳ тѣ́мже  вѣ́рою и҆ любо́вїю ꙳ пресвѣ́тлꙋю ва́шꙋ па́мѧть  восхвалѧ́емъ, ꙳ хрⷭ҇та̀ велича́юще, ꙳ просла́вльшаго своѧ̑  оу҆го́дники. 
Сла́ва, гла́съ ѕ҃: 
До́брїи рабѝ, блазі́и и҆ вѣ́рнїи, и҆ до́брїи  дѣ́латели вїногра́да хрⷭ҇то́ва, вы̀ тѧготꙋ̀ дневнꙋ́ю  понеслѝ є҆стѐ, и҆ да́нный ва́мъ тала́нтъ возрасти́вше, и҆  по ва́съ прише́дшымъ не зави́дѣвше. тѣ́мже и҆ две́рь  нбⷭ҇наѧ ва́мъ ѿве́рзесѧ, вни́дите въ ра́дость влⷣки  хрⷭ҇та̀, молѧ́щесѧ ѡ҆ на́съ, ст҃і́и оу҆чи́телїе. 
И҆ ны́нѣ: Бцⷣе, ты̀ є҆сѝ лоза̀ и҆́стиннаѧ: 
На лїтꙋргі́и, Бл҃жє́нна, пѣ́снь г҃-ѧ и҆ ѕ҃-ѧ.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ ко є҆вре́ємъ, зача́ло тл҃є.  А҆ллилꙋ́їа: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. Сті́хъ: Вни́демъ въ  селє́нїѧ є҆гѡ̀: Є҆ѵⷢ҇лїе матѳе́а, зача́ло а҃і.  Прича́стенъ: Ра́дꙋйтесѧ, пра́веднїи: 


(с. 133) 
Мѣ́сѧца тогѡ́же въ ѕ҃-й де́нь. 
Ст҃а́гѡ и҆ сла́внагѡ а҆пⷭ҇ла ѳѡмы̀. 
На вече́рни пое́мъ, Блаже́нъ мꙋ́жъ, а҃ а҆нтїфѡ́нъ. 
На Гдⷭ҇и, воззва́хъ, стїхи̑ры, на и҃, гла́съ д҃. Поⷣ:  Ꙗ҆́кѡ до́блѧ: 
Ребрꙋ̀ прикоснꙋ́всѧ, ꙳ всебл҃же́нне, влⷣчню, ꙳ до́брыхъ  пости́глъ є҆сѝ кра́йнѣйшее: ꙳ ꙗ҆́кѡ бо гꙋ́ба во́ды ѿтꙋ́дꙋ  поче́рплъ є҆сѝ ꙳ и҆сто́чникъ бл҃ги́хъ, ꙳ и҆ жи́знь вѣ́чнꙋю, ꙳ и҆  напои́лъ є҆сѝ и҆зсѡ́хшаѧ сердца̀ невѣ́дѣнїемъ, ꙳ бжⷭ҇твеннагѡ  бг҃овѣ́дѣнїѧ ꙳ и҆сточа́ѧ догма́ты. 
Три́жды. 
Вѣ́рнымъ невѣ́рствїемъ твои́мъ, ꙳ вѣ́рныхъ и҆звѣсти́лъ  є҆сѝ, ꙳ ꙗ҆́кѡ бг҃а и҆ гдⷭ҇а всеѧ̀ тва́ри, ꙳ наче́нъ  бг҃осло́вити, ꙳ пло́ть поне́сшаго на́съ ра́ди земны́хъ, ꙳ и҆ крⷭ҇тъ  же и҆ сме́рть претерпѣ́вшаго, ꙳ и҆ пронзе́нїе гвозде́й, ꙳ и҆  вопїе́мъ ре́бръ прободе́нїе, ꙳ ѿ ни́хже жи́знь почерпа́емъ. 
Три́жды. 
Ѳѡма̀ чꙋ́дный ꙳ и҆сто́чникъ ѿве́рзе догма́тѡвъ, ꙳ влⷣко  бг҃омꙋ́дрымъ: ꙳ ребрꙋ́ бо прикоснꙋ́всѧ твоемꙋ̀, ꙳ сꙋгꙋ́бꙋ  дѣ́йствꙋ, ꙳ сꙋществы̀ сꙋгꙋ́быми подо́бнѡ наꙋчи́всѧ и҆ возопѝ: ꙳  ты̀ бг҃ъ мо́й є҆сѝ и҆ влⷣка, ꙳ ты̀ и҆ гдⷭ҇ь сла́вы, ꙳ менє̀  ра́ди пло́ть бы́въ. 
Два́жды. 
Сла́ва, гла́съ ѕ҃: Стꙋді́тово: 
Ꙗ҆́кѡ слꙋга̀ сло́ва, и҆ неизрече́ннагѡ воплоще́нїѧ є҆гѡ̀,  глꙋбинꙋ̀ мꙋ́дрости поче́рплъ є҆сѝ, ѳѡмо̀ а҆пⷭ҇ле: тро́стїю бо  крⷭ҇та̀, возводѧ̀ и҆зъ глꙋбины̀ пре́лести, дꙋ́шы оу҆лови́лъ  є҆сѝ. ѿню́дꙋже мре́жею твои́хъ догма́тѡвъ всю̀ просвѣти́лъ  є҆сѝ вселе́ннꙋю, и҆ свѣ́томъ зна́нїѧ і҆нді́анъ (с. 134)  помрачє́нныѧ дꙋ́шы просвѣти́лъ є҆сѝ. тѣ́мъ сла́вы хрⷭ҇то́вы  свѣ́тлѡ наслажда́ѧсѧ, того̀ молѝ поми́ловати дꙋ́шы на́шѧ. 
И҆ ны́нѣ, бг҃оро́диченъ: Кто̀ тебѐ не оу҆блажи́тъ: 
Вхо́дъ. Прокі́менъ днѐ. Чтє́нїѧ трѝ. 
Ѿ собо́рнагѡ посла́нїѧ і҆ѡа́ннова чте́нїе. 
[Глава̀ а҃] Є҆́же бѣ̀ и҆спе́рва, є҆́же слы́шахомъ, є҆́же  ви́дѣхомъ ѻ҆чи́ма на́шима, є҆́же оу҆зрѣ́хомъ, и҆ рꙋ́ки на́шѧ  ѡ҆сѧза́ша, ѡ҆ словесѝ живо́тнѣмъ: и҆ живо́тъ ꙗ҆ви́сѧ, и҆  ви́дѣхомъ, и҆ свидѣ́тельствꙋемъ, и҆ возвѣща́емъ ва́мъ живо́тъ  вѣ́чный, и҆́же бѣ̀ оу҆ ѻ҆ц҃а̀, и҆ ꙗ҆ви́сѧ на́мъ: є҆́же  ви́дѣхомъ и҆ слы́шахомъ, повѣ́даемъ ва́мъ, да и҆ вы̀ ѻ҆бще́нїе  и҆́мате съ на́ми: ѻ҆бще́нїе же на́ше со ѻ҆ц҃е́мъ и҆ съ сн҃омъ  є҆гѡ̀ і҆и҃сомъ хрⷭ҇то́мъ. И҆ сїѧ̑ пи́шемъ ва́мъ, да ра́дость ва́ша  бꙋ́детъ и҆спо́лнена. И҆ сїѐ є҆́сть ѡ҆бѣтова́нїе, є҆́же  слы́шахомъ ѿ негѡ̀, и҆ повѣ́даемъ ва́мъ, ꙗ҆́кѡ бг҃ъ свѣ́тъ  є҆́сть, и҆ тмы̀ въ не́мъ нѣ́сть ни є҆ди́ныѧ. А҆́ще рече́мъ,  ꙗ҆́кѡ ѻ҆бще́нїе и҆́мамы съ ни́мъ, и҆ во тмѣ̀ хо́димъ, лже́мъ, и҆  не твори́мъ и҆́стины: а҆́ще же во свѣ́тѣ хо́димъ, ꙗ҆́коже са́мъ  то́й є҆́сть во свѣ́тѣ, ѻ҆бще́нїе и҆́мамы дрꙋ́гъ ко дрꙋ́гꙋ, и҆  кро́вь і҆и҃са хрⷭ҇та̀, сн҃а є҆гѡ̀, ѡ҆чища́етъ на́съ ѿ всѧ́кагѡ  грѣха̀. 
Ѿ собо́рнагѡ посла́нїѧ і҆а́кѡвлѧ чте́нїе. 
[Глава̀ а҃] І҆а́кѡвъ, бг҃ꙋ и҆ гдⷭ҇ꙋ і҆и҃сꙋ хрⷭ҇тꙋ̀ ра́бъ,  ѻ҆бѣмана́десѧте колѣ́нома, и҆̀же въ разсѣ́ѧнїи, ра́доватисѧ.  Всѧ́кꙋ ра́дость и҆мѣ́йте, бра́тїе моѧ̑, є҆гда̀ во и҆скꙋшє́нїѧ  впа́даете разли̑чна: вѣ́дѧще, ꙗ҆́кѡ и҆скꙋше́нїе ва́шеѧ вѣ́ры  содѣ́ловаетъ терпѣ́нїе: терпѣ́нїе же дѣ́ло соверше́нно да  и҆́мать, ꙗ҆́кѡ да бꙋ́дете соверше́ни и҆ всецѣ́ли, ни въ че́мже  лише́ни. А҆́ще же кто̀ ѿ ва́съ лише́нъ є҆́сть премꙋ́дрости, да  про́ситъ ѿ даю́щагѡ бг҃а всѣ̑мъ нелицепрїе́мнѣ, и҆ не  поноша́ющагѡ, и҆ да́стсѧ є҆мꙋ̀. Да про́ситъ же вѣ́рою, ничто́же  (с. 134) сꙋмнѧ́сѧ: сꙋмнѧ́йсѧ бо оу҆подо́бисѧ волне́нїю морско́мꙋ,  вѣ́тры возмета́емꙋ и҆ развѣва́емꙋ. Да не мни́тъ бо человѣ́къ  ѻ҆́нъ, ꙗ҆́кѡ прїи́метъ что̀ ѿ бг҃а. Мꙋ́жъ двоедꙋ́шенъ,  неꙋстро́енъ во всѣ́хъ пꙋте́хъ свои́хъ. Да хва́литсѧ же бра́тъ  смире́нный въ высотѣ̀ свое́й: бога́тый же во смире́нїи свое́мъ,  занѐ ꙗ҆́коже цвѣ́тъ травны́й мимои́детъ: возсїѧ́ бо со́лнце со  зно́емъ, и҆ и҆зсꙋшѝ травꙋ̀, и҆ цвѣ́тъ є҆ѧ̀ ѿпадѐ, и҆  бл҃голѣ́пїе лица̀ є҆ѧ̀ поги́бе: си́це и҆ бога́тый въ хожде́нїи  свое́мъ оу҆вѧда́етъ. Блаже́нъ мꙋ́жъ, и҆́же претерпи́тъ  и҆скꙋше́нїе, занѐ и҆скꙋ́сенъ бы́въ, прїи́метъ вѣне́цъ жи́зни,  є҆го́же ѡ҆бѣща̀ бг҃ъ лю́бѧщымъ є҆го̀. 
Ѿ собо́рнагѡ посла́нїѧ і҆ꙋ́дина чте́нїе. 
[Глава̀ а҃] І҆ꙋ́да і҆и҃сꙋ хрⷭ҇тꙋ̀ ра́бъ, бра́тъ же і҆а́кѡвꙋ,  сꙋ́щымъ ѡ҆ бз҃ѣ ѻ҆ц҃ѣ̀ ѡ҆свѧщє́ннымъ, і҆и҃съ хрⷭ҇то́мъ  соблюдє́ннымъ зва̑ннымъ: ми́лость ва́мъ, и҆ ми́ръ, и҆ любы̀ да  оу҆мно́житсѧ. Возлю́бленнїи, всѧ́ко тща́нїе творѧ̀ писа́ти ва́мъ  ѡ҆ ѻ҆́бщемъ спасе́нїи ва́шемъ, нꙋ́ждꙋ воз̾имѣ́хъ писа́ти ва́мъ,  молѧ̀ подвиза́тисѧ ѡ҆ преда́ннѣй вѣ́рѣ ст҃ы̑мъ є҆ди́ною.  Привнидо́ша ко нѣ́цыи человѣ́цы, (дре́вле пред̾ꙋста́вленнїи на  сїѐ ѡ҆сꙋжде́нїе,) нечести́вїи, бг҃а на́шегѡ бл҃года́ть  прелага́ющїи въ скве́рнꙋ, и҆ є҆ди́нагѡ влⷣки бг҃а, и҆ гдⷭ҇а  на́шегѡ і҆и҃са хрⷭ҇та̀ ѿмета́ющїисѧ. Воспомѧнꙋ́ти же ва́мъ хощꙋ̀,  вѣ́дꙋщымъ и҆ ва́мъ є҆ди́ною сїѐ, ꙗ҆́кѡ гдⷭ҇ь лю́ди ѿ землѝ  є҆гѵ́петскїѧ спасѐ, послѣдѝ невѣ́ровавшыѧ погꙋбѝ: а҆́ггелы же  не соблю́дшыѧ своегѡ̀ нача́льства, но ѡ҆ста́вльшыѧ своѐ жили́ще,  на сꙋ́дъ вели́кагѡ днѐ, оу҆́зами вѣ́чными подъ мра́комъ  соблюдѐ. Ꙗ҆́коже содо́ма и҆ гомо́рра, и҆ ѻ҆крє́стныѧ и҆́хъ  гра́ды, подо́бнымъ и҆̀мъ ѻ҆́бразомъ преблꙋди́вшѧ, и҆ ходи́вшѧ въ  слѣ́дъ пло́ти и҆ны́ѧ, предлежа́тъ въ показа́нїе ѻ҆гнѧ̀ вѣ́чнагѡ  (с. 136) сꙋ́дъ под̾е́мше. Вы́ же, возлю́бленнїи, помина́йте  глаго́лы преждеречє́нныѧ ѿ а҆пⷭ҇лъ гдⷭ҇а на́шегѡ і҆и҃са хрⷭ҇та̀:  занѐ глаго́лахꙋ ва́мъ, ꙗ҆́кѡ въ послѣ́днее вре́мѧ бꙋ́дꙋтъ  рꙋга́тели, по свои́хъ по́хотехъ ходѧ́ще и҆ нече́стїихъ. Сі́и сꙋ́ть  ѿдѣлѧ́юще себѐ (ѿ є҆ди́ности вѣ́ры, и҆ сꙋ́ть) тѣле́сни,  дꙋ́ха не и҆мꙋ́ще. Вы́ же, возлю́бленнїи, ст҃о́ю ва́шею вѣ́рою  назида́юще себѐ, дх҃омъ ст҃ы́мъ молѧ́щесѧ, са́ми себѐ въ любвѝ  бж҃їей соблюда́йте, ждꙋ́ще ми́лости гдⷭ҇а на́шегѡ і҆и҃са хрⷭ҇та̀,  въ жи́знь вѣ́чнꙋю. И҆ ѻ҆́вѣхъ оу҆́бѡ ми́лꙋйте разсꙋжда́юще:  ѻ҆́вѣхъ же стра́хомъ спаса́йте, ѿ ѻ҆гнѧ̀ восхища́юще.  ѡ҆блича́йте же съ боѧ́знїю, ненави́дѧще и҆ ꙗ҆́же ѿ пло́ти  ѡ҆скверне́нꙋю ри́зꙋ. Могꙋ́щемꙋ же сохрани́ти вы̀ безъ грѣха̀, и҆  безъ скве́рны, и҆ поста́вити предъ сла́вою свое́ю непоро́чныхъ въ  ра́дости, є҆ди́номꙋ премꙋ́дромꙋ бг҃ꙋ и҆ сп҃сꙋ на́шемꙋ, і҆и҃сомъ  хрⷭ҇то́мъ гдⷭ҇емъ на́шимъ, сла́ва и҆ вели́чїе, держа́ва и҆ вла́сть,  пре́жде всегѡ̀ вѣ́ка, и҆ ны́нѣ, и҆ во всѧ̑ вѣ́ки. а҆ми́нь. 
А҆́ще настоѧ́тель и҆зво́литъ пѣ́ти лїті́ю: стїхи́ра хра́ма,  и҆ а҆пⷭ҇ла, гла́съ д҃. Подо́бенъ: Ꙗ҆́кѡ до́блѧ: 
Тро́стїю бл҃года́ти, ꙳ ѿ глꙋбины̀ сꙋ́етства ꙳ человѣ́ки  и҆звле́клъ є҆сѝ, досточꙋ́дне, ꙳ оу҆чи́телѧ ма́нїемъ ꙳  повинꙋ́всѧ, ѳѡмо̀, ꙳ просвѣ́щшагѡ по всемꙋ̀ твоѐ разꙋмѣ́нїе, ꙳  и҆ а҆пⷭ҇ла, и҆ че́стна бг҃оглаго́льника, ꙳ тѧ̀, всебл҃же́нне,  показа́вша, ꙳ тогѡ̀ непостижи́магѡ бжⷭ҇тва̀. 
Дх҃а сїѧ́нїе на тѧ̀ сни́де ꙳ во ѻ҆́гненнѣ ви́дѣ, ꙳ и҆ тѧ̀  бл҃же́нне, бжⷭ҇твенное прїѧ́телище содѣ́ла, ꙳ ско́рѡ ѿгонѧ́ща  безбо́жїѧ мглꙋ̀, ꙳ и҆ мі́ръ просвѣща́юща ꙳ сїѧ́нїемъ всемꙋ́дрыхъ  твои́хъ слове́съ, ꙳ тайноглаго́льниче, ꙳ а҆пⷭ҇лѡвъ оу҆краше́нїе, ꙳  хрⷭ҇то́въ самови́дче бл҃же́нне. 
Мо́лнїѧми проповѣ́данїѧ, ꙳ во тмѣ̀ сѣдѧ́щыѧ ꙳  невѣ́дѣнїѧ, сла́вне, просвѣти́въ, ꙳ показа́лъ є҆сѝ сы́ны ꙳  влⷣки (с. 137) и҆ бг҃а вѣ́ры ра́ди. ꙳ є҆гѡ́же стрⷭ҇тє́мъ  ревнова́лъ є҆сѝ и҆ сме́рти, ꙳ и҆ сла́вы бы́лъ є҆сѝ  наслѣ́дникъ, ꙳ ꙗ҆́кѡ мꙋ́дръ и҆ бг҃оглаго́ливъ, ꙳ ꙗ҆́кѡ  оу҆чени́къ и҆́стины. 
Сла́ва, гла́съ в҃: 
Ѡ҆ста́вивъ зємна́ѧ, послѣ́довалъ є҆сѝ хрⷭ҇тꙋ̀, и҆  зна́менавсѧ дохнове́нїемъ ст҃а́гѡ дх҃а, по́сланъ бы́въ ѿ негѡ̀ въ  ꙗ҆зы́ки поги́бшыѧ, ѡ҆браща́ти человѣ́ки во свѣ́тъ бг҃озна́нїѧ,  а҆пⷭ҇ле ѳѡмо̀, и҆ сконча́въ по́двиги бжⷭ҇твенныѧ твоеѧ̀ стра́сти и҆  мꙋ́къ разли́чныхъ, дꙋ́шꙋ твою̀ хрⷭ҇тꙋ̀ пре́далъ є҆сѝ: того̀  молѝ, всебл҃же́нне, дарова́ти на́мъ ве́лїю ми́лость. 
И҆ ны́нѣ, бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ подъ кро́вомъ твои́мъ. 
На стїхо́внѣ стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Ꙗ҆́коже би́сера тѧ̀, ꙳ и҆зъ пꙋчи́ны и҆з̾ѧ́тъ мїрска́гѡ  смꙋще́нїѧ ꙳ хрⷭ҇то́съ чл҃вѣколю́бецъ, ꙳ тобо́ю ѡ҆богати́въ  ѡ҆бнища́вшыѧ, ꙳ и҆ нището́ю лю́тыхъ ѡ҆держи́мыѧ, ꙳ ѳѡмо̀ а҆пⷭ҇ле. ꙳  тѣ́мъ тѧ̀ оу҆блажа́емъ, ꙳ и҆ всепра́зднственнꙋю па́мѧть твою̀ во  хвале́нїи сла́вимъ, ꙳ благоче́стнѡ тѧ̀ почита́юще. 
Сті́хъ: Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. 
І҆нді́йскꙋю просвѣти́лъ є҆сѝ всю̀ зе́млю, свѧще́ннѣйше,  ꙳ и҆ бг҃ови́дче а҆пⷭ҇ле: ꙳ просвѣти́въ бо всѧ̑, ꙳ сы́ны содѣ́лалъ  є҆сѝ свѣ́та и҆ днѐ ꙳ тѣ́хъ въ дꙋ́сѣ, мꙋ́дре. ꙳ і҆́дѡльскїѧ же  хра́мы низложи́въ, ꙳ воздви́глъ же є҆сѝ бл҃года́тїю, ꙳ бг҃а въ  сла́вꙋ и҆ хвалꙋ̀, цє́ркви, бл҃же́нне ꙳ моли́твенниче ѡ҆ дꙋша́хъ  на́шихъ. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀  є҆гѡ̀ возвѣща́етъ тве́рдь. 
Рꙋко́ю любопы́тною ꙳ бжⷭ҇твєнныѧ ре́бра и҆спыта́въ, ꙳ и҆  гвозде́й ꙗ҆́звы, ꙳ ꙗ҆̀же безсме́ртный на́съ ра́ди под̾ѧ́тъ, ꙳  (с. 138) и҆ невѣ́рїе преложи́въ ра́достнѣ во благовѣ́рїе, ꙳  ѳѡмо̀, возопи́лъ є҆сѝ: ꙳ ты̀ є҆сѝ бг҃ъ и҆ гдⷭ҇ь, ꙳ и҆ тѧ̀  сла́влю чл҃вѣколю́бче, ꙳ стрⷭ҇тьмѝ и҆сточи́вшаго вѣ̑рнымъ  безстра́стїе. 
Сла́ва, гла́съ ѕ҃. А҆нато́лїево: 
Бжⷭ҇твєнныѧ ви́дѧ хрⷭ҇то́вы мꙋ́дрѡсти, оу҆́мный показа́лсѧ  є҆сѝ крати́ръ та́инственнѡ, ѳѡмо̀ а҆пⷭ҇ле, въ не́мже вѣ́рныхъ  дꙋ́шы веселѧ́тсѧ: бжⷭ҇твенною бо мре́жею дх҃а лю́ди возвле́клъ  є҆сѝ и҆зъ глꙋбины̀ ѿча́ѧнїѧ. тѣ́мже ѡ҆ сїѡ́на ꙗ҆́кѡ рѣка̀  бл҃года́ти и҆зше́лъ є҆сѝ, твоѧ̑ и҆сточа́ющаѧ бжⷭ҇твєнныѧ  догма́ты во всю̀ тва́рь. тѣ́мъ хрⷭ҇то́вымъ стрⷭ҇те́мъ подо́бѧсѧ,  въ ре́бра прободе́нъ бы́лъ є҆сѝ, во мра́къ вше́дъ нетлѣ́нїѧ:  того̀ молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀:  Тропа́рь, гла́съ г҃: 
А҆пⷭ҇ле ст҃ы́й ѳѡмо̀, молѝ ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
И҆лѝ се́й, гла́съ в҃: 
Оу҆ч҃ни́къ хрⷭ҇то́въ бы́въ, бжⷭ҇твеннагѡ собо́ра  а҆пⷭ҇льскагѡ соприча́стникъ: невѣ́рствїемъ бо хрⷭ҇то́во  воскресе́нїе и҆звѣсти́въ, и҆ тогѡ̀ пречⷭ҇тꙋю стрⷭ҇ть ѡ҆сѧза́нїемъ  оу҆вѣ́ривъ, ѳѡмо̀ всехва́льне: и҆ ны́нѣ на́мъ просѝ ми́ра и҆  ве́лїѧ ми́лости. 
Сла́ва, и҆ ны́нѣ, бг҃оро́диченъ: 
На оу҆́трени на Бг҃ъ гдⷭ҇ь, тропа́рь два́жды. Сла́ва, и҆  ны́нѣ, бг҃оро́диченъ воскрⷭ҇нъ. По а҃-й стїхоло́гїи сѣда́ленъ,  гла́съ є҃. Подо́бенъ: Собезнача́льное сло́во: 
А҆пⷭ҇ла всѝ и҆ оу҆ч҃ника̀ хрⷭ҇то́ва восхва́лимъ пѣ́сньми  въ па́мѧть є҆гѡ̀: бг҃олѣ́пнѡ бо на̑ша помышлє́нїѧ, то́й ꙗ҆́звы  гвозде́й ѡ҆сѧза́въ, и҆звѣ́стнꙋю вѣ́рꙋ и҆зыска́въ, оу҆твердѝ въ  мі́рѣ, и҆ мо́литъ сп҃са, поми́ловатисѧ дꙋша́мъ на́шымъ. 
Два́жды. (с. 139) 
Сла́ва, и҆ ны́нѣ, бг҃оро́диченъ: 
И҆зъ тебє̀ воплоще́ннаго бг҃а и҆ гдⷭ҇и, на́съ ра́ди  и҆стлѣ́вшихъ согрѣше́ньми, того̀ молѝ при́снѡ, оу҆ще́дрити ны̀,  и҆ ѿврати́ти ꙗ҆́рость и҆ гнѣ́въ є҆гѡ̀, чⷭ҇таѧ, ѿ вопїю́щихъ  вѣ́рою непреста́ннѡ вели̑чїѧ твоѧ̑, бл҃года́тнаѧ. 
По в҃-й стїхоло́гїи сѣда́ленъ, гла́съ д҃. Подо́бенъ:  Вознесы́йсѧ: 
Ѡ҆сѧза́въ ре́бра сп҃сѡва, и҆ поче́рпъ ѿ ни́хъ бж҃їй  ра́зꙋмъ, сла́вне а҆пⷭ҇ле, земны̑ѧ привле́клъ є҆сѝ невѣ́рїемъ  твои́мъ вѣ̑рныѧ на вѣ́рꙋ: ко́пїѧми же бодо́мь по всемꙋ̀ тѣ́лꙋ,  просвѣща́еши всѣ́хъ дꙋ́шы, похвалѧ́ющихъ ст҃о́е оу҆спе́нїе  твоѐ. 
Два́жды. 
Сла́ва, и҆ ны́нѣ, бг҃оро́диченъ: 
Наде́ждо непосты́днаѧ надѣ́ющихсѧ на тѧ̀, є҆ди́на ро́ждшаѧ  па́че є҆стества̀ пло́тїю хрⷭ҇та̀ бг҃а на́шего: того̀ со ст҃ы́ми  а҆пⷭ҇лы молѝ, пода́ти вселе́ннѣй ѡ҆чище́нїе прегрѣше́нїй, и҆  всѣ̑мъ на́мъ пре́жде конца̀ житїѧ̀ и҆справле́нїе. 
По полѷеле́и сѣда́ленъ, гла́съ г҃. Подо́бенъ: Бж҃їей  вѣ́рѣ. 
Бж҃їѧ дх҃а свѣтозаре́нїемъ тмꙋ̀ разрꙋши́лъ є҆сѝ  многобо́жїѧ, и҆ вѣ́рныхъ сердца̀ просвѣти́лъ є҆сѝ, воспѣ́въ  спасє́ннаѧ повелѣ̑нїѧ, а҆пⷭ҇ле ѳѡмо̀ премꙋ́дре: хрⷭ҇та̀ бг҃а  молѝ, дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Кі́йждо и҆дѣ́же спаса́етсѧ, та́мѡ пра́веднѡ и҆ притека́етъ:  и҆ ко́е и҆но́е таково́е прибѣ́жище, ꙗ҆́кѡ ты̀, бцⷣе,  покрыва́ющее дꙋ́шы на́шѧ; 
Степє́нна, а҃-й а҆нтїфѡ́нъ д҃-гѡ гла́са. Прокі́менъ гла́съ  д҃: Во всю̀ зе́млю: Сті́хъ: Нб҃са̀ повѣ́даютъ: Всѧ́кое  дыха́нїе: Є҆ѵⷢ҇лїе і҆ѡа́нна, зача́ло ѯ҃з. 
По н҃-мъ ѱалмѣ̀ стїхи̑ры, гла́съ д҃: 
Хрⷭ҇то́съ вели́кое сл҃нце, лꙋчꙋ́ тѧ многосвѣ́тлꙋю, во  і҆нді́ю посыла́етъ, мра́чнꙋю ле́сть, таи́нниче, вско́рѣ (с. 140)  разгонѧ́юща, ѳѡмо̀ премꙋ́дре а҆пⷭ҇ле, и҆ лю́ди просвѣща́юща,  трⷪ҇цꙋ почита́ти бжⷭ҇твеннꙋю, є҆́юже всѝ сохранѧ́емсѧ. 
Канѡ́нъ бцⷣы, со і҆рмосо́мъ на ѕ҃, и҆ а҆пⷭ҇ла, на и҃,  є҆гѡ́же краегране́сїе: Чꙋде́съ по́лномꙋ ѳѡмѣ̀ дивлю́сѧ.  Ѳеофа́ново: 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы, безстра́стїѧ во  глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ  тѷмпа́нѣ, во оу҆мерщвле́нїи тѣлесѐ побѣ́дное воспою̀ пѣ́нїе. 
Безнача́льна сн҃а бж҃їѧ, бг҃а сло́ва ꙗ҆́вльшагосѧ на землѝ  зра́комъ сꙋ́щимъ по на́мъ, є҆го́же ви́дѣлъ є҆сѝ, сла́вне,  є҆гѡ́же и҆ рꙋ́ки дла́нїю и҆ ребро̀ ѡ҆сѧза́лъ є҆сѝ, оу҆молѝ  спастѝ па́ствꙋ твою̀. 
Зна́тель та́йныхъ, и҆ оу҆трѡ́бы и҆стѧзꙋ́ѧй и҆ сердца̀  и҆спытꙋ́ѧ, бг҃ъ мо́й і҆и҃съ, тѧ̀, ѳѡмо̀ всебл҃же́нне, своегѡ̀  бг҃оѧвле́нїѧ слꙋжи́телѧ и҆ свидѣ́телѧ, и҆ а҆пⷭ҇ла бж҃е́ственна  прїѧ́тъ. 
Во́дъ та́инственныхъ рѣка̀ ты̀ показа́лсѧ є҆сѝ,  напаѧ́ющаѧ, ѳѡмо̀, лицѐ землѝ: цр҃ко́вный же со́нмъ стрꙋѧ́ми  бг҃озна́нїѧ, и҆ шꙋ́момъ дх҃а, многобо́жнꙋю пре́лесть ѿгна́въ  є҆сѝ. 
Бг҃оро́диченъ: 
Сме́рти и҆ тлѝ потреби́тельница сꙋ́щи, нетлѣ́нїѧ  и҆сто́чникъ ро́ждшаѧ хрⷭ҇та̀, бцⷣе всепѣ́таѧ, и҆ безсме́ртїѧ  оу҆краси́вшаго бл҃года́тїю, человѣ́ческое є҆стество̀, пречⷭ҇таѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ, но  тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо  свѧ́тъ, па́че тебє̀, чл҃вѣколю́бче. 
Добродѣ́тели добро́тою благолѣ́пенъ сы́й подо́бѧсѧ,  самови́дче, и҆ чꙋдесы̀, і҆нді́ѡвъ ѕлови́дное свѣ́томъ бжⷭ҇твеннымъ  ѡ҆зари́въ, и҆ вѣ́рою просвѣти́лъ є҆сѝ тѣ́хъ помраче́нїе. (с.  141) 
Заре́ю разже́гсѧ самодѣ́тельствомъ дх҃а, ꙗ҆́кѡ стрѣла̀  бг҃освѣ́тлаѧ по́сланъ бы́лъ є҆сѝ, бг҃опрїѧ́тне, и҆ мі́ръ  просвѣти́лъ є҆сѝ, ѳѡмо̀, чꙋдесы̀. 
Тайнонаꙋче́нъ бжⷭ҇твенныѧ мꙋ́дрости догма́тѡмъ, ꙗ҆́коже  ско́рость мо́лнїи преходѧ́щїѧ, а҆пⷭ҇ле ѳѡмо̀, свѣ́томъ  просвѣти́лъ є҆сѝ мі́ра концы̀. 
Бг҃оро́диченъ: 
Неискꙋсобра́чнаѧ бг҃а пло́тїю ро́ждши, страсте́й прилѡ́ги  коле́блема мѧ̀ оу҆твердѝ: нѣ́сть бо, пречⷭ҇таѧ, ра́звѣ тебє̀  помо́щницы. 
Сѣда́ленъ, гла́съ и҃. Подо́бенъ: Премꙋ́дрости: 
Мре́жею слове́съ бжⷭ҇твенныхъ ры̑бы оу҆лови́въ словє́сныѧ,  сїѧ̑ прине́слъ є҆сѝ нача́токъ бг҃ꙋ на́шемꙋ: и҆ въ хрⷭ҇то́вы  ꙗ҆́звы жела́ѧ ѡ҆блещи́сѧ, подо́бникъ стрⷭ҇ти є҆гѡ̀ ꙗ҆ви́лсѧ  є҆сѝ. тѣ́мъ соше́дшесѧ по до́лгꙋ чти́мъ, а҆пⷭ҇ле сла́вне,  всепра́зднственнꙋю па́мѧть твою̀, и҆ согла́снѡ вопїе́мъ тѝ: молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти, чтꙋ́щымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене  ро́ждшꙋю бг҃а пло́тїю всѝ оу҆блажа́емъ ро́ди человѣ́честїи:  ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца дои́ши  зижди́телѧ и҆ гдⷭ҇а. тѣ́мъ а҆́гг҃льскїй и҆ человѣ́ческїй ро́дъ  досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти,  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во ѻ҆́блацѣ  ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆  спасѐ зовꙋ́щыѧ: сла́ва, хрⷭ҇тѐ, си́лѣ твое́й. (с. 142) 
Велича́йшимъ чꙋде́съ ꙗ҆вле́нїемъ наче́нъ, и҆ догма́тѡвъ  бжⷭ҇твенныхъ сла́вꙋ свѣ́тлѣ и҆злага́ѧ, вселе́ннꙋю ѡ҆б̾ѧ́лъ  є҆сѝ проповѣ́данїемъ взыва́ющꙋ: сла́ва, хрⷭ҇тѐ, си́лѣ твое́й. 
Ꙗ҆́кѡ самови́дца тѧ̀ сло́ва, и҆ те́плаго слꙋжи́телѧ, и҆  тогѡ̀ сла́вы и҆ вели́чествїѧ свидѣ́телѧ, и҆ ꙗ҆́кѡ вѣ́рна  строи́телѧ, и҆ а҆пⷭ҇ла восхвалѧ́емъ тѧ̀, блаже́нне ѳѡмо̀  всече́стне. 
Ꙗ҆́коже невѣ́стный черто́гъ, и҆ ски́нїю нбⷭ҇нꙋю,  ѡ҆снова́нїе на ка́мени краеꙋго́льнѣмъ оу҆тверди́въ, назда́лъ  є҆сѝ, блаже́нне всеприснопа́мѧтне, зовꙋ́щымъ: сла́ва, хрⷭ҇тѐ,  си́лѣ твое́й. 
Бг҃оро́диченъ: 
Зе́млю неѡра́ннꙋю, кла́съ жи́зни воздѣ́лавшꙋю и҆ ѻ҆́блакъ  ле́гкїй, тꙋ́чꙋ жизнода́вца и҆сточи́вшꙋю, всест҃ꙋ́ю дв҃ꙋ и҆менꙋ́емъ,  зовꙋ́ще: сла́ва хрⷭ҇тѐ, си́лѣ твое́й. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ: но мы́ тѧ,  є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀, ѿ но́щи  оу҆́тренююще, воспѣва́емъ тѧ̀, чл҃вѣколю́бче. 
Ѡ҆сїѧ́нъ а҆пⷭ҇ле, сла́вою хрⷭ҇то́вою, и҆ ребро̀ животво́рное  ѡ҆сѧза́въ, поче́рплъ є҆сѝ неизслѣ́димꙋю бг҃осло́вїѧ пꙋчи́нꙋ, и҆  мі́ръ ѡ҆богати́лъ є҆сѝ. 
Не прише́дъ къ пе́рвомꙋ твоемꙋ̀ вхо́дꙋ ѳѡма̀, не вѣ́рꙋѧ же  оу҆ч҃никѡ́мъ, вѣ́ровавъ же послѣдѝ, ра́дꙋѧсѧ, возопѝ, тѧ̀ бг҃а  и҆ гдⷭ҇а возвѣща́ѧ, многоми́лостиве. 
Ꙗ҆́кѡ нб҃о ѡ҆дꙋшевле́нное сла́вꙋ твою̀, хрⷭ҇тѐ, гро́момъ  дꙋхо́внымъ ѳѡма̀ возопѝ, и҆сповѣ́дꙋѧ и҆ бг҃а и҆ гдⷭ҇а тѧ̀  вѣ̑рнымъ благовѣстѝ. 
Бг҃оро́диченъ: 
Побѣди́телѧ покажѝ, всенепоро́чнаѧ, оу҆́мъ страсте́й, и҆  помышле́нїй стремлє́нїѧ покорѝ си́хъ, бг҃оневѣ́сто, бг҃а  ро́ждшаѧ, сп҃си́телѧ дꙋ́шъ на́шихъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ  тѝ, ѿ (с. 143) бѣсо́вскїѧ кро́ве ѡ҆чи́щшисѧ, ра́ди ми́лости ѿ  ре́бръ твои́хъ и҆сте́кшею кро́вїю. 
Всѣ́хъ невѣ́рїе, ѳѡмо̀, дꙋшегꙋ́бное, невѣ́рованїе твоѐ,  бл҃же́нне, и҆сцѣлѧ́етъ: ты́ бо несꙋмнѣ́ннѡ гвозде́й же и҆ копїѧ̀  ꙗ҆́звы и҆спыта́лъ є҆сѝ. 
И҆спꙋсти́лъ є҆сѝ ꙗ҆́кѡ си́ленъ, хрⷭ҇тѐ, а҆пⷭ҇ла, ꙗ҆́кѡ  стрѣлꙋ̀ и҆з̾ѡщре́нꙋ, въ сердца̀ вра̑гъ твои́хъ, жизнода́вче, и҆  коры́стей ѡ҆б̾ѧ́тїе тебѣ̀ си́хъ приведѐ. 
Жє́ртвы і҆́дѡльскїѧ, ще́дре, оу҆праздни́лъ є҆сѝ,  закла́нъ бы́въ на дре́вѣ, и҆ заколє́нїи ст҃ы́ми бг҃оглаго́ливыхъ  а҆пⷭ҇лъ, подража́ющихъ твоѧ̑ страда̑нїѧ. 
Бг҃оро́диченъ: 
Ѽ чꙋ́до, всѣ́хъ чꙋде́съ новѣ́йшее! ꙗ҆́кѡ дв҃а во  оу҆тро́бѣ всѧ́чєскаѧ содержа́щаго неискꙋсомꙋ́жнѡ заче́нши не  тѣсновмѣстѝ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь: 
Премꙋ́дрости бл҃года́ти и҆спо́лненъ, хрⷭ҇то́въ а҆пⷭ҇лъ, и҆  слꙋжи́тель и҆́стинный, въ покаѧ́нїи вопїѧ́ше тебѣ̀: ты̀ мо́й  є҆сѝ бг҃ъ же и҆ гдⷭ҇ь. 
І҆́косъ: 
Гдⷭ҇ню оу҆ч҃никꙋ̀, и҆ вели́комꙋ тайноповѣ́дателю, ѳѡмѣ̀  бг҃оглаго́ливомꙋ пе́тръ возопѝ: ви́дѣхомъ гдⷭ҇а. рече́ же то́й:  а҆́ще не ви́ждꙋ а҆́зъ ꙗ҆́звы рꙋ́къ є҆гѡ̀, не оу҆вѣ́рꙋю,  вопїѧ́ше близне́цъ: тогда̀ влⷣка всѣ́хъ, ꙗ҆́коже ра́бъ прїи́де,  хотѧ̀ спастѝ всѧ̑, и҆ глаго́летъ ѳѡмѣ̀: ѡ҆сѧжѝ рꙋ́ки моѧ̑ и҆  ре́бра, и҆ не не вѣ́рꙋй: а҆́зъ бо є҆́смь гдⷭ҇ь и҆ бг҃ъ тво́й.  ѻ҆́нъ же съ покаѧ́нїемъ возопѝ: ты̀ мо́й є҆сѝ бг҃ъ же и҆ гдⷭ҇ь. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй, любо́вїю  благоче́стїѧ па́че, не́жели пла́менемъ ѡ҆палѧ́еми, взыва́хꙋ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Съ вы́шними ликостоѧ́ньми, ꙗ҆́кѡ а҆пⷭ҇лъ, ра́дꙋѧсѧ (с. 144)  ликꙋ́еши, блаже́нне, на нб҃сѣ́хъ, воспѣва́еши же веселѧ́сѧ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Ѿ конє́цъ до конє́цъ протечѐ твоѐ вѣща́нїе и҆  глагѡ́лъ твои́хъ бжⷭ҇твенныхъ предложе́нїе, зовꙋ́щыѧ наꙋча́ющее:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Хра́мъ бы́лъ є҆сѝ ты̀ трⷪ҇цы, прехва́льне, тѣ́мже и҆  хра́мы і҆́дѡльскїѧ, и҆ кꙋмі́ры разрꙋши́лъ є҆сѝ, а҆пⷭ҇ле, хра́мы  же воздви́гъ во сла́вꙋ и҆ хвалꙋ̀ хрⷭ҇та̀ бг҃а. 
Бг҃оро́диченъ: 
Зако́нныѧ рабо́ты твои́мъ ржⷭ҇тво́мъ и҆зба́вихомсѧ: ты́ бо,  бцⷣе, и҆зба́вителѧ неискꙋсомꙋ́жнѡ на́мъ родила̀ є҆сѝ.  бл҃гослове́нна ты̀ въ жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀ бг҃оро́дичо  спасло̀ є҆́сть. тогда̀ оу҆́бѡ ѡ҆бразꙋ́емое, ны́нѣ же  дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а  по́йте дѣла̀, и҆ превозноси́те є҆го̀ во всѧ̑ вѣ́ки. 
Съ бг҃омъ бесѣ́дꙋѧ вопло́щшимсѧ, пло́ть забы́въ ꙗ҆ви́лсѧ  є҆сѝ блаже́нне, премі́рнымъ же ѡ҆боже́нїемъ ѡ҆богати́лсѧ є҆сѝ,  приближе́нїемъ къ бг҃ꙋ бг҃отвори́мь, и҆ гдⷭ҇а по́йте, зовѧ̀, и҆  превозноси́те є҆го̀ во всѧ̑ вѣ́ки. 
Любо́вїю хрⷭ҇тꙋ̀ сочета́всѧ, сме́рть съ ни́мъ, бл҃же́нне,  возлюби́лъ є҆сѝ, и҆ со а҆пⷭ҇ломъ твои́мъ и҆́демъ, вѣща́въ, и҆ съ  ни́мъ сме́рть прїи́мемъ: гдⷭ҇а по́йте, вопїѧ̀, и҆ превозноси́те  є҆го̀ во всѧ̑ вѣ́ки. 
Ва́съ хрⷭ҇то́съ а҆пⷭ҇лы, ѻ҆́блаки во́льнагѡ дождѧ̀ показа̀,  тꙋ́чами наводнѧ́ющыѧ бжⷭ҇твеннагѡ позна́нїѧ цр҃кви премꙋ́дрїи, и҆  напаѧ́ющыѧ пою́щихъ: гдⷭ҇а по́йте дѣла̀, и҆ превозноси́те є҆го̀  во всѧ̑ вѣ́ки. 
Бг҃оро́диченъ: 
Поро́кѡвъ и҆ скве́рнъ чиста̀, и҆ всѧ́кїѧ ст҃ы́ни є҆сѝ  хра́мъ, (с. 145) сло́во всест҃о́е всѧ̑ ѡ҆свѧща́ющее, ѻ҆ц҃ꙋ̀  собезнача́льное породила̀ є҆сѝ. тѣ́мъ тѧ̀, дв҃о, пое́мъ и҆  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀, дв҃о,  краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ  є҆стєства̀. тѣ́мъ, веселѧ́щесѧ, тѧ̀, бцⷣе, велича́емъ. 
Колесни́ца свѣтоно́снаѧ ꙗ҆ви́лсѧ є҆сѝ, сѣдѧ́щагѡ  сло́ва, на благолѣ́пнѣйшей твое́й дꙋшѝ и҆ бг҃оно́снѣй носи́ма,  ко спасе́нїю, сла́вне, направлѧ́ѧ пою́щихъ тѧ̀. 
Твою̀ пребл҃же́ннꙋю па́мѧть соверша́юще, мо́лимъ, всѧ́кагѡ  треволне́нїѧ и҆зба́витисѧ, хода́тайствомъ дерзнове́нїѧ твоегѡ̀,  є҆́же ꙗ҆́кѡ хрⷭ҇то́въ а҆пⷭ҇лъ и҆́маши, бг҃ови́дче всече́стне. 
Дне́сь па́мѧть твою̀ всѝ, ѳѡмо̀ а҆пⷭ҇ле, соверша́емъ,  ѡ҆свѧтѝ и҆ простѝ, вѣ́рою и҆скꙋше́нїй, и҆ ѡ҆бстоѧ́нїй, и҆  страсте́й всѧ́кихъ и҆збавлѧ́ѧ, моли́твами твои́ми. 
Бг҃оро́диченъ: 
Красе́нъ прозѧбѐ кла́съ ѿ землѝ дв҃и́ческїѧ, бж҃їе  сло́во, и҆́мже пита́емсѧ, вѣ́рнїи, въ не́мже и҆ живе́мъ и҆  составлѧ́емсѧ. тѣ́мъ тѧ̀ ро́ждшꙋю ꙗ҆́кѡ бцⷣꙋ велича́емъ. 
Свѣти́ленъ. Подо́бенъ: Жєны̀ оу҆слы́шите: 
Самови́дче и҆ а҆пⷭ҇ле хрⷭ҇та̀ всеще́драгѡ, ми́ръ дарова́ти  все́й вселе́ннѣй, и҆ побѣ̑ды во́инствꙋ на́шемꙋ, и҆ прегрѣше́нїй  ѡ҆ставле́нїе и҆ спасе́нїе и҆спросѝ, тѧ̀ ѳѡмо̀, восхвалѧ́ющымъ,  ꙗ҆́кѡ оу҆ч҃ника̀ бг҃оглаго́лива. 
Сла́ва, дрꙋгі́й. Подо́бенъ: Дх҃омъ: 
Ꙗ҆́кѡ со́лнце восто́ка і҆нді́ѡмъ посла́сѧ, ѳѡмо̀ а҆пⷭ҇ле,  пресвѣ́тлое, а҆пⷭ҇лѡвъ сла́во: и҆ тѣ́хъ ѡ҆мраче́нїе свѣ́томъ  слове́съ твои́хъ, и҆ трⷪ҇ческою вѣ́рою просвѣти́лъ є҆сѝ. тѣ́мъ  свѧтꙋ́ю твою̀ и҆ бжⷭ҇твеннꙋю пра́зднꙋемъ па́мѧть. 
И҆ ны́нѣ, бг҃оро́диченъ: 
Моле́бницꙋ тѝ приво́димъ и҆ те́плꙋю застꙋ́пницꙋ, (с. 146)  пречⷭ҇тꙋю мт҃рь твою̀ вѣ́рнїи по до́лгꙋ. сподо́би рабы̑ твоѧ̑  причасти́тисѧ сла́вы твоеѧ̀, хрⷭ҇тѐ, и҆ пра́ведныхъ наслѣ́дїѧ, и҆  пи́щи ра́йскїѧ, и҆ да́ждь црⷭ҇тво нбⷭ҇ное. 
На хвали́техъ стїхи̑ры на д҃, самогла́сны, гла́съ а҃.  А҆нато́лїево: 
Хрⷭ҇тꙋ̀ послѣ́довалъ є҆сѝ, ѳѡмо̀ а҆пⷭ҇ле, и҆ мі́ра  небре́глъ є҆сѝ: и҆ тогѡ̀ оу҆чє́нїѧ въ сокро́вищи твое́мъ  сокры́въ, ꙗ҆ви́лсѧ є҆сѝ а҆пⷭ҇лъ. тѣ́мъ бы́въ во ꙗ҆зы́цѣхъ, и҆  тѣ́хъ ле́стїю и҆ страстьмѝ ѡ҆мрачє́нныѧ дꙋ́шы, за́повѣдьми  сп҃совыми просвѣти́лъ є҆сѝ, вѣ́ровати въ трⷪ҇цꙋ є҆диносꙋ́щнꙋю. 
Два́жды. 
Гла́съ д҃: 
Ра́зꙋма бжⷭ҇твеннымъ ѻ҆гне́мъ дꙋ́шꙋ просвѣти́лъ є҆сѝ, во  все́мъ влⷣцѣ подража́тель бы́лъ є҆сѝ, ꙗ҆́кѡ зако́ненъ  оу҆ч҃ни́къ, ѳѡмо̀ а҆пⷭ҇ле: крⷭ҇тною бо тро́стїю и҆зъ глꙋбины̀  невѣ́дѣнїѧ нечести́выхъ дꙋ́шы и҆звле́клъ є҆сѝ, тѣ́мъ и҆  і҆нді́ѡвъ ѡ҆мраче́ннꙋю со́вѣсть, бжⷭ҇твеннагѡ дх҃а оу҆́дицею  оу҆лови́лъ є҆сѝ, хрⷭ҇та̀ бг҃а при́снѡ молѝ, и҆ на́мъ  и҆зба́витисѧ ѿ вра́жїѧ помраче́ннагѡ ви́да, и҆ спасти́сѧ дꙋша́мъ  на́шымъ. 
Лови́твеннꙋю глꙋбинꙋ̀ ѡ҆ста́вивъ, ко крⷭ҇тнѣй тро́сти  вѣ́рою прите́клъ є҆сѝ, и҆ тѣ́мъ всѧ̑ оу҆лови́лъ є҆сѝ, ѳѡмо̀  а҆пⷭ҇ле. тѣ́мъ и҆ пречⷭ҇таѧ ре́бра сло́ва рꙋко́ю ѡ҆сѧза́въ,  вонзе́ныхъ гвозди́нныхъ ꙗ҆́звъ пе́рстомъ ви́дѣти сподо́билсѧ  є҆сѝ, хрⷭ҇та̀ бг҃а прилѣ́жнѡ молѝ всегда̀, спастѝ дꙋ́шы на́шѧ. 
Сла́ва, гла́съ ѕ҃: 
На колесни́цѣ добродѣ́телей ѣ҆́здѧ, ꙗ҆́кѡ колесни́чникъ  и҆лїа̀ показа́лсѧ є҆сѝ, бжⷭ҇твеннагѡ дх҃а ѻ҆гне́мъ разгара́емь,  ѳѡмо̀ а҆пⷭ҇ле: глꙋбинꙋ́ бо разꙋ́мнагѡ мо́рѧ и҆зслѣ́дꙋѧ, ры̑бы  оу҆ловлѧ́лъ є҆сѝ, преводѧ̀ си́хъ ѿ сме́рти къ животꙋ̀. тѣ́мъ  и҆ вѣ́рныхъ дꙋ́шы просвѣща́ѧ, тро́стїю крⷭ҇тною ѿ смертоно́сныѧ  пре́лести, къ животꙋ̀ возве́лъ є҆сѝ: и҆ (с. 147) со безпло́тными  хрⷭ҇тꙋ̀ предстоѧ̀, прилѣ́жнѡ того̀ молѝ ѡ҆ спасе́нїи дꙋ́шъ  на́шихъ. 
И҆ ны́нѣ, бг҃оро́диченъ: Славосло́вїе вели́кое. И҆  ѿпꙋ́стъ. 
На лїтꙋргі́и, Бл҃жє́нна, пѣ́снь г҃ и҆ ѕ҃-ѧ, на и҃.  Прокі́менъ, гла́съ и҃: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. Сті́хъ: Небеса̀  повѣ́даютъ сла́вꙋ бж҃їю: А҆пⷭ҇лъ къ корі́нѳѧнѡмъ, зача́ло рл҃а.  А҆ллилꙋ́їа, гла́съ а҃: И҆сповѣ́дѧтъ небеса̀ чꙋдеса̀ твоѧ̑,  гдⷭ҇и. Є҆ѵⷢ҇лїе і҆ѡа́нна, зача́ло ѯ҃є. Прича́стенъ: Во всю̀  зе́млю: 


(с. 147) 
Мѣ́сѧца тогѡ́же въ з҃-й де́нь. 
Ст҃ы́хъ мꙋ́чєникъ, се́ргїа и҆ ва́кха. 
На Гдⷭ҇и, воззва́хъ, стїхи̑ры на ѕ҃, гла́съ ѕ҃.  Поⷣ: Всѐ ѿло́жше: 
Всѐ презрѣ́вше ꙳ земно́е могꙋ́тство, ꙳ и҆ пло́ть  возненави́дѣвше, ꙳ бг҃а ст҃а́го возлюби́сте: ꙳ и҆  ѡ҆дѣѧ́нїе безче́стное рꙋга́тельнѣ носѧ́ще, ꙳ съ нб҃сѐ  прїѧ́сте свѣ́та ѻ҆де́ждꙋ, ꙳ и҆ ри́зꙋ нерастерза́емꙋю. ꙳ съ  не́юже ликꙋ́юще, ꙳ вѣнцено́сцы пребога́тїи, ꙳ покро́въ  на́мъ всѣ̑мъ бꙋ́дите и҆ ѡ҆дѣѧ́нїе, ꙳ жи́зни  ѡ҆бнажє́ннымъ, ꙳ ѕмїи́нымъ прельще́нїемъ. 
Се́ргїе пресла́вный, ꙳ и҆ прехва́льный ва́кхе, ꙳  сосꙋ́ди дх҃а, ꙳ пото́цы и҆сточа́юще всѣ̑мъ цѣлє́нїѧ, ꙳  на́ши храни́телїе, ꙳ и҆ крѣ́пцыи побо́рницы цр҃кве бы́вше,  ꙳ самовѡ́льныѧ жє́ртвы, ꙳ и҆ заколє́нїѧ честна̑ѧ,  свѣти́льницы ѡ҆зарѧ́юще свѣ́томъ благоче́стїѧ концы̀, ꙳  разрѣши́те тмꙋ̀ належа́щꙋю дꙋша́мъ на́шымъ, ꙳ и҆ мра́къ  ѕло́бный ве́сь ѿжени́те. 
Незаходи̑маѧ селє́нїѧ, ꙳ и҆ разꙋ́мное весе́лїе, ꙳  и҆ свѣ́тъ невече́рнїй, ꙳ и҆ жи́знь безпеча́льнꙋю и҆  неги́блемꙋю, ꙳ ѿ (с. 148) тлѣ́ннагѡ тѣлесѐ страда́льцы  сла́внїи и҆зше́дше воспрїѧ́сте. ꙳ но моли́тесѧ си́хъ и҆  на́мъ оу҆лꙋчи́ти, ꙳ стра̑сти оу҆мертви́вшымъ, ꙳ и҆ грѣха̀  оу҆кло́ншымсѧ, ꙳ се́ргїе и҆ ва́кхе, ꙳ предста́телє и҆  приста̑нища вѣ́рныхъ, ꙳ со дерзнове́нїемъ молѧ́щесѧ ꙳ ѡ҆  дꙋша́хъ на́шихъ. 
Сла́ва, гла́съ д҃: 
Се́ргїй и҆ ва́кхъ, свѣ́тлаѧ мч҃никѡвъ и҆ сꙋгꙋ́баѧ  зарѧ̀, мꙋчи́телей бо свирѣ́пство низложи́сте, і҆́дѡльскꙋю  же ле́сть оу҆праздни́сте, и҆ бг҃оразꙋ́мїѧ соверше́ннꙋю  та́йнꙋ, свѣ́тлымъ гла́сомъ высоковѣща́юще проповѣ́дасте:  и҆́хже моли́твами, хрⷭ҇тѐ, си́хъ законода́вче,  подвигополо́жниче же и҆ вѣнцеда́телю, и҆ на́съ сподо́би на  неви̑димыѧ и҆ лꙋка̑выѧ си̑лы, держа́внѡ оу҆вѧзти́сѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ви́дѧщи  пречⷭ҇таѧ, ꙳ и҆ ре́бра и҆скопова́ема копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  оу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ распѧ́тїю. 
На стїхо́внѣ ѻ҆ктѡ́иха. Сла́ва, гла́съ и҃: 
Оу҆крѣпи́сѧ хрⷭ҇то́выхъ мꙋ́чєникъ на врагѝ  ѡ҆полче́нїе: въ ни́хже ꙗ҆́кѡ свѣти́льницы мїрсті́и  свѣ́тѧтъ, бл҃госла́внїи и҆ и҆зрѧ́днѣйшїи страстоте́рпцы,  се́ргїй и҆ ва́кхъ. си̑мъ ѡ҆братѝ плещѝ лꙋка́вое  ѡ҆полче́нїе де́мѡнское. си̑мъ почꙋди́шасѧ мꙋчи́телїе, и҆  оу҆диви́шасѧ а҆́гг҃ли, ви́дѧще безпло́тнаго ѿ пло́тныхъ  попира́ема. вѣ́рныхъ же цр҃ковь всепра́зднственный  пра́здникъ, и҆ мїрскꙋ́ю ра́дость соверша́ющи вопїе́тъ: и҆́же  не́мощїю плотско́ю свѧза́вый крѣ́пкаго, моли́твами ст҃ы́хъ  твои́хъ спасѝ дꙋ́шы на́шѧ. (с. 149) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко. ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа пла́чꙋщи гл҃аше. ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
И҆лѝ се́й, гла́съ є҃: 
Оу҆добре́нїе хрⷭ҇то́выхъ страстоте́рпєцъ, и҆  ѻ҆́чи хрⷭ҇то́вы цр҃кве, ѻ҆́чи просвѣти́те дꙋ́шъ на́шихъ,  се́ргїе многострада́льне и҆ ва́кхе пресла́вне: моли́тесѧ ко  гдⷭ҇ꙋ, ꙗ҆́кѡ да оу҆бѣжи́мъ тмы̀ грѣхо́вныѧ, и҆ свѣ́та  ꙗ҆ви́мсѧ ѻ҆́бщницы невече́рнѧгѡ моли́твами ва́шими,  ст҃і́и. 
На оу҆́трени, канѡ́нъ ст҃ы́хъ на ѕ҃, є҆гѡ́же  краегране́сїе: 
Се́ргїа страстоте́рпца, и҆ ва́кха приснопа́мѧтнаго  пою̀. Ѳеофа́ново: 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Се́ргїе оу҆го́дниче хрⷭ҇то́въ, смоле́бника прїи́мъ  и҆ спомо́щника ва́кха приснопа́мѧтнаго, съ ни́мже стра̑сти  бг҃омꙋ́дреннѡ соверши́лъ є҆сѝ, сло́во мнѣ̀ мꙋ́дрости  ва́съ пою́щꙋ да́рꙋйте. 
На недви́жимѣмъ хрⷭ҇то́вы ка́мени вѣ́ры, ст҃і́и  мч҃ницы, положи́вше ѡ҆снова́нїе, на тве́рдѣмъ степе́ни  оу҆твержде́ни, забра́ло и҆ столпѝ благоче́стїѧ  ꙗ҆ви́стесѧ. (с. 150) 
Глаго́лѡмъ вѣ́ровавше хрⷭ҇тѡ́вымъ, и҆ къ немꙋ̀  некло́ннѡ взира́юще, всѐ ѡ҆плева́сте преходѧ́щее  благосла́вїе, ст҃і́и, сла́вы же присносꙋ́щныѧ оу҆ѧ́звени  бы́сте раче́нїемъ. 
Ро́да, и҆ ѻ҆те́чества, и҆ че́сти хрⷭ҇та̀ ра́ди  ѡ҆бнажи́вшесѧ, веселѧ́стесѧ: и҆ ѡ҆дѣ́ѧни въ женолѣ́пное  ѡ҆дѣѧ́нїе, мꙋжемꙋ́дреннѡ нетлѣ́нїѧ ѻ҆де́ждею свѣ́тлѡ  ѡ҆блеко́стесѧ. 
Бг҃оро́диченъ: 
Ми́лостива бы́ти вѣ̑рнымъ и҆ благоꙋвѣ́тлива,  бг҃ома́ти, оу҆молѝ сло́ва, є҆го́же родила̀ є҆сѝ  тѣле́снѡ къ на́мъ прише́дшаго: тѧ́ бо предста́тельницꙋ и҆  спасе́нїе стѧжа́хомъ. 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й: ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. 
Є҆ди́нъ вѣ́дый ꙗ҆́кѡ бг҃ъ всѧ̑ пре́жде бытїѧ̀, къ  немꙋ̀ ва̑ша ны́нѣ ви́дѣвъ предложє́нїѧ, мꙋ́дрости  сло́вомъ, и҆ бжⷭ҇твеннагѡ зна́нїѧ, и҆ тве́рдагѡ смы́сла  ѻ҆би́льнѡ и҆спо́лни, ꙗ҆́кѡ своѧ̑ во́ини, бл҃же́ннїи. 
Зако́ннѡ оу҆го́дницы хрⷭ҇тꙋ̀ пострада́ти  и҆зво́ливше, тлѣ́ющꙋю сла́вꙋ и҆ текꙋ́щꙋю, и҆ мі́ра всегѡ̀  и҆ мїроде́ржца, по́мысломъ бг҃омꙋ́дрымъ, страстоте́рпцы  мꙋ́чєницы, возненави́дѣсте, любо́вїю зижди́телѧ. 
Пречи́стыми оу҆ма̀ приложє́нїи гдⷭ҇ꙋ предстоѧ́ще,  и҆ ѿ та́мѡ сꙋ́щїѧ зарѝ и҆сполнѧ́еми, и҆ неизрече́ннагѡ  блаже́нства ꙗ҆́вѣ наслажда́ющесѧ, ва́съ чтꙋ́щыѧ ѿ  напа́стей страстоте́рпцы и҆зба́вите. 
Бг҃оро́диченъ: 
Сме́ртїю держи́мь пе́рвѣе а҆да́мъ, ны́нѣ  и҆зба́висѧ твои́мъ ржⷭ҇тво́мъ, є҆ди́на бг҃оневѣ́сто:  жи́знь бо и҆́стиннѡ ѵ҆поста́снꙋю, соедине́нꙋ пло́ти, чⷭ҇таѧ,  по ѵ҆поста́си па́че є҆стества̀ и҆ сло́ва родила̀ є҆сѝ.  (с. 151) 
Сѣда́ленъ, гла́съ и҃. Подо́бенъ: Премꙋ́дростїю: 
Мꙋчениколю́бцы прїиди́те, разꙋ̑мныѧ би́серы гдⷭ҇ни  и҆ страстоте́рпцы, се́ргїа почти́мъ и҆ ва́кха свѧты̑ѧ,  ꙗ҆́кѡ вра́жїю ле́сть мꙋ́жески попра́вшыѧ, и҆ і҆́дѡльскꙋю  всю̀ крѣ́пость разори́вшыѧ: тѣ́мже досто́йнѡ съ нб҃сѐ  вѣнцы̀ побѣ́ды прїе́мше, со а҆́гг҃лы ликꙋ́ютъ. къ ни̑мже  всѝ возопїе́мъ: моли́те хрⷭ҇та̀ бг҃а прегрѣше́нїй  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  ва́шꙋ. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти, воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. (с. 152) 
Свѣти̑ла два̀ ѿ за́пада возсїѧ́вша, проти́вно  зе́млю тогда̀ держа́ща нечести́вомꙋ, творѧ́ща ше́ствїе, къ  твоемꙋ́ же восто́кꙋ прїидо́ша свѣтоно́сномꙋ, хрⷭ҇тѐ, и҆  спаси́тельномꙋ. 
Ни ѻ҆́гнь, ни ме́чь, ни гонє́нїѧ, нижѐ ра̑ны,  благочести́вагѡ ра́зꙋма ѡ҆ бз҃ѣ разлꙋчѝ ва́съ: жи́знь бо  преѡби́дѣсте конча́емꙋю, є҆гѡ̀ ра́ди, достосла́внїи, и҆  прїѧ́сте блаже́ннꙋю сла́дость и҆ неги́блющꙋю. 
Свѣти́льницы и҆́стиннѡ неле́стнїи, тве́рдь цр҃кве  хрⷭ҇то́вы ѡ҆зарѧ́ютъ, свѣ́томъ бжⷭ҇твеннагѡ сїѧ́нїѧ, и҆  дꙋ́шы благочести́выхъ возвеселѧ́ютъ, чꙋде́съ зари̑  и҆спꙋща́юще. 
Ва́кхъ бжⷭ҇твенный, и҆ преизѧ́щный се́ргїй,  лѣ́тнымъ премѣне́нїемъ, благоче́стїѧ рачи́тели и҆  мч҃николю́бцы, дꙋхо́внѡ на пи́ршество призыва́ютъ,  до́блєсти своѧ̑ предлага́юще. 
Бг҃оро́диченъ: 
Ѻ҆рꙋ́жїе двє́ри є҆дє́мскїѧ хранѧ́щее  оу҆стꙋпа́етъ ны́нѣ вѣ̑рнымъ: и҆ прїе́млетъ свѣ́тлѡ  честно́ю кро́вїю, и҆зъ твоегѡ̀ чре́ва ро́ждшагосѧ,  всенепоро́чнаѧ, зна́мєнаныѧ ви́дѧщее и҆ бл҃года́тїю. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀, хрⷭ҇тѐ  и҆ ѡ҆свѣти́вый крⷭ҇то́мъ твои́мъ мі́ра концы̀, сердца̀  просвѣтѝ, свѣ́томъ твоегѡ̀ бг҃оразꙋ́мїѧ, правосла́внѡ  пою́щихъ тѧ̀. 
Прогна́вше ле́сть и҆́стины ѻ҆рꙋ́жїемъ, и҆  мꙋчи́телей ра̑ны крѣ́пкѡ претерпѣ́вше, и҆ побѣди́телє  бы́сте, ѿ хрⷭ҇та̀ вѣнча́вшесѧ, и҆ ны́нѣ досто́йнѡ  веселите́сѧ. 
Оу҆крѣплѧ́еми непобѣди́мою си́лою и҆ благода́тїю  трⷪ҇цы, дво́ица мꙋ́чєникъ низложѝ тмы̀ кнѧ́зѧ, и҆ томꙋ̀  порабощє́ныѧ: тѣ́мъ че́стнѡ оу҆блажа́ютсѧ. 
Терпѣ́нїемъ, и҆ дꙋше́внымъ мꙋ́жествомъ, и҆  крѣ́постїю по́мысла, дво́ица мꙋ́чєникъ сла́внаѧ, превзы́де  всю̀ гони́телей го́рькꙋю ꙗ҆́рость, и҆ со а҆́гг҃лы  водворѧ́етсѧ. (с. 153) 
Бг҃оро́диченъ: 
Возсїѧ́ла є҆сѝ, бг҃ома́ти, ꙗ҆́кѡ оу҆́тро, сл҃нце  незаходи́мое, соедине́нное пло́тїю по ѵ҆поста́си на рꙋкꙋ̀  носѧ́щи, и҆́стинныѧ пра́вды: тѣ́мъ тѧ̀ всѝ прославлѧ́емъ. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
И҆сцѣле́нїй и҆сто́чники, мч҃никъ мо́щи бога́тнѡ  и҆сточа́ютъ: почерпе́мъ оу҆се́рднѡ оу҆̀бо, вѣ́рнїи, и҆  страстоте́рпцы оу҆блажи́мъ, сла́внаго се́ргїа, и҆ ва́кха  приснословꙋ́щаго. 
Ненави́дѧще беззако́нныхъ совселе́нїѧ, и҆ пре́лесть  оу҆празднѧ́юще, нбⷭ҇ное ше́ствїе благостоѧ́ннѡ, се́ргїй и҆  ва́кхъ ше́ствовахꙋ, и҆ ко хрⷭ҇то́вꙋ достиго́ша приста́нищꙋ  невла́емомꙋ. 
Ѿверза́ютсѧ страстоно́сцємъ мꙋ́ченикѡмъ врата̀  небє́снаѧ, благоговѣ́юще стра́сти честнѣ́й, подо́бнѣй  бг҃а на́шегѡ благода́тнѣй, и҆ прогонѧ́ющей де́мѡнскїѧ  полкѝ. 
Бг҃оро́диченъ: 
И҆́стиннѡ тѧ̀ мт҃рь бж҃їю, пречⷭ҇таѧ, мꙋ́дрствꙋюще  возвѣща́емъ: безнача́льнаго бо сн҃а є҆диноро́днаго,  пре́жде вѣ̑къ возсїѧ́вшаго и҆зъ ѻ҆ц҃а̀, несказа́ннѡ, дв҃о,  родила̀ є҆сѝ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ра́зꙋмъ на врагѝ мꙋ́жески воѡрꙋжи́вше, всю̀ тѣ́хъ  ле́сть разрꙋши́сте, и҆ побѣ́дꙋ свы́ше прїи́мше, мч҃ницы  всехва́льнїи, є҆диномы́сленнѡ вопїю́ще: добро̀ и҆ красно̀  є҆́же бы́ти съ бг҃омъ. 
І҆́косъ: 
На нб҃сѣ́хъ, хрⷭ҇тѐ, живꙋ́ще, се́ргїй же и҆  ва́кхъ, и҆ бж҃е́ственнагѡ свѣ́та ѿ тебє̀ и҆сполнѧ́еми,  менѐ во тмѣ̀ невѣ́дѣнїѧ ходѧ́щаго предварѝ ско́рѡ, и҆  страсте́й и҆схитѝ, є҆ди́не безсме́ртне, ѻ҆де́ждꙋ мнѣ̀  покаѧ́нїѧ низпосла́въ, (с. 154) ꙗ҆́кѡ да свѣ́тлымъ  оу҆мо́мъ свѣтоно́сный си́хъ пра́здникъ воспою̀, и҆  возопїю̀ веселѧ́сѧ: добро̀ и҆ красно̀ є҆́же бы́ти съ  бг҃омъ. 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Ра́дꙋйсѧ, дво́ице страстоте́рпцєвъ сла́внаѧ:  ра́дꙋйсѧ, побѣди́вшаѧ свѣ́тлѡ мꙋчи́тєльскаѧ прещє́нїѧ:  ра́дꙋйсѧ, соверши́вшаѧ тече́нїе бл҃же́нное: ра́дꙋйсѧ, пи́ще,  всегда̀ внꙋ́трь пребыва́ющаѧ: ра́дꙋйсѧ, ꙗ҆́снѣ  предстоѧ́щаѧ бг҃ꙋ, бг҃облаже́ннаѧ. 
Всесвѣ́тлїи на землѝ ходѧ́ще, де́мѡнскаѧ ѻ҆чеса̀  и҆ ли́ца гони́телей, мч҃ницы, ѡ҆мрачи́сте, свѣ́томъ  благода́ти, и҆ зарѧ́ми страда́нїѧ, хва́льнаго воспѣва́юще  бг҃а и҆ пресла́внаго. 
Хра́ми бг҃а бы́вше ѡ҆дꙋшевле́ннїи живꙋ́щагѡ, и҆  живꙋ́ще страда́льцы, си́лою бж҃їею оу҆крѣплѧ́еми  и҆́стиннѡ, полкѝ побѣди́сте врагѡ́въ, всебл҃же́ннїи,  крѣ́пкаго во бранѣ́хъ бг҃а пѣ́сньми восхвалѧ́юще. 
Бг҃оро́диченъ: 
Пречⷭ҇тый ты̀ хра́мъ была̀ є҆сѝ, и҆ прест҃ы́й  кївѡ́тъ, прїе́мши творца̀ неѡпи́саннаго, и҆ непостижи́маго  во оу҆тро́бѣ твое́й вмѣсти́вши, є҆диноро́днаго бг҃а  сло́ва, бл҃гослове́ннаѧ всечⷭ҇таѧ влⷣчце. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃левы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  гл҃го́люще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте  и҆ превозноси́те во всѧ̑ вѣ́ки. 
И҆́же росо́ю дре́вле ѻ҆трокѡ́мъ пла́мень  прохлади́вый, стоѧ́щыѧ въ по́двизѣхъ оу҆крѣпѝ твоѧ̑  мч҃ники, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а,  по́йте и҆ превозноси́те во всѧ̑ вѣ́ки. (с. 155) 
Ꙗ҆дови̑таѧ и҆ дꙋшеврє́днаѧ ласка̑нїѧ  мꙋчи́тєльскаѧ, оу҆́мнѡ страстоте́рпцы ѿрази́ша, хрⷭ҇тꙋ̀  вопїю́ще и҆ глаго́люще: благослови́те, всѧ̑ дѣла̀ гдⷭ҇нѧ,  гдⷭ҇а, по́йте и҆ превозноси́те во всѧ̑ вѣ́ки. 
Дѣйстви́тельны храни́тели на́мъ, се́ргїа и҆ ва́кха,  и҆́стиннѡ вѣне́чники хрⷭ҇то́съ показа̀, хранѧ́щыѧ и҆  пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆  превозноси́те во всѧ̑ вѣ́ки. 
Напра́ви мою̀, влⷣко хрⷭ҇тѐ, моли́твами  мꙋ́чєникъ, стезю̀ добродѣ́телей, и҆ оу҆до́бнѡ тебѣ̀  взыва́ти сподо́би: благослови́те, всѧ̑ дѣла̀ гдⷭ҇нѧ, гдⷭ҇а,  по́йте и҆ превозноси́те во всѧ̑ вѣ́ки. 
Бг҃оро́диченъ: 
Блажꙋ́ тѧ и҆́стиннꙋю бг҃а на́шегѡ мт҃рь, ра́дꙋйсѧ,  со а҆́гг҃ломъ приносѧ̀ тѝ, чⷭ҇таѧ, всенепоро́чнаѧ влⷣчце:  тѧ́ бо непреста́ннѡ всѧ̑ дѣла̀ гдⷭ҇нѧ пою́тъ, и҆  превозно́сѧтъ во всѧ̑ вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Всего̀ хрⷭ҇та̀ стѧжа́ли є҆стѐ, мі́ръ бо ве́сь  тогѡ̀ ра́ди ѡ҆ста́вили є҆стѐ: и҆ ны́нѣ, мч҃ницы, въ  нбⷭ҇ныхъ водворѧ́етесѧ, ли́ки вы́шнихъ си́лъ, и҆ мꙋже́й  блаже́нныхъ ви́дѧще свѣ́тлѡсти. 
Дае́ши сопрѧже́нїе всеизрѧ́днѣйшее, похвалє́нїѧ  любо́вїю тебѣ̀ приносѧ́щымъ, бл҃года́ть свы́ше, и҆  прегрѣше́нїй ѡ҆ставле́нїе, молѧ́щи є҆ди́наго милосе́рдаго,  къ немꙋ́же тща́щесѧ, низоре́вностныхъ небреглѝ є҆стѐ. 
Заре́ю трисїѧ́ннагѡ бж҃ества̀ просвѣще́ни,  непобѣди́мїи мꙋ́чєницы, многобо́жное преле́стное  безбо́жїе, и҆ мꙋчи́телей стра́хъ ѿри́нꙋша: и҆ ны́нѣ  нетлѣ́нныѧ наслажда́ютсѧ сла́дости ра́йскїѧ. (с. 156) 
Тече́нїе до́брое соверши́вше, благочести́вꙋ же  вѣ́рꙋ сохрани́ти потща́вшесѧ, недви́жимое прїѧ́ти  сподо́бистесѧ црⷭ҇твїе, пресла́внїи мꙋ́чєницы, вѣнцє́мъ  добро́ты и҆ благолѣ́пїѧ оу҆вѧзе́ни. 
Бг҃оро́диченъ: 
Ѽ па́че оу҆ма̀ чꙋде́съ твои́хъ! бж҃їе бо сло́во  пло́ть бы́вшее, є҆ди́на родила̀ є҆сѝ преесте́ственнѡ,  мт҃и дв҃о, всѧ́чєскаѧ бжⷭ҇твеннымъ хотѣ́нїемъ содержа́щаго  мꙋ́дрѣ, и҆ ѡ҆кормлѧ́юща. 
Свѣти́ленъ. Подо́бенъ: Оу҆ченикѡ́мъ: 
Свѣтоза́рнꙋю дво́ицꙋ страстоте́рпєцъ, се́ргїа и҆  ва́кха похва́лимъ: ра́нъ бо стремлє́нїѧ претерпѣ́ша, и҆  горды́ню низложи́ша всеѕло́бнагѡ мꙋчи́телѧ, трⷪ҇ческою  си́лою. 
Бг҃оро́диченъ: 
Херꙋві̑мъ ꙗ҆ви́сѧ сла́внѣйши, и҆ серафі̑мъ  показа́сѧ вы́шши, ꙗ҆́кѡ бг҃а ро́ждши воплоще́нна, земны̑мъ  же показа́вша стєзѝ пра̑выѧ настꙋпа́ти, ко спасе́нїю  приводѧ́щыѧ. 
На хвали́техъ стїхи̑ры на д҃, самогла́сны, гла́съ а҃.  Ге́рманово: 
Дв҃дски вопїѧ́хꙋ се́ргїй и҆ ва́кхъ мꙋ́чєницы: сѐ  ны́нѣ что̀ добро̀, и҆лѝ что̀ красно̀, но є҆́же жи́ти  бра́тїи вкꙋ́пѣ; не свѧзꙋ́еми є҆стества̀ любо́вїю, но  вѣ́ры нра́вомъ: тѣ́мже ст҃і́и врага̀ попра́ша, и҆ крⷭ҇тъ  взе́мше хрⷭ҇тꙋ̀ послѣ́доваша, и҆ мо́лѧтсѧ цр҃ю̀ и҆ бг҃ꙋ,  дарова́ти дꙋша́мъ на́шымъ ве́лїю ми́лость. 
Два́жды. 
Гла́съ д҃: 
Прⷪ҇ро́чески ст҃ы̑мъ соше́дшесѧ пѣ́снь возопїи́мъ:  сѐ ны́нѣ что̀ добро̀, и҆лѝ что̀ красно̀, по є҆́же  пребыва́ти бра́тїи вкꙋ́пѣ; не сро́дства послѣ́дствомъ, но  вѣ́ры совокꙋпле́нїемъ ст҃а́гѡ дх҃а: тлѣ̑ннаѧ бо  ѿверго́ша всѧ̑, взе́мше крⷭ҇тъ на ра́мена, и҆  послѣ́доваша хрⷭ҇тꙋ̀, се́ргїй и҆ ва́кхъ до́блїи мꙋ́чєницы.  на небесѣ́хъ же дерзнове́нїе и҆мꙋ́ще, мо́лѧтсѧ всегда̀ ѡ҆  на́съ, дарова́ти на́мъ ве́лїю ми́лость. 
Ѡ҆бꙋ́выйсѧ се́ргїй во оу҆гото́ванїе є҆ѵⷢ҇льскагѡ  ми́ра, (с. 157) гвозде́й ѡ҆бꙋвє́нїѧ, кро́вїю ѡ҆ но́гъ  текꙋ́щею, ѕмі́ѧ наблюда́ющаго пѧ́тꙋ на́шꙋ ѡ҆слѣпѝ, и҆  свидѣ́тельства вѣне́цъ прїѧ̀. тѣ́мъ моли́твами и҆́хъ,  хрⷭ҇тѐ бж҃е, пригвоздѝ стра́хꙋ твоемꙋ̀ плѡ́ти на́шѧ, и҆  поми́лꙋй на́съ. 
Сла́ва, гла́съ г҃: 
Ко́ль добро̀, и҆ ко́ль красно̀, самобра́тнаѧ мы́сль  мꙋ́чєникъ твои́хъ, гдⷭ҇и; и҆́хже бо є҆стество̀ плотско́е  бра́тїй не сотворѝ, сїѧ̑ вѣ́ра братолю́бнаѧ мꙋ́дрствовати  до кро́ве сотворѝ. тѣ́хъ моли́твами, хрⷭ҇тѐ бж҃е,  поми́лꙋй на́съ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ве́лїѧ мч҃никъ: 
Ѻ҆рꙋ́жїе се́рдце твоѐ про́йде, пречⷭ҇таѧ, є҆гда̀  сн҃а твоего̀ на крⷭ҇тѣ̀ ви́дѣла є҆сѝ, и҆ вопїѧ́ла  є҆сѝ: не безча́днꙋ мѧ̀ покажѝ, сн҃е мо́й и҆ бж҃е мо́й,  соблюды́й мѧ̀ по ржⷭ҇твѣ̀ дв҃ꙋ. 
На стїхо́внѣ ѻ҆ктѡ́иха. Сла́ва, ст҃ы́хъ, гла́съ в҃.  А҆нато́лїево: 
Ви́дѧщи дре́вле цр҃ковь бж҃їѧ, ва́шѧ по́двиги,  мч҃ницы всемі́рнїи, дне́сь свѣ́тлѡ оу҆краша́етсѧ, и҆  вѣ́рнѡ пра́зднꙋетъ въ па́мѧти ва́шей, ꙗ҆́кѡ оу҆́тварь  ца́рскꙋю носѧ́щи срамотꙋ̀, на бжⷭ҇твєнныѧ ва́шѧ вы̑ѧ  наложе́ннꙋю рꙋга́тельнѣ: є҆́юже сла́вы сподо́бистесѧ  нбⷭ҇ныѧ, и҆ безконе́чнагѡ блаже́нства. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀. что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва, кра́йнюю бл҃гость, чл҃вѣколю́бче. 
На лїтꙋргі́и, бл҃жє́нна ѻ҆ктѡ́иха, и҆ ст҃ы́хъ,  пѣ́снь г҃, на д҃. Прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑  въ ни́хъ. Сті́хъ: Предзрѣ́хъ гдⷭ҇а предо (с. 158) мно́ю  вы́нꙋ, ꙗ҆́кѡ ѡ҆деснꙋ́ю менє̀ є҆́сть, да не подви́жꙋсѧ.  А҆пⷭ҇лъ къ є҆вре́ємъ, зача́ло т҃л. А҆ллилꙋ́їа, гла́съ  в҃. Сѐ ны́нѣ что̀ добро̀, и҆лѝ что̀ красно̀, но є҆́же  жи́ти бра́тїи вкꙋ́пѣ; Є҆ѵⷢ҇лїе лꙋкѝ, зача́ло р҃ѕ.  Прича́стенъ: Ра́дꙋйтесѧ: 


(с. 158) 
Мѣ́сѧца тогѡ́же во и҃-й де́нь. 
Прпⷣбныѧ ма́тере на́шеѧ пелагі́и. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ вмꙋжи́вшисѧ жена̀, врага̀  попра̀, ꙳ и҆ стра̑сти оу҆гасѝ тѣлє́сныѧ ꙳ воздержа́нїемъ  мно́гимъ: ꙳ и҆ на ра́мѣхъ гдⷭ҇ень крⷭ҇тъ ꙳ воспрїе́мши  пелагі́а те́плѣ, ꙳ тѧ́гость ѿложѝ ꙳ жите́йскагѡ  и҆мѣ́нїѧ, ꙳ мꙋ́драгѡ нѡ́на оу҆че́ньми послѣ́дова хрⷭ҇тꙋ̀. 
Но́ваѧ ѳе́кла на́мъ ꙗ҆ви́ласѧ є҆сѝ: ꙳ ꙗ҆́коже бо  и҆но́го па́ѵла, ꙳ ѡ҆брѣ́тши нѡ́на оу҆чи́телѧ, ꙳ и҆ тогѡ̀  поревнова́ла є҆сѝ оу҆че́нїємъ, сла́внаѧ, ꙳ приложи́вшисѧ  покаѧ́нїю те́плѣ, ꙳ и҆ совокꙋпи́ласѧ є҆сѝ воздержа́нїемъ  хрⷭ҇тꙋ̀, ѽ пребл҃же́ннаѧ пелагі́е всечестна́ѧ! ꙳ тѣ́мъ  хрⷭ҇та̀ не преста́й молѧ́щи, ꙳ спасти́сѧ на́мъ. 
Ра́дꙋйсѧ, пелагі́е всечестна́ѧ, ꙳ ты̀ ко бжⷭ҇твенною  ре́вностїю ꙳ разже́гшисѧ всече́стнѣ, ꙳ блꙋ́днꙋю ѿве́ргла  є҆сѝ сла́сть, пребл҃же́ннаѧ, ꙳ и҆ прите́кше къ нѡ́нꙋ  взыва́ла є҆сѝ: ꙳ ѿвѣ́тъ возда́си ѡ҆ дѣѧ́нїихъ мои́хъ,  ꙳ а҆́ще не зна́менаеши мѧ̀ зна́менїемъ, сла́вне,  хрⷭ҇то́вымъ, ꙳ креще́нїемъ ѡ҆дѣва́ѧ мѧ̀ ꙳ чи́стыѧ  ѻ҆де́жды. 
Сла́ва, гла́съ д҃. І҆ѡа́нна мона́ха: 
И҆дѣ́же оу҆мно́жисѧ грѣ́хъ преизли́шествова  бл҃года́ть, (с. 159) ꙗ҆́коже оу҆́читъ а҆пⷭ҇лъ: въ  моли́твахъ бо и҆ слеза́хъ, мно́гихъ согрѣше́нїй, пелагі́е,  пꙋчи́нꙋ и҆зсꙋши́ла є҆сѝ, и҆ наконе́цъ благопрїѧ́тное  покаѧ́нїе гдⷭ҇ꙋ принесла̀ є҆сѝ, и҆ въ се́мъ мо́лишисѧ ѡ҆  дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше. ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
На стїхо́внѣ ѻ҆ктѡ́иха. Тропа́рь, гла́съ и҃: 
Въ тебѣ̀ ма́ти и҆звѣ́стнѡ спасе́сѧ, є҆́же по  ѻ҆́бразꙋ: прїи́мши бо кре́стъ, послѣ́довала є҆сѝ  хрⷭ҇тꙋ̀, и҆ дѣ́ющи оу҆чи́ла є҆сѝ презира́ти оу҆́бѡ  пло́ть, прехо́дитъ бо, прилѣжа́ти же ѡ҆ дꙋшѝ ве́щи  безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбнаѧ  пелагі́е, дꙋ́хъ тво́й. 
На оу҆́трени ѻ҆́ба канѡ́на ѻ҆ктѡ́иха: и҆ ст҃ы́ѧ на  д҃, є҆гѡ́же краегране́сїе: Любо́вїю че́ствꙋю мꙋ́дрꙋю  пелагі́ю. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Предложи́вши ꙗ҆́кѡ многопи́ршественнꙋю дне́сь,  бжⷭ҇твеннꙋю па́мѧть свою̀, вселе́ннѣй все́й та́инственнѡ  пелагі́а, повелѣва́етъ напита́тисѧ всѣ̑мъ снѣ́дей  по́двигѡвъ є҆ѧ̀. 
Жела́нїе є҆́же па́че всѧ́кагѡ хотѣ́нїѧ,  всели́вшеесѧ въ дꙋ́шꙋ твою̀, честна́ѧ, ѡ҆зарѝ оу҆́мъ, и҆  пла́мень дх҃а вже́гъ тебѐ просвѣтѝ, и҆ страсте́й ти́нꙋ  попалѝ. 
Мо́рѧ грѣхо́внагѡ волне́нїѧ и҆збѣ́гши, честна́ѧ,  къ ти́хомꙋ приста́нищꙋ хрⷭ҇то́вꙋ, пелагі́е, приста́ла  є҆сѝ: тѣ́мъ (с. 160) покаѧ́нїемъ твои́мъ наслѣ́довала  є҆сѝ кро́ткихъ зе́млю. 
Бг҃оро́диченъ: 
Тишина̀ сꙋ́щихъ въ житїѝ, чⷭ҇таѧ, вла́ющихсѧ  земны́хъ, ты̀ тве́рдаѧ и҆ крѣ́пкаѧ а҆гкѵ́ра: и҆ приста́нище  и҆ ѡ҆кормле́нїе є҆сѝ, всегда̀ къ тебѣ̀ рꙋководѧ́щи и҆  спаса́ющи. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Возлетѣ́ла є҆сѝ на нб҃са̀ хрⷭ҇то́ва голꙋби́це,  крила́ми воздержа́нїѧ, и҆ болѣ́зньми мно́гими  возвы́сившисѧ. 
Ти̑ны стра̑стныѧ ты̀ ѕлосмра́дное, хрⷭ҇то́вою водо́ю  ѡ҆мы́вши, честна́ѧ, мѵ́ро, пелагі́е, ꙗ҆ви́ласѧ є҆сѝ  є҆мꙋ̀. 
Ѻ҆рꙋ́жїе врагꙋ̀ смертоно́сное и҆́стиннѡ бы́сть, къ  бг҃ꙋ твоѧ̀, честна́ѧ, разжже́ннаѧ любо́вь и҆ жела́нїе. 
Бг҃оро́диченъ: 
Ꙗ҆́кѡ роса̀ оу҆́треннѧѧ весе́лїе твоѐ, чⷭ҇таѧ,  ка́плющи, страсте́й пе́щь тебѐ пою́щымъ оу҆гаша́етъ  всегда̀. 
Сѣда́ленъ, гла́съ и҃. Подо́бенъ: Премꙋ́дрости: 
Покаѧ́нїѧ росо́ю страсте́й оу҆гаси́вши пла́мень,  тво́й живо́тъ возложи́ла є҆сѝ хрⷭ҇тꙋ̀ и҆ сп҃сꙋ твоемꙋ̀, и҆  є҆гѡ̀ ра́ди мі́ра и҆збѣ́гши, оу҆едини́ласѧ є҆сѝ въ  пꙋсты̑ни, житїѐ а҆́гг҃льское доше́дши: тѣ́мъ и҆ кончи́нꙋ  со сла́вою вели́кою ѡ҆брѣ́тши ѿ бг҃а почита́емꙋ,  позна́ласѧ є҆сѝ концє́мъ, пелагі́е равноа́гг҃льнаѧ. молѝ  хрⷭ҇та̀ бг҃а, грѣхѡ́въ ѡ҆ставле́нїе пода́ти пра́зднꙋющымъ  любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ (с.  161) безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ согрѣше́нїй ѡ҆ставле́нїе дарова́ти,  воспѣва́ющымъ досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница зрѧ́щи  на крⷭ҇тѣ̀, непра́веднѡ воздви́жена, пла́чꙋщисѧ го́рькѡ  взыва́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе: оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости, бж҃е  преблагі́й, безгрѣ́шне гдⷭ҇и. є҆́йже вѣ́рнѡ возопїи́мъ:  бл҃гоꙋтро́бїе покажѝ, дв҃о, на ны̀, и҆ согрѣше́нїй  ѡ҆ставле́нїе да́рꙋй, покланѧ́ющымсѧ тогѡ̀ страда́нїємъ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Ꙗ҆́кѡ кади́ло пречестно́е, пелагі́е, воздержа́нїѧ  оу҆́глїемъ, всесожега́емо благово́нїе была̀ є҆сѝ хрⷭ҇тꙋ̀  бг҃ꙋ на́шемꙋ, въ воню̀ те́кши мѵ́ра є҆гѡ̀. 
Тѣле́сное благолѣ́пїе, пелагі́е, грѣхѡ́вныѧ ти̑ны  пре́жде бы́вшее, всѐ преложи́ла є҆сѝ въ добро́тꙋ  нескве́рнꙋю, є҆ѧ́же тво́й жени́хъ восхотѣ̀ хрⷭ҇то́съ. 
Дх҃а все́льшаѧсѧ, пелагі́е, бл҃года́ть въ дꙋшѝ  твое́й, ꙗ҆́кѡ и҆́скра сло́ва, пла́мень высо́къ возжжѐ  вѣ́ры, и҆ грѣ́хъ и҆зварѝ. 
Бг҃оро́диченъ: 
Же́злъ прозѧбла̀ є҆сѝ, бцⷣе, и҆зъ негѡ́же цвѣ́тъ  мы́сленный возрастѐ, бжⷭ҇твеннагѡ благово́нїѧ и҆спо́лнивъ  всѧ́чєскаѧ, хрⷭ҇то́съ бг҃ъ на́шъ, мѵ́ро сы́й неистоще́нное  честно́е. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Вода́ми та́инственными оу҆масти́вшисѧ дх҃а,  процвѣла̀ (с. 162) є҆сѝ въ вѣ́рѣ добродѣ́телей  благопло́дїемъ, и҆ болѣ́зньми поще́нїѧ. 
Ты̀, гдⷭ҇и, свѣ́тъ во тмѣ̀ лежа́щихъ человѣ́кѡвъ,  ты̀ возсїѧ́лъ є҆сѝ въ се́рдце преподо́бныѧ, свѣ́тлость  бжⷭ҇твеннагѡ разꙋмѣ́нїѧ. 
Болѣ̑зни твоѧ̑, честна́ѧ пелагі́е, со слеза́ми  сѣ́емы, весе́лїемъ и҆ ра́достїю ѻ҆би́лїѧ на нб҃сѣ́хъ  собра́шасѧ. 
Бг҃оро́диченъ: 
Оу҆дивле́на и҆́стиннѡ бл҃года́ть твоѧ̀ показа́сѧ,  пречⷭ҇таѧ, пресла́внѡ дѣ́йствꙋющи си̑лы и҆ чꙋдеса̀ по все́й  землѝ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ꙗ҆́вльшейсѧ невече́рнѣй зарѝ хрⷭ҇та̀ бг҃а на́шегѡ  въ дꙋшѝ пелагі́и, тмы̀ кнѧ́зь ѿгна́нъ бы́сть: и҆ всели́сѧ  дх҃а благода́ть, и҆ вѣ́ра є҆гѡ̀. 
Дре́вле оу҆ловле́ннаѧ ѕмі́емъ, сѣ́ть є҆мꙋ̀  показа́сѧ, си́лꙋ є҆гѡ̀ ѡ҆бдержа́щи, и҆ попира́ющи тогѡ̀  лꙋка́вствїе си́лою бж҃їею. 
Жениха̀ хрⷭ҇та̀ возлюби́вши и҆ бг҃а, добродѣ́тельми  оу҆краси́ласѧ є҆сѝ, и҆ оу҆пещре́на трꙋды̑ бжⷭ҇твенными,  черто́га є҆гѡ̀, пелагі́е, сподо́биласѧ є҆сѝ. 
Бг҃оро́диченъ: 
Ви́дѣти, бцⷣе, сла́вꙋ твою̀ неизрече́ннꙋю дре́вле  возжелѣ́ша бжⷭ҇твеннїи прⷪ҇ро́цы всѝ: но напослѣ́докъ  на́мъ ꙗ҆ви́ласѧ є҆сѝ лю́бѧщымъ тѧ̀, всѣ́хъ пребо́льши. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Тѣ́ло твоѐ поста́ми и҆знꙋри́вши, бдѣ́нными  моли́твами творца̀ оу҆моли́ла є҆сѝ ѡ҆ дѣѧ́нїихъ твои́хъ,  ꙗ҆́кѡ да прїи́меши соверше́нное ѡ҆ставле́нїе: є҆́же и҆  ѡ҆брѣла̀ є҆сѝ ма́ти ꙗ҆́вѣ, пꙋ́ть покаѧ́нїѧ показа́вши.  (с. 163) 
І҆́косъ: 
Є҆ли́цы въ житїѝ во грѣсѣ́хъ ѡ҆скверни́стесѧ,  прїиди́те со мно́ю, и҆ потща́вшесѧ поревнꙋ́имъ покаѧ́нїю,  слеза́мъ и҆ подвигѡ́мъ прпⷣбныѧ ма́тере на́шеѧ пелагі́и: да  вско́рѣ ѿ бг҃а проще́нїе прїи́мемъ, ꙗ҆́коже блаже́ннаѧ,  є҆щѐ жива̀ сꙋ́щи, скве́рнꙋ ѿмы̀ грѣха̀, и҆ прїѧ́тъ ѿ  бг҃а соверше́нное проще́нїе, пꙋ́ть покаѧ́нїѧ показа́вши. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Пꙋчи́на показа́ласѧ є҆сѝ бжⷭ҇твенныхъ  и҆справле́нїй ты̀ и҆́стиннѡ, всю̀ вра́жїю погрꙋзи́вши въ  не́й крѣ́пость. тѣ́мъ воспѣва́ла є҆сѝ: бл҃гослове́нъ  є҆сѝ въ хра́мѣ сла́вы твоеѧ̀, гдⷭ҇и. 
Въ пещѝ воздержа́нїѧ тѣ́ло и҆ дꙋ́шꙋ, бжⷭ҇твеннѡ  ꙗ҆́кѡ зла́то чи́сто и҆звари́вши, и҆ пе́рвꙋю добро́тꙋ  показа́ла є҆сѝ, свѣтлѣ́йшꙋ, честна́ѧ пелагі́е, кра́йнимъ  воздержа́нїемъ. 
Ба́нею бжⷭ҇твенною совле́кшисѧ ты̀ и҆́стиннѡ  пе́рвагѡ ѡ҆дѣѧ́нїѧ страсте́й, и҆ тлѣ́ющагѡ тѧ̀ человѣ́ка,  въ но́ваго же, сла́внаѧ, ѡ҆дѣ́ѧсѧ, хрⷭ҇тꙋ̀ соѡбразꙋ́ющисѧ. 
Бг҃оро́диченъ: 
На прⷭ҇то́лѣ ѻ҆ч҃естѣмъ сѣдѧ́й сло́во бж҃їе,  стра́ннѡ въ тѧ̀ всели́сѧ и҆ стра́шнѡ, бцⷣе, и҆ возведѐ  на́ше смѣше́нїе, въ себѣ̀ возвы́сивъ, ꙗ҆́кѡ  бл҃гоꙋтро́бенъ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Свѣ́тѧтсѧ лꙋчы̀ свѣ́тлѡ чꙋде́съ твои́хъ ꙗ҆́коже  со́лнце, (с. 164) и҆ житїѧ̀ твоегѡ̀ всю̀ ꙗ҆влѧ́ютъ  свѣ́тлость, и҆ сїѧ́ющꙋю въ тебѣ̀ бжⷭ҇твеннꙋю вѣ́рꙋ, и҆  вопїю́тъ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те  є҆го̀ во вѣ́ки. 
Неразрѣши́мымъ сою́зомъ ко хрⷭ҇тꙋ̀ вѣ́рнѡ  привѧза́вшисѧ, прилѣпи́ласѧ є҆сѝ къ немꙋ̀, и҆ неѿлꙋ́чна  пребыла̀ є҆сѝ є҆дине́нїемъ любвѐ є҆гѡ̀: є҆мꙋ́же  сочлени́ласѧ є҆сѝ мы́сленнѡ, вѣ́рою є҆гѡ̀, пелагі́е,  неразлꙋ́чнѣ томꙋ̀ пребы́вши. 
Ра́зꙋмъ прїе́мши и҆́стинный въ се́рдцы твое́мъ,  ꙗ҆́вѣ дꙋ́хомъ ѡ҆ста́вила є҆сѝ всю̀ жите́йскꙋю сꙋетꙋ̀:  тѣ́мъ оу҆диви́ла є҆сѝ земны̑ѧ внеза́пнымъ, честна́ѧ,  преложе́нїемъ, и҆ нб҃са̀ весе́лїѧ и҆спо́лнила є҆сѝ. 
Бг҃оро́диченъ: 
Пою́тъ, пречⷭ҇таѧ дв҃о, вели̑чїѧ твоѧ̑ оу҆́мнаѧ  вѡ́инства, проповѣ́дꙋютъ всѝ патрїа́рси и҆ прⷪ҇ро́цы  ꙗ҆́снѡ со а҆пⷭ҇лы, та́кожде и҆ мꙋ́чєникъ ли́цы, и҆  прпⷣбныхъ всѐ мно́жество: съ ни́миже покланѧ́емсѧ тебѣ̀. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе,  велича́емъ. 
Ви́дѣти восхотѣ́ла є҆сѝ и҆́стиннѡ рачи́телѧ  хрⷭ҇та̀ добро́тꙋ, є҆гѡ́же ра́ди распѧ́ласѧ є҆сѝ мі́рꙋ, и҆  кра́сный цвѣ́тъ тѣле́сный, прпⷣбнаѧ, и҆зсꙋши́ла є҆сѝ,  и҆ жите́йскꙋю возненави́дѣла є҆сѝ любо́вь. 
Всю̀ тѣле́снꙋю тѧ́гость ѿло́жши, пелагі́е,  воздержа́нїемъ и҆ болѣ́зньми, къ нбⷭ҇нымъ ѻ҆би́телємъ  востекла̀ є҆сѝ: въ ни́хже люби́мыѧ тебѣ̀ наслажда́ешисѧ  добро́ты, сла́внаѧ. 
Ны́нѣ тебѐ почита́ющихъ любо́вїю всѣ́хъ,  прпⷣбнаѧ, назира́еши, и҆ лѣ́тнюю соверша́ющихъ твою̀  па́мѧть сїю̀: моли́сѧ творцꙋ̀ и҆ созда́телю твоемꙋ̀,  прича́стникѡмъ бы́ти и҆ на́мъ сла́вы є҆гѡ̀. 
Бг҃оро́диченъ: 
Пою̀ твою̀ бл҃года́ть, дв҃о, велича́ю сла́вꙋ твою̀:  ты́ (с. 165) бо просвѣще́нїе дꙋшѝ моеѧ̀ є҆сѝ и҆́стиннѡ,  и҆ оу҆тѣше́нїе, и҆ ско́раѧ помо́щница, и҆ спасе́нїе и҆  защище́нїе. 


(с. 165) 
Мѣ́сѧца тогѡ́же въ ѳ҃-й де́нь. 
Ст҃а́гѡ а҆пⷭ҇ла і҆а́кѡва а҆лфе́ева: 
И҆ прпⷣбнагѡ ѻ҆ц҃а̀ на́шегѡ а҆ндроні́ка, и҆ жены̀  є҆гѡ̀ а҆ѳана́сїи. 
На вече́рни пое́мъ, Блаже́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры а҆пⷭ҇ла, на и҃,  гла́съ д҃. 
Подо́бенъ: Да́лъ є҆сѝ зна́менїе: 
Возсїѧ́лъ є҆сѝ, а҆пⷭ҇ле, ꙳ свѣтови́денъ ꙗ҆́кѡ  со́лнце, ꙳ зарѧ́ми дх҃а, ꙳ и҆ всю̀ просвѣти́лъ є҆сѝ  вселе́ннꙋю, блаже́нне, бг҃озна́нїемъ, ꙳ и҆ ѿгна́лъ є҆сѝ  мра́къ многобо́жный, ꙳ бжⷭ҇твеннымъ проповѣ́данїемъ. ꙳  тѣ́мъ твоѐ пресвѣ́тлое и҆ достохва́льное дне́сь ꙳  соверша́юще торжество̀, ꙳ благоче́стнѡ тѧ̀ сла́вимъ. 
Три́жды. 
Возгремѣ́лъ є҆сѝ, премꙋ́дре, вселе́ннѣй, ꙳  оу҆чє́нїѧ свѧщє́ннаѧ и҆ спаси́тєльнаѧ, ꙳ и҆ всю̀  ѡ҆чи́стилъ є҆сѝ і҆дѡлонеи́стовства ꙳ тва́рь, бг҃омꙋ́дре, ꙳  и҆ просвѣти́лъ є҆сѝ лю́ди, ꙳ бг҃озна́нїѧ сїѧ́нїемъ. ꙳  і҆́дѡльскаѧ же трє́бища ꙳ разорѧ́ѧ бл҃года́тїю, ꙳ цє́ркви  на похвале́нїе бг҃а на́шегѡ воздви́глъ є҆сѝ. 
Три́жды. 
На высотѣ̀ сѣдѧ́й ꙳ бг҃озна́нїѧ, і҆а́кѡве, ꙳  прїѧ́лъ є҆сѝ дх҃а бл҃года́ть, ꙳ ꙗ҆́вльшꙋюсѧ тебѣ̀  ѻ҆́гненнымъ ви́домъ, ꙳ и҆ ѧ҆зы́комъ ѻ҆́гненнымъ всю̀  попали́лъ є҆сѝ ꙗ҆́вѣ, ꙳ ѕлоче́стїѧ ти́нꙋ многобо́жнꙋю. ꙳  тѣ́мъ тѧ̀ ꙗ҆́кѡ а҆пⷭ҇ла, и҆ бг҃оглаго́льника хва́лимъ, ꙳  ст҃о́е твоѐ дне́сь соверша́юще торжество̀. 
Два́жды. (с. 166) 
Сла́ва, гла́съ то́йже, самогла́сенъ. Ѳеофа́ново: 
Бжⷭ҇твеннагѡ дх҃а ꙗ҆́вѣ бл҃года́ть прїе́мь,  свѧще́ннѣйшемꙋ ли́кꙋ а҆пⷭ҇льскомꙋ причте́нъ, і҆а́кѡве,  бы́лъ є҆сѝ. тѣ́мъ и҆ съ нб҃съ прише́ствїе и҆ногда̀  си́льное ѡ҆дохнове́нїе, ѻ҆́гненнымъ ѧ҆зы́комъ просвѣти́въ  тѧ̀, ꙗ҆зы́ческое ѡ҆терновле́нное попали́лъ є҆сѝ  безбо́жїе: хрⷭ҇та̀ бг҃а, бг҃опроповѣ́дниче, молѝ,  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: И҆́же тебє̀ ра́ди: 
Вхо́дъ, прокі́менъ днѐ, и҆ чтє́нїѧ трѝ, и҆ лїті́а,  и҆щѝ сегѡ̀ мѣ́сѧца въ ѕ҃ де́нь. 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Прїѧ́лъ є҆сѝ, а҆пⷭ҇ле, надъ де́мѡны ꙳  непобѣди́мꙋю вла́сть и҆ си́лꙋ, ꙳ ѡ҆ и҆́мени хрⷭ҇то́вѣ, ꙳  нача̑ла тмы̀ си́хъ ѿгони́ти: ꙳ и҆ проше́лъ є҆сѝ зе́млю,  ꙳ просвѣща́ѧ ꙗ҆́коже со́лнце, ꙳ и҆ всѧ̑ страны̑ наꙋчѝ, ꙳  пе́рвое, сла́вне, хрⷭ҇то́во проповѣ́далъ є҆сѝ ꙳  спаси́тельное прише́ствїе. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Пе́рвѣй бла́гости, ꙳ и҆ є҆сте́ственномꙋ и҆  пребжⷭ҇твенномꙋ ꙳ житїю̀ подо́бѧсѧ, ꙳ мꙋ́жъ бы́лъ є҆сѝ  бла́гъ, і҆а́кѡве, по сꙋществꙋ̀, ꙳ и҆ бл҃года́ти бжⷭ҇твенныѧ  сы́нъ и҆менꙋ́емь, ꙳ нра́вѡвъ твои́хъ бл҃гостїю, и҆ оу҆ма̀  чистото́ю, ꙳ хрⷭ҇то́въ показа́лсѧ є҆сѝ ꙳ оу҆ч҃ни́къ  и҆́скреннїй. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Ѻ҆рга́нъ до́брѣ соста́вленъ, ꙳ бжⷭ҇твеннымъ  ѡ҆кормле́нїемъ, а҆пⷭ҇ле і҆а́кѡве, бы́въ, ꙳ ꙗ҆зы́кѡвъ  зва́нїю ты̀ ввѣ́рилсѧ є҆сѝ, ꙳ къ позна́нїю хрⷭ҇то́вꙋ  наставлѧ́ѧ ꙳ словесы̀ и҆ дѣѧ̑нїи: ꙳ и҆ всѧ̑ просвѣти́лъ  є҆сѝ, ꙳ и҆сповѣ́дати и҆́стинное і҆и҃сово бжⷭ҇тво̀, сп҃са  дꙋ́шъ на́шихъ. (с. 167) 
Сла́ва, гла́съ є҃: 
Вѣ́рнѡ торжествꙋ́емъ пречестны́й де́нь твоеѧ̀  па́мѧти, і҆а́кѡве сла́вне, не ꙗ҆́кѡ а҆лфе́ева тѧ̀ сы́на, но  ꙗ҆́кѡ а҆пⷭ҇ла хрⷭ҇то́ва почита́юще, и҆ проповѣ́дника тогѡ̀  неизрече́ннагѡ воплоще́нїѧ. тѣ́мже влⷣчню прⷭ҇то́лꙋ со  безпло́тными всегда̀ предстоѧ̀, и҆ а҆пⷭ҇лъ и҆ мч҃никъ ли̑ки,  прилѣ́жнѡ моли́сѧ спасти́ ны сп҃си́телю и҆ бг҃ꙋ на́шемꙋ. 
И҆ ны́нѣ, бг҃оро́диченъ: Хра́мъ и҆ две́рь є҆сѝ: 
Тропа́рь, гла́съ г҃: 
А҆пⷭ҇ле ст҃ы́й, і҆а́кѡве, молѝ ми́лостиваго бг҃а,  да прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, бг҃оро́диченъ воскре́сенъ. 
Прпⷣбномꙋ же а҆ндроні́кꙋ пое́мъ на повече́рїи  канѡ́нъ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре: і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Пред̾ѡчи́стивъ твою̀ дꙋ́шꙋ, а҆ндроні́че, до́блими  добродѣ́тельми, и҆ бжⷭ҇твенныѧ любвѐ разже́гсѧ оу҆́гльми,  плотски́хъ оу҆клони́лсѧ є҆сѝ распале́нїй: ро́сꙋ бо  бжⷭ҇твеннꙋю свы́ше и҆мѣ́лъ є҆сѝ, тѧ̀ ѡ҆роша́ющꙋю всегда̀. 
Влⷣчнимъ повелѣ́нїємъ повинꙋ́ѧсѧ, ꙗ҆́кѡ  патрїа́рхъ и҆ногда̀ а҆враа́мъ, ѻ҆́ч҃е, твою̀ зе́млю  ѡ҆ста́вилъ є҆сѝ, и҆ сро́дники небре́гъ: жены́ же и҆  бога́тства дале́че бы́въ, и҆ въ пꙋсты́ню, бл҃же́нне,  всели́лсѧ є҆сѝ оу҆единѧ́емь. 
Гдⷭ҇ню за́повѣдь и҆спо́лнилъ є҆сѝ, всѧ̑ прода́въ  твоѧ̑, (с. 168) и҆ ни́щымъ разда́въ, и҆́миже кꙋ́плю би́сера  ѡ҆брѣ́лъ є҆сѝ честна́гѡ: и҆ се́й прїе́мь, ѡ҆богати́лсѧ  є҆сѝ ѻ҆би́льнѡ бога́тнымъ мѵ́рѡвъ и҆сточе́нїемъ. 
Бг҃оро́диченъ: 
Созида́етсѧ во́лею во оу҆тро́бѣ твое́й а҆да́мовъ  содѣ́тель, и҆ дла́нїю носѧ́й, бцⷣе, всѧ́чєскаѧ, твои́ми  рꙋка́ми но́ситсѧ. ѽ стра́шнагѡ та́инства! и҆ млⷣнцъ  ꙗ҆влѧ́етсѧ, всѣ́хъ ст҃ы́хъ гдⷭ҇ь. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
И҆згна́нъ ѿ є҆де́ма совѣ́томъ є҆́ѵинымъ  а҆да́мъ, ты́ же вѣ́ровавъ совѣ́тꙋ сопрꙋ́жницы твоеѧ̀,  мꙋ́дре, раѧ̀ бы́лъ є҆сѝ внꙋ́трь, и҆ съ не́ю ра́дꙋешисѧ  всегда̀, блаже́нне а҆ндроні́че. 
И҆́же та́йнѡ и҆ мꙋ́дрѣ оу҆строѧ́ѧ всѧ̑ до́брѣ  сло́во, и҆ земны̑ѧ ко спасе́нїю направлѧ́ѧ, ѿ землѝ на  нб҃са̀ люби̑мыѧ преставлѧ́етъ дѣ́ти ва̑ша два̀, стезю̀  пра́вꙋ ꙗ҆влѧ́ѧ ва́мъ. 
Ѡ҆ маловре́меннѣй и҆ тлѣ́ющей небре́гше любвѝ, на  землѝ сꙋ́щымъ ѡ҆ста́вльше сїю̀, свѧза́стесѧ любо́вїю  дꙋхо́вною бл҃же́ннїи. тѣ́мже ны́нѣ водворѧ́етесѧ, и҆дѣ́же  пра́ведныхъ селє́нїѧ. 
Бг҃оро́диченъ: 
Безсосꙋжде́ннѡ херꙋві̑мъ и҆ серафі̑мъ пребо́льши,  ꙗ҆́же бг҃а несказа́ннѡ ро́ждшаѧ, и҆ земны̑мъ клѧ́твꙋ на  бл҃гослове́нїе преложи́вшаѧ, пѣ́сньми всегда̀ да  почита́етсѧ: та́ бо на́ше оу҆пова́нїе. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
По́ты трꙋдѡ́въ твои́хъ, ѿ пло́ти твоеѧ̀ ка́плющїи,  свѧще́ннѣйше а҆ндроні́че, въ воню̀ мѵ́ра преложи́шасѧ. 
Ꙗ҆́коже фі́нїѯъ высокора́сленный, ты̀ въ  пꙋсты́нѧхъ, ѻ҆́ч҃е, процвѣ́лъ є҆сѝ, и҆ бг҃ꙋ плодоноси́лъ  є҆сѝ сладча́йшыѧ болѣ̑зни трꙋдѡ́въ твои́хъ. (с. 169) 
Сле́зными ѡ҆дождє́нїи пꙋсты́ннꙋю зе́млю ѡ҆роси́лъ  є҆сѝ, плодоно́снꙋ же ꙗ҆ви́лъ є҆сѝ дꙋ́шꙋ твою̀  болѣ́зньми по́стническими. 
Бг҃оро́диченъ: 
Не и҆стощи́въ гдⷭ҇и ѻ҆ч҃ескихъ нѣ́дръ, въ твою̀  всели́сѧ оу҆тро́бꙋ, ѻ҆трокови́це, пречⷭ҇тꙋю, и҆ мі́ръ  ве́сь ѡ҆бновѝ. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Воспои́мъ а҆ндроні́ка пѣ́сньми всѝ вѣ́рнїи, и҆  тогѡ̀ сопрꙋ́жницꙋ а҆ѳана́сїю просла́вимъ. 
Ѿню́дъ, ꙗ҆́коже є҆́сть пи́сано, не да́лъ є҆сѝ  сна̀ твои́ма ѻ҆чи́ма, ни дрема́нїѧ твои́ма вѣ́ждома,  а҆ндроні́че. 
Просла́ви мѵ́ры тѧ̀ гдⷭ҇и, бл҃же́нне, твоѧ̑ трꙋды̀  воспрїе́мый, ꙗ҆́кѡ же́ртвꙋ сꙋ́щнѣ благопрїѧ́тнꙋ. 
Бг҃оро́диченъ: 
Є҆ди́нагѡ ѿ трⷪ҇цы родила̀ є҆сѝ, ѻ҆трокови́це,  стра́шнѡ, и҆ млеко́мъ пита́ла є҆сѝ, земны́хъ є҆стество̀  пита́ющаго. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Є҆сте́ственнаѧ сла́бость ника́коже предложе́нїѧ  притꙋпѝ, є҆́же стѧжа́ла є҆сѝ къ болѣ́знемъ, ѽ  прпⷣбнаѧ! страда̑нїѧ. 
Премѣни́вши ѡ҆дѣѧ́нїе ꙗ҆́вѣ, є҆стество̀  оу҆таи́ла є҆сѝ: тѣ́мъ несꙋмнѣ́ннѡ пꙋ́ть спасе́нїѧ  соверши́ла є҆сѝ. 
Оу҆вѣ́дѣвши сꙋпрꙋ́га твоего̀ пꙋтьше́ствꙋюща,  є҆мꙋ́же и҆ послѣ́дствовала є҆сѝ, ника́коже что̀ къ немꙋ̀  бесѣ́довавши. 
Бг҃оро́диченъ: 
Гла́съ гаврїи́ловъ тебѣ̀, ѻ҆трокови́це, ны́нѣ  прино́симъ: ра́дꙋйсѧ, гдⷭ҇ь съ тобо́ю, блгⷭ҇ве́ннаѧ,  вопїю́ще тѝ. 
Сѣда́ленъ, гла́съ и҃. Подо́бенъ: Премꙋ́дрости: 
И҆́го гдⷭ҇не ле́гкое вседꙋ́шнѡ на ра́мена  воспрїе́мъ, (с. 170) томꙋ̀ послѣ́довалъ є҆сѝ бг҃оно́се  а҆ндроні́че, и҆ мїрски́хъ мѧте́жей до́брѣ возненави́дѣлъ  є҆сѝ, въ пꙋсты́ню, бл҃же́нне, оу҆се́рднѡ все́льсѧ,  и҆дѣ́же, тече́нїе по́стническое ѻ҆́ч҃е, безъ поро́ка  соверши́лъ є҆сѝ, бг҃ꙋ совокꙋплѧ́ѧсѧ. сегѡ̀ ра́ди вопїе́мъ  тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти  чтꙋ́щымъ любо́вїю свѧтꙋ́ю па́мѧть твою̀. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  благослове́нъ є҆сѝ, гдⷭ҇и бж҃е, во вѣ́ки. 
Дре́вле хва́лѧщагосѧ безмѣ́рнѡ ѕлонача́льнаго  ѡ҆держа́ти всю̀ тва́рь, ꙗ҆́кѡ пти́чицꙋ хꙋ́дꙋ низложи́лъ  є҆сѝ, си́лою защити́всѧ дх҃а и҆ крⷭ҇та̀ всеѻрꙋ́жїемъ. 
Носѧ̀ на ра́мѣхъ крⷭ҇тъ тво́й, послѣ́довалъ є҆сѝ  гдⷭ҇ꙋ вседꙋ́шнѡ, и҆ сла́вы є҆гѡ̀ полꙋчи́лъ є҆сѝ  бжⷭ҇твенныѧ, ꙗ҆́кѡ и҆спо́лнитель, а҆ндроні́че, тогѡ̀  за́повѣдей. 
Ꙗ҆влѧ́етъ благода́ть мѵ́рѡвъ є҆́же ко гдⷭ҇ꙋ твоѐ  дерзнове́нїе, вода́мъ бо лїѧ́нїю подо́битсѧ, на спасе́нїе  всегда̀ вѣ́рныхъ пролива́ема. 
Бг҃оро́диченъ: 
Да ѡ҆божи́тъ моѐ є҆стество̀, всесоверше́нный,  неизрече́ннѡ младе́нствꙋетъ, и҆зъ тебє̀, чⷭ҇тыѧ,  происхо́дитъ, и҆́же сло́вомъ приведы́й всѧ́чєскаѧ, и҆  содержѧ̀ и҆ оу҆крѣплѧ́ѧ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Сле́зными стрꙋѧ́ми напои́въ твою̀ дꙋше́внꙋю ни́вꙋ,  пожа́лъ є҆сѝ є҆́же ѿ чꙋдодѣѧ́нїй воздаѧ́нїе бога́тное. 
Ѡ҆стрꙋ́пльшꙋюсѧ дꙋ́шꙋ мою̀ согрѣше́ньми, моли́твъ  твои́хъ бжⷭ҇твеннымъ врачева́нїемъ сїю̀ и҆сцѣлѝ,  оу҆го́дниче гдⷭ҇ень. (с. 171) 
Трⷪ҇ченъ: 
Пребезнача́льнꙋю вѣ́рнїи воспои́мъ благоче́стнѡ  трⷪ҇цꙋ всест҃ꙋ́ю, и҆зъ не сꙋ́щагѡ приве́дшꙋю всѧ́чєскаѧ. 
Бг҃оро́диченъ: 
Данїи́лъ тѧ̀ прови́дѣ го́рꙋ, ѻ҆трокови́це,  несѣко́мꙋю, ѿ неѧ́же ѿсѣче́сѧ ка́мень, сокрꙋши́вый  хра́мы і҆́дѡльскїѧ. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
И҆сточа́еши мѵ́рѡвъ бл҃года́ть неистощи́мꙋю, и҆  притека́ющымъ всѣ̑мъ подае́ши вѣ́рнѡ недꙋ́гѡвъ  разрѣше́нїе, ѻ҆́ч҃е а҆ндроні́че. 
Преложи́лсѧ є҆сѝ ѿ привре́менныхъ ра́дꙋѧсѧ къ  вы̑шнимъ, и҆ со ѻ҆тцы̀ ст҃ы́ми всели́всѧ, на́съ па́мѧть  твою̀ творѧ́щихъ, ѻ҆́ч҃е, помина́й всегда̀. 
Прїимѝ моѐ пѣ́нїе, ѽ дво́ице прпⷣбныхъ! и҆  ѿда́нїе мѝ пода́ждь, твои́мъ къ бг҃ꙋ моле́нїемъ,  прегрѣше́нїй и҆зба́вити мѧ̀. 
Бг҃оро́диченъ: 
Прописа̀ твою̀ оу҆тро́бꙋ дре́вле, трѝ ѻ҆́троки не  ѡ҆пали́вшаѧ пе́щь, ѻ҆трокови́це чⷭ҇таѧ: и҆́бо неѡпа́льнѡ  прїѧ́ла є҆сѝ ѻ҆́гнь бж҃ества̀. 
Стїхи̑ры, гла́съ ѕ҃. Подо́бенъ: Всѐ ѿло́жше: 
Всѐ ѿложи́вше ꙳ жите́йское томле́нїе, ꙳ и҆  бога́тство возненави́дѣвше, ꙳ и҆ сла́дость текꙋ́щꙋю  презрѣ́вше, ꙳ крⷭ҇тъ взѧ́сте, ꙳ ꙗ҆́кѡ и҆́го бжⷭ҇твенное,  и҆ хрⷭ҇тꙋ̀ послѣ́довасте, и҆ къ нбⷭ҇номꙋ поко́ю нꙋ́днѡ  всели́стесѧ: въ не́мже свеселѧ́щесѧ, ꙳ помина́йте на́съ  вѣ́рою помина́ющихъ вы̀, ꙳ и҆ любо́вїю соверша́ющихъ  благоговѣ́йнѡ, ꙳ свѧще́ннꙋю и҆ честнꙋ́ю па́мѧть ва́шꙋ,  ст҃і́и. 
Весьма̀ возлю́бльшаѧ ꙳ тебѐ влⷣкꙋ ѿ дꙋшѝ, во  слѣ́дъ тебє̀ потечѐ ꙳ дво́ица приснопа́мѧтнаѧ, ꙳ и҆  є҆диносопрꙋ́жнаѧ: ꙳ и҆ всѧ̑ кра̑снаѧ и҆ ю҆́зꙋ нерѣши́мꙋю ꙳  ꙗ҆́кѡ паꙋчи́нꙋ (с. 172) прето́рже, ꙳ тѣ́мъ и҆ полꙋчѝ  црⷭ҇твїе твоѐ безсме́ртне. ꙳ тѣ́хъ оу҆́бѡ моли́твами, ꙳  ѡ҆чище́нїе, ще́дрый, пода́ждь на́мъ согрѣше́нїй, ꙳ и҆  ꙗ҆ви́ ны вы́шшыѧ страсте́й, ꙳ смꙋща́ющихъ на́шꙋ дꙋ́шꙋ  влⷣко, всегда̀. 
Дѣте́й лише́ни бы́сте, ꙳ любе́зныѧ дрꙋ́жбы, ꙳  по́двигомъ бо́льшимъ, ꙳ въ житїѝ пребыва́юще неꙋтѣ́шни, ꙳  гла́съ и҆спꙋща́сте ꙳ до́блественнѣйшїй і҆́ѡвль, взыва́юще:  ꙳ гдⷭ҇ь дадѐ, гдⷭ҇ь и҆ па́ки взѧ̀. ꙳ тѣ́мъ и҆ жела́емое  ва́ми дѣ́ло ꙳ оу҆до́бнѡ соверши́сте, ꙳ и҆ къ  любе́знѣйшымъ мѣ́стѡмъ ст҃ы̑мъ, ꙳ ра́достнѡ преходѧ́ще  ꙗ҆ви́стесѧ, ꙳ сопрꙋ́же свѧще́ннѣйшїй. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, ко́реню лѣтора́сленный, ꙳ ра́дꙋйсѧ,  же́зле бж҃е́ственный а҆арѡ́новъ, ꙳ прозѧбы́й цвѣ́тъ  неꙋвѧда́ющїй, ꙳ благопло́дный раю̀, ꙳ дре́во жи́зненное, ꙳  ѿ ко́рене і҆ессе́ева чⷭ҇таѧ процвѣ́тши ѻ҆трокови́це, ꙳  и҆ земны̑ѧ кормѧ́щи хлѣ́бомъ разꙋ́мнымъ. ꙳ ра́дꙋйсѧ,  багрѧни́це всечⷭ҇тна́ѧ, ꙳ всѣ́хъ цр҃ѧ̀, бг҃оневѣ́сто, ꙳  оу҆вѧзе́нїе свѣ́тлое, ꙳ а҆рхїере́євъ благолѣ́пїе. ꙳  ра́дꙋйсѧ, є҆ди́на пречⷭ҇таѧ. 
Крⷭ҇тобг҃оро́диченъ. Подо́бенъ: то́йже: 
А҆́гнца своего̀, ꙳ а҆́гница нескве́рнаѧ дре́вле, и҆  непоро́чнаѧ влⷣчца, ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ вопїѧ́ше: ꙳  ча́до сладча́йшее, ꙳ что̀ зрѣ́нїе сїѐ но́вое и҆  пресла́вное; ꙳ ка́кѡ со́нмъ безблагода́тный ꙳ сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть живота̀  всѧ́ческихъ; ꙳ но воспѣва́ю твоѐ неизрече́нное, сло́ве,  снисхожде́нїе. 
На оу҆́трени, на Бг҃ъ гдⷭ҇ь, тропа́рь а҆пⷭ҇ла  два́жды. 
Сла́ва, и҆ ны́нѣ, бг҃оро́диченъ: Тѧ̀  хода́тайствовавшꙋю: 
По а҃-й каѳі́смѣ сѣда́ленъ, гла́съ в҃: 
Оу҆лови́въ ꙗ҆зы́ки а҆пⷭ҇лъ сла́вный, и҆ наꙋчи́въ  концы̀ (с. 173) зємны́ѧ тебѣ̀ кла́нѧтисѧ со ѻ҆ц҃е́мъ и҆  дх҃омъ, хрⷭ҇тѐ бж҃е. тогѡ̀ ра́ди оу҆твердѝ цр҃ковь твою̀,  и҆ вѣ̑рнымъ низпослѝ бл҃гослове́нїе твоѐ, є҆ди́не  ми́лостиве и҆ чл҃вѣколю́бче. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ бы́хомъ ѻ҆́бщницы є҆стества̀ тобо́ю,  бцⷣе приснодв҃о: бг҃а бо на́мъ воплоти́вшагосѧ родила̀  є҆сѝ. тѣ́мже по до́лгꙋ тѧ̀ всѝ благоче́стнѡ велича́емъ. 
По в҃-й каѳі́смѣ сѣда́ленъ, гла́съ д҃. Подо́бенъ:  Ско́рѡ предварѝ. 
Ꙗ҆́кѡ лꙋчꙋ̀ сл҃нце пра́вды и҆спꙋсти́ тѧ хрⷭ҇то́съ,  просвѣти́ти всю̀ зе́млю, а҆пⷭ҇ле сла́вный і҆а́кѡве,  бжⷭ҇твенными твои́ми моли́твами ѡ҆зарѧ́еши, и҆ бжⷭ҇твеннымъ  свѣ́томъ невече́рнимъ всѣ́хъ просвѣща́еши, вѣ́рою  соверша́ющихъ свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Наде́ждо непосты́днаѧ надѣ́ющихсѧ на тѧ̀, є҆ди́на  ро́ждшаѧ па́че є҆стества̀ пло́тїю хрⷭ҇та̀ бг҃а на́шего,  того̀ со ст҃ы́ми а҆пⷭ҇лы молѝ, пода́ти вселе́ннѣй  ѡ҆чище́нїе прегрѣше́нїй, всѣ̑мъ на́мъ пре́жде конца̀  житїѧ̀ и҆справле́нїе. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Мре́жею слове́съ бжⷭ҇твенныхъ ры̑бы оу҆ловлѧ́ѧ  словє́сныѧ, и҆ сїѧ̑ прине́слъ є҆сѝ нача́тки бг҃ꙋ на́шемꙋ,  и҆ во хрⷭ҇тѡ́вы ꙗ҆́звы жела́ѧ ѡ҆блещи́сѧ, подо́бникъ  страсте́мъ є҆гѡ̀ ꙗ҆ви́лсѧ є҆сѝ. тѣ́мъ соше́дшесѧ по  до́лгꙋ чти́мъ тѧ̀, а҆пⷭ҇ле сла́вне, и҆ согла́снѡ вопїе́мъ  тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Мы́слєннаѧ врата̀ жи́зни, пречⷭ҇таѧ бцⷣе,  притека́ющыѧ къ тебѣ̀ вѣ́рнѡ и҆зба́ви ѿ бѣ́дъ: да  сла́вимъ прест҃о́е ржⷭ҇тво̀ твоѐ, во спасе́нїе дꙋ́шъ  на́шихъ. (с. 174) 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю: Сті́хъ: Нб҃са̀ повѣ́даютъ.  Всѧ́кое дыха́нїе. Є҆ѵⷢ҇лїе і҆ѡа́нна, зача́ло ѯ҃з. 
По н҃-мъ ѱалмѣ̀ стїхи́ра, гла́съ д҃. Подо́бенъ:  Жєны̀ оу҆слы́шите: 
Ꙗ҆́кѡ таи́нникъ и҆ а҆пⷭ҇лъ, и҆ слꙋжи́тель  и҆зрѧ́дный хрⷭ҇та̀ є҆ди́нагѡ влⷣки, і҆а́кѡве  бг҃опроповѣ́дниче, сего̀ молѝ пода́ти правосла̑внымъ  побѣди́тєльнаѧ, и҆ ѡ҆чище́нїе, всехва́льне, грѣхѡ́въ,  соверша́ющымъ всесвѧтꙋ́ю па́мѧть твою̀. 
Канѡ́нъ бцⷣы со і҆рмосо́мъ на ѕ҃, и҆ а҆пⷭ҇ла на и҃,  є҆гѡ́же краегране́сїе: 
Хрⷭ҇то́ва оу҆ч҃нка̀ сн҃а а҆лфе́ева почита́ю.  Ѳеофа́ново. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Рꙋ́кꙋ мѝ, да́ждь бг҃ови́дче и҆ оу҆ч҃ничѐ  хрⷭ҇то́въ і҆а́кѡве, честны́й тво́й пра́здникъ похвали́ти  оу҆стреми́вшꙋсѧ, и҆ свѣ́тъ се́рдцꙋ моемꙋ̀ твои́ми  моли́твами возсїѧ́й. 
Стрꙋѧ́ми бжⷭ҇твенныѧ мꙋ́дрости напое́нъ, рѣка̀  и҆сте́клъ, є҆сѝ ѿ раѧ̀ сла́дости, и҆ земно́е лицѐ  тече́ньми благоче́стїѧ и҆́стиннѡ ꙗ҆́вѣ напои́лъ є҆сѝ. 
Свѧще́ннѣйшемꙋ ли́кꙋ оу҆ч҃ни̑къ хрⷭ҇то́выхъ  счета́лсѧ є҆сѝ і҆а́кѡве, и҆сполнѧ́ѧ число̀  двонадесѧ́тныхъ: съ ни́миже влⷣцѣ предстоѧ̀, на́съ  помина́й. 
Бг҃оро́диченъ: 
Тѧ̀, пречⷭ҇таѧ дв҃о, нб҃о простры́й гдⷭ҇ь, и҆ зе́млю  ѡ҆снова́вый, не́бо земно́е на́мъ ꙗ҆ви́лъ є҆́сть, и҆зъ  тебє̀ проше́дъ пло́тїю. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. (с. 175) 
Бжⷭ҇твеннагѡ дх҃а ꙗ҆́вѣ прїе́мъ зарю̀, во тмѣ̀  сꙋ́щымъ ꙗ҆́кѡ оу҆́тро показа́лсѧ є҆сѝ свѣ́тло, сл҃нца  мы́сленнагѡ возвѣща́ѧ всѣ̑мъ ꙗ҆вле́нїе. 
Нога̀ твоѧ̀ ста̀ ꙗ҆́вственнѡ въ пра́вости,  бл҃же́нне, оу҆ цр҃ѧ̀ пра́вагѡ же и҆ бл҃га́гѡ ликꙋ́ющи  бг҃олѣ́пнѡ, и҆ ше́ствꙋющи стезю̀ нбⷭ҇нꙋю. 
Сн҃а безнача́льна бж҃їѧ, всѧ̑ творѧ́щаго бжⷭ҇твенною  вла́стїю, неле́стна тайноꙋчи́телѧ, зна́нїѧ и҆́стины тѧ̀  наꙋча́юща и҆мѣ́лъ є҆сѝ і҆а́кѡве. 
Бг҃оро́диченъ: 
Марі́е, всѣ́хъ наде́ждо на тѧ̀ надѣ́ющихсѧ,  ро́ждши сло́во воплоще́нное на́съ ра́ди, разли́чныхъ мѧ̀  напа́стей и҆ бѣ́дъ пречⷭ҇таѧ, и҆зба́ви. 
Сѣда́ленъ, гла́съ и҃. Подо́бенъ: Премꙋ́дрости: 
Мꙋ́дрость и҆́стиннѡ оу҆ч҃телѧ и҆мѣ́въ, тѧ̀  наꙋча́ющꙋю сꙋ́щымъ па́че оу҆ма̀, мꙋ́дрость ѡ҆б̾юро́дилъ  є҆сѝ є҆́ллинскꙋю, бг҃одꙋхнове́нне: и҆ ꙗ҆зы́кѡмъ бы́лъ  є҆сѝ свѣти́льникъ бжⷭ҇твенный, благоче́стїѧ словесы̀  направлѧ́ѧ безꙋ̑мныѧ. тѣ́мъ и҆зба́вленнїи тобо́ю ѿ  пре́лести, досто́йнѡ пое́мъ тѧ̀, и҆ вѣ́рнѡ оу҆блажа́емъ,  бг҃оглаго́ливе і҆а́кѡве: молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ: и҆ ѡ҆скверне́нное моѐ се́рдце ѡ҆мы́й потѡ́ки  оу҆миле́нїѧ, покаѧ́нїѧ же слеза́ми, и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе  приснодв҃о, молѝ хрⷭ҇та̀ бг҃а, прегрѣше́нїй ѡ҆ставле́нїе  пода́ти мѝ, тебе́ бо и҆мѣ́ю наде́ждꙋ ра́бъ тво́й. (с. 176) 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Са́мъ тѧ̀ гдⷭ҇ь є҆ди́нъ ст҃ы́й, честно́мꙋ ли́кꙋ  оу҆ч҃никѡ́въ, блаже́нне, сочета̀, честно́е и҆ свѣ́тлое  житїѧ̀ твоегѡ̀ прови́дѣвый. 
Чꙋде́съ и҆спо́лненъ бжⷭ҇твеннагѡ дх҃а бы́въ  бг҃опроповѣ́дниче, чꙋдотвори́ши бо недꙋ́ги ѿгонѧ́ѧ, и҆  лꙋка́вства дꙋхѡ́въ человѣ́ки свободи́лъ є҆сѝ. 
Бжⷭ҇твенное сїѧ́нїе наше́дшее се́рдцꙋ твоемꙋ̀,  бл҃же́нне, бг҃освѣ́тло сїѐ содѣ́ла, и҆ прїѧ́тно па́че  оу҆ма̀ дарова́нїй сотворѝ. 
Бг҃оро́диченъ: 
Бжⷭ҇твеннымъ твои́мъ ржⷭ҇тво́мъ, дв҃о, всечⷭ҇таѧ  а҆́гг҃льстїи чи́ни, и҆ земны́хъ собо́ри совокꙋпи́шасѧ:  миронача́льника бо, хрⷭ҇та̀, и҆ сп҃са всѣ́хъ родила̀  є҆сѝ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Сл҃нцꙋ, бл҃же́нне, оу҆́мномꙋ, собесѣ́дникъ бы́въ,  лꙋчы̀ ты̀ ѿтꙋ́дꙋ прїе́млѧ, є҆́же по сꙋществꙋ̀ пе́рвый  то́й є҆́сть, вторы́й по благода́ти бы́лъ є҆сѝ, сла́вне. 
Оу҆́мъ чистѣ́йшїй и҆мѣ́въ, свѣ́тло же и҆ чи́сто  се́рдце ты̀ стѧжа́въ, вопло́щшагосѧ бг҃а ви́дѣлъ є҆сѝ,  непостижи́маго ра́зꙋмомъ. 
Оу҆стꙋпа́етъ тѝ, оу҆ч҃ничѐ, всѧ́ко  прⷪ҇ро́чество, и҆ всѧ́ко законоположе́нїе, пребога́те:  тѣ́ми бо дре́вле проповѣ́даемаго, самови́днѡ сподо́билсѧ  є҆сѝ, блаже́нне, ви́дѣти. 
Бг҃оро́диченъ: 
Сѐ, дв҃о, прⷪ҇ро́чески и҆мѣ́ла є҆сѝ во чре́вѣ  твое́мъ, сꙋ́щаго надъ всѣ́ми влⷣкꙋ и҆ гдⷭ҇а, и҆  неизрече́ннѡ сего̀, чⷭ҇таѧ, родила̀ є҆сѝ, дв҃а по  ржⷭ҇твѣ̀ нетлѣ́нна пребы́вши. (с. 177) 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Но́ги твоѧ̑ кра̑сныѧ, ми́ръ неле́стнѡ, ꙗ҆́кѡ  благовѣствꙋ́юще ми́ръ сꙋ́щѡ преесте́ственный, и҆ оу҆́мъ  преимꙋ́щїй, оу҆ч҃ничѐ хрⷭ҇то́въ всече́стне. 
Разꙋмѣ́ти та́инство, и҆ проповѣ́дати стра́шное  бж҃їѧ воплоще́нїѧ сподо́билсѧ є҆сѝ, і҆а́кѡве,  перводѣ́льныѧ лꙋчы̀ прїе́мый ѿ самагѡ̀ высоча́йшагѡ,  приснопа́мѧтне. 
Неизрече́ннагѡ свѣ́та сїѧ́ѧ свѣ́тлостьми  досто́йнѡ, верхо́вный хрⷭ҇то́въ а҆пⷭ҇ле, прилѣ́жнѡ моли́сѧ  ѡ҆ творѧ́щихъ па́мѧть твою̀, сла́вне, пречестнꙋ́ю. 
Бг҃оро́диченъ: 
Всѣ́ми влады́чествꙋюща тва́рьми, ꙗ҆́кѡ бг҃а  бл҃га́го ро́ждши, согрѣше́нїй мои́хъ, пречⷭ҇таѧ, стрꙋ́пы до  конца̀ потребѝ, бл҃гоꙋтро́бна содѣва́ющи ро́ждшагосѧ и҆зъ  тебє̀. 
Конда́къ, гла́съ в҃. Подо́бенъ: Твє́рдыѧ: 
Тве́рдѡ мꙋ́дрости догма́ты въ дꙋ́шы благочести́выхъ  вложи́вшаго, похвала́ми да оу҆блажи́мъ, ꙗ҆́кѡ  бг҃овѣща́телѧ всѝ і҆а́кѡва: престо́лꙋ бо сла́вы влⷣчню  предстоѧ̀, и҆ со всѣ́ми а҆́гг҃лы ра́дꙋетсѧ, молѧ̀  непреста́ннѡ ѡ҆ всѣ́хъ на́съ. 
І҆́косъ: 
Ꙗ҆́кѡ оу҆ч҃ни́къ хрⷭ҇то́въ и҆ дрꙋ́гъ,  невеще́ствєннымъ ликѡ́мъ спребыва́ѧй при́снѡ, и҆ свѣ́томъ  ѡ҆зарѧ́емь невече́рнѧгѡ свѣтодаѧ́нїѧ, оу҆ма̀ моегѡ̀ тмꙋ̀  разрѣшѝ, всебл҃же́нне: ꙗ҆́кѡ да твою̀ свѣтоно́снꙋю  па́мѧть воспою̀, ю҆́же пое́тъ всѧ̀ тва́рь благоче́стнѡ  пра́зднꙋющи дне́сь: всѣ́хъ бо вѣ́рныхъ наста́вникъ и҆  свѣти́льникъ бы́лъ є҆сѝ, і҆а́кѡве, молѧ̀ непреста́ннѡ ѡ҆  всѣ́хъ на́съ. 
Пѣ́снь з҃. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но (с. 178) посредѣ̀ пла́мене вве́ржени,  ѡ҆роша́еми поѧ́хꙋ: бл҃гослове́нъ є҆сѝ гдⷭ҇и, бж҃е  ѻ҆тє́цъ на́шихъ. 
Свѣ́тлостьми и҆ сїѧ́ньми дх҃а просвѣще́ннаго,  ꙗ҆зы̑къ мно́жество, сѣ́мѧ бжⷭ҇твенное тѧ̀ и҆менꙋ́етъ  зовꙋ́щи: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Мꙋ́дростїю оу҆кра́шенъ бг҃одарова́нною тѝ,  разори́лъ є҆сѝ мїрскꙋ́ю мꙋ́дрость, бг҃омꙋ́дреннѡ зовы́й  а҆пⷭ҇ле: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Во всю̀ зе́млю и҆зы́де вѣща́нїе твоѐ, а҆пⷭ҇ле  і҆а́кѡве, є҆́же возвѣсти́лъ є҆сѝ, ꙗ҆́кѡ гро́мъ, всѣ̑мъ  страна́мъ, премꙋ́дре, воплоще́нное сло́во, досто́йнѡ  проповѣ́даѧ. 
Бг҃оро́диченъ: 
Ст҃ы́хъ ст҃ѣ́йши, дв҃о мт҃и, ты̀ была̀ є҆сѝ,  ꙗ҆́кѡ ро́ждши бг҃а несказа́ннѡ, є҆го́же воспѣва́юще,  непреста́ннѡ зове́мъ: бл҃гослове́нъ є҆сѝ, гдⷭ҇и бж҃е  ѻ҆тє́цъ на́шихъ. 
Пѣ́снь и҃. І҆рмо́съ: 
За зако́ны ѻ҆ч҃єскїѧ бл҃же́ннїи въ вавѷлѡ́нѣ  ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Свѧщенноꙋчени́къ нбⷭ҇нымъ наꙋче́нъ и҆́стиннѡ,  бл҃же́нне, та́инствѡмъ, проше́лъ є҆сѝ всю̀ вселе́ннꙋю,  а҆пⷭ҇ле, проповѣ́даѧ велегла́снѡ сло́во вѣ́ры хрⷭ҇то́вы,  и҆ наꙋча́ѧ неизрече́нною бл҃года́тїю: гдⷭ҇а воспѣва́йте  дѣла̀, и҆ превозноси́те во всѧ̑ вѣ́ки. 
Бога́тъ бы́лъ є҆сѝ и҆ бл҃же́нъ, сподо́бленъ  всѧ́кагѡ блаже́нства, ꙗ҆́кѡ собесѣ́дникъ и҆ соѻбита́тель  бы́въ влⷣцѣ, и҆ коне́чное и҆́стиннѡ жре́бїемъ до́брѣ  ѡ҆бога́щсѧ, и҆ сло́вꙋ свеселѧ́сѧ воспѣва́ше: гдⷭ҇а по́йте  дѣла̀, и҆ превозноси́те во всѧ̑ вѣ́ки. 
За мі́ръ моли́твенникъ и҆зѧ́щнѣйшїй ко сп҃сꙋ  ста́ни, (с. 179) бл҃же́нне а҆пⷭ҇ле, просѧ̀ свы́ше бога́тнаго  ми́ра цр҃квамъ, и҆ хва́лѧщымъ тѧ̀ вѣ́рнѡ прегрѣше́нїй  ѡ҆ставле́нїе, и҆ дꙋша́мъ спасе́нїе вопїю́щымъ: гдⷭ҇а по́йте  дѣла̀, и҆ превозноси́те во всѧ̑ вѣ́ки. 
Бг҃оро́диченъ: 
Ты̀ спасе́нїѧ всѣ̑мъ хода́таица, бг҃омт҃и,  ꙗ҆ви́ласѧ є҆сѝ, є҆ди́на всепѣ́таѧ, сп҃са ро́ждши бж҃їѧ  бг҃а сло́ва, и҆зба́вльшаго на́съ дре́внїѧ клѧ́твы, и҆  бл҃гослове́нїе дарова́вшаго, вѣ́рою зовꙋ́щымъ: гдⷭ҇а по́йте  дѣла̀, и҆ превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Не рыда́й менѐ, мт҃и, зрѧ́щи во гро́бѣ, є҆го́же  во чре́вѣ безъ сѣ́мене зачала̀ є҆сѝ сн҃а: воста́нꙋ бо и҆  просла́влюсѧ, и҆ вознесꙋ̀ со сла́вою непреста́ннѡ ꙗ҆́кѡ  бг҃ъ, вѣ́рою и҆ любо́вїю тѧ̀ велича́ющыѧ. 
Ꙗ҆ви́лсѧ є҆сѝ мі́рꙋ ꙗ҆́коже мо́лнїѧ претека́ѧ,  во тмѣ̀ дре́вле и҆ сѣ́ни невѣ́дѣнїѧ сѣдѧ́щыѧ, влекі́й  ко свѣ́тꙋ незаходи́момꙋ вопло́щшагѡсѧ є҆диноро́днагѡ сн҃а,  є҆го́же самови́децъ и҆ дѣ́йственный слꙋга̀ бы́лъ є҆сѝ,  блаже́нне: є҆го́же велича́емъ. 
Бꙋ́рное, бл҃же́нне, ѿ нб҃сѐ носи́мое дыха́нїе  прїе́мъ, и҆ ѧ҆зы́комъ ѻ҆гнедохнове́ннымъ ѡ҆бога́щсѧ,  пожига́еши ꙗ҆́кѡ те́рнїе безбо́жнꙋю мїрскꙋ́ю мꙋ́дрость,  свѣща́тельными зарѧ́ми проповѣ́данїѧ хрⷭ҇то́ва сїѧ́ѧ, и҆  мра́къ разорѧ́ѧ бг҃облаже́нне. 
Прїимѝ, бг҃огла́се а҆пⷭ҇ле і҆а́кѡве, моле́бнꙋю  пѣ́снь, ю҆́же тѝ прино́симъ, твою̀ пра́зднꙋюще пречестнꙋ́ю  и҆ пресвѣ́тлꙋю па́мѧть: и҆зба́ви ѿ грѣхѡ́въ рабы̑ твоѧ̑,  верхо́вный хрⷭ҇то́въ а҆пⷭ҇ле, прилѣ́жнѡ молѧ́сѧ, да  досто́йнѡ тѧ̀ велича́емъ. 
Бг҃оро́диченъ: 
Ꙗ҆́кѡ неискꙋсомꙋ́жнѡ во чре́вѣ твое́мъ прїе́мши  сло́во, пребыла̀ є҆сѝ нетлѣ́нна, пречⷭ҇таѧ дв҃о, и҆  ро́ждши на́мъ є҆мманꙋ́ила, сꙋ́щаго вкꙋ́пѣ бг҃а и҆  чл҃вѣ́ка. сего̀ сꙋгꙋ́ба є҆стество́мъ вѣ́дꙋще, тѧ̀  велича́емъ. (с. 180) 
Свѣти́ленъ. Подо́бенъ: Дх҃омъ во ст҃и́лищи: 
Не ꙗ҆́кѡ сы́на а҆лфе́ева, но ꙗ҆́кѡ оу҆ч҃ника̀  сло́ва, разꙋмѣ́емъ тѧ̀, і҆а́кѡве а҆пⷭ҇лѡвъ сла́во: и҆́бо  бжⷭ҇твенное сїѧ́нїе ꙗ҆́вственнѡ прїѧ́лъ є҆сѝ, и҆  бл҃года́ть чꙋде́съ, ѿгонѧ́ти недꙋ́ги ѿ человѣ̑къ,  вѣ́рою соверша́ющихъ всесвѧще́ннꙋю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ и҆мꙋ́щи бл҃гоꙋтро́бїе и҆ ми́лость вели́кꙋю,  бцⷣе дв҃о, при́зри, пренепоро́чнаѧ, на моѐ смире́нїе, и҆  стра́стнꙋю бꙋ́рю и҆ печа́лей нахождє́нїѧ разженѝ, чⷭ҇таѧ,  и҆ ѻ҆гнѧ̀ гее́нскагѡ и҆зба́ви мѧ̀ твои́ми моли́твами: 
На хвали́техъ стїхи̑ры на д҃, гла́съ д҃. Подо́бенъ:  Ꙗ҆́кѡ до́блѧ: 
Тро́стїю бл҃года́ти, ꙳ ѿ глꙋбины̀ сꙋ́етства  человѣ́ки ꙳ и҆звле́клъ є҆сѝ, досточꙋ́дне, ꙳ оу҆ч҃телѧ  ма́нїємъ ꙳ повинꙋ́всѧ і҆а́кѡве, ꙳ просвѣ́щшагѡ по всемꙋ̀  твоѐ разꙋмѣ́нїе, ꙳ и҆ а҆пⷭ҇ла, и҆ че́стна  бг҃оглаго́льника, ꙳ тѧ̀, всебл҃же́нне, показа́вша, ꙳ тогѡ̀  непости́жнагѡ бж҃ества̀. 
Два́жды. 
Дх҃а сїѧ́нїе на тѧ̀ сни́де ꙳ во ѻ҆́гненнѣ ви́дѣ,  ꙳ и҆ тѧ̀, бл҃же́нне, ꙳ бжⷭ҇твенное прїѧ́телище содѣ́ла: ꙳  ско́рѡ ѿгонѧ́ща безбо́жїѧ мглꙋ̀, ꙳ и҆ мі́ръ просвѣща́юща  ꙳ сїѧ́нїемъ всемꙋ́дрыхъ твои́хъ слове́съ, ꙳  тайноглаго́льниче, а҆пⷭ҇лѡвъ оу҆краше́нїе, ꙳ хрⷭ҇то́въ  самови́дче, бл҃же́нне. 
Мо́лнїѧми проповѣ́данїѧ, ꙳ во тмѣ̀ сѣдѧ́щыѧ  невѣ́дѣнїѧ, ꙳ сла́вне, просвѣти́въ, ꙳ показа́лъ є҆сѝ  сы́ны ꙳ влⷣки и҆ бг҃а вѣ́ры ра́ди: ꙳ є҆гѡ́же стрⷭ҇те́мъ  ревнова́лъ є҆сѝ и҆ сме́рти, ꙳ и҆ сла́вы бы́лъ є҆сѝ  наслѣ́дникъ, ꙗ҆́кѡ мꙋ́дръ, и҆ бг҃оглаго́ливъ, ꙗ҆́кѡ  оу҆ч҃ни́къ и҆́стиннѣйшїй. 
Сла́ва, гла́съ в҃: 
Ѡ҆ста́вивъ земна̑ѧ, послѣ́довалъ є҆сѝ хрⷭ҇тꙋ̀, и҆  зна́менавсѧ дохнове́нїемъ ст҃а́гѡ дх҃а, по́сланъ бы́въ ѿ  негѡ̀ въ ꙗ҆зы́ки поги́бшыѧ, ѡ҆браща́ти человѣ́ки въ  свѣ́тъ (с. 181) бг҃озна́нїѧ, а҆пⷭ҇ле і҆а́кѡве: и҆ сконча́въ  по́двиги бжⷭ҇твенныѧ твоеѧ̀ стра́сти и҆ мꙋ́къ разли́чныхъ  дꙋ́шꙋ твою̀ хрⷭ҇тꙋ̀ пре́далъ є҆сѝ. того̀ молѝ  всеблаже́нне, дарова́ти на́мъ ве́лїю ми́лость. 
И҆ ны́нѣ: Всѐ оу҆пова́нїе моѐ: 
Славосло́вїе вели́кое. И҆ ѿпꙋ́стъ. 
На лїтꙋргі́и: Блажє́нна а҆пⷭ҇ла, пѣ́снь г҃ и҆ ѕ҃.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Небеса̀ повѣ́даютъ сла́вꙋ бж҃їю: А҆по́столъ къ  корі́нѳѧнѡмъ, зача́ло рл҃а. А҆ллилꙋ́їа, гла́съ в҃:  И҆сповѣ́дѧтъ небеса̀ чꙋдеса̀ твоѧ̑ гдⷭ҇и: Є҆ѵⷢ҇лїе  лꙋкѝ, зача́ло н҃а. Прича́стенъ: Во всю̀ зе́млю и҆зы́де  вѣща́нїе и҆́хъ: 


(с. 181) 
Мѣ́сѧца тогѡ́же въ і҃-й де́нь. 
Ст҃ы́хъ мч҃никъ, є҆ѵла́мпїа и҆ є҆ѵлампі́и. 
И҆ прпⷣбнагѡ а҆мвро́сїа ѻ҆́птинскагѡ. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Просвѣ́щшесѧ дх҃омъ ст҃ы́мъ, ꙳ прехва́льнїи  мꙋ́чєницы, ꙳ къ ко́знемъ мїродержи́телѧ ѡ҆полчи́стесѧ, ꙳ и҆  сего̀ мꙋ́жески побѣ́ждше, ꙳ бжⷭ҇твеннымъ посо́бїемъ ꙳ на  него̀ до́блествовасте. ꙳ тѣ́мъ дне́сь свѣ́тлꙋю ва́шꙋ  па́мѧть соверша́юще, ꙳ по до́лгꙋ хвала́ми ва̑ша почита́емъ ꙳  страда̑нїѧ, пресловꙋ́щїи. 
И҆ ѻ҆гню̀ смѣси́вшесѧ, ꙳ и҆ мꙋ́камъ, ст҃і́и, ꙳  непрекло́нни мꙋдрова́нїемъ пребы́сте, ꙳ и҆ ꙗ҆́кѡ свѣщы̀  вже́гшесѧ ꙳ теплото́ю дх҃а, ꙳ просвѣти́ли є҆стѐ вѣ́рныхъ  сердца̀ бл҃года́тїю. ꙳ тѣ́мъ всѧ́къ во́зрастъ и҆ ро́дъ  пра́зднꙋетъ ꙳ свѧтꙋ́ю ва́шꙋ па́мѧть, ꙳ пѣсносло́вѧще гдⷭ҇а.  (с. 182) 
Бг҃омꙋ́дрый є҆ѵла́мпїй, и҆ є҆ѵлампі́а всечестна́ѧ,  ꙳ дво́ица бжⷭ҇твеннаѧ, ꙳ возсїѧ́вше ꙗ҆́кѡ ѕвѣ́зды  многосвѣ̑тлы, ꙳ тва́рь просвѣща́ютъ, ꙳ пѡ́двигъ сїѧ́ньми  и҆ чꙋде́съ свѣ́тлостьми: ꙳ си́хъ дне́сь всесвѧще́ннꙋю  па́мѧть соверша́юще, ꙳ съ весе́лїемъ покланѧ́емсѧ ꙳ ра́цѣ  моще́й ва́шихъ. 
Сла́ва, гла́съ д҃. І҆ѡа́нна мона́ха: 
Братолю́бїю є҆диноиме́нїе сраство́ршеесѧ, и҆  чистота̀ безстра́стїю сочета́вшисѧ, безъ вре́да сохрани́сте  нра́вное благосе́рдїе: и҆дѣ́же бо бг҃ъ жела́емь, мі́ръ  ве́сь небреже́тсѧ. ѽ чꙋдесѐ! ѕмі́й оу҆мертви́сѧ, и҆ на  высотꙋ̀ непра́вдꙋ глаго́лавый подзе́мный, самобра́тныхъ  мꙋче́нїемъ низпадѐ, є҆ѵла́мпїа мꙋ́драгѡ и҆ є҆ѵлампі́и. къ  ни́мже дꙋхо́вными пѣ́сньми возопїи́мъ: и҆̀же до́брѣ  тече́нїе ѡ҆ хрⷭ҇тѣ̀ соверши́вшїи, проси́те ми́ра мі́рꙋ, и҆  дꙋша́мъ на́шымъ ве́лїѧ ми́лости. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: ꙳  сн҃е возжелѣ́нне, ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
На стїхо́внѣ ѻ҆ктѡ́иха. Сла́ва, мч҃никѡвъ, гла́съ  д҃. Самогла́сенъ: 
Трⷪ҇чнымъ свѣ́томъ самобра́тнїи сопрꙋ́гъ  просвѣ́щсѧ, мꙋчи́телей сꙋровство̀ низложѝ. тѣ́мъ и҆  пла́мень попра́вше ликовствова́хꙋ, пою́ще: сѐ ны́нѣ что̀  добро̀, и҆лѝ что̀ красно̀, но є҆́же жи́ти бра́тїи вкꙋ́пѣ;  и҆ къ бжⷭ҇твеннѣй сла́вѣ зрѧ́ще, нбⷭ҇ныѧ сла́вы  сподо́бишасѧ, хрⷭ҇та̀ бг҃а ѡ҆ на́съ всегда̀ молѧ́ще  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ (с. 183) сн҃е возжелѣ́нне; ꙳  сїѧ̑ тѝ невѣ́рный собо́ръ воздадѐ беззако́нный, ꙳ и҆́же  мно́гихъ твои́хъ чꙋде́съ наслади́выйсѧ; ꙳ но сла́ва  неизглаго́ланномꙋ ꙳ соше́ствїю твоемꙋ̀, влⷣко. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
На оу҆́трени ѻ҆́ба канѡ́на ѻ҆ктѡ́иха, и҆ ст҃ы́хъ,  канѡ́нъ на д҃, є҆гѡ́же краегране́сїе: 
Самобра́тное пою̀ сопрѧже́нїе. Ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Любо́вїю хрⷭ҇то́вою распалѧ́емь, мꙋ́чениче  є҆ѵла́мпїе, мїрско́е ѿве́рглъ є҆сѝ ѡ҆мраче́нїе:  нбⷭ҇номꙋ же, премꙋ́дре, прибли́жилсѧ є҆сѝ те́плѣ свѣ́тꙋ  невеще́ственномꙋ, всебл҃же́нне. 
Раче́нїе є҆́же къ бг҃ꙋ твоѐ, премꙋ́дре мꙋ́чениче  є҆ѵла́мпїе, мꙋче́нїй превратѝ стремле́нїе, воздержа́нїемъ  же и҆ стоѧ́нїемъ, де́мѡнскаѧ попалѝ ѡ҆полчє́нїѧ и҆́стиннѡ,  многохва́льне. 
Оу҆крѣпи́въ бг҃оглаго́ливымъ твои́мъ ѧ҆зы́комъ  во́инство мꙋ́ченическое, приве́лъ є҆сѝ ко хрⷭ҇тꙋ̀  совокꙋпле́нїе бжⷭ҇твенное, многобога́тное оу҆ловле́нїе, и҆  прїе́млѧ съ ни́ми вѣнцы̀ нетлѣ̑нныѧ, пребога́те. 
Бг҃оро́диченъ: 
Съ высоты̀ во чре́во твоѐ, пречⷭ҇таѧ, прише́дъ  бг҃ъ, пло́ть бы́въ произы́де ꙗ҆́вственнѡ, па́дшыѧ возвыша́ѧ  къ себѣ̀, сынополага́ѧ бл҃года́тїю земны̑ѧ, всепѣ́таѧ дв҃о  чⷭ҇таѧ. (с. 184) 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Возвы́сити вра́гъ пре́лести лꙋка́вное писа́нїе  дꙋшетлѣ́ннѡ хотѧ́ше, но того̀ въ про́пасть низве́рглъ  є҆сѝ. 
Любо́вїю бра́тнею распала́ема, ко хрⷭ҇то́вѣ  добро́тѣ, ѻ҆трокови́це, притекла̀ є҆сѝ ꙗ҆́вѣ,  мꙋ́ченице є҆ѵлампі́е приснословꙋ́щаѧ. 
Бг҃оро́диченъ: 
Безсѣ́меннѡ бж҃їе сло́во, ѻ҆трокови́це, во чре́вѣ  твое́мъ прїе́мши неслїѧ́ннѡ, па́че оу҆ма̀, пречⷭ҇таѧ, на́мъ  родила̀ є҆сѝ. 
Сѣда́ленъ, гла́съ и҃. Подо́бенъ: Премꙋ́дрости: 
Мꙋче́нїй ѻ҆́блаки тє́мныѧ, страда́льцы, преше́дше  терпѣли́внѡ, ꙗ҆́кѡ со́лнце бл҃года́тїю сп҃совою  возсїѧ́сте: бра́тскою же любо́вїю бжⷭ҇твеннѣ свѧза́еми,  подо́бными болѣ́зньми свѣ́тлѡ оу҆краси́стесѧ. тѣ́мъ по  кончи́нѣ безконе́чнꙋю бл҃года́ть ѿ высоты̀ прїѧ́сте,  и҆сцѣлѧ́ти недꙋ́ги, гдⷭ҇ни оу҆гѡ́дницы: моли́те хрⷭ҇та̀  бг҃а, грѣхѡ́въ ѡ҆ставле́нїе пода́ти, чтꙋ́щымъ любо́вїю  свѧтꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти, воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: (с. 185) мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Любвѐ ра́ди зижди́телѧ, ѽ страстоте́рпцы, всю̀  мїрскꙋ́ю ле́сть и҆́стиннѡ презрѣ́вше, є҆ди́нагѡ  возжелѣ́сте хрⷭ҇та̀, взыва́юще: сла́ва си́лѣ твое́й,  гдⷭ҇и. 
Настꙋпи́вше на пе́щный пла́мень, и҆ попра́вше сего̀,  мꙋ́чєницы, росо́ю съ нб҃съ бжⷭ҇твеннѡ ѡ҆богати́стесѧ,  хрⷭ҇тꙋ̀ взыва́юще: сла́ва си́лѣ твое́й, гдⷭ҇и. 
Просвѣ́щшесѧ трⷪ҇чнымъ сїѧ́нїемъ, мч҃никѡвъ до́блѧѧ  верста̀, і҆́дѡльское разрꙋшѝ ѡ҆мраче́нїе, хрⷭ҇тꙋ̀  взыва́юще: сла́ва си́лѣ твое́й гдⷭ҇и. 
Бг҃оро́диченъ: 
Носи́мое сме́ртное стремле́нїе, дв҃о, ты̀ хрⷭ҇та̀  ро́ждши нетлѣ́ннѡ, марі́е, оу҆ста́вила є҆сѝ, сочета́вши  безплѡ́тнымъ чинѡ́мъ ро́ды земны́хъ, пренепоро́чнаѧ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Не преврати́ша ва́съ приложє́нїѧ мꙋче́нїй,  тве́рдїи, на ка́мени бо сп҃совѣ дꙋшє́вныѧ ва́шѧ но́ги  ꙗ҆́вѣ оу҆тверди́сте. 
Побѣ́ждше крѣ́пкѡ лє́сти первонача́льнагѡ,  оу҆праздни́сте і҆́дѡльскїѧ крѡ́вныѧ жє́ртвы крове́й  ва́шихъ лїѧ́нїемъ, сла́внїи. 
Бг҃оро́диченъ: 
Ѿѧ́ла є҆сѝ клѧ́твꙋ, ꙗ҆́кѡ ра́дость ро́ждши  ѡ҆божи́вшꙋю земны̑ѧ, бг҃а твои́ми рꙋка́ми носи́вши, мт҃и  бг҃оневѣ́сто. (с. 186) 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Цѣле́нїе дꙋшетлѣ́нныхъ страсте́й ꙗ҆ви́шасѧ ва́шѧ  крѡ́ви, всѣ̑мъ страстоте́рпцы, вѣ́рою притека́ющымъ къ  бжⷭ҇твеннѣй и҆ всесвѣ́тлѣй ра́цѣ, преблаже́ннїи. 
Зако́ннѡ за хрⷭ҇та̀ пострада́вше, сла́внїи,  ѡ҆богати́стесѧ вѣнце́мъ нетлѣ́ннымъ, и҆́стиннѡ  пребл҃же́ннїи, и҆ црⷭ҇тво нбⷭ҇ное, и҆ бжⷭ҇твенное  наслажде́нїе прїѧ́сте. 
Бг҃оро́диченъ: 
Ѡ҆брѣ́тъ тѧ̀ посредѣ̀ те́рнїѧ, пренепоро́чнаѧ,  ꙗ҆́кѡ пречи́стый крі́нъ, и҆ ю҆до́льный цвѣ́тъ, ѽ  бг҃ома́ти! жени́хъ во чре́вѣ твое́мъ пло́ть бы́сть. 
Конда́къ, гла́съ г҃. Подо́бенъ: Дв҃а дне́сь: 
Дѡ́блїѧ мч҃ники и҆ бра́тїю по пло́ти мꙋ́драго  є҆ѵла́мпїа и҆ є҆ѵлампі́ю почти́мъ: ті́и бо  пребеззако́нныхъ кознодѣ̑йства посрами́ша си́лою  распе́ншагѡсѧ: сегѡ̀ ра́ди ꙗ҆ви́шасѧ мꙋ́ченикѡвъ сла́ва,  кꙋ́пнѡ и҆ похвала̀. 
І҆́косъ: 
Дво́ицꙋ, вѣ́рнїи, страстоте́рпєцъ дне́сь въ  пѣ́снехъ свѧще́нныхъ и҆ пѣ́нїихъ похва́лимъ, ꙗ҆́кѡ ле́сть  і҆́дѡльскꙋю низложи́ша, многобо́жїѧ ѻ҆́гнь и҆спепели́ша, и҆  де́мѡны посрами́ша: мꙋчи́телей же ꙗ҆́рости не  оу҆страши́шасѧ, меча̀ оу҆́бѡ и҆ ѻ҆гнѧ̀ не оу҆боѧ́шасѧ,  нижѐ ѕвѣре́й стремле́нїѧ, до́блественнѡ подвиза́вшесѧ  до́брѣ, є҆ѵла́мпїй сла́вный, съ честно́ю є҆ѵлампі́ею и҆  со страда̑льцы, ꙗ҆́вльшесѧ мꙋ́ченикѡвъ сла́ва, кꙋ́пнѡ и҆  похвала̀. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. (с. 187) 
Ра́зꙋмомъ бжⷭ҇твеннымъ ѡ҆богаще́нъ, мч҃ниче  приснопа́мѧтне, всѐ томле́нїе оу҆кори́лъ є҆сѝ и҆́стиннѡ  ѕлочести́выхъ, є҆ѵла́мпїе, поѧ̀: благослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Ꙗ҆́кѡ поте́кше къ любвѝ и҆́стиннѡ созда́вшагѡ,  бжⷭ҇твеннѡ сочета́стесѧ, ѽ страда́льцы! ꙗ҆́коже пло́тїю и҆  дꙋ́хомъ пою́ще: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Бг҃оро́диченъ: 
Страннолѣ́пнѡ ты̀ ѻ҆́ч҃ее, дв҃о, зачала̀ є҆сѝ  сло́во во чре́вѣ твое́мъ, пречⷭ҇таѧ, и҆ пло́тїю родила̀  є҆сѝ, зовꙋ́щымъ: бл҃гослове́на ты̀ въ жена́хъ є҆сѝ,  всенепоро́чнаѧ влⷣчце. 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ва́съ, страда́льцы сла́внїи, не возмого́ша  разлꙋчи́ти ѿ любвѐ хрⷭ҇то́вы мꙋ́къ оу҆множє́нїѧ, ни  ѻ҆́гнь, ни ра̑ны, премꙋ́дрїи, ни конѡ́бнаѧ врѣ̑нїѧ, ни  ѻ҆строта̀ меча̀, но побѣди́сте, вопїю́ще: благослови́те  всѧ̑ дѣла̀ гдⷭ҇нѧ, гдⷭ҇а. 
Ны́нѣ вмѣ́стѡ болѣ́зней бл҃говре́меннѡ вы̀  црⷭ҇твомъ бж҃їимъ ѡ҆богати́стесѧ, сла́внїи страда́льцы,  прⷭ҇нословꙋ́щїй є҆ѵла́мпїе, съ є҆ѵлампі́ею чⷭ҇тно́ю дв҃ою  мч҃ницею вопїю́ще: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ꙗ҆́кѡ є҆ди́на ро́ждши бг҃а, мт҃и безневѣ́стнаѧ,  безсѣ́меннымъ ржⷭ҇тво́мъ, чⷭ҇таѧ, сего̀ ми́лостива  сотворѝ, влⷣчце, сохрани́тисѧ ста́дꙋ твоемꙋ̀ ѿ  и҆скꙋше́нїѧ врагѡ́въ, вопїю́щꙋ хрⷭ҇тꙋ̀: благослови́те, всѧ̑  дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, (с. 188) краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀, тѣ́мъ,  веселѧ́щесѧ, тѧ̀, бцⷣе, велича́емъ. 
Тече́нїемъ крове́й, пре́лесть і҆́дѡльскꙋю,  страстоте́рпцы мꙋ́чєницы, разрꙋши́сте, мꙋче́нїѧ ва́шегѡ  воспрїе́мше мздꙋ̀, нбⷭ҇ное жили́ще, и҆ пребыва́ющїй поко́й. 
Сѐ вмѣ́стѡ тмы̀, ю҆́зъ же и҆ ѻ҆гнѧ̀ и҆ ра́нъ  страстоте́рпцы, свѣ́тъ присносїѧ́нный, ва́мъ, простра́нство  и҆ восхлажде́нїе ра́достное, поле́зныѧ бл҃года́ти оу҆до́бнѡ  подаде́сѧ, мꙋ́чєницы сла́внїи пребога́тїи. 
Тече́нїе соверши́вше бжⷭ҇твенное ва́шегѡ честна́гѡ  страда́нїѧ, въ свѣ́тлостехъ бж҃їихъ водворѧ́етесѧ, и҆дѣ́же  ли́цы а҆́гг҃льскихъ чинѡ́въ, и҆ мно́жєства првⷣныхъ, и҆  мꙋ́чєникъ собо́ри, ѽ приснопа́мѧтнїи! 
Бг҃оро́диченъ: 
Прⷪ҇ро́чєскаѧ ны́нѣ проречє́нїѧ коне́цъ прїѧ́ша,  дв҃о ѻ҆трокови́це, плотоно́снаго бг҃а на́мъ ро́ждши ты̀,  всечⷭ҇таѧ. тѣ́мъ, є҆́же ра́дꙋйсѧ, влⷣчце, со а҆́гг҃ломъ  зове́мъ тѝ. 
Свѣти́ленъ. Подо́бенъ: Жєны̀ оу҆слы́шите: 
Въ лѣ́потꙋ самобра́тное страстоте́рпцєвъ  сдохнове́нїе, є҆ѵла́мпїй бг҃омꙋ́дрый, и҆ честна́ѧ  є҆ѵлампі́а, зва́нїемъ ѡ҆бога́щшесѧ ѿ бжⷭ҇твеннагѡ  предзна́нїѧ: тва́рь во просвѣща́ютъ мꙋ́ченическими зарѧ́ми,  и҆ и҆сцѣле́нїй сїѧ́ньми. 
Бг҃оро́диченъ: 
И҆зъ тебє̀ пресꙋ́щественный бг҃ъ, чⷭ҇таѧ, въ  смѣше́нїе человѣ́ческагѡ сꙋщества̀, мно́гимъ милосе́рдїемъ  ѡ҆дѣ́ѧсѧ, не смѣси́въ оу҆вѣ́дѣнїѧ ѻ҆бои́хъ,  ѻ҆трокови́це, є҆сте́ствъ, но є҆ди́нъ сн҃ъ бы́въ по  ѻ҆боемꙋ̀, и҆ по ржⷭ҇твѣ̀. 


(с. 189) 
Мѣ́сѧца тогѡ́же въ а҃і-й де́нь. 
Ст҃а́гѡ а҆пⷭ҇ла фїлі́ппа, є҆ди́нагѡ ѿ седмѝ  дїа́конѡвъ: 
И҆ прпⷣбнагѡ ѻ҆тца̀ на́шегѡ ѳеофа́на и҆сповѣ́дника,  є҆пі́скопа нїкі́йскагѡ. 
На Гдⷭ҇и, воззва́хъ, стїхи̑ры а҆пⷭ҇ла, гла́съ  д҃. 
Подо́бенъ: Зва́нный свы́ше: 
И҆́же седмѝ дїа́конѡмъ причте́нъ, ꙳ ꙗ҆́кѡ по́лнъ  мꙋ́дрости же ꙳ и҆ бжⷭ҇твенныѧ бл҃года́ти, ꙳ слꙋжи́ти,  бл҃же́нне фїлі́ппе ст҃ы́хъ, ꙳ кꙋ́пнѡ со стефа́номъ,  потре́бамъ и҆збра́лсѧ є҆сѝ. ꙳ тѣ́мъ и҆ оу҆бива́ема сего̀  ви́дѣвъ, ꙳ къ самарі́и восте́клъ є҆сѝ, ꙳ повелѣ́нїемъ  бжⷭ҇твеннымъ, ꙳ бж҃їе сло́во проповѣ́даѧ, сла́вне, ꙳ и҆  просвѣща́ѧ сꙋ́щыѧ во тмѣ̀ пре́жде, ꙳ ꙗ҆̀же соверши́лъ  є҆сѝ дх҃омъ бжⷭ҇твеннымъ, ꙳ днѐ сы́ны, всемꙋ́дре. 
Бг҃озна́мєнїѧ рꙋко́ю твое́ю соверша́ємаѧ, ꙳ лю́дїе  ви́дѧще, ꙳ слѣпы́хъ прозрѣ́нїе, ꙳ и҆ разсла́бленныхъ  и҆справле́нїе, ꙳ и҆ нечи́стыхъ дꙋхѡ́въ, и҆дѣ́же живѧ́хꙋ,  ѿгна́нїе, ꙳ дивлѧ́хꙋсѧ, фїлі́ппе, ꙳ и҆ прихожда́хꙋ къ  спаси́тельномꙋ ѡ҆чище́нїю, ꙳ ѿ невѣ́рїѧ къ вѣ́рѣ  внеза́пꙋ направлѧ́еми. ꙳ тѣ́мъ бж҃е́ственный ꙗ҆́кѡ  оу҆слы́ша, а҆пⷭ҇льскїй ли́къ веселѧ́шесѧ, ꙗ҆́кѡ и҆  самарі́и мно́жество ꙳ бг҃ꙋ приведе́сѧ. 
Колесни́ца сло́ва сы́й, ꙳ бг҃оглаго́ливе, ꙳ на  колесни́цѣ оу҆зрѣ́въ ѣ҆́здѧща, ꙳ и҆ вопрошє́нїѧ  творѧ́щаго, ꙳ и҆ недомы́слѧщасѧ пости́глъ є҆сѝ канда́кина  досточꙋ́днаго, ꙳ и҆ томꙋ̀ сказа́нїе и҆ ꙗ҆вле́нїе ꙳  жела́емыхъ, бл҃же́нне, показа́лъ є҆сѝ: ꙳ вѣ́ровавъ бо  про́ситъ бжⷭ҇твеннагѡ ѡ҆чище́нїѧ: ꙳ (с. 190) є҆гѡ́же  прїе́мша, ꙳ бжⷭ҇твеннаго проповѣ́дника вседѣ́тель, ꙳  содѣ́ла всеѧ̀ є҆ѳїо́пїи, ꙳ и҆ мꙋ́ченикѡвъ нача́льника. 
И҆́ны стїхи̑ры прпⷣбнагѡ, гла́съ ѕ҃. Подо́бенъ:  Всѐ ѿло́жше: 
Возсїѧ́лъ, є҆сѝ ѳеофа́не, ꙳ добродѣ́телей ви́ды,  ꙳ ꙗ҆́кѡ ѕвѣзда̀ свѣтлѣ́йша, ꙳ на тве́рди ꙳ вѣ́ры, ꙳  свѣ́тлѡ сла́вне. ꙳ зарѧ́ми всѧ̑ ѿгонѧ́ѧ ꙳ ѡ҆мрачє́нїѧ  є҆реті́чєскаѧ, ꙳ и҆ просвѣща́ѧ вѣ́рою тебѣ̀ и҆ любо́вїю  прилѣжа́щыѧ, ꙳ и҆ твои̑мъ бжⷭ҇твєннымъ оу҆че́нїємъ. ꙳  тѣ́мъ свѣтоно́сный соверша́емъ ꙳ тво́й пра́здникъ  любо́вїю: со дерзнове́нїемъ моли́сѧ ꙳ ѡ҆ дꙋша́хъ на́шихъ. 
Трꙋды̑ по́стническими ꙳ твою̀ дꙋ́шꙋ воѡрꙋжи́въ,  плотска̑ѧ оу҆вѧди́лъ є҆сѝ, ꙳ ѻ҆́ч҃е свѧще́ннѣйше,  и҆гра̑нїѧ, ꙳ и҆ оу҆́мъ, сла́вне, содѣ́ла ꙳ бжⷭ҇твенныѧ  трⷪ҇цы жили́ще: и҆ возвы́силсѧ є҆сѝ, ꙳ и҆дѣ́же  мꙋ́ченичєскаѧ вѡ́инства, ꙳ и҆ добро́та недомы́сленнаѧ, ꙳ и҆  і҆ера́рхѡвъ собо́ръ. ꙳ съ ни́миже ны́нѣ ра́дꙋешисѧ, ꙳ во  сла́вѣ предстоѧ̀ хрⷭ҇тꙋ̀, ꙳ со дерзнове́нїемъ молѧ́сѧ ѡ҆  дꙋша́хъ на́шихъ. 
Бжⷭ҇твенными сле́зъ твои́хъ тече́ньми, і҆ера́рше, ꙳  всѐ потопи́лъ є҆сѝ ꙳ де́мѡнское ѡ҆полче́нїе ꙳ ꙗ҆́кѡ  не́мощно: ꙳ твои́ми же всегда̀ къ бг҃ꙋ мановє́нїи ꙳ и҆  си́льными восхождє́нїи ꙳ го́рдое возвыше́нїе на зе́млю  низве́рглъ є҆сѝ, ꙳ и҆ возне́слсѧ є҆сѝ на нбⷭ҇наѧ ꙳ и҆  бг҃олѣ̑пнаѧ селє́нїѧ: ꙳ въ ни́хже со а҆́гг҃лы  водворѧ́ешисѧ, ꙳ предстоѧ̀ хрⷭ҇тꙋ̀, ꙳ со дерзнове́нїемъ  молѧ́сѧ ꙳ ѡ҆ дꙋша́хъ на́шихъ. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Нра́вомъ ѕлы́мъ поползо́хсѧ, ꙳ и҆ порабоще́нъ  ле́стїю лꙋка́вною, бг҃оневѣ́стнаѧ, ꙳ къ пречꙋ́дномꙋ твоемꙋ̀  милосе́рдїю, ꙳ и҆ те́пломꙋ застꙋпле́нїю, ꙳ пресвѧта́ѧ  ѻ҆трокови́це, ꙳ прибѣга́ю ѻ҆каѧ́нный, ꙳ сою̑зъ мѧ̀  и҆зба́ви напа́стей и҆ печа́лей, и҆ спаси́ мѧ,  пренепоро́чнаѧ, де́мѡнскихъ (с. 191) прило́гѡвъ: ꙳ да  прославлѧ́ю тѧ̀ и҆ любо́вїю пою̀, ꙳ и҆ покланѧ́юсѧ, ꙳ и҆  велича́ю тѧ̀, влⷣчце, ꙳ приснобл҃же́ннꙋю. 
Крⷭ҇тобг҃оро́диченъ, подо́бенъ то́йже: 
А҆́гнца своего̀, ꙳ а҆́гница нескве́рнаѧ дре́вле, ꙳  и҆ непоро́чнаѧ влⷣчца, ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ вопїѧ́ше: ꙳  ча́до сладча́йшее, ꙳ что̀ зрѣ́нїе сїѐ но́вое и҆  пресла́вное; ꙳ ка́кѡ со́нмъ безблагода́тный ꙳ сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть жи́знь  всѧ́ческихъ; ꙳ но воспѣва́ю твоѐ неизрече́нное сло́ве,  снизхожде́нїе. 
Тропа́рь, а҆по́стола, гла́съ г҃: 
А҆пⷭ҇ле, ст҃ы́й фїлі́ппе, молѝ ми́лостиваго бг҃а,  да прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, прпⷣбнагѡ, гла́съ и҃: 
Правосла́вїѧ наста́вниче, благоче́стїѧ оу҆чи́телю  и҆ чистоты̀, вселе́нныѧ свѣти́льниче, а҆рхїере́ѡвъ  бг҃одꙋхнове́нное оу҆добре́нїе, ѳеофа́не премꙋ́дре,  оу҆че́ньми твои́ми всѧ̑ просвѣти́лъ є҆сѝ: цѣвни́це  дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ. 
На оу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀. 
А҆пⷭ҇ла канѡ́нъ, є҆гѡ́же краегране́сїе: 
Фїлі́пповꙋ бжⷭ҇твеннꙋю воспою̀ сла́вꙋ. І҆ѡ́сифъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Пресвѣ́тлыми сїѧ̑нїи хрⷭ҇то́выми ѡ҆зари́всѧ, по  прича́стїю бжⷭ҇тва̀, мꙋ́дре, свѣ́тъ ꙗ҆ви́лсѧ є҆сѝ  вторы́й, вѣ̑рныѧ свѧще́ннѡ свѣтоводѧ̀, сла́вне фїлі́ппе.  (с. 192) 
Пресꙋ́щественное сло́во, всѐ на́ше ѡ҆сꙋществова́въ,  свѧще́нна тѧ̀ оу҆ч҃ника̀ свѧще́ннѡ предлага́етъ, мꙋ́дре,  несвѧще́ннагѡ ѡ҆мраче́нїѧ ꙗ҆зы́ки и҆збавлѧ́юща. 
Рꙋ́къ возложе́нїемъ свѧще́нныхъ оу҆ч҃никѡ́въ,  и҆збра́нъ бы́лъ є҆сѝ со стефа́номъ и҆ про́чими, свѧще́нный  дїа́конъ, ꙗ҆́кѡ сы́й по́лнъ дх҃а бж҃їѧ, всемꙋ́дре фїлі́ппе. 
Бг҃оро́диченъ: 
И҆́же и҆зъ не сꙋ́щихъ всѧ̑ содѣ́тельствꙋѧ, ꙗ҆́кѡ  винꙋ́ тѧ и҆мѣ́ѧше воплоще́нїѧ своегѡ̀, бг҃ома́ти чⷭ҇таѧ:  тѣ́мъ по до́лгꙋ вѣ́рнїи тѧ̀ оу҆блажа́емъ. 
И҆́нъ канѡ́нъ прпⷣбнагѡ, гла́съ и҆ і҆рмо́съ то́йже. 
Моегѡ̀ ра́зꙋма твои́ми моли́твами мра́къ ѿженѝ,  і҆ера́рше хрⷭ҇то́въ: ꙗ҆́кѡ да воспою̀ сла́вне, твою̀  свѧще́ннꙋю и҆ свѣтоза́рнꙋю па́мѧть пѣ́сньми. 
Ꙗ҆́кѡ рѣка̀ оу҆стреми́лсѧ є҆сѝ ѿ сїѡ́на,  і҆ера́рше сла́вне, и҆ напои́лъ є҆сѝ ѕѣлѡ̀ бжⷭ҇твенными  стрꙋѧ́ми вѣ́рныхъ собо́ры, бг҃ꙋ побѣ́днꙋю пѣ́снь, пои́мъ,  вопїѧ́ше. 
Бжⷭ҇твенными сїѧ̑нїи твою̀ дꙋ́шꙋ ѡ҆зари́въ,  ѳеофа́не, сла̑сти страсте́й воздержа́нїѧ попали́лъ є҆сѝ  ѻ҆гне́мъ, пѣснопоѧ̀ и҆́стиннѡ: воспои́мъ пѣ́снь хрⷭ҇тꙋ̀. 
Бг҃оро́диченъ: 
Свѣтлѣ́йшими лꙋча́ми твоегѡ̀ сн҃а, бцⷣе,  просвѣтѝ ѡ҆мраче́ннꙋю мою̀ дꙋ́шꙋ, и҆ страсте́й смꙋще́нїе  твои́мъ, чⷭ҇таѧ, оу҆кротѝ хода́тайствомъ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Сы́ны соверши́лъ є҆сѝ свѣ́та, во тмѣ̀  невѣ́дѣнїѧ сꙋ́щыѧ, блаже́нне, въ зна́менїихъ стра́шныхъ,  ꙗ҆́кѡ нб҃о высо́кое, сло́ва сла́вꙋ повѣ́даѧ. (с. 193) 
Ѿ пле́мене і҆ꙋ́дова хрⷭ҇та̀ возсїѧ́вша, бл҃же́нне,  свѧще́ннѡ возвѣща́ѧ, бл҃года́ти свѣ́томъ показа́лъ є҆сѝ,  є҆го́же мѡѷсе́й дре́вле и҆ проро́цы провозвѣсти́ша. 
Ꙗ҆́да дꙋшетлѣ́ннагѡ ѿбѣжа́ти, и҆ спаси́тельнꙋю  бл҃года́ть воспрїѧ́ти, покарѧ́еши медото́чными глаго́лы,  ѿриновє́нныѧ дале́че неразꙋ́мїемъ, фїлі́ппе  бг҃одохнове́нне. 
Бг҃оро́диченъ: 
Свѣти́льникъ ꙗ҆ви́ласѧ є҆сѝ та́инственный,  свѣщꙋ̀, ѻ҆трокови́це, носѧ́щи и҆́стиннѡ, просвѣ́щшꙋю въ  нощѝ невѣ́дѣнїѧ пре́жде ѡ҆держи̑мыѧ, кра́йнею бла́гостїю. 
И҆́нъ. І҆рмо́съ то́йже. 
Сы́й и҆спо́лненъ, мꙋ́дре, бжⷭ҇твеннагѡ дх҃а  ꙗ҆ви́лсѧ є҆сѝ. пита́ѧ бога́тнѡ благоче́стїѧ сла́достїю  сло́вомъ живи́тельнымъ, сердца̀ зрѧ́щихъ къ тебѣ̀. 
Повелѣ̑нїи бжⷭ҇твеннагѡ сїѧ́нїѧ и҆зблиста́ѧ,  всеблаже́нне, ѿгна́лъ є҆сѝ всю̀ є҆реті́ческꙋю мглꙋ̀,  жизнода́вцꙋ хрⷭ҇тꙋ̀ воспѣва́ѧ: свѧ́тъ є҆сѝ, гдⷭ҇и. 
На го́рꙋ бжⷭ҇твенныхъ добродѣ́телей возше́дъ,  і҆ера́рше, и҆ во мра́къ вше́дъ сочта́лсѧ є҆сѝ съ бг҃омъ,  и҆ ра́зꙋма скрижа́ль прїѧ́лъ є҆сѝ, зако́нъ бл҃года́ти. 
Бг҃оро́диченъ: 
Сѐ лѣ́ствица і҆а́кѡвлѧ, ю҆́же ви́дѣ и҆ногда̀  оу҆твержде́нꙋ, на не́йже оу҆твержда́шесѧ бг҃ъ,  свѣтоно́снаѧ чⷭ҇таѧ ꙗ҆ви́сѧ дѣ́вствꙋющи бцⷣа. 
Конда́къ ѳеофа́на, гла́съ в҃. Подо́бенъ: Вы́шнихъ  и҆щѧ̀: 
Возгремѣ́въ хрⷭ҇то́во бжⷭ҇твенное воплоще́нїе,  безплѡ́тныѧ врагѝ до конца̀ ѡ҆бличи́лъ є҆сѝ, чꙋ́дне  ѳеофа́не. сегѡ̀ ра́ди всѝ вѣ́рнѡ и҆ благоче́стнѡ вопїе́мъ  тѝ: молѝ непреста́ннѡ ѡ҆ всѣ́хъ на́съ. 
Сѣда́ленъ а҆пⷭ҇ла, гла́съ и҃. Подо́бенъ:  Премꙋ́дрости: 
Прогони́тель де́мѡнѡвъ ꙗ҆ви́всѧ, и҆ ꙗ҆́кѡ  свѣти́льникъ (с. 194) сꙋ́щыѧ во тмѣ̀ просвѣти́въ,  ꙗ҆ви́лъ є҆сѝ сл҃нца ѿ дв҃ы возсїѧ́вшаго, и҆ хра́мы  і҆́дѡльскїѧ сокрꙋши́въ, возста́вилъ є҆сѝ цє́ркви  блаже́нне, въ сла́вꙋ бг҃а на́шегѡ. тѣ́мъ тѧ̀ почита́емъ, и҆  бжⷭ҇твеннꙋю твою̀ па́мѧть свѣ́тлѡ пра́зднꙋемъ, и҆ согла́снѡ  вопїе́мъ тѝ: а҆пⷭ҇ле фїлі́ппе, молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Сла́ва, прпⷣбнагѡ, гла́съ д҃. Подо́бенъ: Ꙗ҆ви́лсѧ  є҆сѝ дне́сь: 
Ꙗ҆ви́лсѧ є҆сѝ, прпⷣбне, цр҃кви ꙗ҆́коже дрꙋго́е  со́лнце, ѡ҆зарѧ́ѧ сїю̀ мо́лнїѧми бжⷭ҇твенныхъ слове́съ  твои́хъ, ꙗ҆́кѡ оу҆чени́къ гдⷭ҇ень, ѳеофа́не. 
И҆ ны́нѣ, бг҃оро́диченъ: 
Пречⷭ҇тыѧ рꙋ́ки твоѧ̑ дв҃о мт҃и, просте́рши, покры́й  оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ  пода́ждь хрⷭ҇тѐ, ми́лѡсти твоѧ̑. 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀,  пречⷭ҇таѧ, оу҆тро́бою мт҃рнею растерза́ема, жа́лостнѡ  взыва́ше: оу҆вы̀ мнѣ̀, ка́кѡ за́йде, свѣ́те мо́й  безлѣ́тный; 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Ви́дѣвъ тѧ̀ сі́мѡнъ содѣва́юща чꙋдеса̀ и҆  зна́мєнїѧ вє́лїѧ, лицемѣ́рствовавъ, фїлі́ппе, креща́етсѧ,  не ѕло́бы бѣжа́въ: но поги́бели предае́тсѧ. 
Мнѡ́ги тѧ̀ си̑лы содѣва́юща ви́дѧще живꙋ́щїи во  гра́дѣ самарі́йстѣмъ, проповѣ́дниче хрⷭ҇то́въ фїлі́ппе,  позна́нїѧ свѣ́тъ веселѧ́щесѧ прїима́хꙋ. 
И҆дѝ, глаго́ла тебѣ̀ гдⷭ҇ень а҆́гг҃лъ, пꙋ́ть  направлѧ́ѧ свѧще́ннагѡ, фїлі́ппе, мꙋ́рїна, є҆́же позна́ти  томꙋ̀ стезю̀ сло́ва воплоще́нїѧ. 
Свѧще́ннѣйшїй канда́кїй ви́дѣвъ тѧ̀, вразꙋмлѧ́юща  (с. 195) того̀, твое́ю рꙋко́ю, фїлі́ппе, креща́етсѧ, и҆  по́лнъ дх҃а ст҃а́гѡ ꙗ҆́вльсѧ, проповѣ́дникъ бжⷭ҇твенный  бы́сть. 
Бг҃оро́диченъ: 
Сн҃ы совершѝ бж҃їѧ, всенепоро́чнаѧ, сы́ны  человѣ́чєскїѧ тво́й сн҃ъ, ѿ чⷭ҇тыхъ крове́й твои́хъ  вопло́щсѧ и҆ ро́ждсѧ: сегѡ̀ ра́ди сла́вимъ тѧ̀. 
И҆́нъ. І҆рмо́съ то́йже. 
Поще́нїемъ, всемꙋ́дре ѻ҆́ч҃е ѳеофа́не, себѐ  ѡ҆чи́стивъ, ве́сь свѣ́та и҆спо́лненъ бы́лъ є҆сѝ, ве́сь  бг҃а вмѣсти́теленъ, ве́сь дх҃а ст҃а́гѡ соприча́стенъ. 
Гла́домъ та́емь, въ лю̑таѧ влага́емь заточє́нїѧ,  стражда̀, всеблаже́нне, мꙋ́ченически терпѣ́лъ є҆сѝ, ѿ  со́вѣсти чи́сты въ гдⷭ҇ѣ веселѧ́сѧ. 
Ѡ҆блиста́въ, сла́вне, и҆справлє́нїи ѡ҆бощре́нъ  ꙗ҆ви́лсѧ є҆сѝ, ꙗ҆́кѡ хрⷭ҇то́въ ме́чь, ссѣца́ющь  є҆реті́чєскаѧ оу҆хищрє́нїѧ, бжⷭ҇твеннымъ дх҃омъ  оу҆крѣплѧ́емь. 
Бг҃оро́диченъ: 
Свѣти́льникъ всесвѣ́тлый ты̀ ꙗ҆ви́ласѧ є҆сѝ,  бжⷭ҇твеннаѧ трапе́за, бж҃їе селе́нїе, кївѡ́тъ и҆ же́злъ,  процвѣ́тши цвѣ́тъ въ мі́рѣ хрⷭ҇та̀, мт҃и дв҃о. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ꙗ҆́рости беззако́нныхъ не оу҆боѧ́всѧ, средѝ  волкѡ́въ ꙗ҆́кѡ а҆́гнецъ, и҆́стиннѡ фїлі́ппе, ходи́лъ  є҆сѝ, ты̑ѧ претворѧ́ѧ къ благоче́стїю бл҃года́ти сло́вомъ,  бл҃же́ннѣйше. 
На заколє́нїѧ веде́сѧ ꙗ҆́кѡ а҆́гнецъ є҆мманꙋ́илъ,  ꙗ҆́коже глаго́летъ и҆са́їа сла́вный, є҆гѡ́же разꙋмѣ́ти не  могі́й, фїлі́ппе, свѧще́нный канда́кїй ѿ тебє̀  наꙋча́етсѧ. 
Свѧщенносло́вна тѧ̀ оу҆ч҃ника̀, є҆ди́наго  дїа́конѡвъ седмѝ и҆збра́нна оу҆вѣ́дѣхомъ, и҆ цр҃кве  бжⷭ҇твенное ѡ҆снова́нїе, и҆ всѣ́хъ сꙋ́щихъ во тмѣ̀  свѣти́льника, фїлі́ппе. (с. 196) 
Бг҃оро́диченъ: 
Бцⷣꙋ тѧ̀ и҆́стиннѡ ѿ дꙋшѝ и҆сповѣ́дающе,  и҆скꙋше́нїй и҆ неꙋдо́бствъ и҆збавлѧ́емсѧ твои́ми ко всѣ́хъ  бг҃ꙋ и҆ гдⷭ҇ꙋ дв҃о, хода́тайствы, бг҃облагода́тнаѧ. 
И҆́нъ. І҆рмо́съ то́йже. 
Свѣтода́тельными твои́ми блиста̑нїи, ѻ҆́ч҃е  свѧще́ннѣйше, мра́чнꙋю тмꙋ̀ потреби́лъ є҆сѝ  є҆реті́чествꙋющихъ, бг҃озна́нїѧ свѣ́томъ ѡ҆зарѧ́ѧ, и҆  просвѣща́ѧ мі́ра концы̀. 
Ѕлочести́выхъ защи̑тницы, тебѐ досточꙋ́дна сꙋ́щаго  лю́тыми ра́нами оу҆ѧзви́ша, є҆го́же а҆́гг҃льстїи чи́ни  ѡ҆б̾има́хꙋ ꙗ҆́кѡ хрⷭ҇то́ва і҆ера́рха и҆ бжⷭ҇твеннаго  мч҃ника. 
Бы́лъ є҆сѝ ѻ҆́ч҃е, свѣтови́дный заблꙋ́ждшымъ  пꙋтево́ждь, пла́вающымъ ко́рмчїй, коле́блємымъ приложе́ньми  лю́тыхъ тве́рдость, и҆ стѣна̀ недви́жима. 
Бг҃оро́диченъ: 
Добро́та і҆а́кѡвлѧ, ю҆́же бг҃ъ возлюбѝ, и҆  всели́тисѧ и҆збра̀: земны́хъ сла́ва, и҆ прибѣ́жище  согрѣша́ющихъ, бцⷣе, ты̀ ꙗ҆ви́ласѧ є҆сѝ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Во́дъ дꙋхо́вныхъ и҆спо́лнивсѧ, ꙗ҆́кѡ рѣка̀  бжⷭ҇твеннагѡ є҆де́ма и҆зше́лъ є҆сѝ, наводнѧ́ѧ волно́ю  ти́хою земны̑ѧ концы̀, и҆ напаѧ́ѧ сердца̀ вѣ́рныхъ,  досточꙋ́дне. 
Ѿве́рзъ и҆спо́лнилъ є҆сѝ твоѧ̑ оу҆ста̀,  оу҆ч҃ничѐ, дꙋхо́внагѡ ра́зꙋма, и҆ разве́рзъ горта́нь  лꙋка́вагѡ, поглоще́нныхъ и҆сто́рглъ є҆сѝ безчи́слєннаѧ  мно́жєства, и҆ спа́слъ є҆сѝ, а҆пⷭ҇ле. 
Крѣ́пость низве́ржесѧ неви́димагѡ врага̀, и҆  ѿню́дъ поги́бе, тебѣ̀ крѣ́постїю дх҃а, хрⷭ҇та̀  проповѣ́дающꙋ, фїлі́ппе, распе́ншагосѧ и҆ ꙗ҆зы́ки  призыва́ющаго. (с. 197) 
Бг҃оро́диченъ: 
Зако́нѡвъ тѧ̀ є҆сте́ственныхъ кромѣ̀ родѝ,  хрⷭ҇тѐ, содѣ́телѧ тва́ри, и҆ па́че є҆стества̀ пребы́сть  и҆́стиннѡ дв҃а нескве́рна, ст҃а́ѧ мт҃и твоѧ̀, прест҃ы́й. 
И҆́нъ. І҆рмо́съ то́йже. 
Сы́й ꙗ҆́кѡ со́лнце, бг҃оза̑рныѧ лꙋчы̀,  преблаже́нне, и҆спꙋсти́лъ є҆сѝ, похвалѧ́ѧ мꙋ́ченичєскїѧ  стра̑сти, вѧза̑нїѧ и҆ ра̑ны, и҆ ди̑вныѧ по́двиги, і҆ера́рше  хрⷭ҇то́въ. 
Пречⷭ҇тꙋю влⷣчцꙋ похвалѧ́ѧ чи́стѣ, ѧ҆зы́комъ  твои́мъ, бг҃омꙋ́дре, воспѣ́лъ є҆сѝ словеса̀  свѣтоза̑рнаѧ, вѣ́рныхъ собо́ры, и҆ мꙋ́дрыхъ сердца̀  оу҆маща̑ющаѧ. 
Писа́нїемъ твоегѡ̀ всечестна́гѡ и҆ чи́стагѡ, мꙋ́дре,  лица̀, безбо́жныхъ писа̑нїѧ и҆змазꙋ́еши, и҆ тѣ́хъ  бг҃омє́рзскаѧ и҆ безбѡ́жнаѧ повелѣ̑нїѧ, возвѣща́ѧ  чествова́ти і҆кѡ́нꙋ хрⷭ҇то́вꙋ. 
Бг҃оро́диченъ: 
Всѧ̑ хотѣ́нїемъ соста́вивый бг҃ъ и҆ содержа́й,  пречⷭ҇таѧ, ѡ҆писа́нїемъ тѣлесѐ на твои́хъ ѡ҆б̾ѧ́тїихъ  но́ситсѧ, бжⷭ҇твеннымъ сꙋщество́мъ неѡпи́санный. 
Конда́къ а҆пⷭ҇ла, гла́съ д҃. Подо́бенъ: Вознесы́йсѧ: 
Ꙗ҆зы́кѡвъ лове́цъ пречꙋ́дный, и҆ оу҆ч҃никѡ́въ  хрⷭ҇то́выхъ собесѣ́дникъ, а҆пⷭ҇лѡвъ пред̾избра́нный  фїлі́ппъ, дне́сь мі́рꙋ и҆сцѣле́нїй подае́тъ бога́тство,  покрыва́етъ ѿ ѡ҆бстоѧ́нїй того̀ хва́лѧщыѧ. тѣ́мъ  согла́снѡ зове́мъ є҆мꙋ̀: спаса́й всѧ̑ моли́твами твои́ми,  а҆пⷭ҇ле. 
І҆́косъ: 
Ꙗ҆́кѡ нб҃о сла́вꙋ бж҃їю, самови́дче, и҆сповѣ́давъ,  ꙗ҆зы́ки да́льнїѧ привлечѐ къ вѣ́рѣ бли́зъ бы́ти бг҃а.  тѣ́мъ ꙗ҆́коже мѡѷсе́й законополо́жникъ ѡ҆богаща́еши,  прехва́льне, ста́до твоѐ. ѻ҆́нъ дре́вле мо́ре пресѣчѐ,  и҆ преве́дъ лю́ди, пото́мъ въ пꙋсты́ни препита̀ хлѣ́бомъ  нбⷭ҇нымъ: ты́ же сла́внагѡ лю́тагѡ невѣ́рствїѧ и҆зба́вивъ  во хрⷭ҇тѣ̀ всю̀ тва́рь, горѣ̀ къ пребыва́нїємъ нбⷭ҇нымъ  возве́лъ є҆сѝ вопїю́щыѧ: спаса́й всѧ̑ моли́твами твои́ми,  а҆пⷭ҇ле. (с. 198) 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Наведе́ тѧ ꙗ҆́кѡ конѧ̀ пребжⷭ҇твенный, возмꙋща́юща  ꙗ҆зы́ческое мо́ре, фїлі́ппе, главы̑ сокрꙋша́юща вра̑жїѧ, и҆  пою́ща є҆мꙋ̀ пѣ́сненнѡ: бл҃гослове́нъ є҆сѝ бж҃е  ѻ҆тє́цъ на́шихъ. 
Сказꙋ́ѧ пре́жде всѣ́хъ вѣкѡ́въ сокрове́ннꙋю  та́йнꙋ: тайноглаго́льникъ же бы́въ, фїлі́ппе мꙋ́дре,  наꙋчи́лъ є҆сѝ страны̑ и҆ лю́ди, и҆ ѿ та̑инъ ме́рзскихъ  ѡ҆чи́стилъ є҆сѝ. 
Ꙗ҆ви́лсѧ є҆сѝ велича́йшаѧ ѕвѣзда̀, фїлі́ппе  сла́вный, и҆ траллі́и оу҆добре́нїе, въ не́йже тѣ́ло твоѐ  честно́е лежи́тъ, содѣва́ѧ чꙋде́съ пресла̑внаѧ, мꙋ́дре, на  просвѣще́нїе благочести́внѡ блажа́щихъ тѧ̀. 
Бг҃оро́диченъ: 
Бг҃ороди́тельницꙋ тѧ̀ дв҃о, и҆менꙋ́емъ марі́е  пречⷭ҇таѧ, спаса́емїи тобо́ю де́нь и҆ но́щь, ѿ вра́жїихъ  приложе́нїй вре́дныхъ, и҆ и҆скꙋше́нїй всѧ́ческихъ, и҆  дꙋше́вныхъ скве́рнъ. 
И҆́нъ. І҆рмо́съ: 
Ѻ҆́троцы въ вавѷлѡ́нѣ, пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
И҆справлѧ́ѧ ты̀ и҆́стины сло́во, ра́нъ и҆скꙋшє́нїѧ  претерпѣ́лъ є҆сѝ, и҆ во и҆згна́нїе вложе́нъ, і҆ера́рше  ѳеофа́не, пѣ́лъ є҆сѝ: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Твои́хъ догма́тѡвъ стрꙋи̑, нечести́выхъ потопи́ша  морѧ̀, мꙋ́дре, не вопїю́щихъ хрⷭ҇тꙋ̀ бг҃ꙋ на́шемꙋ:  бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Рѣ́ки твои́хъ слове́съ медото́чныхъ, ѳеофа́не,  человѣ́кѡвъ дꙋ́шы весе́лїѧ бжⷭ҇твеннагѡ и҆спо́лниша,  пѣсносло́вѧщихъ пѣ́сньми бг҃а препросла́вленнаго. (с. 199) 
Бг҃оро́диченъ: 
На тебѣ̀ вели́кое содѣ́ѧсѧ, дв҃ома́ти, та́инство,  сн҃ъ бж҃їй и҆зъ чре́ва твоегѡ̀ вопло́щсѧ ны́нѣ ꙗ҆ви́сѧ,  є҆мꙋ́же веселѧ́щесѧ пое́мъ: ѻ҆тцє́въ бж҃е, бл҃гослове́нъ  є҆сѝ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Сло́вомъ бжⷭ҇твеннымъ, всеблаже́нне, ꙗ҆́коже со́лїю  раствори́въ, пре́лести ѡ҆чи́стилъ є҆сѝ смра́дъ лю́тый, и҆  человѣ́чєскаѧ сердца̀ и҆сцѣли́лъ є҆сѝ, честѝ и҆  сла́вити трⷪ҇цꙋ во вѣ́ки. 
Оу҆тверди́шасѧ но́ги хромы́хъ сло́вомъ твои́мъ,  мꙋ́дре, дꙋ́си же ме́рзцыи и҆ нечи́стїи рыда́хꙋ, терпѣ́ти не  могꙋ́ще да́нныѧ тебѣ̀ благода́ти. 
Въ самарі́и дре́вле живꙋ́щїи, фїлі́ппе, бл҃года́ти  зарю̀ ѿ тебє̀ прїе́млютъ, ви́дѧще мнѡ́гаѧ содѣва́юща тѧ̀  чꙋдеса̀, си́лою дх҃а и҆сто́чника бл҃года́тнагѡ. 
Бг҃оро́диченъ: 
Коле́блющꙋюсѧ ѕло́бою ратобо́рца дꙋ́шꙋ мою̀, дв҃о  чⷭ҇таѧ, оу҆крѣпѝ, бжⷭ҇твеннымъ призира́нїемъ дви́жꙋщаго  всѧ́чєскаѧ прїе́мши, и҆ неподви́жꙋщисѧ. 
И҆́нъ. І҆рмо́съ: 
За зако́ны ѻ҆ч҃єскїѧ бл҃же́ннїи въ вавѷлѡ́нѣ  ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Зако́нъ ѻ҆те́ческїй всебл҃же́нне, и҆́стиннѡ носѧ̀,  пребеззако́ннѣйшагѡ црⷭ҇твꙋющагѡ поплева́лъ є҆сѝ  повелѣ́нїе несмы́сленное, погꙋблѧ́юща, ѻ҆́ч҃е, гдⷭ҇не  воѡбраже́нїе благоче́стнѡ лобза́ющихъ, є҆́же прїе́мъ, въ  мі́рѣ ꙗ҆ви́сѧ ѿ дв҃ы ѻ҆трокови́цы: є҆го́же  превозно́симъ во вѣ́ки. (с. 200) 
Оу҆́мъ бжⷭ҇твенъ, дх҃а прест҃а́гѡ гꙋ́сль  всесли́чнаѧ, славі́й добропѣ́снивый, вѣ́рныхъ ве́рхъ,  правосла́вїѧ сто́лпъ и҆ оу҆твержде́нїе, мꙋ́дре, цр҃кве  тве́рдь, мона́хѡвъ хвала̀, ѳеофа́не, ѻ҆тцє́въ сла́ва и҆  крѣ́пость ꙗ҆ви́лсѧ є҆сѝ, воспѣва́ѧ хрⷭ҇та̀ во вѣ́ки. 
Мѷрополо́жница дх҃а прест҃а́гѡ, ѻ҆́ч҃е, ты̀  показа́лсѧ є҆сѝ, и҆злива́нїемъ мѷродохнове́нныхъ твои́хъ  и҆ мꙋ́дрыхъ оу҆че́нїй потреблѧ́ѧ пре́лести ѕлосмра́днѣйшꙋю  тлю̀, и҆ благово́нствꙋеши нра́вомъ твои́мъ честнꙋ́ю цр҃ковь,  зовѧ̀ непреста́ннѡ: пѣ́сньми тѧ̀ превозно́симъ хрⷭ҇тѐ, во  вѣ́ки. 
Бг҃оро́диченъ: 
Бж҃їѧ гора̀ тꙋ́чнѣйшаѧ, ю҆́же пра́ѻц҃ъ дв҃дъ  предписа̀ дре́вле пѣснопоѧ̀ прⷪ҇ро́чески, ты̀ ꙗ҆ви́ласѧ  є҆сѝ дв҃о: ѿ неѧ́же ѿсѣче́сѧ ка́мень краеꙋго́льный  хрⷭ҇то́съ, и҆ сокрꙋшѝ крѣ́пость всю̀ і҆́дѡльскꙋю. тогѡ̀  непреста́ннѡ пое́мъ, и҆ превозно́симъ во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жнѡ ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ви́дѣвъ дре́вле тебѣ̀ ча́ємаѧ, и҆ бжⷭ҇твеннꙋю  прїе́мъ вла́сть непоколеби́мꙋ, ѡ҆ не́йже человѣ́ки наꙋчи́лъ  є҆сѝ, фїлі́ппе бг҃оглаго́ливе. красꙋ́йсѧ и҆ ликꙋ́й,  бжⷭ҇твеннагѡ наслажда́ѧсѧ просвѣще́нїѧ и҆ оу҆тѣше́нїѧ. 
Ꙗ҆́кѡ свѣ́тъ, ꙗ҆́кѡ ѕвѣзда̀, ꙗ҆́кѡ вели́кое  сл҃нце, свѣща́тельными зарѧ́ми ѡ҆бте́клъ є҆сѝ вселе́ннꙋю,  возвѣща́ѧ бжⷭ҇твенное проповѣ́данїе: во траллі́ю же  а҆сі́йскїй гра́дъ прише́дъ, є҆мꙋ́же во́ждь бы́въ,  бл҃же́нне, въ не́мъ оу҆снꙋ́лъ є҆сѝ. 
Крⷭ҇тъ и҆ сме́рть и҆ воскрⷭ҇нїе и҆зба́вителѧ,  бли̑жнимъ и҆ да̑льнимъ возвѣсти́лъ є҆сѝ, не́бо  ѡ҆ѕвѣзде́нное бы́въ, бжⷭ҇твенными свѣтлостьмѝ  блиста́ющесѧ, фїлі́ппе а҆пⷭ҇ле хрⷭ҇то́въ досточꙋ́дне. (с.  201) 
Землѧ̀ тѣ́ло твоѐ многострада́льное, сїѧ́нїе  и҆спꙋща́ющее и҆сцѣле́нїй, покры̀, не́бо же дꙋ́хъ тво́й  ст҃ы́й со а҆пⷭ҇лы и҆́мать веселѧ́щейсѧ: съ ни́миже и҆ на́съ  помѧнѝ мꙋ́дре, хва́лѧщихъ тѧ̀. 
Бг҃оро́диченъ: 
Гла́съ прино́ситъ тѝ благода́рственный всѧ́кое  дыха́нїе, вопїю́щїй ве́селѡ и҆ глаго́лющїй: ра́дꙋйсѧ,  прⷭ҇то́ле вы́шнѧгѡ ѻ҆гнеѻбра́зный: ра́дꙋйсѧ, бж҃їе село̀  простра́ннѣйшее: ра́дꙋйсѧ, а҆пⷭ҇лѡвъ благолѣ́пное, чⷭ҇таѧ,  вѣнча́нїе. 
И҆́нъ. І҆рмо́съ: 
Безсѣ́меннагѡ зача́тїѧ ржⷭ҇тво̀ несказа́нное, мт҃ре  безмꙋ́жныѧ нетлѣ́ненъ пло́дъ: бж҃їе бо рожде́нїе  ѡ҆бновлѧ́етъ є҆стєства̀. тѣ́мже тѧ̀ всѝ ро́ди, ꙗ҆́кѡ  бг҃оневѣ́стнꙋю мт҃рь правосла́внѡ велича́емъ. 
Побо́рствꙋюща тѧ̀ по хрⷭ҇то́вѣ цр҃кви,  человѣкоꙋбі́йца зрѣ́ти не могі́й, и҆скꙋшє́нїѧ тебѣ̀  простира́етъ: ѻ҆ба́че непрекло́ненъ пребы́лъ є҆сѝ,  мꙋжемꙋ́дреннѡ къ царє́мъ нечести̑вымъ противлѧ́ѧсѧ  до́блественнѡ, оу҆вѣща́ѧ ты̑ѧ покланѧ́тисѧ ѻ҆́бразꙋ  хрⷭ҇то́вꙋ, ѳеофа́не. 
Оу҆кра́шенъ несказа́нною, бг҃омꙋ́дре, добро́тою  трⷪ҇цы, и҆ оу҆пещре́нъ сїѧ̑нїи, свѣ́тиши, и҆ ра́достнѡ,  пребога́те, ѡ҆бстои́ши прⷭ҇то́лъ и҆́стиннѡ зижди́телѧ и҆  бг҃а, и҆дѣ́же пра́зднꙋющихъ гла́съ, ѻ҆́ч҃е бг҃оно́се  ѳеофа́не. 
Твои́хъ подвигѡ́въ досто́йнѡ прїѧ́лъ є҆сѝ чє́сти,  и҆ вѣнцено́сецъ ны́нѣ на нб҃сѣ́хъ со а҆́гг҃лы  свесели́шисѧ, и҆дѣ́же прⷪ҇ро́кѡвъ собо́ръ и҆ а҆пⷭ҇лѡвъ, и҆  мꙋ́ченикѡвъ и҆́стиннѡ вѡ́инства мнѡ́гаѧ, и҆дѣ́же  патрїа́рхѡвъ ли́ки: помина́й на́съ ѻ҆́ч҃е ѳеофа́не. 
Бг҃оро́диченъ: 
Побо́рствꙋющи лю́демъ вѣ̑рнымъ во бранѣ́хъ на  ва́рвары, да́ждь побѣди́тєльнаѧ, дв҃о бг҃ороди́тельнице,  бл҃гослове́ннаѧ и҆ препросла́вленнаѧ, мт҃и неискꙋсобра́чнаѧ  чⷭ҇таѧ, покрыва́ющи ѿ всѧ́кагѡ вре́да вра́жїѧ: да твоего̀  сн҃а пою́ще, тѧ̀ велича́емъ. (с. 202) 
Свѣти́ленъ. Подо́бенъ: Не́бо ѕвѣзда́ми: 
А҆пⷭ҇ле хрⷭ҇то́въ, во всю̀ вселе́ннꙋю протечѐ твоѐ  вѣща́нїе, бг҃а проповѣ́далъ є҆сѝ на́мъ: є҆го́же ѡ҆  на́съ молѝ, свѣ́тъ оу҆́мный на́мъ возсїѧ́ти. 
Сла́ва, прпⷣбнагѡ. Подо́бенъ: Жєны̀ оу҆слы́шите: 
Ꙗ҆́кѡ бжⷭ҇твенный свѣ́тъ, ѳеофа́не, цр҃кви  ꙗ҆ви́лсѧ є҆сѝ, пѣ́сней твои́хъ сїѧ́нїемъ сїю̀ ѡ҆зари́въ,  и҆ свѣ́томъ лица̀ твоегѡ̀, на не́мже хрⷭ҇то́вы ꙗ҆́звы  носи́въ оу҆добрѧ́емь: къ немꙋ́же не преста́й молѧ́сѧ ѡ҆  ста́дѣ твое́мъ, ѻ҆́ч҃е. 
И҆ ны́нѣ, бг҃оро́диченъ: 
Дре́вле дарова́ннꙋю мнѣ̀ ри́зꙋ кꙋпѣ́лїю креще́нїѧ,  ѡ҆скверни́хъ стра́стными блꙋды̀, и҆ оу҆жаса́юсѧ  ѻ҆каѧ́нный, ча́съ помышлѧ́ѧ бжⷭ҇твеннагѡ и҆́стиннѡ  стра́шнагѡ сꙋда̀: дв҃о всенепоро́чнаѧ, предста́ни тогда̀, и҆  и҆зба́ви мѧ̀ стра́шнагѡ преще́нїѧ. 
На лїтꙋргі́и, прокі́менъ а҆пⷭ҇ла: Во всю̀ зе́млю  и҆зы́де вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. Сті́хъ: Небеса̀ повѣ́даютъ сла́вꙋ бж҃їю:  А҆пⷭ҇лъ, дѣѧ́нїй зача́ло к҃. А҆ллилꙋ́їа, гла́съ а҃.  И҆сповѣ́дѧтъ небеса̀ чꙋдеса̀ твоѧ̑ гдⷭ҇и. Є҆ѵⷢ҇лїе  лꙋкѝ, зача́ло и҃. Прича́стенъ: Во всю̀ зе́млю: 
[зрѝ] Подоба́етъ вѣ́дати, ꙗ҆́кѡ по а҃і-мъ днѝ  сегѡ̀ мѣ́сѧца, въ прїидꙋ́щꙋю недѣ́лю па́мѧть соверша́емъ  ст҃ы́хъ ѻ҆тє́цъ, и҆̀же на седмо́мъ вселе́нскомъ собо́рѣ,  въ нїке́и собра́вшихсѧ второ́е, свѧты́хъ ѻ҆тє́цъ тѯ҃є,  на и҆зверже́нїе и҆ потребле́нїе безбо́жныхъ оу҆че́нїй  хрⷭ҇тоненави́стныхъ, и҆ хрⷭ҇тїаноѡглаго́льникѡвъ,  і҆кѡнобо́рцєвъ, копрѡнѵ́ма, и҆ є҆мꙋ̀ смꙋ́дрствꙋющихъ,  ѻ҆каѧ́нныхъ є҆пі́скопѡвъ, и҆ несвѧще́нныхъ а҆рхїере́євъ,  и҆ тѣ́хъ безбо́жнагѡ и҆ скве́рнагѡ собо́рища. 
И҆ а҆́ще слꙋчи́тсѧ а҃і де́нь настоѧ́щїй въ  недѣ́лю, пое́тсѧ въ то́йже де́нь слꙋ́жба ст҃ы́хъ ѻ҆тє́цъ  седма́гѡ собо́ра. А҆́ще же въ (с. 203) сре́дꙋ, пое́тсѧ  слꙋ́жба и҆́хъ въ мимоше́дшꙋю недѣ́лю: а҆́ще же въ  четверто́къ, пое́тсѧ слꙋ́жба и҆́хъ въ прїидꙋ́щꙋю недѣ́лю. 
Рѧдова́гѡ же ст҃а́гѡ слꙋ́жба ѡ҆ставлѧ́етсѧ, и҆  пое́тсѧ, є҆гда̀ разсꙋ́дитъ є҆кклисїа́рхъ. 
Въ сꙋббѡ́тꙋ на ма́лѣй вече́рни, стїхи̑ры воскрⷭ҇ны,  и҆ бцⷣы, по ѻ҆бы́чаю. 
На вели́цѣй вече́рни, на Гдⷭ҇и, воззва́хъ,  стїхи̑ры ѻ҆ктѡ́иха, воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ: И҆ ст҃ы́хъ ѻ҆тцє́въ  на ѕ҃, гла́съ ѕ҃. 
Подо́бенъ: Ѿча́ѧннаѧ: 
Честны̑ѧ собо́ры ѻ҆тцє́въ, въ ра̑знаѧ времена̀  соста́вивъ, во є҆ди́но собра̀ є҆ди́нѣмъ и҆ тѣ́мже  пра́виломъ, ѕѣлѡ̀ до́брѣ патрїа́рхъ ге́рманъ но́вый, пиша̀  кꙋ́пнѡ же и҆ держа̀ догма́ты си́хъ, и҆́же и҆ моли́твенники  бо́дрствєнныѧ сїѧ̑ спасе́нїѧ, гдⷭ҇ꙋ предлага́етъ, и҆  па́ствѣ съ па̑стыри. 
Два́жды. 
Зако́на писа́нїе дѣ́тємъ є҆врє́йскимъ положѝ  честнꙋ́ю седми́цꙋ, сѣ́ни придержа́щымсѧ, и҆ слꙋжа́щымъ  се́й, ю҆́же ѻ҆тцы̀ сте́кшесѧ на седмо́мъ собо́рѣ ма́нїемъ  бж҃їимъ, въ шестѝ дне́хъ всѐ сїѐ соверши́вшагѡ, и҆  седмы́й благослови́вшагѡ, честнѣ́йшꙋю содѣ́лаша, предѣ́лъ  вѣ́ры и҆зложи́вше. 
Трⷪ҇цꙋ всѣ̑мъ ѿ веще́й, мїробы́тїѧ сꙋ́щꙋю винꙋ̀,  ꙗ҆́снѡ преда́сте треблаже́ннїи ѻ҆тцы̀: три́ бо и҆ четы́ре  (с. 204) собо́ры, та́инственнѣйшимъ сло́вомъ положи́вше, и҆  ѿмсти́телїе ꙗ҆́вльшесѧ правосла́внагѡ сло́ва, стїхі́а  четы́ре сꙋ́щѧ, и҆ трⷪ҇цꙋ и҆з̾ѧсни́сте, созда́вшꙋю сїѧ̑, и҆  мі́ръ сотво́ршꙋю. 
Довлѧ́ше и҆ є҆ди́ною жи́знь вдохнꙋ́ти, лежа́щемꙋ  сы́нꙋ слꙋжа́щїѧ, прⷪ҇ро́ка є҆лїссе́а слѧче́нїе ѕѣ́льно:  ѻ҆ба́че ѡ҆брати́сѧ седми́жды, и҆ прикланѧ́шесѧ семꙋ̀,  провозвѣща́ѧ ꙗ҆́кѡ прови́децъ ва́шѧ собо́ры, и҆́миже  оу҆мерщвле́нїе бжⷭ҇твеннагѡ сло́ва водꙋши́сте, а҆́рїа  оу҆мертви́вше, и҆ є҆гѡ̀ све́рстники. 
Кто̀ твою̀, сп҃се, ри́зꙋ раздра̀; а҆́рїй, ты̀ ре́клъ  є҆сѝ: и҆́же трⷪ҇цы пресѣчѐ є҆диноче́стное нача́ло въ  раздѣлє́нїѧ: се́й ѿве́рже тѧ̀ бы́ти є҆ди́наго ѿ  трⷪ҇цы: се́й и҆ несто́рїа оу҆чи́тъ бцⷣꙋ не глаго́лати. но  собо́ръ и҆́же въ нїке́и, сн҃а бж҃їѧ тѧ̀ проповѣ́да, гдⷭ҇и,  ѻ҆ц҃ꙋ̀ и҆ дх҃ꙋ сопресто́льна. 
Сла́ва, гла́съ ѕ҃. Самогла́сенъ: 
Та́инствєннаѧ дне́сь дх҃а трꙋбы̑ бг҃онѡ́сныѧ  ѻ҆тцы̀ восхва́лимъ, пѣснопѣ́вшыѧ посредѣ̀ цр҃кве,  пѣ́снь сли́чнꙋю бг҃осло́вїѧ: трⷪ҇цꙋ є҆ди́нꙋ непремѣ́ннꙋю,  сꙋщество́ же и҆ бж҃ество̀: низложи́тели а҆́рїевы, и҆  правосла́вныхъ побо́рники, молѧ́щыѧсѧ всегда̀ гдⷭ҇ꙋ,  поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ пе́рвый гла́са. 
По вхо́дѣ прокі́менъ днѐ, и҆ чтє́нїѧ г҃. 
Бытїѧ̀ чте́нїе. 
[Глава̀ д҃і] Слы́шавъ а҆вра́мъ, ꙗ҆́кѡ  плѣне́нъ бы́сть лѡ́тъ брата́ничь є҆гѡ̀, сочтѐ своѧ̑  домоча́дцы, три́ста и҆ ѻ҆смьна́десѧть, и҆ погна̀ во слѣ́дъ  и҆́хъ да́же до да́на. И҆ нападѐ на нѧ̀ но́щїю са́мъ, и҆  ѻ҆́троцы є҆гѡ̀ съ ни́мъ: и҆ поразѝ и҆̀хъ, и҆ гонѝ и҆̀хъ  до хѡва́ла, є҆́же є҆́сть ѡ҆шꙋ́юю дама́ска. И҆ возвратѝ  всѧ́каго конѧ̀ содо́мскаго, и҆ лѡ́та брата́нича своего̀  возвратѝ, и҆ всѧ̑ и҆мѣ̑нїѧ є҆гѡ̀, и҆ жєны̀, и҆ лю́ди.  И҆зы́де же ца́рь содо́мскїй въ срѣ́тенїе є҆мꙋ̀, повнегда̀  возврати́тисѧ є҆мꙋ̀ ѿ сѣ́ча ходоллогомо́рскагѡ, и҆ съ  царьмѝ (с. 205) и҆̀же съ ни́мъ, во оу҆до́ль сави́нꙋ: сїе́  же бѧ́ше по́ле царе́во. и҆ мелхїседе́къ ца́рь сали́мскїй  и҆знесѐ хлѣ́бы и҆ вїно̀: бѧ́ше же свѧще́нникъ бг҃а  вы́шнѧгѡ. И҆ благословѝ а҆вра́ма, и҆ речѐ: бл҃гослове́нъ  а҆вра́мъ бг҃омъ вы́шнимъ, и҆́же созда̀ нб҃о и҆ зе́млю: и҆  бл҃гослове́нъ бг҃ъ вы́шнїй, и҆́же предадѐ врагѝ твоѧ̑ подъ  рꙋ́ки тебѣ̀. 
Втора́гѡ зако́на чте́нїе. 
[Глава̀ а҃] Во дне́хъ ѻ҆́нѣхъ, речѐ мѡѷсе́й къ  сынѡ́мъ і҆и҃лєвымъ: ви́дите, преда́хъ предъ лице́мъ ва́шимъ  зе́млю, вше́дше наслѣ́дꙋйте зе́млю, ю҆́же клѧ́тсѧ гдⷭ҇ь  ѻ҆тцє́мъ ва́шымъ: а҆враа́мꙋ и҆ і҆саа́кꙋ и҆ і҆а́кѡвꙋ, да́ти  и҆̀мъ и҆ сѣ́мени и҆́хъ по ни́хъ. И҆ реко́хъ къ ва́мъ во  вре́мѧ ѻ҆́но, глаго́лѧ: не возмогꙋ̀ є҆ди́нъ води́ти ва́съ.  гдⷭ҇ь бг҃ъ на́шъ оу҆мно́жилъ вы̀ є҆́сть, и҆ сѐ є҆стѐ  дне́сь ꙗ҆́кѡ ѕвѣ́зды нбⷭ҇ныѧ мно́жествомъ. гдⷭ҇ь бг҃ъ  ѻ҆тє́цъ на́шихъ да приложи́тъ ва́мъ, ꙗ҆́кѡ да бꙋ́дете  ты́сѧщами сꙋгꙋ́бѡ, и҆ да благослови́тъ ва́съ, ꙗ҆́коже  гл҃го́ла ва́мъ. и҆ взѧ́хъ ѿ ва́съ мꙋ́жы мꙋ́дры, и҆  свѣ́домы, и҆ смы́сленны, и҆ поста́вихъ и҆̀хъ владѣ́ти надъ  ва́ми, тысѧщенача́льники, и҆ стонача́льники, и҆  пѧтдесѧтонача́льники, и҆ десѧтонача́льники, и҆  писмовводи́тели сꙋдїѧ́мъ ва́шымъ. И҆ заповѣ́дахъ сꙋдїѧ́мъ  ва́шымъ во вре́мѧ ѻ҆́но, глаго́лѧ: разслꙋ́шайте посредѣ̀  бра́тїй ва́шихъ, и҆ сꙋди́те пра́веднѡ, посредѣ̀ мꙋ́жа, и҆  посредѣ̀ бра́та є҆гѡ̀, и҆ посредѣ̀ прише́льца є҆гѡ̀. Да  не позна́ете лица̀ въ сꙋдѣ̀, ма́ломꙋ и҆ вели́комꙋ сꙋ́диши,  и҆ не оу҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃їй  є҆́сть. 
Втора́гѡ зако́на чте́нїе. 
[Глава̀ і҃] Во дне́хъ ѻ҆́нѣхъ, речѐ мѡѷсе́й къ  сынѡ́мъ і҆и҃лєвымъ: сѐ гдⷭ҇а бг҃а твоегѡ̀ нб҃о, и҆ нб҃о  нб҃сѐ, землѧ̀ и҆ всѧ̑ є҆ли̑ка сꙋ́ть на не́й. Ѻ҆ба́че  ѻ҆тцы̀ ва́шѧ произво́ли гдⷭ҇ь, люби́ти ѧ҆̀: и҆ и҆збра̀  сѣ́мѧ и҆́хъ по ни́хъ, ва́съ, па́че (с. 206) всѣ́хъ  ꙗ҆зы̑къ, въ де́нь се́й. И҆ ѡ҆брѣ́жите жестосе́рдїе ва́ше,  и҆ вы́и ва́шеѧ не ѡ҆жесточи́те ктомꙋ̀. И҆́бо гдⷭ҇ь бг҃ъ  на́шъ, се́й бг҃ъ богѡ́въ, и҆ гдⷭ҇ь господе́й: бг҃ъ вели́кїй,  и҆ крѣ́пкїй, и҆ стра́шный, и҆́же не диви́тсѧ лицꙋ̀, нижѐ  взе́млетъ да́ръ. Творѧ́й сꙋ́дъ прише́льцꙋ, и҆ сиротѣ̀, и҆  вдовѣ̀, и҆ лю́битъ прише́льца, да́ти є҆мꙋ̀ хлѣ́бъ и҆  ри́зꙋ. И҆ возлюби́те прише́льца, прише́льцы бо бѣ́сте въ  землѝ є҆гѵ́петстѣй. Гдⷭ҇а бг҃а твоегѡ̀ да оу҆бои́шисѧ,  и҆ томꙋ̀ є҆ди́номꙋ послꙋ́жиши, и҆ къ немꙋ̀ прилѣпи́шисѧ,  и҆ и҆́менемъ є҆гѡ̀ клене́шисѧ. То́й хвала̀ твоѧ̀, и҆ то́й  бг҃ъ тво́й, и҆́же сотворѝ тебѣ̀ вели̑каѧ и҆ сла̑внаѧ сїѧ̑,  ꙗ҆̀же ви́дѣста ѻ҆́чи твоѝ. 
На лїті́и стїхи̑ры хра́ма. Сла́ва, гла́съ г҃. 
А҆пⷭ҇льскихъ преда́нїй и҆звѣ́стнїи храни́телїе  бы́сте ст҃і́и ѻ҆тцы̀: ст҃ы́ѧ бо трⷪ҇цы є҆диносꙋ́щное,  правосла́внѡ наꙋчи́вше, а҆́рїево хꙋле́нїе собо́рнѣ  низложи́сте: съ ни́мже и҆ македо́нїа дꙋхобо́рца ѡ҆бличи́вше,  ѡ҆сꙋди́сте несто́рїа, є҆ѵтѵ́хїа и҆ дїѻско́ра, саве́ллїа  же, и҆ севи́ра безгла́внаго. и҆́хже пре́лести и҆спроси́те  и҆зба́витисѧ на́мъ, нескве́рнꙋ на́шемꙋ житїю̀ въ вѣ́рѣ  сохрани́тисѧ, мо́лимсѧ. 
И҆ ны́нѣ, бг҃оро́диченъ: Безъ сѣ́мене ѿ  бжⷭ҇твеннагѡ: 
На стїхо́внѣ ѻ҆ктѡ́иха. Сла́ва, ѻ҆ц҃є́въ, гла́съ  д҃. 
Моле́бнꙋю па́мѧть дне́сь, бг҃оно́сныхъ ѻ҆тцє́въ,  ѿ всеѧ̀ вселе́нныѧ собра́вшихсѧ, во свѣ́тлѣмъ гра́дѣ  нїке́йстѣмъ, правосла́вныхъ собра̑нїѧ, благоче́ствꙋюще  вѣ́рнѡ пра́зднꙋемъ: сі́и бо лю́тагѡ а҆́рїа безбо́жное  велѣ́нїе благочестномꙋ́дреннѣ низложи́ша, и҆ ѿ  каѳолі́ческїѧ цр҃кве собо́рнѣ того̀ и҆згна́ша, и҆ ꙗ҆́снѡ  сн҃а бж҃їѧ є҆диносꙋ́щна, и҆ соприсносꙋ́щна, пре́жде вѣ̑къ  сꙋ́ща, всѣ́хъ наꙋчи́ша и҆сповѣ́дати во и҆з̾ѡбраже́нїи  вѣ́ры, и҆звѣ́стнѡ и҆ благоче́стнѡ сїѐ и҆зложи́вше.  тѣ́мже и҆ мы̀ бжⷭ҇твєннымъ и҆́хъ повелѣ́нїємъ  послѣ́дствꙋюще, и҆звѣ́стнѡ вѣ́рꙋюще слꙋ́жимъ, со  ѻ҆ц҃е́мъ (с. 207) сн҃ꙋ, и҆ дх҃ꙋ всест҃о́мꙋ, во є҆ди́номъ  бжⷭ҇твѣ̀, трⷪ҇цѣ є҆диносꙋ́щнѣй. 
И҆ ны́нѣ, бг҃оро́диченъ: При́зри на молє́нїѧ: 
На благослове́нїи хлѣ́бѡвъ, тропа́рь, Бцⷣе дв҃о:  два́жды. 
И҆ ѻ҆ц҃є́въ, гла́съ и҃: 
Препросла́вленъ є҆сѝ, хрⷭ҇тѐ бж҃е на́шъ,  свѣти̑ла на землѝ ѻ҆тцы̀ на́ши ѡ҆снова́вый, и҆ тѣ́ми ко  и҆́стиннѣй вѣ́рѣ всѧ̑ ны̀ наста́вивый,  многобл҃гоꙋтро́бне, сла́ва тебѣ̀. 
Є҆ди́ножды. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ,  два́жды. Сла́ва, ѻ҆ц҃є́въ. И҆ ны́нѣ, бг҃оро́диченъ:  И҆́же на́съ ра́ди. 
Канѡ́нъ воскрⷭ҇нъ со і҆рмосо́мъ на д҃: крⷭ҇товоскрⷭ҇нъ  на два̀: и҆ бцⷣы на два̀: и҆ ст҃ы́хъ на ѕ҃, є҆гѡ́же  краегране́сїе: 
Пою̀ бл҃же́нныхъ собра́нїе седмо́е. Ге́рманово: 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Пѣсносло́вити седмо́е собра́нїе жела́ющемꙋ мѝ  ны́нѣ, седми́хъ дарова́нїй собо́ръ, да́ждь мѝ паракли́та,  гдⷭ҇и, оу҆мꙋдри́вшаго се́й ѻ҆гненноѧзы́чнѣ, и҆ хꙋ́льное  всѐ ѧ҆зыковре́дїе оу҆молча́ти сотво́ршаго. 
Бо́льшее и҆зъ нача́ла чи́слъ седмо́е: и҆́бо  созда́нїѧ бж҃е́ственнагѡ всегѡ̀ первоѻбра́знѡ бы́сть,  всесоверше́нное преста́нїе въ седмы́й де́нь: и҆ ны́нѣ  всѣ́хъ є҆ресе́й коне́цъ, въ собо́рѣ равночи́сленномъ. 
Побѣди́въ бг҃обо́рнаго а҆́рїа въ нїке́и, дре́вле  па́стырскимъ жезло́мъ, правосла́вными ше́ствовати цр҃ковь  оу҆че́нїи ли́къ ѻ҆тцє́въ: и҆ ны́нѣ ѡ҆ се́мъ посрами́лъ  є҆́сть ѻ҆бразобо́рцы, ꙗ҆́кѡ побо́рникъ. (с. 208) 
Бг҃оро́диченъ: 
Ꙗ҆́коже ѻ҆тцы̀ благоче́стнѡ наꙋчи́ша,  и҆сповѣ́дꙋюще вѣ́рнѡ, дв҃и́ческꙋю оу҆тро́бꙋ  безболѣ́зненнѡ ро́ждшꙋю пло́тїю безпло́тнаго: покланѧ́емсѧ  же семꙋ̀, столпопи́шꙋще и҆з̾ѡбраже́нїе, и҆ че́стнѣ  ѡ҆блобыза́емъ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Не поколеба́тисѧ хрⷭ҇то́вѣ нерꙋши́мѣй цр҃кви, ѿ  негѡ̀ тайнонаꙋча́еми бжⷭ҇твеннїи пастыренача́льницы, и҆̀же  сїю̀ поколеба́ти хотѧ́щыѧ, ꙗ҆́коже а҆нті́хрїстовы ча́сти,  ѿ благочести́выхъ ѿри́нꙋша. 
Ѡ҆чища́етъ мꙋ̑тныѧ и҆ ти̑нныѧ пото́ки, ѿ  и҆стѡ́чникъ спасе́нїѧ поче́рпъ, и҆ жа́ждꙋщыѧ лю́ди хрⷭ҇то́вы  насыща́етъ оу҆че́нїй стрꙋѧ́ми, ѻ҆тцє́въ сосло́вїе. 
На ненави́дѧщихъ и҆́стиннѡ, и҆  хрⷭ҇тїаноѡглаго́льникѡвъ, собра́нїе хрⷭ҇толю́бныхъ седмо́е,  въ свѣ́тлѣмъ гра́дѣ нїке́йстѣмъ бы́сть, є҆гѡ́же ца́рїе  і҆ри́на и҆ кѡнстанті́нъ защи́тницы. 
Бг҃оро́диченъ: 
Всѧ́къ да ѿстꙋ́питъ нечести́вый, не почита́ѧй  і҆кѡ́нꙋ честнꙋ́ю бцⷣы, и҆ сїю̀ не проповѣ́дꙋѧй хрⷭ҇та̀  бг҃омꙋ́жнѡ ро́ждшꙋю, и҆ во ѻ҆́гнь да ѿшле́тсѧ, сгара́ти  несожже́ннѡ. 
Конда́къ и҆ і҆́косъ воскрⷭ҇нъ. 
Та́же сѣда́ленъ ѻ҆ц҃є́въ, гла́съ д҃. Подо́бенъ:  Ско́рѡ предварѝ: 
Свѣти́льницы пресвѣ́тлїи и҆́стины хрⷭ҇то́вы мі́рꙋ  ꙗ҆ви́стесѧ на землѝ, вои́стиннꙋ блаже́ннѣйшїи ѻ҆тцы̀  бг҃овѣща́ннїи, и҆зсꙋши́вше є҆́рєси хꙋ́льныхъ  ѧ҆зыкобо́лїй, и҆ оу҆гаси́вше пламенови̑днаѧ ѕлосла́вныхъ  смꙋщє́нїѧ. тѣ́мже ꙗ҆́кѡ і҆ера́рси хрⷭ҇то́вы моли́тесѧ  спасти́сѧ на́мъ. 
Два́жды. (с. 209) 
Сла́ва, и҆ ны́нѣ, бг҃оро́диченъ: 
Ско́рѡ на́съ предварѝ, дв҃о мт҃и чⷭ҇таѧ: ѿ вра̑гъ  на́съ и҆схитѝ хꙋ́лѧщихъ на тѧ̀: сокрꙋшѝ ѧ҆зыкобѡ́лїѧ  є҆ресе́й всѧ̑ разрѣшѝ крѣ́постїю твое́ю стремлє́нїѧ  тѣ́хъ, да разꙋмѣ́ютъ ꙗ҆́кѡ є҆ди́на бг҃ома́ти є҆сѝ,  моли́твами твои́ми правосла́вныхъ совокꙋпле́нїе спаса́ющаѧ. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Глаго́лъ бж҃їй и҆мꙋ́ще, стрѣлꙋ̀ и҆ ме́чь, всѧ̑  кꙋ́пнѡ ты̑ѧ закала́ютъ ѕлоꙋ̑мныѧ, ѻ҆́бразомъ крⷭ҇тнымъ, не  чтꙋ́щыѧ ра́внѡ и҆з̾ѡбраже́нїѧ хрⷭ҇то́ва, бцⷣы, и҆ всѣ́хъ  ст҃ы́хъ, ѻ҆тцы̀ бг҃ови́днѣйшїи. 
Ꙗ҆́коже седмїю̀ трꙋба́ми, і҆ерїхѡ́нскїѧ стѣ́ны въ  седмо́мъ ѡ҆бхожде́нїи падо́ша: та́кѡ си́ми седмїю̀ собѡ́ры,  ве́сь со́нмъ на бг҃а возносѧ́щїйсѧ, низведе́нъ въ бе́зднꙋ,  въ собра́нїи седмо́мъ благогла́сныхъ трꙋ́бъ дх҃а. 
Ю҆́ношеское настоѧ́нїе показꙋ́ѧ, и҆ бжⷭ҇твенною  ре́вностїю распалѧ́емо, ѻ҆те́ческое мно́жество, ꙗ҆́коже  и҆лїа̀, стꙋ́дныѧ свѧще́нники оу҆мертви́ло є҆́сть. тѣ́мъ  со дерзнове́нїемъ хрⷭ҇то́вѣ і҆кѡ́нѣ любе́знѡ покланѧ́тисѧ  наꙋчи́ло є҆́сть. 
Бг҃оро́диченъ: 
Ты̀ моѧ̀ наде́жда всечⷭ҇таѧ, ты̀ моѐ и҆ пѣ́нїе:  ты̀ моѐ приста́нище, ты̀ моѐ и҆справле́нїе: ꙗ҆́же бг҃а  сло́ва ѻ҆́ч҃а вопло́щшагосѧ, несочта́ннѡ родила̀ є҆сѝ.  тѣ́мже твое́й несомнѣ́ннѡ покланѧ́юсѧ і҆кѡ́нѣ,  крѣ́постїю твое́ю оу҆крѣплѧ́емь. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. (с. 210) 
Высо́кою мы́слїю сразсмотри́вше, а҆на́ѳемѣ  ѻ҆бразобо́рцєвъ преда́ша, ꙗ҆́кѡ чꙋжда̑ѧ си́хъ  мꙋ́дрствовавшихъ, честні́и ѻ҆тцы̀: и҆ че́сть хрⷭ҇то́вѣ  і҆кѡ́нѣ, ꙗ҆́коже лѣ́по, воздаѧ́ти повелѣ́ша. 
Ны́нѣ вре́мѧ весе́лїѧ, ны́нѣ де́нь спасе́нїѧ  ꙗ҆ви́сѧ, возвесели́мсѧ оу҆̀бо, и҆ хрⷭ҇тꙋ̀ ра́достнѡ  возопїи́мъ: ми́ръ да́ждь на́мъ тво́й, моли́твами ѻ҆тцє́въ  седма́гѡ собо́ра, чл҃вѣколю́бче. 
Бг҃оро́диченъ: 
Бл҃гоꙋтро́бїѧ ра́ди ми́лости, ѿ дв҃ы роди́сѧ сн҃ъ  бж҃їй невра́щнѡ, чꙋ́ждее носѧ̀ ꙗ҆́кѡ своѐ, и҆ зра́комъ  си́мъ ѡ҆пи́санный зри́тсѧ во́лею, по сꙋществꙋ̀ сы́й  неѡпи́санъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Да ка́плютъ сла́дость го́ры, и҆ ра́дость:  є҆реті́ческое бо мно́жество и҆згна́сѧ, го́рькїй  и҆злива́ющее ꙗ҆́дъ, ст҃ы́хъ і҆кѡ́нъ ѿверже́нїе. 
Не́бо и҆ землѧ̀ согла́снѡ да пра́зднꙋютъ, дще́ре  бж҃їѧ вели́чїе: и҆́бо велича́етсѧ, ѿмета́ющи сїю̀  оу҆малѧ́ющыѧ. 
Бг҃оро́диченъ: 
Мт҃рнїй сн҃ъ, и҆́же ѻ҆́ч҃їй пе́рвѣе безма́теренъ,  без̾ѻ́тчїй же бг҃олѣ́пнѡ роди́всѧ, и҆ возроди́въ мѧ̀:  тѣ́мже ро́ждшꙋю съ рожде́ннымъ ѡ҆бразꙋ́ѧ, ѡ҆блобыза́ю. 
Конда́къ, гла́съ ѕ҃. Подо́бенъ: Рꙋкопи́саннагѡ: 
И҆́же и҆зъ ѻ҆ц҃а̀ возсїѧ́въ сн҃ъ неизрече́ннѡ, и҆зъ  жены̀ роди́сѧ сꙋгꙋ́бъ є҆стество́мъ, є҆го́же ви́дѧще не  ѿмета́емсѧ зра́ка и҆з̾ѡбраже́нїѧ: но сїѐ благоче́стнѡ  начерта́юще, почита́емъ вѣ́рнѡ. и҆ сегѡ̀ ра́ди и҆́стиннꙋю  вѣ́рꙋ цр҃ковь держа́щи, лобыза́етъ і҆кѡ́нꙋ вочл҃вѣ́ченїѧ  хрⷭ҇то́ва. (с. 211) 
І҆́косъ: 
Хотѧ́й всеще́дрый бг҃ъ на́съ воздвиза́ти при́снѡ, къ  па́мѧти соверше́ннѣй своегѡ̀ вочл҃вѣ́ченїѧ, подло́гъ се́й  предадѐ человѣ́кѡмъ, шародѣ́ланьми і҆кѡ́нъ честны́й  воз̾ѡбража́ти зра́къ: ꙗ҆́кѡ да сїѧ̑ во зрѣ́нїихъ ви́дѧще,  вѣ́рꙋемъ, ꙗ҆̀же сло́вомъ слы́шахомъ, разꙋмѣ́юще ꙗ҆́вѣ  дѣѧ́нїе и҆ и҆́мѧ, начерта́нїе, и҆ страда̑нїѧ ст҃ы́хъ  мꙋже́й: и҆ хрⷭ҇та̀ вѣнцода́вца вѣнцы̀ подаю́ща ст҃ы̑мъ,  страда́льцємъ же и҆ мч҃никѡмъ. и҆́хже ра́ди ꙗ҆снѣ́йше  и҆́стиннꙋю вѣ́рꙋ держа́щи цр҃ковь, лобыза́етъ і҆кѡ́нꙋ  вочл҃вѣ́ченїѧ хрⷭ҇то́ва. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Побѣжда́ютсѧ догма́тами бг҃оглаго́ливыхъ мꙋже́й  є҆ресенача́льницы, ѻ҆бразѡ́въ че́сть первоѻбра́знымъ  и҆з̾ѡбразꙋ́ющихъ пра́вѡ, ꙗ҆́коже речѐ вели́кїй васі́лїй.  бл҃гослове́нъ бг҃ъ ѻ҆тє́цъ на́шихъ. 
Хра́ми оу҆добрѧ́ютсѧ свѣ́тлыми і҆кѡ́нами  оу҆краша́емїи дне́сь: сегѡ̀ ра́ди мі́ръ въ цр҃квахъ, па́че  всѣ́хъ человѣ̑къ краснѣ́йшемꙋ добро́тою, совоспѣва́етъ  пою́щемꙋ: бл҃гослове́нъ бг҃ъ ѻ҆тє́цъ на́шихъ. 
Свѣ́тъ ѡ҆блиста̀, дале́че тма̀, нечести́вїи  ѿгна́ны. сегѡ̀ ра́ди всѧ́чєскаѧ свѣ́та и҆спо́лнишасѧ,  свѣтода́телѧ хрⷭ҇та̀, съ весе́лїемъ пою́тъ, и҆ глаго́лютъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Пречⷭ҇таѧ влⷣчца, є҆ди́на всѣ́хъ спасе́нїѧ  наде́жда, ꙗ҆́же стра́шнѡ ро́ждшаѧ цр҃ѧ̀ царе́й хрⷭ҇та̀, на  рꙋка́хъ свои́хъ сего̀ млⷣнца носѧ́щи, спокланѧ́ема є҆́сть  ѡ҆пи́саннѣ, ꙗ҆́коже ѻ҆тцы̀ глаго́лютъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ (с. 212) разжжѐ, си́лою же  лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Законополага́етъ оу҆́бѡ и҆зѧ́щнѣйше ѻ҆тцє́въ  сосло́вїе, бг҃очести̑вымъ и҆мстви́тельное поклоне́нїе, и҆  возставле́нїе свѧще́нныѧ і҆кѡ́ны хрⷭ҇то́вы:  любоблагочести́вїи же лѣ́тнюю па́мѧть, ꙗ҆́кѡ ча̑да  соверша́емъ благопослꙋшли̑ваѧ ѻ҆́ныхъ, и҆ любо́вїю  ѻ҆́бразъ хрⷭ҇то́въ любыза́емъ. 
Седмокра́тнѡ преклонѧ́хꙋ смире́нныхъ  высокомꙋ́дреннїи, и҆ любодобродѣ́тельныхъ стремлє́нїѧ  пресѣца́хꙋ, и҆́миже ѡ҆глаго́ловахꙋ бжⷭ҇твєннаѧ дѣѧ̑нїѧ  и҆́хъ: но и҆̀же седма́гѡ собо́ра соше́дшїисѧ ѻ҆тцы̀ въ  нїке́и, горды́ню ѻ҆́ныхъ а҆́бїе и҆стерза́ша  седмокра́тнѣйше. 
Стрѣ́лы младе́нєцъ быва́ютъ ѱало́мски  старомꙋ́дрствꙋющымъ, младомꙋ́дренныхъ ꙗ҆́звы и҆ ра̑ны:  бжⷭ҇твенною же си́лою и҆знемога́ютъ ꙗ҆зы́цы мно́зи, хꙋлы̑  на высотꙋ̀ глаго́лющихъ: и҆ всѧ́къ кто̀ ѻ҆ц҃а̀, сн҃а, и҆  дх҃а, бг҃а є҆ди́наго не вѣ́сть всевино́внаго и҆  є҆ди́наго. 
Бг҃оро́диченъ: 
Зи́ждетсѧ младе́нецъ самово́льнѣ ми́лости ра́ди,  зижди́тель ѿ чⷭ҇тыхъ крове́й твои́хъ, соблюда́ѧй тѧ̀ по  ржⷭ҇твѣ̀ преѡчище́ннꙋ всю̀ чⷭ҇тꙋю, и҆ ѡ҆чища́ѧй  ѡ҆скверне́нный ѻ҆́бразъ. тѣ́мже на і҆кѡ́нахъ  соиз̾ѡбража́етсѧ тебѣ̀, є҆стество́мъ бы́въ чл҃вѣ́къ,  бг҃ъ сы́й є҆стество́мъ. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Ве́лїй крѣ́постїю и҆ совѣ́томъ всѧ̑ содержа́й,  непостижи́ме є҆ди́не бж҃е, держа́внѣйше всенача́льниче,  всецр҃ю̀, цр҃ковь оу҆твердѝ, въ правосла́вїи твое́мъ  соблюда́ѧ, ѻ҆тцє́въ всесла́вныхъ, и҆з̾ѡблича́ющихъ  ѕлосла́вїе, мольба́ми. (с. 213) 
Вели́кихъ че́стей сподо́бистесѧ на землѝ,  нб҃омꙋ́дреннїи ст҃і́и, ꙗ҆́кѡ хрⷭ҇то́во и҆з̾ѡбраже́нїе  любе́знѡ почто́сте. и҆ ны́нѣ сѣ́нь ѿложи́вше, и҆  покрыва́ло пло́ти, самоли́чнѡ сего̀ въ лицѐ зритѐ, и҆  бо́льшихъ сподоблѧ́еми. 
Да нака́жемсѧ всево́инствомъ ва́рварскагѡ  безслове́сїѧ, є҆́же попꙋсти́лъ є҆сѝ на ны̀: тѣ́хъ  стремле́нїе и҆ де́рзость са́мъ сокрꙋшѝ, и҆ вѣ̑рнымъ  спобо́рствꙋй, надѣ́ющымсѧ на тѧ̀, вседѣ́телю,  бл҃годерзнове́нными моли́твами ст҃ы́хъ ѻ҆ц҃ъ, и҆́хже  соверша́емъ па́мѧть. 
Бг҃оро́диченъ: 
Разꙋмѣ́ти та́йнꙋ стра́шнагѡ твоегѡ̀ ржⷭ҇тва̀  ника́коже мо́жетъ оу҆́мъ человѣ́ческїй, но нижѐ  а҆́гг҃льскїй высокоꙋ́мный: ꙗ҆́кѡ бг҃а ты̀ родила̀ є҆сѝ  воплоще́ннаго па́че є҆стества̀. тѣ́мъ тѧ̀ бцⷣꙋ вѣ́дꙋще,  и҆ со ѻ҆́нѣмъ написꙋ́юще, велича́емъ. 
Свѣти́ленъ воскрⷭ҇нъ. Сла́ва, ѻ҆ц҃є́въ. Поⷣ:  Дх҃омъ во ст҃и́лищи: 
Ѻ҆ц҃ы̀ нб҃омꙋ́дреннїи, на седмо́мъ собо́рѣ  собра́вшїисѧ, моли́твꙋ прилѣ́жнꙋ трⷪ҇цѣ принеси́те, є҆́же  и҆зба́витисѧ ѿ всѧ́кїѧ є҆́реси и҆ сꙋда̀ вѣ́чнагѡ,  црⷭ҇твїе же полꙋчи́ти на́мъ нбⷭ҇ное, ва́шъ собо́ръ  бжⷭ҇твенный воспѣва́ющымъ. 
И҆ ны́нѣ, бг҃оро́диченъ: 
Мольба́ми, преблагі́й гдⷭ҇и, мт҃ре твоеѧ̀, и҆ и҆̀же  на седмѝ собо́рѣхъ собра́вшихсѧ ѻ҆ц҃є́въ, цр҃ковь  оу҆твердѝ, и҆ вѣ́рꙋ оу҆крѣпѝ: и҆ црⷭ҇твїѧ нбⷭ҇нагѡ  всѧ̑ покажѝ прича́стники, є҆гда̀ прїи́деши на зе́млю  сꙋди́ти всю̀ тва́рь. 
[Зрѝ] Воскре́снагѡ же свѣти́льна бг҃оро́диченъ не  глаго́летсѧ, но ѻ҆ц҃є́въ. 
На хвали́техъ стїхи̑ры воскрⷭ҇ны д҃, и҆ ѻ҆ц҃є́въ  д҃. 
Гла́съ ѕ҃. Подо́бенъ: Всѐ ѿло́жше: 
Всѐ собра́вше ꙳ дꙋше́вное хꙋдо́жество, ꙳ и҆  бжⷭ҇твеннымъ дх҃омъ разсмотри́вше ꙳ нбⷭ҇ный и҆ чⷭ҇тны́й ꙳  сѷмво́лъ вѣ́ры, ꙳ чⷭ҇тні́и ѻ҆ц҃ы̀ бг҃опи́саннѣ  начерта́ша: ꙳ въ не́мже ꙗ҆́вственнѣйше ꙳ ро́ждшемꙋ  собезнача́льнаго сло́ва наꙋча́ютъ, ꙳ и҆ всеи́стиннѡ (с. 214)  є҆диносꙋ́щнаго, ꙳ а҆пⷭ҇льскимъ послѣ́дꙋюще проѧвле́ннѡ  оу҆че́нїємъ, ꙳ благосла́внїи и҆ пребога́тїи ꙳ и҆́стиннѡ и҆  бг҃омꙋ́дрїи. 
Два́жды. 
Сті́хъ: Бл҃гослове́нъ є҆сѝ, гдⷭ҇и бж҃е ѻ҆тє́цъ  на́шихъ, и҆ хва́льно и҆ просла́влено и҆́мѧ твоѐ во вѣ́ки. 
Всѐ прїе́мше ꙳ оу҆́мное сїѧ́нїе ст҃а́гѡ дх҃а,  преесте́ственнѣйшее благосло́вїе ꙳ кра́ткими глагѡ́лы, и҆  мно́гимъ ра́зꙋмомъ ꙳ бг҃одохнове́ннѡ провѣща́ша, ꙳ ꙗ҆́кѡ  хрⷭ҇тѡ́вы проповѣ́дницы, ꙳ є҆ѵⷢ҇льскихъ предста́телїе ꙳  оу҆че́нїй блаже́ннїи: ꙳ и҆ благочести́выхъ преда́нїй, ꙳  свы́ше прїе́мше си́хъ ѿкрове́нїе ꙗ҆́вѣ, ꙳ и҆  просвѣ́щшесѧ, и҆зложи́ша ꙳ вѣ́рꙋ бг҃онаꙋче́ннꙋю. 
Сті́хъ: Собери́те є҆мꙋ̀ прпⷣбныѧ є҆гѡ̀. 
Всѐ собра́вше ꙳ па́стырское и҆скꙋ́сство, ꙳ и҆  ꙗ҆́рость дви́гше ны́нѣ пра́веднѣйшꙋ, ꙳ ѿмсти́тельнѣ  тѧ́жкїѧ ѿгна́ша и҆ па̑гꙋбныѧ во́лки, ꙳ пра́щею дх҃а  и҆зве́ргше, ꙳ ѿ цр҃ко́внагѡ и҆сполне́нїѧ ꙳ па́дшыѧ ꙗ҆́кѡ  къ сме́рти, ꙳ и҆ ꙗ҆́кѡ неисцѣ́льнѡ недꙋ́говавшыѧ, ꙳  бжⷭ҇твеннїи па́стырїе, ꙳ ꙗ҆́кѡ рабѝ и҆́стиннѣйшїи  хрⷭ҇тѡ́вы, ꙳ и҆ бжⷭ҇твеннагѡ проповѣ́данїѧ ꙳ таи́нницы  свѧще́ннѣйшїи. 
Сла́ва, гла́съ и҃. Геѡ́ргїа нїкомиді́йскагѡ: 
Ст҃ы́хъ ѻ҆тцє́въ ли́къ, ѿ конє́цъ вселе́нныѧ  сте́кшїйсѧ, ѻ҆ц҃а̀, и҆ сн҃а, и҆ дх҃а ст҃а́гѡ, є҆ди́но  сꙋщество̀ наꙋчи́ша, и҆ є҆стество̀, и҆ та́йнꙋ бг҃осло́вїѧ  ꙗ҆́снѡ преда́ша цр҃кви: и҆̀хже похвалѧ́юще вѣ́рою,  оу҆блажи́мъ глаго́люще: ѽ бжⷭ҇твенный по́лче!  бг҃оглаго́ливїи ѻ҆рꙋ́жницы ѡ҆полче́нїѧ гдⷭ҇нѧ, ѕвѣ́зды  многосвѣ̑тлыѧ мы́сленныѧ тве́рди, та́инственнагѡ сїѡ́на  неѡбори́мїи столпѝ, мѷродохнове́ннїи цвѣ́ти ра́йстїи,  всезлата̑ѧ оу҆ста̀ сло́ва, нїке́йскаѧ похвало̀, вселе́нныѧ  оу҆краше́нїе! прилѣ́жнѡ моли́тесѧ ѡ҆ дꙋша́хъ на́шихъ. 
И҆ ны́нѣ, Преблгⷭ҇ве́нна є҆сѝ бцⷣе дв҃о:  Славосло́вїе вели́кое. И҆ ѿпꙋ́стъ. 
И҆ ѻ҆бы́чное и҆схожде́нїе въ притво́ръ. (с. 215) 
Сла́ва, и҆ ны́нѣ, стїхи́ра є҆ѵⷢ҇льскаѧ. 
На лїтꙋргі́и: Блажє́нна воскрє́сна, на ѕ҃. И҆  ѻ҆ц҃є́въ, пѣ́снь г҃, на д҃. По вхо́дѣ тропа́рь  воскрⷭ҇нъ, и҆ ѻ҆ц҃є́въ. Та́же конда́къ воскрⷭ҇нъ: Сла́ва,  ѻ҆ц҃є́въ: И҆ ны́нѣ, бцⷣы. Прокі́менъ пре́жде  воскрⷭ҇нъ: та́же, пѣ́снь ѻ҆ц҃є́въ, гла́съ д҃:  Бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆  хва́льно и҆ просла́влено и҆́мѧ твоѐ во вѣ́ки. Сті́хъ:  Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ  є҆сѝ на́мъ. А҆пⷭ҇лъ днѐ, и҆ ѻ҆ц҃є́въ, къ є҆вре́ѡмъ  зача́ло тл҃д. А҆ллилꙋ́їа гла́са, и҆ ѻ҆ц҃є́въ, гла́съ  а҃: Бг҃ъ богѡ́въ, гдⷭ҇ь гл҃го́ла: Сті́хъ: Собери́те  є҆мꙋ̀ прпⷣбныѧ є҆гѡ̀. Є҆ѵⷢ҇лїе днѐ, и҆ ѻ҆ц҃є́въ,  і҆ѡа́нна зача́ло н҃ѕ. Прича́стенъ: Хвали́те гдⷭ҇а съ  нб҃съ: Дрꙋгі́й: Ра́дꙋйтесѧ: 


(с. 215) 
Мѣ́сѧца тогѡ́же въ в҃і-й де́нь. 
Ст҃ы́хъ мꙋ́чєникъ, про́ва, тара́ха и҆ а҆ндроні́ка: 
И҆ прпⷣбнагѡ ѻ҆тца̀ на́шегѡ космы̀ свѧтогра́дца, и҆  творца̀ канѡ́нѡвъ, є҆пі́скопа маїꙋ́мскагѡ. 
Въ то́йже де́нь пра́зднованїе ст҃о́мꙋ і҆ѡа́ннꙋ  крⷭ҇ти́телю гдⷭ҇ню, на па́мѧть пренесе́нїѧ и҆зъ ма́льты во  гра́дъ га́тчинꙋ крⷭ҇та̀ и҆зъ ча́сти дре́ва животворѧ́щагѡ  крⷭ҇та̀ гдⷭ҇нѧ: чꙋдотво́рнагѡ ѻ҆́браза бж҃їѧ мт҃ри,  пи́саннагѡ ст҃ы́мъ є҆ѵⷢ҇лі́стомъ лꙋко́ю: и҆ десны́ѧ рꙋкѝ  моще́й ст҃а́гѡ і҆ѡа́нна крⷭ҇ти́телѧ. 
На Гдⷭ҇и, воззва́хъ, стїхи̑ры мч҃никѡвъ, гла́съ  д҃. 
Подо́бенъ: Да́лъ є҆сѝ зна́менїе: 
Въ лицѐ сокрꙋша́емь, и҆ по вы́и оу҆ранѧ́емь, ꙳ и҆  же́злїемъ раздроблѧ́емь, ꙳ рꙋка́ми же и҆зжига́емь, и҆  главꙋ̀, мч҃ниче, ꙳ и҆ рожны̀ пробода́емь лю́тѣ, ꙳ оу҆ши́ма  и҆ (с. 216) оу҆стна́ма ѡ҆брѣ́зꙋемь, ꙳ и҆ ѻ҆́цтомъ  напаѧ́емь, ꙳ и҆ ѕвѣрє́мъ поверга́емь, и҆ мече́мъ  оу҆сѣка́емь мꙋ́чениче, ꙳ весели́лсѧ є҆сѝ, тара́хе. 
Терпѣ́лъ є҆сѝ бїе́мь, и҆ рѡжны̀ пробода́емь, ꙳ и҆  лы́стѡмъ ѿрѣ́заємымъ, ꙳ ѻ҆́чїю лиша́емь, ꙳ и҆  ѕвѣрє́мъ, всебл҃же́нне, въ снѣ́дь дава́емь, ꙳ и҆ ѻ҆гню̀  приближа́ѧйсѧ, ꙳ и҆ мече́мъ главоꙋсѣка́емь, ꙳ мч҃никѡвъ  оу҆добре́нїе, ꙳ и҆ цр҃кве оу҆твержде́нїе, ꙳ страда́льче  про́ве сла́вный, а҆́гг҃лѡмъ равноче́стне. 
Ѻ҆гне́мъ сожига́емь, ꙳ и҆ воло́выми жи́лами бїе́мь,  ꙳ стрꙋгѝ стрꙋ́жемь, ꙳ по лы́стѡмъ крои́мь, ꙳. и҆  бг҃осло́вный оу҆рѣ́заемь ꙗ҆зы́къ, ꙳ и҆ зꙋбы̀, мч҃ниче,  сꙋ́ровѡ, а҆ндроні́че, и҆скоренѧ́емь, ꙳ со ѕвѣрьми́ же  сплета́ѧсѧ, ꙳ и҆ скончава́емь мечи̑, ꙳ по́двигъ соверши́лъ  є҆сѝ, и҆ вѣне́цъ прїѧ́лъ є҆сѝ. 
И҆́ны стїхи̑ры прпⷣбнагѡ, гла́съ д҃. Подо́бенъ:  Ꙗ҆́кѡ до́блѧ: 
Ꙗ҆́кѡ мꙋ́дрости тѧ̀ пита́телѧ, ꙳ и҆ чистоты̀  корми́телѧ, ꙳ сокро́вище зна́нїѧ, і҆ера́рше космо̀, ꙳  бг҃осло́вника и҆звѣ́стнѣйшаго, оу҆ч҃телѧ бжⷭ҇твенна, ꙳  вѣ̑рнымъ просвѣти́телѧ ꙳ похвалѧ́емъ, бл҃же́нне, ꙳ молѧ́ще  тобо́ю влⷣкꙋ, ꙳ ѿ тлѝ и҆ бѣ́дъ и҆ всѧ́кагѡ вре́да ꙳  всѣ̑мъ на́мъ и҆зба́витисѧ. 
Воздержа́нїемъ пожи́лъ є҆сѝ, ꙳ бдѣ́нїемъ же и҆  посто́мъ, ꙳ цѣломꙋ́дрїемъ и҆ смире́нїемъ, сла́вне, ꙳  ра́зꙋмомъ всѧ́чески ѡ҆богати́лсѧ є҆сѝ, ꙳ ни́жнихъ и҆  привре́менныхъ, ꙳ и҆ вы́шними свѣ́тлыми: ꙳ и҆ ꙗ҆́снѡ  возгремѣ́лъ є҆сѝ недоꙋмѣ́нное, ꙳ стра́шное же и҆  вели́кое, блаже́нне, всѣ́хъ цр҃ѧ̀ ꙳ строе́нїѧ та́инство. 
Смиренномꙋ́дръ и҆ кро́токъ, ꙳ ти́хъ же и҆  доброглаго́ливъ, ꙳ оу҆вѣ́тливъ и҆ неѕло́бивъ,  цѣломꙋ́дренъ и҆ пра́веденъ, препро́стъ и҆ цѣ́лъ, ꙳  прпⷣбне космо̀, ты̀ бы́въ, ꙳ і҆ера́рхъ ѿ бг҃а  свѧщенноѧвле́нъ є҆сѝ, ꙳ и҆ оу҆па́слъ є҆сѝ на ѕла́цѣ  во́дъ спаси́тельныхъ ꙳ ста́до твоѐ, бг҃омꙋ́дре: ꙳ тѣ́мъ  тѧ̀ ны́нѣ оу҆блажа́емъ. (с. 217) 
Сла́ва, гла́съ д҃. А҆нато́лїа: 
Во́инствоваше хрⷭ҇тꙋ̀, ꙗ҆̀же на землѝ кра̑снаѧ  ѡ҆ста́висте, и҆ крⷭ҇тъ на ра́мена взе́мше, мꙋ́къ ра́ди  многоплете́нныхъ томꙋ̀ послѣ́довали є҆стѐ, и҆ предъ цари̑  и҆ мꙋчи́тєли мно́гими не ѿверго́стесѧ є҆гѡ̀: а҆́гг҃ли  вѣнцы̑ побѣ́дными главы̑ ва́шѧ оу҆вѧзо́ша, дерзнове́ннїи  дꙋше́ю свѣ́тлѡ въ черто́гъ вели́кїй внидо́сте. про́ве,  сла́во мꙋ́ченикѡвъ: тара́хе, де́мѡнѡвъ гꙋби́телю: и҆  а҆ндроні́че, побѣ́да вѣ́рныхъ: дерзнове́нїе и҆мꙋ́ще ко  сп҃сꙋ всѣ́хъ, моли́тесѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше. ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
На стїхо́внѣ ѻ҆ктѡ́иха. 
Сла́ва, мꙋ́ченикѡвъ, гла́съ а҃: А҆ндре́а  і҆ерⷭ҇ли́млѧнина: 
Трира́сленное собра́нїе, равночи́сленнїи ст҃ы́ѧ  трⷪ҇цы, ꙗ҆́коже ѕвѣ́зды свѣ̑тлыѧ ѿ восто́ка  ꙗ҆́вльшесѧ, тва́рь созыва́ютъ къ свѧще́нномꙋ торжествꙋ̀,  про́въ и҆ тара́хъ со а҆ндроні́комъ мꙋ́дрымъ: плѡ́ти бо своѧ̑  ѕвѣрє́мъ преда́ша, и҆ кро́вїю зе́млю ѡ҆багри́вше,  вѣнцено́сцы на нб҃сѣ́хъ со а҆́гг҃лы ликовствꙋ́ютъ,  просѧ́ще ѡ҆ на́съ чл҃вѣколюби́ваго бг҃а, прегрѣше́нїй  ѡ҆ставле́нїе дарова́ти и҆ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Всехва́льнїи мꙋ́чєницы: 
Заколе́нїе твоѐ непра́ведное, хрⷭ҇тѐ, ꙳ дв҃а  зрѧ́щи, ꙳ пла́чꙋщи вопїѧ́ше тѝ: ꙳ ча́до сладча́йшее, ꙳  ка́кѡ безъ пра́вды оу҆мира́еши; ꙳ ка́кѡ на дре́вѣ ви́сиши,  ꙳ и҆́же всю̀ зе́млю повѣ́шей на вода́хъ; ꙳ не ѡ҆ста́ви  менѐ є҆ди́нꙋ, (с. 218) бл҃годѣ́телю многоми́лостиве, ꙳  мт҃рь и҆ рабꙋ̀ твою̀, молю́сѧ. 
Тропа́рь мꙋ́ченикѡвъ, гла́съ є҃: 
Ст҃ы́хъ мꙋ́чєникъ и҆справле́нїємъ нбⷭ҇ныѧ си̑лы  преꙋдиви́шасѧ, ꙗ҆́кѡ въ тѣ́лѣ сме́ртнѣмъ, безтѣле́снаго  врага̀, си́лою крⷭ҇та̀ подвиза́вшесѧ до́брѣ, побѣди́ша  неви́димѡ: и҆ мо́лѧтсѧ гдⷭ҇ꙋ, поми́ловатисѧ дꙋша́мъ на́шымъ. 
Сла́ва, прпⷣбнагѡ, гла́съ и҃: 
Правосла́вїѧ наста́вниче, благоче́стїѧ оу҆чи́телю  и҆ чистоты̀, вселе́нныѧ свѣти́льниче, а҆рхїере́ѡвъ  бг҃одꙋхнове́нное оу҆добре́нїе, ѳеофа́не премꙋ́дре,  оу҆че́ньми твои́ми всѧ̑ просвѣти́лъ є҆сѝ: цѣвни́це  дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
На оу҆́трени, канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀. 
Канѡ́нъ мч҃никѡвъ, є҆гѡ́же краегране́сїе: 
Воспою̀ мч҃никъ твои́хъ, сп҃се, сла́вꙋ.  І҆ѡ́сифово. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре: і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Мꙋ́ченическими оу҆кра́шени благода́тьми,  вѣнцеда́телю хрⷭ҇тꙋ̀ на нб҃сѣ́хъ любо́вїю, мꙋ́чєницы,  предстоитѐ, свѣ́томъ ѡ҆зарѧ́еми трисо́лнечнагѡ сїѧ́нїѧ, и҆  всѧ̑ просвѣща́ете вѣ́рою ва́съ блажа́щыѧ. 
Въ гоне́нїи нече́стїѧ ꙗ҆ви́стесѧ всю̀ прогонѧ́юще  ѕлочести́вꙋю пре́лесть, мꙋ́чєницы непобѣди́мїи,  до́блественными пѡ́двиги, ꙗ҆́кѡ до́брїи во́ини, ꙗ҆́кѡ  цр҃кве оу҆тверждє́нїѧ и҆ ꙗ҆́кѡ и҆́стины держа́ва. 
Смы́сленнымъ ра́зꙋмомъ, всемꙋ́дрїи, ѿрази́вше  ѕло́бнꙋю бꙋ́рю, и҆ свирѣ́пѣющеесѧ мо́ре ѕлоче́стїѧ, дꙋ́ха  (с. 219) ти́хостїю, къ приста́нищємъ преидо́сте  небє́снымъ, ра́дꙋющесѧ. 
Дꙋша́мъ мꙋ́ченикѡвъ ва́ши сра́дꙋютсѧ мꙋ́чєницы  дꙋ́си на нб҃сѣ́хъ и҆́стиннѡ, про́ве и҆ а҆ндроні́че и҆  тара́хе блаже́ннїи: мꙋ́жески бо болѣ̑зни мꙋче́нїѧ  претерпѣ́сте, побѣ́дами бжⷭ҇твенными прославлѧ́еми. 
Бг҃оро́диченъ: 
И҆́же ѻ҆ц҃ꙋ̀ и҆ дх҃ꙋ ст҃о́мꙋ сло́во  собезнача́льное, въ дѣ́вственнꙋю оу҆тро́бꙋ восхотѣ́въ  всели́сѧ, и҆ пло́ть невра́щнѡ бы́сть, и҆ пострада́въ во́лею,  мч҃ничєскаѧ бжⷭ҇твєннаѧ вѡ́инства вѣ́рою страда́ти  оу҆стро́илъ є҆́сть. 
И҆́нъ канѡ́нъ прпⷣбнагѡ, є҆гѡ́же краегране́сїе: 
Космꙋ̀ похва́лимъ пѣснотво́рца мꙋ́дреннѡ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Оу҆добри́въ добродѣ́телей житїѐ твоѐ, ѻ҆́ч҃е  космо̀, свѣ́томъ и҆ блиста̑нїи свѣтѧ́сѧ свѣ́та  трисїѧ́ннагѡ, влⷣцѣ твоемꙋ̀ ꙗ҆́кѡ предстоѧ̀,  просвѣти́тисѧ тѧ̀ пою́щымъ, моли́сѧ. 
Нра́въ тво́й подо́бнѡ ꙗ҆влѧ́етъ тѧ̀, и҆мѣ́ѧ  нарече́нїе: а҆рхїере́євъ бо оу҆краше́нїе, мꙋ́дре,  показа́лсѧ є҆сѝ, и҆ оу҆твержде́нїе мона́шествꙋющихъ, и҆  мꙋ́дрости ѻ҆би́тель бы́лъ є҆сѝ. 
Мꙋ́дрости ꙗ҆́кѡ рачи́тель мꙋдрѣ́йшъ, мꙋ́дрѣ  ѡ҆чи́стилъ є҆сѝ твою̀ дꙋ́шꙋ, всемі́рный космо̀, мїрска́гѡ  смꙋще́нїѧ стра̑сти ѿгна́въ, ꙗ҆́кѡ мглꙋ̀ ѡ҆мраче́нїѧ. 
Бг҃оро́диченъ: 
Марі́ю непоро́чнꙋю и҆ чⷭ҇тꙋю ѻ҆трокови́цꙋ  воспои́мъ, ꙗ҆́кѡ бж҃їю мт҃рь благоговѣ́йнѡ согла́снѡ  прославлѧ́юще: ра́дꙋйсѧ, чⷭ҇таѧ бг҃оневѣ́сто,  бл҃гослове́ннаѧ мт҃и дв҃о. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ (с. 220) оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Крѣ́пкѡ гони́телю проти́вивсѧ, тара́хе, и҆  сокрꙋше́нїе лица̀ терпѧ̀ крѣпча́йше, чє́люсти сокрꙋши́лъ  є҆сѝ мы́сленныхъ львѡ́въ, до́блественъ бы́въ си́лою дх҃а. 
Великомꙋ́дреннымъ ра́зꙋмомъ, ра̑ны претерпѣ́лъ  є҆сѝ по хребтꙋ̀ и҆ чре́вꙋ, мч҃ниче про́ве, растѧза́емь и҆  поджига́емь, и҆ рѡжны̀ пє́рси, и҆ бг҃осла̑внаѧ твоѧ̑  оу҆ста̀ бїє́ма. 
Ꙗ҆́кѡ а҆́гнецъ вознесе́нъ бы́въ, терпѣ́лъ є҆сѝ  болѣ̑зни лютѣ́йшихъ ра̑нъ, мч҃ниче а҆ндроні́че, ѻ҆гнѧ̀  попале́нїѧ, и҆ и҆скорене́нїе зꙋбѡ́въ, и҆ бг҃осло́внагѡ  твоегѡ̀ ѧ҆зы́ка ѿѧ́тїе. 
Трисвѣ́тлы ꙗ҆́кѡ ѕвѣ́зды разꙋ́мныхъ сїѧ́нїй,  всю̀, сла́внїи, тва́рь просвѣща́ете, тмꙋ̀ ѿгонѧ́ще  многобо́жїѧ ле́сти, страстоте́рпцы мꙋ́чєницы  свѣтови́днѣйшїи. 
Бг҃оро́диченъ: 
Ꙗ҆́кѡ добрꙋ̀, ꙗ҆́кѡ краснꙋ̀, и҆ ꙗ҆́кѡ и҆збра́ннꙋ,  чⷭ҇таѧ, сло́во, и҆́же всѧ̑ ѡ҆сꙋществова́вшее, тѧ̀ и҆збра́въ,  въ твою̀ непоро́чнꙋю и҆ бг҃опрїѧ́тнꙋю оу҆тро́бꙋ восхотѣ́въ  всели́сѧ пресꙋ́щественный. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Пѣ́сньми кра́сными, къ пѣсносло́вїю хрⷭ҇то́вꙋ  возвесели́лъ є҆сѝ невѣ́стꙋ, ꙗ҆́снѡ и҆зложи́въ хрⷭ҇тѡ́вы  бжⷭ҇твєнныѧ та̑йны. 
Закѡ́ны ты̀ воспита́всѧ хрⷭ҇то́выми, ѻ҆́ч҃е космо̀,  пита́лъ є҆сѝ ста́до ввѣ́ренное тебѣ̀, правосла́вными  повелѣ́ньми. 
Въ себѣ̀ ѻ҆гне́мъ бжⷭ҇твеннагѡ рве́нїѧ распалѧ́емꙋ  дꙋ́шꙋ, прпⷣбне ѻ҆́ч҃е космо̀, стѧжа́въ, всѧ̑ є҆́рєси  ѿгна́лъ є҆сѝ. 
Бг҃оро́диченъ: 
Преидо́ша оу҆́бѡ сѣ̑ни, хрⷭ҇то́съ же и҆́стина  возсїѧ̀, пло́ть прїи́мъ, мт҃и бж҃їѧ, ѿ бокꙋ̀ твоє́ю, и҆  спасе́ ны. (с. 221) 
Конда́къ прпⷣбнагѡ, гла́съ и҃. Подо́бенъ:  Взбра́нной: 
Оу҆кра́шенъ добродѣ́тельми, космо̀  бг҃одꙋхнове́нне, цр҃кве хрⷭ҇то́вы оу҆краше́нїе бы́лъ  є҆сѝ: пѣ́сньми бо оу҆краси́лъ є҆сѝ сїю̀, бл҃же́нне. но  моли́сѧ ко гдⷭ҇ꙋ, и҆зба́витисѧ на́мъ ѿ всѧ́кихъ ко́зней  ра́тника, тебѣ̀ зовꙋ́щымъ: ра́дꙋйсѧ, ѻ҆́ч҃е требога́те. 
Сѣда́ленъ мч҃никѡмъ, гла́съ и҃. Подо́бенъ:  Премꙋ́дрости: 
Ст҃ы́ѧ трⷪ҇цы крѣ́пкою воѡрꙋжи́вшесѧ вѣ́рою  ю҆́ношски, а҆ндроні́къ, про́въ же и҆ всемꙋ́дрый тара́хъ,  многобо́жїѧ ле́сти держа́вꙋ потреби́ша, и҆ лю́ди въ  бжⷭ҇твеннѣй любвѝ привѧза́ша. тѣ́мъ побѣ̑дныѧ прїи́мше  по́чєсти, ликѡ́мъ свеселѧ́тсѧ си́лъ безпло́тныхъ, къ ни̑мже  вѣ́рою возопїи́мъ: моли́те хрⷭ҇та̀ бг҃а, грѣхѡ́въ  ѡ҆ставле́нїе дарова́ти, чтꙋ́щымъ любо́вїю свѧтꙋ́ю па́мѧть  ва́шꙋ. 
Сла́ва, прпⷣбнагѡ, гла́съ то́йже: 
Благоче́стїемъ и҆ вѣ́рою воспита́всѧ, и҆  премꙋ́дростїю, оу҆краси́въ оу҆́мъ и҆ дꙋ́шꙋ, всѣ́хъ  и҆збѣ́глъ є҆сѝ земны́хъ попече́нїй, ѻ҆со́бь же пожи́въ,  и҆ оу҆́мъ въ неизречє́ннаѧ вложи́въ, вели́кїѧ сподо́билсѧ  є҆сѝ бл҃года́ти. тѣ́мъ и҆ бж҃е́ственнꙋю хрⷭ҇то́вꙋ цр҃ковь  оу҆краси́лъ є҆сѝ пѣ́сньми медото́чными и҆ оу҆че́ньми,  ст҃и́телю ѻ҆́ч҃е на́шъ космо̀: молѝ хрⷭ҇та̀ бг҃а,  грѣхѡ́въ ѡ҆ставле́нїе дарова́ти, чтꙋ́щымъ любо́вїю свѧтꙋ́ю  па́мѧть твою̀. 
И҆ ны́нѣ, бг҃оро́диченъ: 
Премꙋ́дрость и҆ сло́во въ твое́мъ чре́вѣ заче́нши  неѡпа́льнѡ, мт҃и бж҃їѧ, мі́рꙋ родила̀ є҆сѝ мі́ръ  содержа́щаго: и҆ во ѡ҆б̾ѧ́тїѧхъ понесла̀ є҆сѝ всѧ̑  носѧ́щаго, пита́телѧ всѣ́хъ, и҆ творца̀ тва́ри. тѣ́мже  молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀,  и҆зба́витисѧ мѝ ѿ прегрѣше́нїй: и҆ въ де́нь сꙋда̀,  є҆гда̀ предста́ти и҆́мамъ предъ лице́мъ созда́телѧ моегѡ̀,  влⷣчце дв҃о чи́стаѧ, твою̀ (с. 222) по́мощь тогда̀ пода́ждь  мѝ: всѧ̑ бо мо́жеши, є҆ли̑ка хо́щеши, всепѣ́таѧ. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Зако́нъ тво́й соблюда́юще сло́ве, мч҃ницы,  беззако́нныхъ зако́ны возненави́дѣвше, небрещѝ тебѐ  творца̀ повелѣва́ющыѧ, де́мѡнскими оу҆хищре́ньми, и҆ всѐ  претерпѣ́вше треволне́нїе мꙋ́къ, нбⷭ҇нꙋю тишинꙋ̀ полꙋчи́ша. 
Любѧ̀ хрⷭ҇то́во и҆́го носи́ти подвы́йное на вы́и  твое́й, є҆́юже ра́дꙋешисѧ сокрꙋша́емь: крⷭ҇тъ же же́злъ  держа́вныѧ, тара́хе всебл҃же́нне, си́лы и҆мы́й, па̑личнаѧ  оу҆множє́нїѧ терпи́ши, взыва́ѧ: си́лѣ твое́й сла́ва,  чл҃вѣколю́бче. 
Ꙗ҆́кѡ си́ленъ бжⷭ҇твеннымъ бы́въ дх҃омъ, лы́стѡвъ  твои́хъ болѣ́зненное мꙋ́жественнѡ, про́ве, сокрꙋше́нїе, и҆  ѻ҆че́съ и҆з̾ѧ́тїе претерпѣ́лъ є҆сѝ, просвѣща́емь  зна́нїемъ трⷪ҇цы соверше́ннѣйше, и҆ съ вы́шними ли̑ки,  мꙋ́чениче, сочета́ѧсѧ. 
Ю҆́ношски мꙋ́чениче, предста́лъ є҆сѝ, а҆ндроні́че,  предъ сꙋди́щемъ противлѧ́ѧсѧ врагꙋ̀ крѣ́пкѡ. тѣ́мъ  ѿрѣ́заѧ лы́сты твоѧ̑, си́льнѣйша содѣва́ше тѧ̀, главꙋ̀  є҆гѡ̀ попира́юща, и҆ го́рнее тебѣ̀ ше́ствїе сотворѧ́юща.  (с. 223) 
Бг҃оро́диченъ: 
Є҆ди́на бг҃а но́сиши во оу҆тро́бѣ воплоща́ема,  є҆́же бы́ти всѣ̑мъ подаю́щаго. є҆го́же на три́знищи не  прекло́ннѡ и҆сповѣ́дающа пострада́ша бжⷭ҇твеннїи мч҃ницы,  дв҃о бцⷣе препѣ́таѧ, а҆́гг҃лѡвъ чꙋ́до, и҆ де́мѡнѡвъ  ꙗ҆́зва. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Пред̾ѡчи́стивъ ѻ҆́ко твоегѡ̀ се́рдца стра́стнагѡ  смꙋще́нїѧ, космо̀ і҆ера́рше, пѣ́нїе воспѣ́лъ є҆сѝ  кра́сное и҆ спаси́тельное, и҆ цр҃ковь просвѣти́лъ є҆сѝ. 
Цѣле́нїе всѧ́кагѡ оу҆ны́нїѧ быва́ютъ твоѧ̑,  космо̀, всехва̑льнаѧ лю́бѧщымъ пѣ́снєннаѧ наслаждє́нїѧ,  догма́тами оу҆краша́ємаѧ, и҆ сладкогла́сїѧ добро́тами. 
Недꙋ́гꙋющꙋю, всебл҃же́нне, цр҃ковь, хꙋ́льными  велѣ́ньми кѡпронѵ́мовыми и҆ бꙋесло́выми, и҆сцѣли́лъ є҆сѝ  писа́ньми, и҆́миже сладкопѣ́сненнѡ пѣснопѣ́лъ є҆сѝ. 
Ꙗ҆́кѡ чꙋ́дны твоѧ̑ пѣ̑сни, и҆ всѧ́кагѡ, ѻ҆́ч҃е,  и҆спо́лнены ра́зꙋма, и҆́миже ꙗ҆́вственнѡ всѣ̑мъ ѿкры́лъ  є҆сѝ хрⷭ҇то́вы та̑йны, стра̑шныѧ и҆́стиннѡ и҆ пречꙋ̑дныѧ. 
Бг҃оро́диченъ: 
Прест҃ꙋ́ю воспои́мъ бцⷣꙋ, воплоще́нное роди́вшꙋю  бж҃їе сло́во во двꙋ̀ є҆стєствꙋ̀, є҆ди́нѣй же ѵ҆поста́си,  ꙗ҆́коже косма̀ бжⷭ҇твенный наꙋчѝ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Неꙋкло́ннїи пꙋтеше́ствєнницы стезѝ оу҆́зкїѧ и҆  жесто́кїѧ бы́сте, напа́стей мно́жество ꙗ҆́кѡ пѣ̑ны  морскі̑ѧ ѿрѣва́юще, ꙗ҆́кѡ неразсѣ́днїи столпѝ, сердца̀  страстоте́рпцы, ꙗ҆́кѡ на ка́мени вѣ́ры оу҆тверди́вше. (с.  224) 
Виті́йствꙋѧ бжⷭ҇твєннаѧ, и҆ бг҃осло́вѧ  спаси́тєльнаѧ оу҆чє́нїѧ, оу҆сте́нъ терпи́ши  растерза̑нїѧ, оу҆ма̀ крѣ́постїю загражда́ѧ оу҆ста̀, на  бг҃а тара́хе мꙋ́чениче, вредосло́вїе глагѡ́лющаѧ  сотво́ршаго. 
На че́тверѡ протѧза́емь, и҆ ра̑нъ ꙗ҆́звами  ѡ҆держи́мь, дꙋше́вное показꙋ́ѧ до́блественнѡ воста́нїе.  тѣ́мже вѣнцено́сецъ ꙗ҆́вльсѧ съ тождестрада̑льники,  про́ве, цр҃ю̀ всѣ́хъ предстои́ши. 
Бг҃оро́диченъ: 
Бо́льши го́рнихъ си́лъ є҆сѝ, сло́во поро́ждши  ѻ҆́ч҃ее, дв҃о, собезнача́льное и҆ соприсносꙋ́щное: є҆гѡ́же  свѣ́тлостьми, страстоте́рпцы ѡ҆зари́вшесѧ, безбо́жїѧ но́щь  преидо́ша. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Вѣща́нїе твоѐ, мꙋ́дре, во всѧ̑ концы̀ протечѐ,  пѣ́сньми возвеселѧ́ѧ бжⷭ҇твенными, космо̀, хва́лѧщихъ тѧ̀. 
Закѡ́нъ є҆сте́ственныхъ па́че ре́клъ є҆сѝ,  ро́ждшꙋю прест҃ꙋ́ю бцⷣꙋ пребжⷭ҇твенное сло́во: тѣ́мъ тѧ̀  оу҆блажа́емъ. 
Пѣ̑сни ди̑вныѧ сла́достнѡ поѧ̀, воспѣ́лъ є҆сѝ  неизрече́нное влⷣчне, є҆́же и҆зъ дв҃ы пречⷭ҇тыѧ, ржⷭ҇тво̀,  свѧще́ннѣйше. 
Бг҃оро́диченъ: 
Просвѣти́ша мо́лнїѧ твоегѡ̀ ржⷭ҇тва̀, всепѣ́таѧ,  всю̀ вселе́ннꙋю, и҆ землѧ̀ подви́жесѧ ѿ пре́лести къ  вѣ́рѣ є҆гѡ̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ѻ҆рꙋ́жїе си́льнагѡ бы́вше вѣ́рою, сердца̀  ѕловѣ́рныхъ мꙋ́жески оу҆ѧзви́сте, подви́гшесѧ на нѧ̀  до́блественнѡ страстоте́рпцы великоимени́тїи. 
Ꙗ҆́кѡ дре́вле данїи́ла въ ро́вѣ ѕвѣ́рїе  оу҆стыдѣ́шасѧ: (с. 225) та́кѡ и҆ ны́нѣ крѣ́пкихъ  ѻ҆рꙋ́жникѡвъ вѣ́ры на три́знищи оу҆страши́шасѧ,  оу҆кроти́вшесѧ честны́ми и҆́хъ страда̑нїи. 
Прободє́нымъ твои̑мъ ре́брѡмъ, влⷣко, то́жде  ѡ҆бразꙋ́ѧ тара́хъ, прїе́млетъ въ ре́бра прободе́нїе, и҆  ѻ҆́цтомъ напаѧ́етсѧ, и҆ ѻ҆гне́мъ въ главꙋ̀ лю́тѣ  попалѧ́етсѧ. 
Бг҃оро́диченъ: 
Заче́нши безъ сѣ́мене во оу҆тро́бѣ превѣ́чнаго,  чⷭ҇таѧ, и҆ родила̀ є҆сѝ пло́тїю є҆стество́мъ  безпло́тнаго, и҆ млеко́мъ пои́ла є҆сѝ пита́ющаго всѣ́хъ,  бг҃ома́ти неискꙋсобра́чнаѧ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Словеса̀ твоѧ̑ ꙗ҆́кѡ со́тъ сла́дкїй ꙗ҆ви́шасѧ,  благочести́выхъ сердца̀ веселѧ́щѧ, пою́щихъ креще́нїе  сп҃сово, срѣ́тенїе же сѷмеѡ́ново и҆ ѿпꙋще́нїе. 
Не словесы̀, но вещмѝ ты̀ предста́вилъ є҆сѝ,  воста́нїе, блаже́нне, ла́зарево и҆зъ ме́ртвыхъ, и҆ дѣте́й  хвале́нїе, и҆ за́висть і҆ꙋде́йскꙋю въ пѣ́снехъ. 
Возвыше́нїе требл҃же́ннагѡ дре́ва оу҆краси́лъ  є҆сѝ, воспѣ́въ пѣ́снь весе́лїѧ всѧ́ческагѡ и҆спо́лненꙋ  и҆ ра́дости сꙋ́щїѧ, въ пѣ́нїи тогѡ̀ всебл҃же́нне. 
Бг҃оро́диченъ: 
Глаго́лѡмъ твои̑мъ бг҃одохновє́ннымъ,  ѻ҆трокови́це, послѣ́дꙋюще, тѧ̀ блажи́мъ всѝ ро́ди, дв҃о,  ꙗ҆́кѡ бг҃а блаже́ннагѡ, блаже́ннꙋю бы́вшꙋю роди́тельницꙋ. 
Конда́къ мꙋ́ченикѡвъ, гла́съ в҃. Подо́бенъ: Вы́шнихъ  и҆щѧ̀: 
Трⷪ҇цы на́мъ сла́вꙋ ꙗ҆ви́ша до́блїи хрⷭ҇тѡ́вы  ѻ҆рꙋ́жницы и҆ мч҃ницы, съ тара́хомъ про́въ же и҆  а҆ндроні́къ: ѡ҆бличи́ша бо всѐ мꙋчи́телей безбо́жїе,  вѣ́рою до́блественнѣ страда́льчествовавше. 
І҆́косъ: 
І҆и҃совы стрⷭ҇ти до́блественнѡ подража́вше, кꙋ́пнѡ  съ (с. 226) тара́хомъ мꙋ́дрымъ про́въ же и҆ а҆ндроні́къ,  ра́дꙋющесѧ пострада́ша на три́знищи, беззако́нныхъ  ѡ҆блича́юще безбо́жїе. тѣ́мъ и҆ мы̀ любо́вїю чтꙋ́ще па́мѧть  и҆́хъ, въ пѣ́снехъ похва́лимъ, и҆ вѣ́рнѡ по́двиги  проповѣ́даемъ: ꙗ҆́кѡ ди́венъ бо гдⷭ҇ь, свѣти́льники въ  мі́рѣ просла́вивъ сїѧ̑, вѣ́рою до́блественнѡ  страда́льчествовавшыѧ. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ бж҃е ѻ҆тє́цъ на́шихъ. 
Оу҆ше́съ ѿѧ́тїе претерпѣ́лъ є҆сѝ ра́дꙋѧсѧ,  тара́хе сла́вне, ꙗ҆́кѡ бл҃гопослꙋшли́въ ра́бъ прикло́ншагѡ  тебѣ̀ оу҆́хо ми́лостивнѣйшее, и҆ моли̑твы твоѧ̑  соверши́вшагѡ, зовꙋ́ща: бл҃гослове́нъ є҆сѝ, бж҃е ѻ҆тє́цъ  на́шихъ. 
Протѧза́еми, мч҃ницы, и҆ мꙋ́ками ра́ними, тве́рдымъ  смы́сломъ пребеззако́ннꙋющымъ сопроти́вистесѧ, и҆  побѣдоно́сцы бы́вше, поетѐ: бл҃гослове́нъ є҆сѝ, бж҃е  ѻ҆тє́цъ на́шихъ. 
И҆спо́лнисѧ дꙋ́хъ тво́й бжⷭ҇твенныѧ росы̀ и҆  прохлажде́нїѧ, є҆гда̀ рꙋ́цѣ ѻ҆гне́мъ и҆ главꙋ̀ попалѧ́хꙋ  тѝ, и҆ ꙗ҆́коже дѣ́ти взыва́лъ є҆сѝ, тара́хе:  бл҃гослове́нъ є҆сѝ, бж҃е ѻ҆тє́цъ на́шихъ. 
Кропле́нїемъ, ст҃і́и, честны́хъ крове́й ва́шихъ,  пре́лести оу҆́глїе погаси́сте, ро́сꙋ бжⷭ҇твенныѧ на́мъ  и҆сточа́юще бл҃года́ти, и҆ и҆сцѣле́нїѧ пролива́ете во́ды,  хва́лѧщымъ ва́шꙋ па́мѧть всегда̀. 
Бг҃оро́диченъ: 
И҆стощева́етсѧ во оу҆тро́бꙋ твою̀, ѻ҆ч҃ескихъ  нѣ́дръ не ѡ҆ста́вль соверше́ннѣйшее сло́во, и҆ пло́ть  ви́дитсѧ, и҆ млⷣнцъ ражда́етсѧ. є҆мꙋ́же пое́мъ, дв҃о,  ра́дꙋющесѧ: бл҃гослове́нъ є҆сѝ, бж҃е ѻ҆тє́цъ на́шихъ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ (с. 227) па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Весели́тсѧ всѧ́ка дꙋша̀, пѣснопѣ̑нїѧ твоѧ̑  бг҃омꙋ́дре ѻ҆́ч҃е, прочита́ющи, и҆ вѣ́рою зовꙋ́щи:  ѻ҆тє́цъ на́шихъ бж҃е, бл҃гослове́нъ є҆сѝ. 
Вои́стиннꙋ ѧ҆зы́къ тво́й тро́сть кни́жника  скоропи́сца, ѻ҆́ч҃е, бы́сть ст҃а́гѡ дх҃а, писа́вшїй  вели̑каѧ чꙋдеса̀ сло́ва. 
Зако́нъ побѣжда́етсѧ ѡ҆ тебѣ̀ похвале́нїй,  ѻ҆́ч҃е, ни бо̀ и҆́мать что̀ хвале́нїю досто́йно вѣща́ти,  тебѣ̀ влⷣчнѧѧ и҆зре́кшꙋ вели́чєствїѧ. 
Бг҃оро́диченъ: 
Кі́й тѧ̀ ѧ҆зы́къ земны́хъ досто́йнѡ оу҆блажи́тъ  бг҃а ро́ждшꙋю, бг҃оневѣ́сто; тѣ́мъ вѣ́рою зове́мъ:  ра́дꙋйсѧ, дв҃о чⷭ҇таѧ, ра́дꙋйсѧ, препросла́вленнаѧ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Просвѣще́ни ꙗ҆́звами и҆ кра́сными добро́тами  добротво́рнагѡ и҆ чꙋ́днагѡ страда́нїѧ, гдⷭ҇ꙋ предстоитѐ  вѣнцено́сцы всѝ, свѣ́та та́мѡ сꙋ́щагѡ и҆спꙋща́ема  бога́тнѡ и҆сполнѧ́еми, и҆ любо́вїю пою́ще непреста́ннѡ:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Въ себѣ̀ неи́стовѧсѧ пребезꙋ́мный мꙋчи́тель, ꙗ҆́кѡ  побѣжде́нъ ва́шими противлє́нїи, вско́рѣ повелѣва́етъ  оу҆мори́ти мече́мъ ва́съ, содѣ́телю и҆ и҆зба́вителю  пою́щыѧ: ѻ҆́троцы, бл҃гослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Трⷪ҇цы побѡ́рницы, добропобѣ́днїи мꙋ́чєницы, и҆̀же  безбо́жїѧ зи́мꙋ разо́рше теплото́ю вѣ́ры, вѣ́рныхъ  предсто́лпїе, цвѣ́ти кра́снїи оу҆́мнагѡ раѧ̀, приста̑нища  (с. 228) сꙋ́щымъ въ бꙋ́ри, непрекло́ннїи столпѝ,  а҆ндроні́къ, и҆ про́въ, и҆ тара́хъ почита́ютсѧ. 
Бг҃оро́диченъ: 
Со безпло́тными чи́нми, съ мч҃никъ во́инствы, со  а҆пⷭ҇лы и҆ прⷪ҇рѡ́ки, всѝ всѣ́ми влады́чествꙋющꙋю тва́рьми  влⷣчцꙋ, ꙗ҆́кѡ херꙋві̑мъ ст҃ѣ́йшꙋ, и҆ є҆ди́нꙋ бж҃їю  чⷭ҇тꙋю мт҃рь благоче́стнѡ пое́мъ, хрⷭ҇та̀ превозносѧ́ще во  всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Жезло́мъ оу҆крѣплѧ́еми твои́хъ догма́тѡвъ,  сла́вне, тѧ̀ хва́лѧщїи, ѿвраща́емсѧ всѧ́кихъ  є҆реті́ческихъ ѕло́бъ, и҆ пѣснопое́мъ благоче́стнѡ  хрⷭ҇тꙋ̀, зовꙋ́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Всѣ́хъ ꙗ҆́кѡ вы́ше оу҆мо́мъ, космо̀, бы́въ,  ве́черю написа́лъ є҆сѝ, въ не́йже пре́далъ є҆́сть гдⷭ҇и  живонѡ́сныѧ та̑йны, и҆ преда́нїе стра́шное, безчеловѣ́чїе  же і҆ꙋ́дино, є҆гѡ́же и҆ бѣжа́ти на́мъ наꙋчи́лъ є҆сѝ. 
Свѣ́та невеще́ственнагѡ зарѧ́ми ѡ҆сїѧ́емь, космо̀  всепрпⷣбне, стрⷭ҇ти пречⷭ҇тыѧ написа́лъ є҆сѝ, и҆  погребе́нїе и҆ воста́нїе, и҆ преѡбраже́нїе хрⷭ҇то́во,  наꙋчи́въ всѧ̑ воспѣва́ти: благослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Же́злъ и҆зъ ко́рене і҆ессе́ева ты̀ и҆зрасти́ла  є҆сѝ, дв҃о пречⷭ҇таѧ, цвѣ́тъ гдⷭ҇а ро́ждшаѧ, на́съ  благоꙋха́вшаго мѷродыха́тельными вонѧ́ми стрⷭ҇те́й є҆гѡ̀:  тѣ́мъ вси́ тѧ бл҃гослови́мъ, марі́е бг҃оневѣ́сто. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Возмого́ша тѣлесы̀ тлѣ́нными, нетлѣ̑нныѧ по́двиги  (с. 229) пристѧжа́ти до́блественнїи, и҆ а҆́гг҃лѡмъ  оу҆подо́бишасѧ, црⷭ҇тво бж҃їе прїе́мше недви́жимое, про́въ,  и҆ тара́хъ, а҆ндроні́къ, хрⷭ҇то́вы оу҆гѡ́дницы. 
Ꙗ҆ви́стесѧ оу҆́глїе, ѻ҆гне́мъ невеще́ственнымъ  та́инственнѣ вжига́еми, и҆ пожго́сте веще́ственнꙋю ле́сть  великомꙋ́чєницы: и҆ возсїѧ́вше ꙗ҆́кѡ свѣ́тъ, тва́рь  ѡ҆зарѧ́ете, и҆ спаса́ете ѿ страсте́й и҆ бѣ́дъ дꙋ́шы  на́шѧ. 
Дне́сь прино́ситъ пра́зднство лѣ́тнее свѣ́тлѡ и҆  ра́достнѡ це́рковь хрⷭ҇то́ва, бжⷭ҇твенное сїѐ ва́ше  торжество̀: и҆ веселѧ́тсѧ съ ва́ми проро́цы, а҆пⷭ҇ли, и҆  всѝ мч҃ницы, страстоно́сцы, побѣди́тели великоимени́тїи. 
Взѧ́стесѧ въ свѣтови̑днаѧ ра̑йскаѧ, страстоно́сцы,  селє́нїѧ, ѡ҆дѣ́ѧвшесѧ свѣ́тлою ри́зою, ю҆́же и҆стка́сте  многови́дными мꙋ́ками, и҆ престо́лꙋ предстоитѐ  вседержи́телѧ, ѡ҆ всѣ́хъ прилѣ́жнѡ молѧ́щесѧ. 
Бг҃оро́диченъ: 
Пощади́ мѧ, сп҃се, рожде́йсѧ, и҆ сохрани́вый  ро́ждшꙋю тѧ̀ нетлѣ́ннꙋ по рождествѣ̀: є҆гда̀ сѧ́деши  сꙋди́ти всѧ̑ дѣла̀ моѧ̑, беззакѡ́нїѧ и҆ грѣхѝ моѧ̑  пре́зри, ꙗ҆́кѡ безгрѣ́шенъ, ми́лостивъ ꙗ҆́кѡ бг҃ъ и҆  чл҃вѣколю́бецъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе,  велича́емъ. 
Бога́тъ, благоро́денъ бы́въ, всебл҃же́нне,  добродѣ́тельными зарѧ́ми сїѧ́ѧ, и҆ просвѣща́ѧ вѣ̑рныѧ,  космо̀, тѧ̀ хвала́ми почита́ющыѧ, и҆ правосла́внѡ пою́щыѧ,  тѧ̀ велича́емъ, трисвѧ́те. 
Закѡ́ны сїѧ́ѧ бжⷭ҇твенными, и҆ тѣ́ми, бл҃же́нне,  твоѐ ста́до ꙗ҆́коже на па́жить живоно́снꙋю наста́вивъ,  ꙗ҆́кѡ подоба́ше, прпⷣбне, къ небесє́мъ преста́вилсѧ  є҆сѝ, плоды̀ болѣ́зней твои́хъ пожина́ѧ. (с. 230) 
Показа́сѧ тебѣ̀ незаходѧ́й свѣ́тъ, ны́нѣ  преста́вльшꙋсѧ тебѣ̀ ѿ привре́менныхъ, ꙗ҆́кѡ  ѡ҆чище́нномꙋ пра́ведно, ꙗ҆́снѣе же и҆ чⷭ҇тѣ́е є҆гѡ́же  наслажда́ѧсѧ, помѧнѝ тебѐ почита́ющыѧ, достосла́вне. 
Бг҃оро́диченъ: 
Тѧ̀ прест҃ꙋ́ю дв҃ꙋ и҆ серафі̑мъ сла́внѣйшꙋ,  ро́ждшꙋю хрⷭ҇та̀, бцⷣе, пребезнача́льнѡ возсїѧ́вшаго ѿ  ѻ҆ц҃а̀, ꙗ҆́коже пи́сано є҆́сть, славосло́вѧще  оу҆блажа́емъ. 
Свѣти́ленъ ѻ҆ктѡ́иха. И҆ ст҃ы́хъ. Поⷣ:  Оу҆ченикѡ́мъ зрѧ́щымъ: 
Триплете́нный ли́къ страстоте́рпєцъ, тара́ха и҆  про́ва всѝ со а҆ндроні́комъ пѣ́сньми хва́льными  оу҆вѣнча́емъ: строга̑нїѧ бо претерпѣ́ша и҆ лю̑тыѧ ра̑ны  и҆ болѣ̑зни и҆ со хрⷭ҇то́мъ црⷭ҇твꙋютъ. 
Бг҃оро́диченъ: 
Херꙋві̑мъ ꙗ҆ви́ласѧ є҆сѝ сла́внѣйши, и҆  серафі̑мъ показа́ласѧ є҆сѝ вы́шши, ꙗ҆́кѡ бг҃а ро́ждшаѧ  воплоще́нна, земны̑мъ же показа́вшаго стєзѝ пра̑выѧ  ше́ствовати ко спасе́нїю водѧ́щыѧ. 
На лїтꙋргі́и, прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀ оу҆дивѝ гдⷭ҇ь всѧ̑ хотѣ̑нїѧ своѧ̑  въ ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ:  А҆пⷭ҇лъ ко є҆фесе́ѡмъ, зача́ло сл҃г. А҆ллилꙋ́їа, гла́съ  д҃: Воззва́ша првⷣнїи, и҆ гдⷭ҇ь оу҆слы́ша и҆̀хъ.  Є҆ѵⷢ҇лїе лꙋкѝ, зача́ло р҃ѕ. Прича́стенъ:  Ра́дꙋйтесѧ: 


(с. 230) 
Мѣ́сѧца тогѡ́же въ г҃і-й де́нь. 
Ст҃ы́хъ мꙋ́чєникъ, ка́рпа и҆ папѵ́лы. 
И҆ пра́зднованїе прест҃ѣ́й бцⷣѣ, въ че́сть і҆кѡ́ны  є҆ѧ̀ нарица́емыѧ і҆́верскїѧ. 
Слꙋ́жба сїѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры, гла́съ д҃  Подо́бенъ: Ꙗ҆́кѡ до́блѧ: 
И҆ вери́гами свѧзꙋ́еми, ꙳ и҆ въ темни́цѣ  заключа́еми, ꙳ и҆ ѕвѣрє́мъ въ снѣ́дь и҆здава́еми, ꙳  повѣ́шени и҆ (с. 231) стрꙋ́жеми, ꙳ во ѻ҆́гнь же вмета́еми,  ꙳ и҆ бжⷭ҇твеннꙋю по́мощь съ нб҃сѐ прїе́млюще, ꙳  непоколеби́ми пребы́сте, ꙳ любо́вїю влⷣки сп҃са всѣ́хъ, ꙳  ка́рпе и҆ папѵ́ле премꙋ́дрїи. 
На ка́мени вѣ́ры ꙳ оу҆тверди́въ твоѐ помышле́нїе,  ꙳ неꙋкло́нный мꙋдрова́нїемъ мч҃ниче папѵ́ле, ꙳ каменобїе́мь  ра́довалсѧ є҆сѝ, ꙳ бжⷭ҇твенномꙋ подо́бѧсѧ ꙳ мꙋ́ченикѡвъ  нача́льникꙋ а҆рхїдїа́конꙋ стефа́нꙋ, ꙳ ꙗ҆́кѡ слꙋжи́тель, и҆  ꙗ҆́кѡ бж҃їихъ та̑инъ слꙋга̀, ꙳ ꙗ҆́кѡ сочисле́нъ мч҃никѡмъ,  ꙳ и҆ а҆́гг҃лѡмъ собесѣ́дникъ. 
На пꙋтѝ ше́ствꙋюще ꙳ свидѣ́тельства неꙋкло́ннѡ, ꙳  желѣ́знымъ ѡ҆бꙋ́щамъ пригвожда́еми, ꙳ врага̀ и҆ гꙋби́телѧ  жа̑ла, всехва́льнїи, ꙳ сокрꙋши́сте тве́рдѣ, ꙳ и҆ побѣ́дами  вѣнча́стесѧ: ꙳ тѣ́мъ всѧ̀ хрⷭ҇то́ва цр҃ковь ꙳ пра́зднꙋетъ  свѧтꙋ́ю ва́шꙋ па́мѧть, ꙳ свѣтоно́снꙋю и҆ благознамени́тꙋю. 
Сла́ва, гла́съ ѕ҃: 
Ꙗ҆́кѡ досто́инъ въ бг҃ови́дцѣхъ, нб҃са̀ ты̀  ви́дѣлъ є҆сѝ, прпⷣбне, ѿве́рзєна, и҆ гдⷭ҇а на  прⷭ҇то́лѣ сѣдѧ́ща, и҆ херꙋві́ми и҆ серафі́ми ѻ҆́крестъ  є҆гѡ̀, и҆ ѿ тебє̀ па́ки мы̀ просвѣ́щшесѧ, свѧще́нное  твоѐ ста́до, ка́рпе, вопїе́тъ тебѣ̀: просѝ ми́ра мі́рꙋ,  и҆ дꙋша́мъ на́шымъ ве́лїѧ ми́лости. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Тридне́венъ: 
На дре́вѣ живо́тъ на́шъ зрѧ́щи, всенепоро́чнаѧ  бцⷣе, ви́сѧщь, мт҃рски рыда́ющи вопїѧ́ла є҆сѝ: сн҃е мо́й,  и҆ бж҃е мо́й, спасѝ любо́вїю пою́щыѧ тѧ̀. 
На стїхо́внѣ ѻ҆ктѡ́иха. Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ: (с. 232) 
На оу҆́трени ѻ҆́ба канѡ́на ѻ҆ктѡ́иха: и҆  мꙋ́ченикѡвъ канѡ́нъ на д҃, є҆гѡ́же краегране́сїе: 
Ка́рпа и҆ папѵ́лꙋ пѣ́сньми вѣнчава́ю.  І҆ѡ́сифово. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Ка́рпа и҆ папѵ́лы крѣ́пкихъ и҆́стины свидѣ́телей  похвалѧ́юще па́мѧть всесвѧще́ннꙋю, побѣди́тели ты̑ѧ  содѣ́лавшаго гдⷭ҇а сла́вы, бг҃олѣ́пнѡ воспои́мъ. 
По́стническимъ пре́жде ѻ҆гне́мъ и҆скꙋси́вшесѧ,  страда́нїемъ же второ́е, мꙋ́чєницы, ꙗ҆ви́сте и҆́стиннѡ  дꙋше́вное и҆скꙋше́нїе, и҆ па́че зла́та бжⷭ҇твенными нра̑вы  возсїѧ́сте. 
Си́лою бжⷭ҇твенною, къ ра́намъ, къ повѣ́шенїю, ко  ѻ҆гню̀ и҆ къ сме́рти, сла́внїи, оу҆стреми́вшесѧ,  гони́телей крѣ́пость побѣди́сте, и҆ нетлѣ́нными вѣнцы̀  оу҆вѧзо́стесѧ. 
Бг҃оро́диченъ: 
Двє́ри свѣ́та, ѿ твоеѧ̀ нерастлѣ́нныѧ  оу҆тро́бы возсїѧ́вшагѡ, возсїѧ́й мѝ покаѧ́нїѧ  просвѣти́тєльныѧ лꙋчѝ, и҆ ѿженѝ грѣхѡ́въ мои́хъ  мра́къ, бг҃ора́дованнаѧ. 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й, ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. 
Пло́дъ прине́слъ є҆сѝ хрⷭ҇тꙋ̀ прїѧ́тенъ и҆  свѧще́ннѣйшїй, свѧще́ннаго съ тобо́ю а҆гаѳодѡ́ра, ра̑ны и҆  ꙗ҆́звы претерпѣ́вшаго, и҆ ѡ҆долѣ́вша съ пло́тїю врагꙋ̀  безпло́тномꙋ, зна́нїѧ крѣ́постїю. 
Непра́веднѡ сокрꙋша́емь, мꙋ́дре, повелѣ́нїемъ  сꙋдѧ́щагѡ, (с. 233) и҆ по ре́брѡмъ стрꙋ́жемь терпѣ́лъ  є҆сѝ: ѻ҆гне́мъ же па́ки подпалѧ́емь, стрꙋѧ́ми кро́вными  пре́лести оу҆́гли погаси́лъ є҆сѝ, ка́рпе  многострада́льне. 
Ви́дѣти жела́ѧ хрⷭ҇та̀, ви́сѧ высокѡ̀, и҆ ѻ҆гне́мъ  пе́рси поджига́емь, до́блественнѡ терпи́ши, бг҃омꙋ́дре  папѵ́ле, росо́ю дх҃а ꙗ҆́вѣ ѡ҆роша́емь, и҆ бжⷭ҇твенными  наде́ждами оу҆крѣплѧ́емь. 
Бг҃оро́диченъ: 
Черто́гъ нескве́рный бж҃їй, и҆ го́рꙋ несѣко́мꙋю, и҆  кївѡ́тъ ст҃ы́й, и҆ трапе́зꙋ, вѣ́рнїи тѧ̀ всѝ, чⷭ҇таѧ,  проповѣ́даемъ, и҆ кади́льницꙋ невеще́ственнагѡ оу҆́глѧ,  прест҃а́ѧ дв҃о всенепоро́чнаѧ. 
Сѣда́ленъ, гла́съ а҃. Подо́бенъ: Ка́мени  запеча́танꙋ: 
Плоды̀ бг҃озна́нїѧ воздѣ́лавъ трꙋды̑ твои́ми, и҆зъ  ко́рене безбо́жїѧ и҆сто́рглъ є҆сѝ ѻ҆стны̀: и҆ ма́стїю  пома́завсѧ бг҃одѣ́тельною, оу҆па́слъ є҆сѝ лю́ди,  свѧще́нниче: и҆ зако́ннѡ пострада́въ, сꙋгꙋ́быхъ по́честей,  ка́рпе, сподо́билсѧ є҆сѝ. сла́ва да́вшемꙋ тѝ крѣ́пость:  сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю  всѣ̑мъ и҆сцѣлє́нїѧ. 
Сла́ва, и҆ ны́нѣ, бг҃оро́диченъ: 
Рꙋ́цѣ твоѝ бжⷭ҇твеннїи, и҆́миже созда́телѧ  понесла̀ є҆сѝ, дв҃о прест҃а́ѧ, вопло́щшагосѧ бл҃гостїю  просте́рши оу҆молѝ є҆го̀, и҆зба́вити на́съ ѿ  и҆скꙋше́нїй, и҆ страсте́й, и҆ бѣ́дъ, хва́лѧщихъ тѧ̀  любо́вїю, и҆ вопїю́щихъ: сла́ва все́льшемꙋсѧ въ тѧ̀, сла́ва  проше́дшемꙋ и҆зъ тебѐ, сла́ва и҆зба́вльшемꙋ на́съ  ржⷭ҇тво́мъ твои́мъ. 
Крⷭ҇тобг҃оро́диченъ: 
А҆́гнца на крⷭ҇тѣ̀ а҆́гница зрѧ́щи, съ  разбо́йникома распина́ема тѧ̀, долготерпѣли́ве сло́ве, и҆  копїе́мъ въ ре́бра пробода́ема, восклица́ше вопїю́щи  мт҃рски: что̀ стра́нное и҆ оу҆жа́сное, і҆и҃се мо́й,  та́инство, несказа́ннѡ соверша́емое; (с. 234) ка́кѡ  покрыва́ешисѧ гро́бомъ неѡпи́санный бж҃е; да мѧ̀ ро́ждшꙋю  тѧ̀ не ѡ҆ста́виши, сн҃е мо́й сладча́йшїй. 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Нерѣши́мою свѧ́занъ любо́вїю созда́вшагѡ,  каменобїе́мь ꙗ҆́вѣ, папѵ́ле, мꙋ́чениче хрⷭ҇то́въ,  побѣди́лъ є҆сѝ мета́ющыѧ терпѣ́нїемъ бг҃одарова́ннымъ  тѝ, всехва́льне, мꙋжеꙋ́мнѡ съ за́вистїю борѧ́сѧ. 
Ко всѧ́комꙋ ви́дꙋ болѣ́зни, до́блественнѣйшїи,  ѡ҆полчи́стесѧ, къ ѕвѣрє́мъ вве́ржени бы́вше, кꙋ́пнѡ ты̑ѧ  побѣди́сте, ꙗ҆́коже данїи́лъ, бжⷭ҇твенными ѻ҆́бразы  вѣ́ры, ка́рпе и҆ папѵ́ле, мꙋ́чєницы сла́внїи. 
Сы́й ѕло́бы ѡ҆брѣта́тель вселꙋка́вый, хрⷭ҇тѡ́вы  оу҆го́дники неми́лостивнѡ пожже́нїю негаси́момꙋ предае́тъ,  ѡ҆сла́бити и҆́хъ си́лꙋ мнѣ́въ: но и҆спепели́шасѧ тогѡ̀  кова̑рствїѧ. 
Бг҃оро́диченъ: 
Приста́нище спасе́нїѧ, дв҃о, тѧ̀ и҆́мамы, и҆̀же въ  пꙋчи́нѣ лю́тыхъ ѡ҆бꙋрева́емїи всегда̀: къ тебѣ̀  прибѣга́емъ, и҆ на тѧ̀ оу҆пова́емъ, да не оу҆бои́мсѧ  неви́димыхъ врагѡ́въ навѣ́та. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ, свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Ни бѣ́дъ гонє́нїѧ, ни гла́дъ, нижѐ сме́рть  разлꙋчѝ ѿ любвѐ хрⷭ҇то́вы бг҃омꙋ́дрыхъ, но  оу҆се́рднѣйше возда̑нїѧ предзрѧ́ще, неꙋдо́бныхъ неради́ша. 
Вжилѧ́еми бжⷭ҇твенною си́лою, претерпѣ́сте  лютѣ̑йшаѧ провертѣ̑нїѧ стѡ́пъ, всехва́льнїи, пꙋ́ть  ше́ствꙋюще свидѣ́тельства, и҆ жа̑ла безбо́жїѧ сокрꙋша́юще.  (с. 235) 
Неꙋгаса́емый свѣти́льникъ страда́нїѧ носѧ́ще,  претеко́сте невѣ́жества но́щь, мꙋ́чєницы, и҆ свѣ́тꙋ  прибли́жишасѧ невече́рнемꙋ, ꙗ҆́кѡ днѐ и҆́стиннѡ сы́нове  вѣ́рою. 
Бг҃оро́диченъ: 
Зачала̀ є҆сѝ неискꙋсомꙋ́жнѡ бг҃а невмѣсти́маго,  родила̀ є҆сѝ преесте́ственнаго созда́телѧ є҆стества̀.  ве́лїе та́инство, недомы́сленное чꙋ́до, дв҃о є҆ди́на  пренепоро́чнаѧ. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Благоꙋха́ютъ ва̑ша добродѣ́тєльства  человѣ́чєскимъ со́нмѡмъ, ѕлосмра́дїе ѿгонѧ́ще ꙗ҆́вѣ  многобо́жїѧ, достосла́внїи: и҆́бо бж҃їе ны́нѣ благово́нїе  ꙗ҆ви́стесѧ, мч҃ницы. 
Возгара́емый пла́мень росо́ю вѣ́ры погаси́сте,  блаже́ннїи, и҆ возжго́сте жела́нїе те́плѣ а҆гаѳоні́кѣ,  сꙋ́щей съ ва́ми благосла́вными, съ не́юже мꙋ́жественнѣ  стра̑сти соверши́сте. 
Ѡ҆бощрѧ́еми болѣ́зней приложе́ньми, ка́рпе и҆  папѵ́ле, до́блїи страда́льцы, мечѝ и҆́стиннѡ небокова́ннїи  ꙗ҆ви́стесѧ, вра̑жїѧ ѡ҆полчє́нїѧ сѣкꙋ́ще. 
Бг҃оро́диченъ: 
Ѿ ти́ны страсте́й и҆ ѿ ро́ва паде́нїи воздви́гни  мѧ̀, и҆ оу҆пра́ви раба̀ твоего̀, чⷭ҇таѧ, и҆сповѣ́дающаго  тѧ̀ бцⷣꙋ: ты́ бо є҆сѝ при́снѡ па́дающихъ и҆справле́нїе. 
Конда́къ, гла́съ д҃. Подо́бенъ: Вознесы́йсѧ: 
Ꙗ҆́кѡ сокро́вище многоцѣ́нное влⷣка, и҆  и҆сто́чникъ и҆сточа́ющь то́ки и҆сцѣле́нїй, сꙋ́щымъ на  землѝ подадѐ мо́щи ва́шѧ, недꙋ́ги оу҆́бѡ ѿе́млющыѧ  страсте́й разли̑чныѧ, бл҃года́ть же даю́щыѧ дꙋша́мъ  непреста́ннѡ. тѣ́мже согла́снѡ, любо́вїю, ва́ше, мꙋ́чєницы  бжⷭ҇твеннїи, соверша́емъ торжество̀. (с. 236) 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Ю҆́ношески страсте́й пе́щь воздержа́нїѧ росо́ю  погаси́вше, ѻ҆́гнь же кровьмѝ страда́нїѧ, второ́е  мꙋ́чєницы, і҆́дѡльское ѻ҆гни́ще и҆спепели́сте, хва́льнаго  воспѣва́юще бг҃а и҆ препросла́вленнаго. 
Ста́немъ, сѐ ѿве́рзесѧ три́знище, не  ѡ҆слабѣ́емъ, свы́ше хрⷭ҇то́съ вѣнцы̀ терпѣ́нїѧ мꙋче́нїй  ра́ди ꙗ҆́вѣ подае́тъ живонача́льною рꙋко́ю, взыва́хꙋ  страда́льцы оу҆се́рдною дꙋше́ю, ка́рпъ и҆ папѵ́ла. 
И҆̀же къ бг҃ꙋ всеѻбра́знымъ, ст҃і́и, манове́нїемъ  ѡ҆божа́еми ꙗ҆́вѣ, безбо́жныхъ ра̑ны оу҆до́бь  претерпѣ́сте, ꙗ҆́коже и҆но́мꙋ стра́ждꙋщꙋ, и҆́стиннѡ са́ми  пребыва́юще, хва́льнаго воспѣва́юще бг҃а и҆  препросла́вленнаго. 
Бг҃оро́диченъ: 
Є҆́ѵы, чⷭ҇таѧ, на́шеѧ прама́тере, проклѧ́тство  разрѣши́ла є҆сѝ ꙗ҆́вѣ, бл҃гослове́нїѧ нача́токъ  ро́ждши, всенепоро́чнаѧ ѻ҆трокови́це браконеискꙋ́снаѧ,  є҆го́же благосло́вѧтъ чи́ни нбⷭ҇нїи, хва́льнаго ѻ҆тцє́въ  бг҃а и҆ препросла́вленнаго. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃левы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  гл҃го́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Свѣтоно́снаѧ дне́сь на́мъ па́мѧть мꙋ́чєникъ,  свѣ́томъ цѣле́нїй ѡ҆зарѧ́ющи на́съ вопїю́щихъ, возсїѧ̀:  благослови́те, всѧ̑ дѣла̀ гдⷭ҇нѧ, гдⷭ҇а, по́йте, и҆  превозноси́те во всѧ̑ вѣ́ки. 
Оу҆краси́лсѧ є҆сѝ ꙗ҆́кѡ а҆рхїере́й, ꙗ҆́кѡ  бжⷭ҇твенный прⷪ҇ро́къ, ꙗ҆́кѡ свидѣ́тель стрⷭ҇те́й,  всебл҃же́нне, хрⷭ҇то́выхъ, ꙗ҆́кѡ (с. 237) бж҃е́ственное  зна́менїе, воспѣва́ѧ, ка́рпе всебл҃же́нне: гдⷭ҇а по́йте  дѣла̀, и҆ превозноси́те є҆го̀ во вѣ́ки. 
То́ки твои́хъ страда́льческихъ крове́й, пото́ки  коне́чнѡ безбо́жїѧ пото́пльше, и҆сто́чникъ цѣле́нїй  ꙗ҆ви́шасѧ вопїю́щымъ, папѵ́ле мꙋ́чениче: гдⷭ҇а по́йте  дѣла̀, и҆ превозноси́те є҆го̀ во вѣ́ки. 
Бг҃оро́диченъ: 
Свѧще́нный тѧ̀ бжⷭ҇твенныхъ прⷪ҇рѡ́къ ли́къ  проповѣ́даетъ мт҃рь бы́вшꙋю, всенепоро́чнаѧ, бж҃їю,  є҆мꙋ́же всѝ зове́мъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а, и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Ꙗ҆́коже приношє́нїѧ всецѣ̑лаѧ, ꙗ҆́кѡ жє́ртвы  совершє́нныѧ и҆ непорѡ́чнаѧ, принесо́стесѧ творцꙋ̀,  всеблаже́ннїи, мече́мъ кончи́нꙋ прїе́мше, и҆ ны́нѣ  вѣнцено́сцы, на нб҃сѣ́хъ жи́тельствꙋете. 
Столпѝ неѡбори́мїи ꙗ҆ви́стесѧ цр҃кве, мꙋ́чєницы,  и҆ забра̑ла, и҆сто́чницы во́ды и҆сцѣле́нїй пролива́ющїи, и҆  свѣти̑ла свѣтоза̑рнаѧ и҆ всесвѣ̑тлаѧ, но́щи и҆зъ грѣха̀  бл҃гочести̑выѧ и҆збавлѧ́ющаѧ. 
Оу҆жѐ къ самѣ̑мъ всели́вшесѧ свѣтоза̑рнымъ  селе́нїємъ и҆ нбⷭ҇нымъ, и҆ свѣтлостьмѝ бжⷭ҇твенными  просвѣща́еми, и҆ ра́дости присносꙋ́щныѧ и҆сполнѧ́еми, ѽ  папѵ́ле и҆ ка́рпе, за ны̀ моли́тесѧ. 
Бг҃оро́диченъ: 
Но́сиши на ѡ҆б̾ѧ́тїихъ, пречⷭ҇таѧ, херꙋві́мски  ꙗ҆́кѡ престо́лъ, всѧ̑ носѧ́щаго, пло́тїю на́съ ра́ди по  на́мъ ѡ҆бложи́вшагосѧ, и҆ сꙋгꙋ́ба про́ста ви́димаго,  є҆го́же всегда̀ молѝ ѡ҆ на́съ воспѣва́ющихъ тѧ̀. 


(с. 238) 
Мѣ́сѧца тогѡ́же въ д҃і-й де́нь. 
Ст҃ы́хъ мꙋ́чєникъ, наза́рїа, герва́сїа, прота́сїа и҆  келсі́а: 
И҆ прпⷣбныѧ мт҃ре на́шеѧ параске́ѵи. 
Слꙋ́жба є҆ѧ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры ст҃ы́хъ, гла́съ д҃.  Поⷣ: Ꙗ҆́кѡ до́блѧ: 
И҆̀же вѣ́ры свидѣ́телє по́двигъ соверши́вше, ꙳  побѣ́ды вѣне́цъ прїѧ́ша, ꙳ доблемꙋ́дренный наза́рїй, ꙳ и҆  вели́кїй прота́сїй, ꙳ съ келсі́емъ мꙋ́дрымъ, ꙳ бг҃омꙋ́дрый  герва́сїй. ꙳ и҆̀хже воспои́мъ ꙗ҆́кѡ дѡ́блїѧ ѡ҆рꙋ́жники, ꙳  ꙗ҆́кѡ вы́шнѧгѡ црⷭ҇твїѧ наслѣ́дники, ꙳ и҆ ꙗ҆́кѡ  самовѡ́льнаѧ заколє́нїѧ. 
Просвѣти́всѧ смы́сломъ свѣтозаре́нїѧ дх҃а, ꙳  свѧще́нный наза́рїе, ꙳ па́че со́лнца во тмѣ̀ сꙋ́щымъ  возсїѧ́лъ є҆сѝ дꙋша́мъ, ꙳ бжⷭ҇твенною бл҃года́тїю ꙳  поꙋча́ѧ, просвѣща́ѧ, ꙳ наставлѧ́ѧ свѣтлѣ́йше, ꙳  є҆ди́наго гдⷭ҇а и҆ вѣ́ровати и҆ чти́ти, ꙳ воплоще́нна ѿ  дв҃ы пресла́внѡ, ꙳ и҆ земны̑ѧ ѡ҆сїѧ́вшаго. 
Съ наза́рїемъ возсїѧ̀ ꙳ приснопа́мѧтный келсі́й, ꙳  и҆ сла́вный прота́сїй, и҆ герва́сїй, ꙳ доблемꙋ́дреннѡ  пострада́вше, ꙳ и҆ всѧ̑ полкѝ де́мѡнскїѧ ꙳ мꙋ́жески на  землѝ побѣди́вше. ꙳ тѣ́мъ то́чатъ и҆сцѣле́нїй стрꙋи̑, ꙳  и҆ сердца̀ напаѧ́ютъ бога́тнѡ благочести́выхъ ꙳ бжⷭ҇твенною  бл҃года́тїю. 
Да восхва́литсѧ наза́рїй, ꙳ и҆ да почти́тсѧ  прота́сїй, ꙳ и҆ бжⷭ҇твенный келсі́й, и҆ герва́сїй, ꙳ и҆̀же  благосла́внѡ пострада́вше, ꙳ и҆ ле́сть оу҆ма́ливше, ꙳ и҆  а҆́гг҃льскимъ ликѡ́мъ свѧще́ннѡ причита́еми, ꙳ и҆ ѡ҆божа́еми  по прича́стїю бжⷭ҇твенномꙋ, ꙳ и҆ побѣ́ды вѣнцы̀ ꙳ ѿ  дла́ни живонача́льныѧ прїе́мше. (с. 239) 
Ꙗ҆́кѡ тече́нїе соверши́вше, ꙳ и҆ вѣ́рꙋ соблю́дше,  ꙳ страда́нїѧ вѣнцы̀ оу҆вѧзо́стесѧ, ꙳ и҆ а҆́гг҃лѡмъ  сочета́стесѧ, ꙳ свѣ́тлѡ хра́брствовавше, ꙳ и҆ льсти́ваго  врага̀ ѡ҆ хрⷭ҇тѣ̀ попра́вше, ꙳ бжⷭ҇твеннїи мꙋ́чєницы. ꙳  сегѡ̀ ра́ди согла́снѡ соше́дшесѧ, свѣтоно́снꙋю ва́шꙋ  па́мѧть ꙳ соверша́емъ веселѧ́щесѧ. 
Бг҃омꙋ́дрый наза́рїй, ꙳ бжⷭ҇твеннымъ  проповѣ́данїемъ ꙳ гра́ды проходѧ̀ просвѣтѝ: ꙳ є҆го́же  подража́въ келсі́й, ꙳ сла́вꙋ стѧжа̀ бжⷭ҇твенныхъ  страда́лєцъ, ꙳ попра́въ льсти́ваго. ꙳ сїѧ̑ всѝ похвала́ми  почти́мъ, ꙳ ꙗ҆́кѡ ѕвѣ́зды и҆ свѣти̑ла сꙋ́щымъ во тмѣ̀, ꙳  и҆ врачѝ дꙋ́шъ на́шихъ. 
Сла́ва, гла́съ и҃: 
Жє́ртвы словє́сныѧ, наза́рїа, и҆ герва́сїа,  прота́сїа и҆ келсі́а похва́лимъ, ꙗ҆́кѡ всѐ мꙋчи́телей  неи́стовство со і҆́дѡлы оу҆праздни́ша. тѣ́мъ моли́твами  и҆́хъ, хрⷭ҇тѐ бж҃е, ми́ръ мі́рꙋ да́рꙋй, и҆ дꙋша́мъ на́шымъ  ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Мꙋ́чєницы гдⷭ҇ни: 
Не терплю̀, ча́до, ви́дѧщи тѧ̀ на дре́вѣ  оу҆снꙋ́вша, бо́дрость всѣ̑мъ подаю́щаго. ꙗ҆́кѡ да дре́вле  престꙋпле́нїѧ плодо́мъ, сно́мъ поги́бельнымъ оу҆снꙋ́вшымъ,  бжⷭ҇твеннꙋю и҆ спаси́тельнꙋю бо́дрость пода́си, дв҃а  гл҃го́лаше пла́чꙋщи, ю҆́же велича́емъ. 
На стїхо́внѣ ѻ҆ктѡ́иха. Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ: а҆́ще среда̀, и҆лѝ  пѧто́къ, крⷭ҇тобг҃оро́диченъ. (с. 240) 
На оу҆́трени, ѻ҆́ба канѡ́на ѻ҆ктѡ́иха: и҆ ст҃ы́хъ,  канѡ́нъ на д҃, є҆гѡ́же краегране́сїе: 
Вѣ́рнѡ воспою̀ мꙋ́ченики вѣнценѡ́сныѧ.  І҆ѡ́сифово. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Вѣ́рнѡ пострада́вше, и҆ по́двигъ сконча́вше,  побѣ́ды вѣнце́мъ оу҆вѧзо́стесѧ, бжⷭ҇твеннїи мꙋ́чєницы:  бжⷭ҇твеннꙋю ва́шꙋ па́мѧть тѣ́мъ пра́зднꙋемъ веселѧ́щесѧ. 
Вѣ́триломъ вперѧ́еми дх҃а бжⷭ҇твеннагѡ, пꙋчи́нꙋ  немо́креннѡ преидо́сте, мꙋ́ченицы сла́внїи, мꙋче́нїй, и҆  ны́нѣ къ бжⷭ҇твенномꙋ приста́нищꙋ вы́шнїѧ свѣ́тлости  всели́стесѧ. 
Крⷭ҇то́мъ ꙗ҆́коже бронѧ́ми ѡ҆дѣ́ѧни, блаже́ннїи,  врага̀ безпло́тнаго пора́товасте въ тѣ́лѣ, томлє́нїѧ  многоплетє́ннаѧ и҆ сме́рть непра́веднꙋю претерпѣ́вше. 
Бг҃оро́диченъ: 
Є҆ди́нꙋ вмѣсти́вшꙋю превѣ́чнаго гдⷭ҇а во  оу҆тро́бѣ, всенепоро́чнꙋю ѻ҆трокови́цꙋ воспои́мъ, ꙗ҆́кѡ  бы́сть нб҃съ простра́ннѣйши, бг҃а воплоти́вши бл҃гости  ра́ди. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Ꙗ҆́кѡ гро́здїе бжⷭ҇твеннїи бы́сте вїногра́да  бжⷭ҇твеннагѡ и҆́стиннѡ, страда́нїѧ и҆злива́юще вїно̀ на́мъ,  мꙋ́чєницы, дꙋхо́внѡ веселѧ́щее всѣ́хъ сердца̀ бл҃года́тїю. 
Крѣ́пкѡ проти́вилсѧ є҆сѝ гони́телю, наза́рїе  мꙋ́чениче хрⷭ҇то́въ, повелѣва́ющꙋ мє́рзскимъ тебѣ̀  богѡ́мъ жре́ти, пребога́те, ꙗ҆́кѡ а҆́гнѧ заколе́нїю гото́въ  бы́лъ є҆сѝ, сла́вне. (с. 241) 
Хвале́нїѧ всѝ согла́сїе воспои́мъ дне́сь вѣ́рнѡ,  наза́рїю, герва́сїю, прота́сїю и҆ келсі́ю, и҆́стины  свидѣ́телємъ бы́вшымъ въ дс҃ѣ. 
Бг҃оро́диченъ: 
Зако́на проѡбразова́ше ски́нїѧ тѧ̀ бы́ти хотѧ́щꙋю,  чⷭ҇таѧ, бж҃їе свѧще́нное жили́ще: и҆зъ негѡ́же ѡ҆чище́нїе  на́ше, ст҃ы́ню да́рꙋѧй всѣ̑мъ на́мъ, прїи́детъ. 
Сѣда́ленъ, гла́съ и҃. Подо́бенъ: Премꙋ́дрости. 
Наза́рїевы стра̑сти и҆ гонє́нїѧ, прота́сїевы  болѣ̑зни и҆ ра̑ны чтꙋ́ще, герва́сїа хва́лимъ, и҆ келсі́а,  ст҃ы́ѧ трⷪ҇цы сосꙋ́ды честны̑ѧ, свѣ̑тлыѧ ѕвѣ́зды,  вѣ́рныхъ предстѡ́лпїѧ, нече́стїѧ и҆́стиннїи потреби́телє,  и҆ столпѝ вѣ́ры, и҆ оу҆твержде́нїе непоколеби́мо, и҆̀мже  вѣ́рою возопїи́мъ: моли́те хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  ва́шꙋ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти,  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ и҆збавле́нїе,  оу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же  терпи́ши за милосе́рдїе ми́лости. долготерпѣли́ве гдⷭ҇и,  ми́лости бе́здно, и҆ и҆сто́чниче неисчерпа́емый,  оу҆милосе́рдисѧ, и҆ да́рꙋй согрѣше́нїй ѡ҆ставле́нїе,  вѣ́рою пою́щымъ бжⷭ҇твєнныѧ стра̑сти твоѧ̑. (с. 242) 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Па́че смы́сла ст҃ы́хъ мꙋ́чєникъ твои́хъ любо́вь  превосхо́дитъ всѧ̑ помышлє́нїѧ, сло́ве, борє́нїѧ и҆  мꙋ́жествєнныѧ по́двиги, и҆ натрижнє́нїѧ, ꙗ҆̀же пода́лъ  є҆сѝ зако́ннѡ и҆̀мъ пострада́вшымъ. 
Є҆ди́нъ ра́зꙋмъ, въ ра́зныхъ оу҆ранѧ́еми  тѣлесѣ́хъ, хрⷭ҇тѡ́вы ѻ҆рꙋ̑жницы преизли́шнѡ показа́ша,  є҆ди́наго бг҃а въ три́знищи и҆сповѣ́даша, и҆ многобо́жїѧ  ле́сть ꙗ҆́вѣ погꙋби́ша. 
Наза́рїа, прота́сїа, герва́сїа и҆ келсі́а, честны́хъ  мꙋ́ченикѡвъ, а҆́гг҃ли боре́нїю подиви́шасѧ, ка́кѡ въ пло́ти  безпло́тномꙋ сплета́ющесѧ, низложи́ша сего̀ на зе́млю  мꙋ́жественнѣйше. 
Ꙗ҆́кѡ до́блїи во́ини, ꙗ҆́кѡ непобѣди́мїи  мꙋ́чєницы, ꙗ҆́кѡ хрⷭ҇тѡ́вы ѻ҆рꙋ̑жницы, и҆ ꙗ҆́кѡ  благоче́стїѧ побѡ́рницы, нбⷭ҇наѧ селє́нїѧ наслѣ́довасте,  и҆ ликѡ́мъ а҆́гг҃льскимъ всегда̀ свеселѧ́щесѧ. 
Бг҃оро́диченъ: 
Не и҆стощи́въ ѻ҆ч҃ескихъ пребжⷭ҇твенный, пречⷭ҇таѧ  бцⷣе, нѣ́дръ, въ нѣ́дрѣхъ твои́хъ пречи́стыхъ сѣди́тъ,  бжⷭ҇твенное сѣда́лище всѣ̑мъ бл҃госты́нею готовлѧ́ѧ, и҆  сла́вꙋ при́снѡ пребыва́ющꙋю. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀, ми́ръ  подава́ющаѧ. 
Ра́намъ тѣ́ло твоѐ, наза́рїе, приѡбщи́сѧ,  оу҆́замъ многоѻбра́зныхъ мꙋ́къ: мѵ́ро благово́нное тѣ́мъ  и҆сточа́етъ (с. 243) на́мъ, ѡ҆благово́нствꙋющее дꙋ́шы,  вѣ́рою несомнѣ́нною тѧ̀ почита́ющихъ, всехва́льне. 
Кропле́ньми крове́й твои́хъ погаси́лъ є҆сѝ  оу҆́глїе многобо́жїѧ, страстоте́рпче: бжⷭ҇твенныхъ чꙋде́съ  ѻ҆гне́мъ же, всемꙋ́дре, ти́нꙋ страсте́й лю́тыхъ пожига́еши,  бж҃їею бл҃года́тїю сп҃совою, наза́рїе. 
Цвѣ́ты дыха́ющїи, воню̀ бж҃їѧ зна́нїѧ, бг҃озна́нїѧ  ѕла́чники, ра̑йскаѧ древеса̀ благоплѡ́днаѧ, предѡ́брыѧ и҆  свѣтоза̑рныѧ почти́мъ мч҃ники, и҆ вѣ́рнѡ оу҆блажи́мъ. 
Да пое́тсѧ наза́рїй, да велича́етсѧ келсі́й, кꙋ́пнѡ  съ прота́сїемъ, до́блїй да похва́литсѧ вѣ́рою герва́сїй,  цр҃кве непрекло́ннїи столпѝ, и҆ ѡ҆снова̑нїѧ нерꙋши̑маѧ  бы́вшїи. 
Бг҃оро́диченъ: 
Ѻ҆рꙋ́жїе, дре́вле є҆де́мъ стрегꙋ́щее, плещы̀  вѣ̑рнымъ подае́тъ, чⷭ҇таѧ, зна́мєнаннымъ честно́ю кро́вїю,  пре́жде и҆сточи́вшеюсѧ ѿ ре́бръ, копїѧ̀ прободе́нїемъ,  и҆зъ тебє̀ возсїѧ́вшаго. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Твоѧ̑ шє́ствїѧ на вода́хъ бы́ша, всебл҃же́нне  наза́рїе, и҆ не позна́шасѧ си̑мъ слѣды̀ твоѧ̑ въ дꙋ́сѣ,  є҆гѡ́же си́лою всѧ̑ врагѝ посрами́лъ є҆сѝ. 
Тѣле́съ стра̑сти неисцѣ̑льныѧ, бж҃їею бл҃года́тїю  и҆сцѣли́лъ є҆сѝ, мч҃ниче наза́рїе, мѵ́ро благово́нное  и҆сточа́еши же, твои̑мъ честны̑мъ моще́мъ приближа́ющымсѧ. 
Ꙗ҆́вѣ бжⷭ҇твенный прота́сїй, вели́кїй же съ ни́мъ  герва́сїй, бога́тство привре́менное и҆ могꙋ́тство попра́вше,  вѣ́чныѧ сла́вы сподо́бишисѧ. 
Бг҃оро́диченъ: 
Зако́ны є҆ди́на ѡ҆бнови́ла є҆сѝ є҆стества̀,  дв҃о, ро́ждши (с. 244) бг҃а безсме́ртнаго, въ пло́ть  ме́ртвеннꙋю ѡ҆дѣ́ѧвшасѧ, да мє́ртвыѧ ѡ҆живи́тъ бла́гостїю. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Свѣти́льницы свѣ́тлїи ꙗ҆́вльшесѧ бжⷭ҇твеннїи  мꙋ́чєницы, тва́рь свѣ́томъ чꙋде́съ ѡ҆зарѧ́ете, недꙋ́гѡвъ  разрѣша́юще глꙋбо́кꙋю но́щь всегда̀, и҆ хрⷭ҇тꙋ̀ є҆ди́номꙋ  бг҃ꙋ молѧ́щесѧ непреста́ннѡ ѡ҆ всѣ́хъ на́съ. 
І҆́косъ: 
Ꙗ҆́кѡ свѣтоза́рнїи и҆ бжⷭ҇твеннїи свѣти́льницы,  свѣ́тꙋ вели́комꙋ предстоѧ́ще при́снѡ, бг҃облаже́ннїи  мꙋ́чєницы, и҆ ѿтꙋ́дꙋ и҆спꙋща́емыми невече́рнѧгѡ бж҃ества̀  сїѧ̑нїи, всегда̀ просвѣща́еми и҆ ѡ҆божа́еми, вѣ́рою  па́мѧть ва́шꙋ соверша́ющыѧ бжⷭ҇твеннꙋю просвѣти́те, и҆  ѡ҆мраче́нїѧ и҆ страсте́й и҆ бѣ́дъ и҆ ѕло́бы и҆зба́вите,  молѧ́щесѧ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
На ка́мени бжⷭ҇твеннагѡ зна́нїѧ оу҆тверди́вше  стѡпы̀, сла́внїи, серде́цъ ва́шихъ вра́жїими оу҆хищре́ньми  не преврати́сте, воспѣва́юще: препѣ́тый ѻ҆тцє́въ гдⷭ҇и  и҆ бг҃ъ, бл҃гослове́нъ є҆сѝ. 
Свѣ́тъ невече́рнїй страда́вшымъ кро́вїю ва́мъ  возсїѧ̀, и҆ весе́лїе ꙗ҆́вѣ ва́съ прїѧ́тъ великомч҃ницы,  воспѣва́ющихъ: препѣ́тый ѻ҆тє́цъ гдⷭ҇ь и҆ бг҃ъ,  бл҃гослове́нъ є҆сѝ. 
Ѡ҆свѧти́сте преꙋсе́рднѡ проходѧ́ще гра́ды,  блаже́ннїи, и҆сповѣ́дающе хрⷭ҇та̀ предъ мꙋчи́тели, и҆  всѣ̑мъ и҆сцѣлє́нїѧ подаю́ще тре́бꙋющымъ, благода́тїю дх҃а  всест҃а́гѡ. 
Бг҃оро́диченъ: 
Свѣтлѣ́йшꙋю пала́тꙋ ѡ҆брѣ́тъ бг҃ъ оу҆тро́бꙋ  твою̀, (с. 245) въ сїю̀ всели́сѧ, сы́ны содѣ́ловаѧ свѣ́та,  всенепоро́чнаѧ, зовꙋ́щыѧ: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Оу҆́тренююще къ возсїѧ́вшемꙋ и҆зъ дв҃ы пресла́внѡ  вели́комꙋ сл҃нцꙋ мꙋ́чєницы непобѣди́мїи, свѣ́тъ бы́сте,  и҆ пре́лести тмꙋ̀ бл҃года́тїю разори́сте: гдⷭ҇а по́йте,  вопїю́ще, дѣла̀, и҆ превозноси́те є҆го̀ во всѧ̑ вѣ́ки. 
Ри́мъ дре́вле по́двиги твоѧ̑ проповѣ́даетъ,  наза́рїе многострада́льне: кѡнстантїногра́дъ пое́тъ чꙋдеса̀,  свѧщє́нныѧ твоѧ̑ мо́щи вѣ́рою содержа́ѧ, гдⷭ҇а по́йте,  вопїю́щїй, дѣла̀, и҆ превозноси́те є҆го̀ во всѧ̑ вѣ́ки. 
Бжⷭ҇твенный наза́рїй и҆сточа́ѧ мѵ́ра благода́ти,  повелѣва́етъ всѣ̑мъ притека́ющымъ вѣ́рою почерпа́ти, на  просвѣще́нїе и҆ ѡ҆чище́нїе, взыва́ющымъ: гдⷭ҇а по́йте  дѣла̀, и҆ превозноси́те є҆го̀ во всѧ̑ вѣ́ки. 
Ва́съ, дѡ́блїѧ страстоте́рпцы, наза́рїа, келсі́а,  прота́сїа, па́ки же герва́сїа, моле́бники ко гдⷭ҇ꙋ  крѣпча́йшыѧ и҆мꙋ́ще, любо́вїю зове́мъ: гдⷭ҇а по́йте дѣла̀,  и҆ превозноси́те є҆го̀ во всѧ̑ вѣ́ки. 
Бг҃оро́диченъ: 
Пло́тїю соедини́всѧ тебѣ̀ по сꙋществꙋ̀, всѣ̑мъ  є҆́же бы́ти подаѧ́й, всего́ мѧ ѡ҆бновѝ, всего̀ назда̀  ѡ҆бветша́вшаго, пречⷭ҇таѧ, престꙋпле́ньми. тѣ́мъ тѧ̀ дв҃ꙋ  пое́мъ, и҆ превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. (с. 246) 
Крѣ́постїю вжилѧ́еми хрⷭ҇та̀, разо́ршагѡ ѕло́бꙋ  гꙋби́телѧ, преклони́вше семꙋ̀ вы́ю, коне́цъ мече́мъ  прїѧ́сте, разрѣ́шшесѧ ѿ пло́ти, великоимени́тїи: тѣ́мъ  досто́йнѡ блажи́ми є҆стѐ. 
Краснѝ ꙗ҆́звами плотски́ми бы́сте, и҆ а҆́гг҃лѡмъ  оу҆подо́бистесѧ: ны́нѣ же предстоитѐ всѣ́хъ ра́дꙋющесѧ  при́снѡ красотѣ̀, прича́стїемъ ꙗ҆́вѣ оу҆добрѧ́еми,  краснѣ́йше, всечестні́и. 
Зна́меньми и҆ чꙋдесы̀ ва́съ оу҆красѝ, и҆ пре́жде  конца̀ всеприснопа́мѧтнїи, и҆ по концѣ̀ влⷣка, наза́рїе,  прота́сїе, келсі́е, герва́сїе, непобѣди́мїи мч҃ницы, тѣ́мъ  досто́йнѡ оу҆блажа́етесѧ. 
Ѡ҆свѧти́шасѧ любо́вїю ва́шею всѧ́чєскаѧ,  соверша́ющи па́мѧть дне́сь: ра́дꙋютсѧ мч҃ницы, и҆ всѝ  прⷪ҇ро́цы съ на́ми пра́зднꙋютъ, съ ни́миже ѡ҆ на́съ  моли́тесѧ бл҃годѣ́телю, всебл҃же́ннїи. 
Бг҃оро́диченъ: 
Гла́съ тѝ бжⷭ҇твеннагѡ гаврїи́ла прино́симъ  веселѧ́щесѧ, ѻ҆трокови́це пречⷭ҇таѧ: ра́дꙋйсѧ  ѡ҆бра́дованнаѧ, мꙋ́ченикѡвъ, а҆пⷭ҇лѡвъ похвало̀, и҆ всѣ́хъ  вѣ́рныхъ спасе́нїе, дв҃о мт҃и, неискꙋсобра́чнаѧ. 
Свѣти́ленъ. Подо́бенъ: Дх҃омъ во ст҃и́лищи: 
Претерпѣ́лъ є҆сѝ ꙗ҆́кѡ безпло́тенъ нестерпи̑мыѧ  мꙋ̑ки, наза́рїе бл҃же́нне, мч҃никѡвъ сла́ва, съ герва́сїемъ  мꙋ́дрымъ, прота́сїемъ же кꙋ́пнѡ и҆ бжⷭ҇твеннымъ келсі́емъ.  тѣ́мъ вѣ́рою чти́мъ всепра́зднственнꙋю ва́шꙋ и҆ честнꙋ́ю  па́мѧть. 
Бг҃оро́диченъ: 
Па́че оу҆ма̀ ржⷭ҇тва̀ твоегѡ̀ пресла́вное чꙋ́до,  оу҆дивлѧ́етъ всѧ́къ смы́слъ, и҆ земны́хъ и҆ а҆́гг҃лъ: дв҃а  бо сꙋ́щи родила̀ є҆сѝ, и҆ дв҃а пребыла̀ є҆сѝ, ꙗ҆́кѡ  пре́жде ржⷭ҇тва̀ дв҃о. ѽ стра́шнагѡ та́инства! ѽ ржⷭ҇тва̀  ди́внагѡ! ѽ чревоноше́нїѧ пресла́внагѡ! (с. 247) 
Слꙋ́жба прпⷣбныѧ параске́ѵи. 
Ве́черъ, каѳі́сма ѻ҆бы́чнаѧ. На Гдⷭ҇и, воззва́хъ,  стїхи̑ры на ѕ҃. И҆ на оу҆́трени канѡ́нъ на ѕ҃. А҆́ще ли  настоѧ́тель и҆зво́литъ, и҆лѝ гдѣ̀ прилꙋчи́тсѧ хра́мъ  прпⷣбныѧ параске́ѵи, тогда̀ пое́мъ: Блаже́нъ мꙋ́жъ: и҆  стїхи̑ры, на и҃: и҆ стїхо́внꙋ. И҆ на оу҆́трени пое́мъ  ꙗ҆́коже и҆ про́чымъ ст҃ы̑мъ, и҆мꙋ́щымъ полѷеле́й. 
Стїхи̑ры, гла́съ ѕ҃. Подо́бенъ: Всѐ ѿло́жше: 
Возсїѧ́ла є҆сѝ параске́ѵо, ꙳ добродѣ́тельми и҆  видѣ́нїемъ ꙳ на тве́рди ꙗ҆́кѡ по́стница вѣ́рна, ꙳  всесвѣ́тлыми и҆ сла́вными зарѧ́ми, ꙳ всѧ̑ ѿгонѧ́еши  ѡ҆мрачє́нїѧ є҆реті́чєскаѧ, ꙳ и҆ просвѣща́еши вѣ́рою и҆  любо́вїю ꙳ прилѣжа́щыѧ твои̑мъ оу҆че́нїємъ. ꙳ тѣ́мже  свѣтоно́сный тво́й пра́здникъ ꙳ соверша́емъ любо́вїю, ꙳  хрⷭ҇тꙋ̀ со дерзнове́нїемъ моли́сѧ ꙳ ѡ҆ дꙋша́хъ на́шихъ. 
Трꙋды̑ по́стническими ꙳ твою̀ дꙋ́шꙋ воѡрꙋжи́ла  є҆сѝ, ꙳ и҆ плотска̑ѧ оу҆вѧди́ла є҆сѝ взыгра̑нїѧ, ꙳ и҆  оу҆́мъ, сла́внаѧ, содѣ́лала є҆сѝ ꙳ бжⷭ҇твенныѧ трⷪ҇цы  жили́ще: ꙳ и҆ возвы́силасѧ є҆сѝ, ѽ параске́ѵо, ꙳ и҆дѣ́же  нетлѣ́нїе, ꙳ и҆ поко́й првⷣныхъ: ꙳ съ ни́миже ны́нѣ  ра́дꙋешисѧ, ꙳ и҆ во сла́вѣ предстои́ши хрⷭ҇тꙋ̀, ꙳ со  дерзнове́нїемъ молѧ́сѧ ꙳ ѡ҆ дꙋша́хъ на́шихъ. 
Бжⷭ҇твенныхъ сле́зъ твои́хъ течє́нїи, параске́ѵо, ꙳  всѐ потопи́ла є҆сѝ ꙳ де́мѡнское ѡ҆полче́нїе, ꙳ ꙗ҆́кѡ  не́мощно сꙋ́що, ꙳ твои́ми всегда̀ къ бг҃ꙋ мановє́нїи, ꙳ и҆  си́льными восхождє́нїи: ꙳ и҆ го́рдое возноше́нїе на зе́млю  низве́ргла є҆сѝ, ꙳ и҆ возвы́силасѧ є҆сѝ въ нбⷭ҇ныѧ и҆  благолѣ̑пныѧ ѻ҆би́тєли: ꙳ въ ни́хже со а҆́гг҃лы  водворѧ́ешисѧ, ꙳ предстоѧ́щи хрⷭ҇тꙋ̀, ꙳ со дерзнове́нїемъ  моли́сѧ ꙳ ѡ҆ дꙋша́хъ на́шихъ. (с. 248) 
И҆́ны стїхи̑ры, гла́съ и҃ подо́бенъ то́йже: 
Живꙋ́щи по сме́рти, ꙳ параске́ѵо блаже́ннаѧ, ꙳  посѣща́еши всѧ̑ ꙳ съ вѣ́рою притека́ющыѧ къ ра́цѣ твое́й:  ꙳ ѿ лю́тыхъ страсте́й ꙳ покрыва́еши всегда̀, и҆ ѿ бѣ́дъ  и҆збавлѧ́еши, ꙳ подава́еши же и҆сцѣлє́нїѧ моли́твами  твои́ми, ꙳ и҆ спаса́еши ѿ де́мѡнскагѡ нахожде́нїѧ ꙳  чтꙋ́щыѧ свѧтꙋ́ю па́мѧть твою̀, ꙳ просѧ́щи ѿ бг҃а ꙳  дарова́ти проще́нїе прегрѣше́нїй. 
А҆́гг҃лъ земны́й ꙳ на землѝ ꙗ҆ви́ласѧ є҆сѝ, ꙳  житїѐ безпло́тное въ земнѣ́мъ тѣ́лѣ показа́ла є҆сѝ: ꙳  ѻ҆тца́ бо и҆ ма́тере дале́че ѿбѣ́гши, ꙳ причта́ласѧ  є҆сѝ ко хрⷭ҇тꙋ̀ женихꙋ̀ твоемꙋ̀, ꙳ въ черто́зѣ нбⷭ҇нѣмъ  ꙳ бг҃оневѣ́сто живꙋ́щи, ꙳ въ каллїкра́тїи и҆́маши селе́нїе  крѣ́пко, ꙳ и҆дѣ́же и҆сцѣлє́нїѧ подае́ши ꙳ съ вѣ́рою  притека́ющымъ тѝ, ꙳ и҆ чꙋде́съ бл҃года́ть ꙳ всѣ̑мъ  и҆сточа́еши. 
Дре́вле оу҆́бѡ ѡ҆дождѧ́ше бг҃ъ ꙳ і҆и҃льтѧнѡмъ  ма́ннꙋ съ нб҃сѐ: ꙳ дне́сь же и҆мꙋ́щымъ и҆́мѧ твоѐ честно́е  ꙳ сꙋгꙋ́ба быва́ше пшени́ца, ꙳ въ раздаѧ́нїе тре́бꙋющымъ. ꙳  и҆ на́съ ны́нѣ въ твое́й па́мѧти, ꙳ прпⷣбнаѧ параске́ѵо, ꙳  хлѣ́ба нбⷭ҇нагѡ сподо́би ꙳ прїѧ́ти бл҃года́ть, ꙳ въ  благодаре́нїе чꙋде́съ твои́хъ: ꙳ да ра́дость дꙋша́мъ и҆  спасе́нїе полꙋчи́мъ ꙳ во свѧтѣ́й па́мѧти твое́й. 
Сла́ва, гла́съ а҃: 
Ты̀ сле́зными и҆злїѧ̑нїи плотски́хъ страсте́й  ражжє́нїѧ оу҆гаси́вши, и҆ бжⷭ҇твеннагѡ раче́нїѧ ѻ҆́гнь  возгнѣ́щши, ѡ҆зари́ласѧ є҆сѝ цр҃ѧ̀ хрⷭ҇та̀ безсме́ртїемъ:  и҆ томꙋ̀ сочта́ласѧ є҆сѝ до́браѧ дѣ́во, и҆ съ ни́мъ въ  черто́гъ разꙋ́мный ны́нѣ возшла̀ є҆сѝ, параске́ѵо,  моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ по гла́сꙋ, и҆лѝ  крⷭ҇тобг҃оро́диченъ. 
Подо́бенъ: Прехва́льнїи мꙋ́чєницы: 
Заколе́нїе твоѐ непра́ведное, хрⷭ҇тѐ, ꙳ дв҃а  зрѧ́щи, ꙳ и҆ пла́чꙋщи вопїѧ́ше тѝ: ꙳ ча́до сладча́йшее, ꙳  ка́кѡ безъ (с. 249) пра́вды оу҆мира́еши; ꙳ ка́кѡ на дре́вѣ  ви́сиши, ꙳ и҆́же всю̀ зе́млю повѣ́шей на вода́хъ; ꙳ не  ѡ҆ста́ви менѐ є҆ди́нꙋ, ꙳ бл҃годѣ́телю многоми́лостиве, ꙳  мт҃рь и҆ рабꙋ̀ твою̀, молю́сѧ. 
А҆́ще же пое́ши полѷеле́й. И҆ ны́нѣ, бг҃оро́диченъ:  Всемі́рнꙋю сла́вꙋ: Вхо́дъ. Прокі́менъ днѐ. Чтє́нїѧ  трѝ, прпⷣбничєскаѧ. Пи́саны сегѡ̀ мѣ́сѧца въ пе́рвый  де́нь, са́ввѣ ви́шерскомꙋ. 
На стїхо́внѣ стїхи̑ры, гла́съ д҃. Подо́бенъ:  Зва́нный свы́ше: 
Оу҆ѧзви́вшисѧ жела́нїемъ бжⷭ҇твеннымъ ꙳ прпⷣбнаѧ  ма́ти параске́ѵо, ꙳ всѧ̑ сꙋ́єтнаѧ преле́стнагѡ житїѧ̀  возненави́дѣвши, ꙳ хрⷭ҇тꙋ̀ послѣ́довала є҆сѝ ꙳ горѧ́щимъ  дꙋ́ха жела́нїемъ, ꙳ мꙋдрова́нїе плотско́е ꙳ оу҆мертви́вши  воздержа́нїемъ, ꙳ и҆ и҆́стиннымъ оу҆миле́нїемъ, ꙳ и҆  соверше́ннымъ смире́нїемъ, ꙳ и҆ прїѧ́ла є҆сѝ ѿ бг҃а  да́ръ чꙋдотворе́нїй неизрече́нныхъ: ꙳ є҆го́же молѝ, ꙳  спастѝ и҆ просвѣти́ти дꙋ́шы на́шѧ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
А҆́гг҃льское возжелѣ́вши житїѐ, ꙳ прпⷣбнаѧ мт҃и  параске́ѵо, ꙳ мимотекꙋ́щее сїѐ житїѐ ꙳ ꙗ҆́кѡ со́нъ  вмѣни́ла є҆сѝ, подвиза́ющисѧ воздержа́нїемъ, ꙳ и҆  прилѣ́жными моли́твами, ꙳ и҆ поще́нїемъ и҆ бдѣ́нїемъ, ꙳ и҆  низꙋлега́нїемъ и҆ чистото́ю, ꙳ сосꙋ́дъ пречⷭ҇тъ ꙗ҆ви́ласѧ  є҆сѝ дх҃а бжⷭ҇твеннагѡ, ꙳ и҆ свѣ́тлыхъ и҆ неизрече́нныхъ  чꙋде́съ да́ръ ѿ бг҃а прїѧ́ла є҆сѝ: ꙳ є҆го́же,  всебл҃же́ннаѧ ма́ти, молѝ, ꙳ спастѝ и҆ просвѣти́ти дꙋ́шы  на́шѧ. 
Сті́хъ: Бл҃же́ни всѝ боѧ́щїисѧ гдⷭ҇а, ходѧ́щїи въ  пꙋте́хъ є҆гѡ̀. 
Настоѧ́щагѡ житїѧ̀ сегѡ̀ ꙳ преле́стнагѡ и҆  маловре́меннагѡ, ꙳ и҆ ско́рѡ мимотекꙋ́щагѡ ꙳ всѧ̑ ѿве́ргла  є҆сѝ, ꙳ и҆ пла́мень ѻ҆гнѧ̀ стра́стнагѡ оу҆гаси́ла  є҆сѝ, ꙳ непреста́ннымъ оу҆миле́нїемъ, ꙳ и҆ соверше́ннымъ  смире́нїемъ, ꙳ и҆ прилѣ́жнымъ моле́нїемъ, ꙳ безпло́тныхъ  чи́ны дости́гла є҆сѝ, ꙳ и҆ зри́ши ѿкрове́ннымъ лице́мъ  сла́вꙋ бж҃їю: ꙳ є҆го́же, прпⷣбнаѧ параске́ѵо, молѝ, ꙳  спастѝ и҆ просвѣти́ти дꙋ́шы на́шѧ. (с. 250) 
Сла́ва, гла́съ в҃: 
Ѿ ко́рене блага́гѡ и҆зрастѐ ши́покъ, и҆́же ѿ  младе́нчества твоегѡ̀ возлюби́ла є҆сѝ хрⷭ҇та̀, параске́ѵо,  бл҃года́тїю па́че не́же млеко́мъ воспита́на бы́вши, и҆ на  ка́мени стоѧ́щи пло́ть твою̀ и҆знꙋри́ла є҆сѝ, и҆ къ бг҃ꙋ  возвы́сившисѧ ра́зꙋмомъ, и҆ гдⷭ҇не созда́ласѧ є҆сѝ  добротѣ́тельми жили́ще, и҆ съ нбⷭ҇ными ликовствꙋ́еши,  хрⷭ҇то́ва бы́вши ѻ҆би́тель, молѝ спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀. что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва, кра́йнюю бл҃гость, чл҃вѣколю́бче. 
Тропа́рь, гла́съ д҃: 
Пꙋсты́нное и҆ безмо́лвное житїѐ возлюби́вши, и҆ во  слѣ́дъ хрⷭ҇та̀ жениха̀ твоегѡ̀ оу҆се́рднѡ поте́кши, и҆  тогѡ̀ благо́е и҆́го во ю҆́ности твое́й взе́мши, крⷭ҇тнымъ  зна́менїемъ къ мы́слєннымъ врагѡ́мъ мꙋ́жески воѡрꙋжи́вшисѧ,  по́стническими пѡ́двиги, посто́мъ и҆ моли́твами и҆ сле́зными  ка́плѧми, оу҆́глїе страсте́й оу҆гаси́ла є҆сѝ,  достосла́внаѧ параске́ѵо: и҆ ны́нѣ въ нбⷭ҇нѣмъ черто́зѣ  съ мꙋ́дрыми дѣ́вами предстоѧ́щи хрⷭ҇тꙋ̀, молѝ ѡ҆ на́съ  почита́ющихъ честнꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́ное: 
На оу҆́трени, на Бг҃ъ гдⷭ҇ь, тропа́рь ст҃ы́ѧ,  два́жды. 
Сла́ва, и҆ ны́нѣ, бг҃оро́диченъ. 
По а҃-мъ стїхосло́вїи сѣда́ленъ, гла́съ д҃. Поⷣ:  Ско́рѡ предварѝ: 
Жениха̀ возлюби́вши творца̀ и҆ бг҃а, жениха́ же (с.  251) тлѣ́ннаго ѡ҆ста́вила є҆сѝ, честна́ѧ параске́ѵо, и҆̀,  ра́дꙋющисѧ, претерпѣ́ла є҆сѝ пѡ́стныѧ по́двиги: тѣ́мже  и҆ вѣнцы̀ носѧ́щи, къ бжⷭ҇твенномꙋ черто́гꙋ возшла̀ є҆сѝ,  и҆спроша́ющи всѣ̑мъ грѣхѡ́въ ѡ҆ставле́нїе. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со прпⷣбною того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
По в҃-мъ стїхосло́вїи сѣда́ленъ, гла́съ а҃: 
Непоро́чнаѧ а҆́гница честна́ѧ, гдⷭ҇еви сочта́сѧ  та́инственнѡ въ чⷭ҇тѣмъ житїѝ, добро́тою бг҃ода́нною себѐ  оу҆краси́вши. тѣ́мже и҆ прїѧ́тъ бл҃года́ть и҆сцѣле́нїѧ,  оу҆врачꙋ́ющи стра̑сти притека́ющихъ къ не́й, си́лою  дꙋхо́вною. 
Два́жды. 
Сла́ва, и҆ ны́нѣ, бг҃оро́диченъ: 
Мт҃рь тѧ̀ бж҃їю мо́лимъ всѝ, дв҃ꙋ вои́стиннꙋ и҆ по  ржⷭ҇твѣ̀ ꙗ҆́вльшꙋюсѧ, любо́вїю прибѣга́ющїи къ твое́й  бла́гости: тебе́ бо и҆́мамы грѣ́шнїи предста́тельницꙋ,  тебѐ стѧжа́хомъ въ напа́стехъ спасе́нїе, є҆ди́нꙋ  всенепоро́чнꙋю. 
Посе́мъ, Хвали́те и҆́мѧ гдⷭ҇не. 
Ѱало́мъ и҆збра́нный прпⷣбническъ. Припѣ́въ: 
Оу҆блажа́емъ тѧ̀, прпⷣбнаѧ ма́ти параске́ѵо, и҆  чте́мъ свѧтꙋ́ю па́мѧть твою̀, ты́ бо мо́лиши за на́съ  хрⷭ҇та̀ бг҃а на́шего. 
По полѷеле́и сѣда́ленъ, гла́съ и҃: 
Пред̾избра́ннаѧ ѿ бг҃а, прпⷣбнаѧ ма́ти  параске́ѵо, житїѧ̀ треволне́нїй, и҆ мѧте́жа мїрска́гѡ  стра́стныхъ помышле́нїй и҆збѣ́гши, ко приста́нищꙋ житїѧ̀  дости́гла є҆сѝ, и҆ со а҆́гг҃лы пѣсносло́вѧщи и҆зба́вителѧ  хрⷭ҇та̀ бг҃а, молѝ непреста́ннѡ ѡ҆ на́съ, да бл҃года́ть и҆  ми́лость да́рꙋетъ на́мъ, чтꙋ́щымъ любо́вїю свѧтꙋ́ю па́мѧть  твою̀. 
Два́жды. (с. 252) 
Сла́ва, и҆ ны́нѣ, бг҃оро́диченъ: 
Ра́дꙋйсѧ, а҆́гг҃ломъ ра́дость мі́ра прїе́мшаѧ.  ра́дꙋйсѧ, ро́ждшаѧ творца̀ твоегѡ̀ и҆ гдⷭ҇а. ра́дꙋйсѧ,  сподо́бльшаѧсѧ бы́ти мт҃и бж҃їѧ. 
Та́же степє́нна, а҃ а҆нтїфѡ́нъ, д҃-гѡ гла́са:  Прокі́менъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. Сті́хъ: Въ це́рквахъ бл҃гослови́те бг҃а, гдⷭ҇а  ѿ и҆стѡ́чникъ і҆и҃левыхъ. Всѧ́кое дыха́нїе:  Є҆ѵⷢ҇лїе матѳе́а, зача́ло р҃д. По н҃-мъ ѱалмѣ̀,  стїхи́ра, гла́съ и҃: 
Всѧ́къ ѧ҆зы́къ да подви́житсѧ къ похвале́нїю  хрⷭ҇то́вы кра́сныѧ невѣ́сты, чи́стыѧ голꙋби́цы,  позлаще́нныѧ дх҃омъ ст҃ы́мъ: та́ бо, возлюбѝ пꙋсты́нное  житїѐ, бы́сть а҆́гг҃лѡмъ собесѣ́дница, дѣ́вственнаѧ  похвала̀, ю҆́же а҆́гг҃ли восхвали́ша, и҆ человѣ́честїи  ро́ди блажа́ще вопїе́мъ: ра́дꙋйсѧ, застꙋ́пнице сꙋ́щымъ въ  бѣда́хъ, и҆ ѡ҆бꙋрева́ємымъ приста́нище, пребл҃же́ннаѧ  параске́ѵо: ты́ бо послѣ́довала є҆сѝ твоемꙋ̀ женихꙋ̀  хрⷭ҇тꙋ̀, подаю́щемꙋ мі́рꙋ ве́лїю ми́лость. 
Канѡ́нъ бцⷣы, со і҆рмосо́мъ на ѕ҃. И҆ прпⷣбныѧ в҃  канѡ́на, на и҃. 
Гла́съ и҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Моегѡ̀ ра́зꙋма твои́ми моли́твами мра́къ ѿженѝ,  параске́ѵо прпⷣбнаѧ, да воспою̀ сла́внꙋю твою̀ па́мѧть, и҆  свѣтоно́снꙋю, и҆ бл҃же́ннꙋю, пѣ́сньми. 
Ꙗ҆́кѡ рѣка̀ оу҆стреми́сѧ ѿ сїѡ́на, сла́внаѧ  параске́ѵо, напои́ла є҆сѝ ѕѣлѡ̀ бжⷭ҇твенными стрꙋѧ́ми  вѣ́рныхъ со́нмы, вопїю́щи: гдⷭ҇еви пои́мъ пѣ́снь но́вꙋю. 
Бжⷭ҇твенными сїѧ̑нїи дꙋ́шꙋ твою̀ ѡ҆зари́вши,  параске́ѵо, сладостра́стїе пло́ти воздержа́нїѧ попали́ла  є҆сѝ ѻ҆гне́мъ, пою́щи и҆́стиннꙋю пѣ́снь хрⷭ҇тꙋ̀. 
Бг҃оро́диченъ: 
Свѣ́тлыми лꙋча́ми твоегѡ̀ сн҃а, бцⷣе, просвѣтѝ  (с. 253) ѡ҆мраче́ннꙋю мою̀ дꙋ́шꙋ, и҆ страсте́й смꙋще́нїе  твои́ми, чⷭ҇таѧ, оу҆кротѝ хода́тайствы. 
И҆́нъ. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ликꙋ́ющи, ма́ти, на нб҃сѣ́хъ, и҆ твоемꙋ̀ женихꙋ̀  хрⷭ҇тꙋ̀ предстоѧ́щи при́снѡ, со а҆́гг҃лы, и҆ прⷪ҇рѡ́ки, и҆  со а҆пⷭ҇лы, и҆ со жена́ми прпⷣбными ѡ҆ на́съ моли́сѧ. 
По́стъ возлюби́вши и҆ чи́стое смире́нїе, дѣ́во,  бг҃а и҆́стиннаго возвесели́ла є҆сѝ: томꙋ̀ непреста́ннѡ ѡ҆  на́съ моли́сѧ. 
Ра́достный тѝ хрⷭ҇то́въ гла́съ прїи́де, на землѝ  мольбꙋ̀ дѣ́ющей, ма́ти честна́ѧ, и҆ ра́дости напо́лниласѧ  є҆сѝ, сего̀ пѣ́сньми за ны̀ молѧ́щи. 
Бг҃оро́диченъ: 
Чи́ни тѧ̀ а҆́гг҃льстїи и҆ человѣ́честїи,  безневѣ́стнаѧ дв҃о, хва́лѧтъ непреста́ннѡ: зижди́телѧ бо  и҆́хъ ꙗ҆́кѡ младе́нца, на рꙋкꙋ̀ твоє́ю понесла̀ є҆сѝ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Ты̀ и҆спо́лниласѧ є҆сѝ, мꙋ́драѧ ма́ти параске́ѵо,  бжⷭ҇твеннагѡ дх҃а, и҆ ꙗ҆ви́ласѧ є҆сѝ пита́ющи бога́тнѡ  благоче́стїѧ сла́достїю, живо́тнымъ сло́вомъ, зрѧ́щыѧ къ  тебѣ̀. 
Ѿ повелѣ́нїй бжⷭ҇твеннагѡ сїѧ́нїѧ, просвѣти́ла  є҆сѝ всѧ̑, бл҃же́ннаѧ параске́ѵо, ѿгна́вши всю̀  є҆реті́ческꙋю ѕло́бꙋ, жизнода́вцꙋ хрⷭ҇тꙋ̀ воспѣва́ющи:  свѧ́тъ є҆сѝ гдⷭ҇и. 
На го́рꙋ бжⷭ҇твенныхъ добродѣ́телей востекла̀  є҆сѝ параске́ѵо, и҆ во ѻ҆́блакъ видѣ́нїй прини́кши,  сочета́ласѧ є҆сѝ съ бг҃омъ, разꙋ̑мныѧ скрижа̑ли прїи́мши  зако́на бл҃года́тнагѡ. 
Бг҃оро́диченъ: 
Сѐ лѣ́ствица і҆а́кѡвлѧ, ю҆́же ви́дѣ и҆ногда̀  оу҆твержде́нꙋ, (с. 254) на не́йже оу҆твержда́шесѧ бг҃ъ,  свѣтоно́сна, чⷭ҇таѧ, ꙗ҆ви́сѧ дѣ́вствꙋющи. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
И҆спросѝ, параске́ѵо, невѣ́сто хрⷭ҇то́ва сла́внаѧ,  грѣхѡ́въ проще́нїе пода́ти, вѣ́рою хва́лѧщымъ тѧ̀. 
Бѣ́гающи оу҆дали́ласѧ є҆сѝ, и҆ всели́ласѧ є҆сѝ  въ пꙋсты́ни и҆ гора́хъ при́снѡ, и҆ верте́пѣхъ, бг҃ꙋ  оу҆гожда́ющи. 
Ѡ҆брѣла̀ є҆сѝ, є҆го́же возлюби́ла є҆сѝ ѿ  дꙋшѝ, пречестна́ѧ параске́ѵо, въ широтѣ̀ пꙋсты́ни  сокро́вище потае́ное. 
Бг҃оро́диченъ: 
Тебѐ всѝ стѧжа́хомъ прибѣ́жище, и҆ стѣ́нꙋ на́шꙋ,  хрⷭ҇тїа́не, и҆ тѧ̀ сла́вимъ немо́лчнѡ, мт҃и безневѣ́стнаѧ. 
Сѣда́ленъ, гла́съ д҃: 
Ꙗ҆ви́ласѧ є҆сѝ прпⷣбнаѧ параске́ѵо, цр҃кви  ꙗ҆́кѡ и҆но́е со́лнце, ѡ҆зарѧ́ющи сїю̀ мо́лнїѧми чꙋде́съ  твои́хъ, и҆ просвѣща́ющи вѣ́рою вопїю́щыѧ тѝ: ра́дꙋйсѧ,  по́стницъ похвало̀, и҆ дѣ́въ оу҆добре́нїе. 
Два́жды. 
Сла́ва, и҆ ны́нѣ, бг҃оро́диченъ: 
Пречⷭ҇тѣи рꙋ́цѣ твоѝ, дв҃ома́ти, просте́рши,  покры́й оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ:  всѣ̑мъ пода́ждь, хрⷭ҇тѐ, ми́лѡсти твоѧ̑. 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀,  пречⷭ҇таѧ, оу҆тро́бою мт҃рнею разтерза́ема, жа́лостнѡ  взыва́ла є҆сѝ: оу҆вы̀ мнѣ̀, ка́кѡ заше́лъ є҆сѝ,  свѣ́те мо́й безлѣ́тный; 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Поще́нїемъ, прпⷣбнаѧ параске́ѵо, себѐ ѡ҆чи́стивши,  всѧ̀ (с. 255) свѣ́та и҆спо́лниласѧ є҆сѝ, и҆ всѧ̀  бг҃овмѣ́стна показа́ласѧ є҆сѝ, и҆ всѧ̀ ꙗ҆ви́ласѧ є҆сѝ  дх҃ꙋ соприча́стна. 
Гла́домъ оу҆морѧ́ющи лю́тѣ, ѕло́е ю҆́ности  и҆гра́нїе, параске́ѵо блаже́ннаѧ, и҆ по́стничєскїѧ терпи́ши  болѣ̑зни, ѿ со́вѣсти чи́сты ѡ҆ гдⷭ҇ѣ веселѧ́щисѧ. 
Ѡ҆блиста́вши, сла́внаѧ, житїѧ̀ и҆справлє́нїи,  ѡ҆бощрена̀ ꙗ҆ви́ласѧ є҆сѝ ꙗ҆́кѡ хрⷭ҇то́въ ме́чь,  ссѣца́ющи де́мѡнскаѧ оу҆хищрє́нїѧ бжⷭ҇твеннымъ дх҃омъ  оу҆крѣплѧ́ема. 
Бг҃оро́диченъ: 
Свѣти́льникъ всесвѣ́тлый, бжⷭ҇твеннаѧ трапе́за,  бж҃їе селе́нїе, кївѡ́тъ, и҆ же́злъ процвѣ́тши въ мі́рѣ  хрⷭ҇та̀, ты̀ ꙗ҆ви́лсѧ є҆сѝ, мт҃и дв҃о. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Нескве́рно зерца́ло и҆ свѧ́то по́мысломъ себѐ  сотво́рши, ꙗ҆́кѡ свѣти́ло при́снѡ сїѧ́ющи посредѣ̀  по́стницъ, сла́внаѧ. 
Въ тѣле́сномъ ѡ҆бнаже́нїи, со́лнечнымъ попале́нїемъ  сгара́ла є҆сѝ за любо́вь жениха̀ твоегѡ̀: и҆ мра́за  стꙋде́ность претерпѣ́ла є҆сѝ. 
Всено́щнымъ бдѣ́нїемъ, и҆ моли́твами крѣ́пкими и҆  стена́ньми, пло́ти оу҆вѧди́ла є҆сѝ движє́нїѧ,  преблаже́ннаѧ ма́ти. 
Бг҃оро́диченъ: 
Хрⷭ҇та̀, є҆го́же родила̀ є҆сѝ, пречⷭ҇таѧ дв҃о,  того̀ оу҆молѝ, рабѡ́мъ твои̑мъ дарова́ти прегрѣше́нїй  ѡ҆ставле́нїе. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Свѣтопода́тельными твои́ми блиста́ньми, параске́ѵо,  мра́чнꙋю тмꙋ̀ потреби́ла є҆сѝ є҆реті́ческꙋю: и҆  бг҃озна́нїѧ свѣ́томъ ѡ҆зари́вшисѧ, просвѣща́ещи мі́ра  концы̀. 
Тебѐ всѝ застꙋ́пницꙋ и҆мꙋ́ще, досто́йнѡ сла́вимъ,  (с. 256) параске́ѵо: ты́ бо ꙗ҆ви́ласѧ є҆сѝ а҆́гг҃лѡвъ  собесѣ́дница, и҆ дѣ́въ оу҆краше́нїе, ма́ти прпⷣбнаѧ. 
Ꙗ҆ви́ласѧ є҆сѝ, ма́ти параске́ѵо, свѣтоза́рна,  заблꙋ́ждшихъ пꙋтеводи́тельница, вла́ющихсѧ прави́тельница,  и҆ коле́блющихсѧ въ лю́тыхъ тве́рдость, и҆ стѣна̀  нерꙋши́ма. 
Бг҃оро́диченъ: 
Добро́та і҆а́кѡвлѧ, ю҆́же возлюбѝ бг҃ъ, и҆  всели́тисѧ и҆збра̀, земны́хъ сла́ва, и҆ прибѣ́жище  грѣша́щихъ, бцⷣе, ты̀ ꙗ҆ви́ласѧ є҆сѝ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Днѐ и҆ мі́ра сопроти̑внаѧ вѣ́дѧщи, жела́нїѧ  люботво́рца де́мѡна люби́ти не восхотѣ́ла є҆сѝ. 
Мнѧ̀ преѡдолѣ́ти твое́й любвѝ и҆ чистотѣ̀: но  смѣ́хъ ꙗ҆ви́сѧ козньмѝ прелꙋка́вый. 
Погребо́ша твоѐ тѣ́ло, ꙗ҆́коже нетлѣ́емо: ты́ бо  ꙗ҆́кѡ безпло́тна пожила̀ є҆сѝ, бг҃оневѣ́стнаѧ. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, бцⷣе, ты́ бо бг҃а  пло́тїю мі́рꙋ родила̀ є҆сѝ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, въ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Сїѧ́еши ꙗ҆́кѡ со́лнце, бг҃оза́рны лꙋчы̑,  преблаже́ннаѧ параске́ѵо, чꙋде́съ и҆спꙋща́ющи, похвалѧ́ющымъ  твоѧ̑ пѡ́стныѧ трꙋды̀, и҆ ди̑вныѧ по́двиги. 
Пречи́стꙋю влⷣчцꙋ бцⷣꙋ похвалѧ́ющи че́стнѡ,  ѧ҆зы́комъ твои́мъ, бг҃омꙋ́драѧ параске́ѵо, воспѣ́вши  словеса̀ свѣтоза̑рнаѧ, вѣ́рныхъ со́нмища мꙋ́дрѣ сердца̀  оу҆маща́ющи. 
Напи́санный всечⷭ҇тны́й и҆ ст҃ы́й ѻ҆́бразъ любе́знѡ  лобыза́еши, безбо́жныхъ же писа̑нїѧ потреблѧ́еши, и҆ тѣ́хъ  (с. 257) бг҃омє́рзскаѧ и҆ безбѡ́жнаѧ повелѣ̑нїѧ  поплева́еши, и҆ возвѣща́еши че́сть и҆ поклоне́нїе ѻ҆́браза  хрⷭ҇то́ва. 
Бг҃оро́диченъ: 
Всѧ̑ хотѣ́нїемъ свои́мъ соста́вивый бг҃ъ, и҆  содержа́й всѧ́чєскаѧ, ѡ҆писа́нїемъ тѣлесѐ на твои́хъ  рꙋка́хъ держи́тсѧ, пречⷭ҇таѧ, и҆́же бжⷭ҇твеннымъ сꙋщество́мъ  неѡпи́санный. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Мїрскі̑ѧ мѡлвы̀ попра́ла є҆сѝ, мі́ра содѣ́телю  предстои́ши, возлетѣ́вши кри́лы златоꙋкра́шенными, мт҃и,  ѿ трꙋдѡ́въ поще́нїѧ и҆ моли́твъ, бг҃облаже́ннаѧ. 
Бг҃оꙋго́днагѡ твоегѡ̀ ра́ди житїѧ̀, пречестна́ѧ,  ꙗ҆́кѡ да́ръ ѡ҆свѧще́нъ ѻ҆те́чествꙋ подае́шисѧ твоемꙋ̀,  параске́ѵо, къ за́падꙋ прише́дши, всесла́внаѧ. 
Несказа́нно житїѐ и҆змла́да возжелѣ́вши, неви́дима  бо бо въ землѝ потаена̀, восходѧ́щи, прпⷣбнаѧ, на  оу҆дивле́нїе бы́сть, бг҃ꙋ ꙗ҆́вльшꙋ тѧ̀. 
Бг҃оро́диченъ: 
Да и҆збꙋ́демъ ѿ лю́тыхъ прегрѣше́нїй моли́твами  твои́ми, бцⷣе чⷭ҇таѧ, и҆ да оу҆лꙋчи́мъ бж҃їе сїѧ́нїе, и҆зъ  тебє̀ неизрече́ннѡ воплоще́ннагѡ сн҃а бж҃їѧ. 
Конда́къ, гла́съ ѕ҃: 
Свѧтꙋ́ю всѝ застꙋ́пницꙋ сꙋ́щымъ въ бѣда́хъ,  благоче́стнѡ воспои́мъ параске́ѵꙋ всечестнꙋ́ю: та́ бо житїѐ  ѡ҆ста́вльши тлѣ́нное, и҆ нетлѣ́емое прїѧ́тъ во вѣ́ки:  сегѡ̀ ра́ди сла́вꙋ ѡ҆брѣ́те, чꙋде́съ бл҃года́ть, бж҃їимъ  велѣ́нїемъ. 
І҆́косъ: 
Прїиди́те, по́стническое сосло́вїе, прїиди́те  чистоты̀ рачи́телє, прїиди́те празднолю́бцы, всѧ́къ  во́зрастъ, (с. 258) пѣ́сньми дꙋхо́вными похва́лимъ  пꙋстыннолю́бнꙋю го́рлицꙋ, по́стникѡвъ похвалꙋ̀, дѣ́въ  оу҆краше́нїе, молча́льникѡвъ оу҆добре́нїе, печа́льныхъ  оу҆тѣ́шительницꙋ, болѧ́щихъ посѣти́тельницꙋ, и҆ сꙋ́щымъ  въ бѣда́хъ скоропослꙋ́шнꙋю помо́щницꙋ, бг҃омꙋ́дрꙋю  параске́ѵꙋ, точа́щꙋю всѣ̑мъ и҆сцѣлє́нїѧ: ѡ҆брѣ́те бо  благода́ть чꙋде́съ бж҃їимъ велѣ́нїемъ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
И҆справлѧ́ющи ты̀ сло́во жениха̀ хрⷭ҇та̀, томꙋ̀  невозвра́тнымъ жела́нїемъ послѣ́довала є҆сѝ,  гдⷭ҇оимени́таѧ параске́ѵо, вопїю́щи: бл҃гослове́нъ бг҃ъ  ѻ҆тє́цъ на́шихъ. 
Добро́ты тлѣ́ющїѧ, параске́ѵо прпⷣбнаѧ, небрегла̀  є҆сѝ, смотрѧ́ющи та́мѡ сꙋ́щагѡ воздаѧ́нїѧ, и҆ прїѧ́ла  є҆сѝ сла́вꙋ нестарѣ́ющꙋюсѧ, бж҃їю красотꙋ̀ и҆ весе́лїе. 
Рѣ́ки твои́хъ слове́съ медото́чныхъ, параске́ѵо,  человѣ́кѡмъ дꙋ́шы весе́лїѧ бжⷭ҇твеннагѡ и҆сполнѧ́еши,  хвалосло́вѧщымъ пѣ́сньми бг҃а препросла́вленнаго. 
Бг҃оро́диченъ: 
На тебѣ̀ содѣ́ѧсѧ вели́кое, дв҃ома́ти, та́инство:  сн҃ъ бж҃їй и҆зъ чре́ва твоегѡ̀ воплоти́сѧ, и҆ всѣ̑мъ  ꙗ҆ви́сѧ, є҆мꙋ́же веселѧ́щесѧ пое́мъ: ѻ҆тцє́въ бж҃е,  бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
За́йде ꙗ҆́коже со́лнце, прпⷣбнаѧ ма́ти,  просвѣща́еши же чꙋдесы̀, вѣ́рою те́плою и҆ любо́вїю  пою́щихъ: бл҃гослове́нъ бг҃ъ ѻ҆тє́цъ на́шихъ. 
И҆спо́лнишасѧ всѧ̑ страны̑ твоегѡ̀ благоꙋха́нїѧ, во  (с. 259) ѡ҆брѣ́тенїе моще́й твои́хъ, и҆̀мже вѣ́рою пѣ́ти  повелѣва́еши, прпⷣбнаѧ: бл҃гослове́нъ бг҃ъ ѻ҆тє́цъ  на́шихъ. 
Ѡ҆брѣта́ешисѧ, ма́ти, хромы̑мъ и҆справле́нїе: и҆́бо  ного́ю болѣ́вый, скака́ѧ вопїѧ́ше, зовы́й немо́лчнѡ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Сѐ, ю҆́же проречѐ, дв҃о, дх҃омъ ст҃ы́мъ вели́кїй  и҆са́їа, во чре́вѣ бг҃а заче́нши, родила̀ є҆сѝ: и҆  бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
По зако́нѣ ѻ҆́ч҃и, зако́нъ ѻ҆те́ческїй,  всебл҃же́ннаѧ, и҆́стиннѡ носѧ́щи, де́мѡнскаѧ ли́ца  поплева́ла є҆сѝ, гдⷭ҇не воѡбраже́нїе благоче́стнѡ  лобыза́ющи, є҆́же прїи́мъ въ мі́рѣ ꙗ҆ви́вшасѧ ѿ дв҃ы  ѻ҆трокови́цы: є҆го́же превозно́симъ во вѣ́ки. 
Оу҆́мъ бжⷭ҇твенъ, и҆ дх҃а прест҃а́гѡ гꙋ́сль  всесочета́нна, славі́й добропѣ́снивый, вѣ́рныхъ похвала̀  верхо́внаѧ, правосла́вїѧ сто́лпе, и҆ оу҆твержде́нїе  мꙋ́дрое, цр҃ко́вное пра́вило, мона́хинь сла́ва, и҆ всѣ́хъ  прпⷣбныхъ оу҆добре́нїе ꙗ҆ви́ласѧ є҆сѝ, пою́щи хрⷭ҇та̀  во вѣ́ки. 
Мѷрополо́жница дх҃а прест҃а́гѡ, ма́ти, показа́ласѧ  є҆сѝ, и҆злїѧ́нїемъ мѵ́ра благово́нныхъ твои́хъ и҆ мꙋ́дрыхъ  оу҆че́нїй, потреблѧ́ющи пре́лести ѕлосмра́днꙋю тлю̀, и҆  благово́нствꙋѧ нра́вомъ твои́мъ, параске́ѵо, честнꙋ́ю  цр҃ковь зовꙋ́щи непреста́ннѡ: пѣ́сньми тѧ̀ превозно́симъ  хрⷭ҇тѐ, во вѣ́ки. 
Бг҃оро́диченъ: 
Бж҃їѧ гора̀ тꙋ́чнаѧ, є҆ѧ́же пра́ѻц҃ъ дв҃дъ  оу҆ѧсни́въ дре́вле поѧ̀ прⷪ҇ро́чески, ты̀ ꙗ҆ви́ласѧ є҆сѝ  дв҃о, ѿ неѧ́же ѿсѣче́сѧ ка́мыкъ краеꙋго́льный  хрⷭ҇то́съ, и҆ сокрꙋшѝ крѣ́пость і҆́дѡльскꙋю: того̀  непреста́ннѡ пое́мъ, и҆ превозно́симъ во вѣ́ки. (с. 260) 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Оу҆крѣ́пльшисѧ оу҆мо́мъ, безпло́тныхъ жела́нїемъ,  вдала̀ є҆сѝ тѣ́ло постꙋ̀, и҆ живе́ши во вѣ́ки. 
Пребога́таѧ въ жена́хъ ꙗ҆ви́сѧ, бл҃же́ннаѧ  параске́ѵо, пою́щи творцꙋ̀: тѧ̀ превозно́симъ во вѣ́ки. 
Сꙋ́щꙋ разсла́бленномꙋ въ лѣ̑та мнѡ́га, честна́ѧ,  и҆сцѣлє́нїѧ подадѐ недꙋ́га: тѣ́мъ тѧ̀ воспѣва́ше  прпⷣбнаѧ во вѣ́ки. 
Бг҃оро́диченъ: 
Соше́дшаго съ нб҃съ, и҆ въ ложесна̀ дв҃и́чєскаѧ  все́льшасѧ гдⷭ҇а, по́йте и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Посо́бствꙋющꙋ тѧ̀ по хрⷭ҇то́вѣ цр҃кви,  человѣкоꙋбі́йца зрѣ́ти не могі́й, и҆скꙋшє́нїѧ тебѣ̀  простира́етъ: ѻ҆ба́че непрекло́нна пребы́вши, мы́слєннымъ  врагѡ́мъ проти́виласѧ є҆сѝ до́блественнѡ, покланѧ́ющисѧ  ѻ҆́бразꙋ хрⷭ҇то́вꙋ, бг҃омꙋ́драѧ параске́ѵо. 
Оу҆кра́шена несказа́нною, бг҃омꙋ́драѧ, до́блестїю,  и҆ оу҆пещре́на сїѧ́ньми свѣтлѣ́йшими, ра́достнѡ,  пребл҃же́ннаѧ, предстои́ши престо́лꙋ зижди́телѧ бг҃а,  и҆дѣ́же пра́зднꙋющихъ гла́съ, бг҃омꙋ́драѧ параске́ѵо. 
Твои́хъ по́двигѡвъ досто́йнꙋю прїѧ́ла є҆сѝ  по́честь, и҆ вѣнцено́сица ны́нѣ на нб҃сѣ́хъ со а҆́гг҃лы  ликовствꙋ́ющи, и҆дѣ́же прⷪ҇ро́ческїй со́нмъ, и҆ а҆пⷭ҇тѡлъ,  и҆ мꙋ́чєникъ вои́стиннꙋ вѡ́инства мнѡ́га, и҆дѣ́же  патрїа́рхѡвъ ликостоѧ̑нїѧ, помина́й на́съ, прпⷣбнаѧ ма́ти  параске́ѵо. (с. 261) 
Бг҃оро́диченъ: 
Побо́рствꙋющи лю́демъ вѣ̑рнымъ бо бранѣ́хъ,  во́инствꙋ на́шемꙋ на сопроти̑вныѧ да́ждь побѣ̑ды,  бг҃ороди́тельнице, покрыва́ющи ѿ всѧ́кагѡ навѣ́та  врагѡ́въ, мт҃и бг҃а сло́ва неискꙋсобра́чнаѧ чⷭ҇таѧ, да  твоего̀ сн҃а пою́ще, тѧ̀ велича́емъ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Не преста́й молѧ́щи хрⷭ҇та̀, ма́ти прпⷣбнаѧ,  и҆зба́вити ны̀ ѿ бѣ́дъ рабы̑ твоѧ̑, и҆̀же ѿ дꙋшѝ  пою́щыѧ тѧ̀ и҆ велича́ющыѧ. 
Красота̀ дѣ́въ ꙗ҆ви́ласѧ є҆сѝ, прпⷣбнаѧ, ꙗ҆́кѡ  а҆́гг҃льскомꙋ житїю̀ поревнова́ла є҆сѝ: не преста́й  молѧ́щи ѡ҆ ѻ҆те́чествѣ твое́мъ. 
Сочета́ласѧ є҆сѝ со безпло́тными ликостоѧ̑нїи, и҆  влⷣцѣ предстои́ши ра́дꙋющисѧ, съ мꙋ́дрыми дѣ́вами, семꙋ̀  молѧ́щисѧ ѡ҆ мі́рѣ. 
Бг҃оро́диченъ: 
Ра́дости и҆спо́лни мѧ̀ и҆ весе́лїѧ, дв҃о, ꙗ҆́кѡ  прїи́мши винꙋ̀ ра́дости: ты́ бо и҆сточи́ла є҆сѝ всѣ̑мъ  ра́дованїе. 
Свѣти́ленъ. Подо́бенъ: Жєны̀ оу҆слы́шите: 
Ꙗ҆́кѡ бжⷭ҇твенный свѣ́тъ, параске́ѵо, пѣ́сненнѡ  цр҃кви ꙗ҆ви́ласѧ є҆сѝ, красото́ю сїю̀ ѡ҆зари́вши  свѣ́томъ лица̀ твоегѡ̀, предо́браѧ невѣ́сто хрⷭ҇то́ва: къ  немꙋ́же непреста́ннѡ моли́сѧ ѡ҆ всѣ́хъ на́съ. 
Два́жды. 
Сла́ва, и҆ ны́нѣ, бг҃оро́диченъ: 
Дре́вле дарова́ннꙋю мѝ ри́зꙋ ба́нею креще́нїѧ  ѡ҆скверни́въ стра́стнымъ блꙋже́нїемъ, оу҆жаса́юсѧ  ѻ҆каѧ́нный, ча́съ помышлѧ́ѧ вои́стиннꙋ бжⷭ҇твеннагѡ сꙋда̀,  дв҃о всенепоро́чнаѧ, предста́ни тогда̀, и҆ и҆зба́ви мѧ̀  стра́шнагѡ преще́нїѧ. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Грѧди́те всѝ, бг҃омꙋ́дрїи, ꙳ ѿ землѝ да́льнїѧ, ꙳  ра́цѣ (с. 262) прикоснꙋ́вшесѧ преподо́бныѧ, ꙳ и҆ прошє́нїѧ  своѧ̑ ѿ дꙋшѝ приносѧ́ще, ꙳ прїими́те и҆збавле́нїе ꙳ ѿ  страсте́й разли́чныхъ: ꙳ и҆ні́и же грѣхѡ́въ разрѣше́нїе, ꙳  и҆ къ бг҃ꙋ присвое́нїе, ꙳ и҆ всѧ́кꙋ по́льзꙋ на́мъ ко  спасе́нїю. 
Два́жды. 
Поще́нїѧ пꙋ́ть воспрїе́мши, ꙳ жите́йскїѧ бꙋ́ри  и҆збѣ́гши, ꙳ параске́ѵо сла́внаѧ, ꙳ ѻ҆́во оу҆́бѡ съ  мꙋ́дрыми дѣ́вами, ꙳ свѣтоно́сна вошла̀ є҆сѝ во дворы̀  гдⷭ҇а твоегѡ̀: ꙳ ѻ҆́во же оу҆невѣ́стившисѧ є҆мꙋ̀, ꙳  и҆сточа́еши и҆сцѣлє́нїѧ притека́ющымъ къ тебѣ̀, ꙳ и҆ ѿ  дꙋше́вныхъ недꙋ̑гъ и҆збавлѧ́еши, ꙳ и҆̀же къ бг҃ꙋ твои́ми  моли́твами. 
Наде́ждею хрⷭ҇то́вою и҆ вѣ́рою возмо́гши, ꙳  стѧжа́нїѧ роди́телей ѿбѣ́гши, ꙳ и҆ со безпло́тными  ликꙋ́еши, ꙳ прпⷣбнаѧ ма́ти параске́ѵо сла́внаѧ. ꙳ тѣ́мже  и҆сцѣле́нїе то́чиши по сме́рти: ꙳ твоѧ̑ бо мо́щи  показа́шасѧ всѧ́кимъ благоꙋха́нїемъ и҆спо́лнены, ꙳ є҆́же  хрⷭ҇то́съ тебѣ̀ дарова̀, є҆го́же возлюби́ла є҆сѝ, ꙳  є҆го́же возжелѣ́ла є҆сѝ, ꙳ и҆ то́й тѧ̀ просла́ви,  прпⷣбнаѧ. 
Сла́ва, гла́съ и҃: 
Ѻ҆те́чество и҆ сро́дство и҆ и҆мѣ́нїе ѡ҆ста́вльши,  параске́ѵо, и҆ нечє́стїѧ всѧ̑ мїрска̑ѧ возненави́дѣвши,  бг҃а є҆ди́наго возлюби́ла є҆сѝ, є҆мꙋ́же и҆ поще́нїемъ  оу҆невѣ́стиласѧ є҆сѝ, и҆ была̀ є҆сѝ ст҃а́гѡ дх҃а  жили́ще, ѿ негѡ́же свѣтоли́тїемъ просвѣти́вшисѧ, того̀  молѝ спастѝ дꙋ́шы на́шѧ. 
И҆ ны́нѣ, бг҃оро́диченъ: Влⷣчце, прїимѝ мл҃твꙋ  ра̑бъ твои́хъ: 
Славосло́вїе вели́кое. И҆ ѿпꙋ́стъ. А҆́ще ли не  пое́мъ полѷеле́а, тогда̀ пое́мъ стїхо́внꙋ во ѻ҆ктѡ́ихѣ. 
Сла́ва, прпⷣбнѣй, гла́съ в҃: 
Прпⷣбнаѧ ма́ти параске́ѵо, и҆змла́да себѐ самꙋ́ю  возложи́вши хрⷭ҇тꙋ̀ бг҃ꙋ, и҆ ѿ негѡ̀ оу҆крѣплѧ́ема,  плотскі̑ѧ стра̑сти покори́ла є҆сѝ, и҆ хꙋ́ждшее порабо́тила  є҆сѝ лꙋ́чшемꙋ: тѣ́мже и҆ вѣне́цъ триплете́нный прїѧ́ла  є҆сѝ, молѝ спастѝ дꙋ́шы на́шѧ. (с. 263) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀: что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀ па́че  оу҆ма̀ и҆ сло́ва кра́йнюю бла́гость, чл҃вѣколю́бче. 
На лїтꙋргі́и, бл҃жє́нна, ѿ пе́рвагѡ канѡ́на пѣ́снь  г҃: и҆ ѿ втора́гѡ пѣ́снь ѕ҃. Прокі́менъ, гла́съ д҃:  Ди́венъ бг҃ъ во ст҃ы́хъ свои́хъ, бг҃ъ і҆и҃левъ. А҆пⷭ҇лъ  къ гала́тѡмъ, зача́ло с҃и: Бра́тїе, пре́жде прише́ствїѧ  вѣ́ры: А҆ллилꙋ́їа. Терпѧ̀ потерпѣ́хъ гдⷭ҇а и҆ внѧ́тъ  мѝ. Є҆ѵⷢ҇лїе матѳе́а зача́ло р҃д: Речѐ гдⷭ҇ь при́тчꙋ  сїю̀: оу҆подо́бисѧ црⷭ҇твїе нбⷭ҇ное десѧти́мъ дѣ́вамъ:  Прича́стенъ: Ра́дꙋйтесѧ првⷣнїи ѡ҆ гдⷭ҇ѣ. 


(с. 263) 
Мѣ́сѧца тогѡ́же въ є҃і-й де́нь. 
Прпⷣбнагѡ ѻ҆тца̀ на́шегѡ є҆ѵѳѵ́мїа но́вагѡ: 
И҆ ст҃а́гѡ прпⷣбномꙋ́ченика лꙋкїа́на, пресвѵ́тера  вели́кїѧ а҆нтїохі́и. 
На Гдⷭ҇и, воззва́хъ, стїхи̑ры прпⷣбнагѡ, гла́съ  д҃. Поⷣ: Ꙗ҆́кѡ до́блѧ: 
Тѣ́сный пꙋ́ть ше́ствовалъ є҆сѝ, ꙳ нево́лненнымъ  дꙋ́хомъ, ꙳ къ жи́зни ведꙋ́щимъ препла́ваѧ: ꙳ по́стникѡвъ бо  ты̀ бы́лъ є҆сѝ хвала̀, є҆ѵѳѵ́мїе, ꙳ терпѣли́внѡ  низложи́въ ꙳ де́мѡнскаѧ ловлє́нїѧ: ꙳ тѣ́мъ полꙋчи́лъ  є҆сѝ ꙳ нбⷭ҇нагѡ црⷭ҇твїѧ наслѣ́дникъ бы́ти, ꙳ и҆  непрестаю́щїѧ наслажда́ешисѧ красоты̀. 
Пресвѣ́тлое житїѐ твоѐ ꙳ а҆́гг҃лы оу҆дивѝ, ꙳ и҆  де́мѡнскаѧ (с. 264) свирѣ̑пства ꙗ҆́вѣ оу҆страшѝ: ꙳  вѣ́рныхъ же собра̑нїѧ свѣ́тло оу҆красѝ, ꙳ къ нбⷭ҇номꙋ  хрⷭ҇то́вꙋ жили́щꙋ ꙳ повелѣва́ѧ ше́ствовати всегда̀: ꙳  є҆го́же молѝ, ѿ тлѝ и҆ бѣ́дъ и҆зба́витисѧ, ꙳ вѣ́рою  творѧ́щымъ ꙳ всечестнꙋ́ю па́мѧть твою̀. 
Пѣснопѣ́нїе и҆ хвалꙋ̀ ꙳ хрⷭ҇тꙋ̀ приноси́лъ є҆сѝ  на всѧ́къ де́нь, ѻ҆́ч҃е, ꙳ въ пꙋсты́ни жи́тельствꙋѧ, ꙳  є҆ди́номꙋ бг҃ꙋ возложи́въ дꙋ́шꙋ и҆ помышле́нїе, ꙳ ꙗ҆́кѡ  вели́кїй мѡѷсе́й ꙳ въ нехѡ́днаѧ вше́лъ є҆сѝ: ꙳ тѣ́мъ  побѣди́въ неви́димаго врага̀, ꙳ и҆ бы́лъ є҆сѝ чи́стое  прїѧ́телище, ꙳ и҆ бжⷭ҇твеннагѡ дх҃а ѻ҆рга́нъ. 
И҆́ны стїхи̑ры мꙋ́ченика, гла́съ то́йже. Поⷣ: Да́лъ  є҆сѝ зна́менїе. 
Сло́вомъ бжⷭ҇твеннагѡ зна́нїѧ, ꙳ ѡ҆богатѣ́въ  вѣ́рою, ꙳ вѣ̑рныѧ оу҆тверди́лъ є҆сѝ, ꙳ многоплетє́нныѧ  мꙋ̑ки ꙳ и҆ ꙗ҆́рость мꙋчи́тельскꙋю терпѣ́ти де́рзостнѡ, ꙳  бꙋ́дꙋщїѧ ра́ди жи́зни, ꙳ и҆ нетлѣ́нныѧ ра́дости: ꙳ тѣ́мъ  тѧ̀ оу҆блажа́емъ, лꙋкїа́не достосла́вне, ꙳ и҆ бжⷭ҇твенное  твоѐ дне́сь соверша́емъ торжество̀. 
Темни́цꙋ многовре́меннꙋю, ꙳ и҆ нꙋ́жднѣйшꙋю сме́рть  претерпѣ́лъ є҆сѝ, прпⷣбне, ꙳ оу҆́зами свѧзꙋ́емь, ꙳ и҆  ѻ҆́стрыми чрепи́нами стрѣца́емь, бл҃же́нне, ꙳ и҆  неѧде́нїемъ лю́тымъ, ꙳ и҆ долго́тною жа́ждею оу҆томлѧ́емь:  ꙳ тѣ́мъ тѧ̀ нбⷭ҇наѧ пи́ща ꙗ҆́вѣ прїѧ́ла є҆́сть, ꙳ ꙗ҆́кѡ  непобѣди́ма мꙋ́ченика, ꙳ страстоте́рпче до́блїй. 
Нѣ́дро тѧ̀ морско́е прїе́мъ, сла́вне, ꙳ по  три́десѧтихъ дне́хъ сꙋ́щи предае́тъ, ꙳ ꙗ҆́коже і҆ѡ́нꙋ  дре́вле ѕвѣре́й слꙋже́нїемъ, ꙳ къ бг҃оче́стномꙋ  погребе́нїю, ꙳ и҆ и҆сцѣле́нїй бжⷭ҇твенное и҆сточе́нїе, ꙳  мч҃никѡвъ нача́льное и҆збра́нїе, ꙳ цр҃кве оу҆твержде́нїе, ꙳  моли́твенниче ѡ҆ дꙋша́хъ на́шихъ, ꙳ бг҃оно́сне пребога́те. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ (с. 265) трꙋдѡ́въ твои́хъ, де́мѡнскїѧ погꙋби́лъ є҆сѝ  полкѝ, а҆́гг҃льскїѧ же пости́глъ є҆сѝ чи́ны, и҆́хже  житїю̀ непоро́чнѡ подража́лъ є҆сѝ: дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное є҆́же ви́жꙋ та́инство, сн҃е мо́й;  ка́кѡ на дре́вѣ оу҆мира́еши, пло́тїю повѣ́шенъ, жи́зни  пода́телю; 
На стїхо́внѣ ѻ҆ктѡ́иха, Сла́ва, гла́съ є҃: 
Прпⷣбне ѻ҆́ч҃е, не да́лъ є҆сѝ сна̀ твои̑мъ  ѻ҆чесє́мъ, ни вѣ́ждѡмъ твои̑мъ дрема́нїѧ, до́ндеже дꙋ́шꙋ  и҆ тѣ́ло ѿ страсте́й свободи́лъ є҆сѝ, и҆ себѐ  оу҆гото́валъ є҆сѝ дх҃а жили́ще: прише́дъ бо хрⷭ҇то́съ со  ѻ҆ц҃е́мъ, ѻ҆би́телище въ тебѣ̀ сотворѝ, и҆  є҆диносꙋ́щнѣй трⷪ҇цѣ оу҆го́дникъ бы́лъ є҆сѝ,  великопроповѣ́дниче є҆ѵѳѵ́мїе, моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ра́дꙋйсѧ: 
А҆́гница своего̀ а҆́гнца и҆ногда̀ зрѧ́щи, къ  заколе́нїю тща́щасѧ, оу҆се́рднѡ послѣ́доваше, сїѧ̑  вопїю́щи є҆мꙋ̀: ка́мѡ и҆́деши, ча́до моѐ сладча́йшее,  хрⷭ҇тѐ; чесѡ̀ ра́ди ско́рое тече́нїе сїѐ,  долготерпѣли́ве, тече́ши нелѣ́ностнѡ; і҆и҃се  возжелѣ́ннѣйшїй безгрѣ́шне, многоми́лостиве гдⷭ҇и, да́ждь  мѝ сло́во рабѣ̀ твое́й, сн҃е мо́й вселюбе́знѣйшїй, не  пре́зри ще́дре, молчѧ̀, тѧ̀ стра́ннѡ ро́ждшꙋю, бж҃е  всеще́дре, да́рꙋѧй мі́рови ве́лїю ми́лость. 
Тропа́рь, гла́съ и҃: 
Въ тебѣ̀, ѻ҆́ч҃е, и҆звѣ́стнѡ спасе́сѧ, є҆́же по  ѻ҆́бразꙋ: прїи́мъ бо кре́стъ, послѣ́довалъ є҆сѝ хрⷭ҇тꙋ̀,  и҆ дѣ́ющи оу҆чи́лъ є҆сѝ презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ ве́щи безсме́ртнѣй.  тѣ́мже и҆ со а҆́гг҃лы сра́дꙋетсѧ, прпⷣбне є҆ѵѳѵ́мїе,  дꙋ́хъ тво́й. (с. 266) 
Сла́ва, мꙋ́ченика, гла́съ д҃: 
Мч҃никъ тво́й, гдⷭ҇и, лꙋкїа́нъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
И҆ ны́нѣ, бг҃оро́диченъ. 
На оу҆́трени канѡ́нъ ѻ҆ктѡ́иха є҆ди́нъ: и҆ ст҃ы́хъ  два̀. 
Канѡ́нъ прпⷣбнагѡ, є҆гѡ́же краегране́сїе: 
Ра́дꙋйсѧ, бжⷭ҇твеннаѧ мона́шествꙋющихъ сла́во. 
Гла́съ а҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Ра́дꙋйсѧ, и҆сто́чниче кипѧ́щїй стрꙋю̀ спаси́тельнꙋю,  ѿ неѧ́же почерпа́емъ всѝ цѣле́бнꙋю бл҃года́ть  прегрѣше́нїй, любо́вїю приходѧ́щымъ тебѣ̀, приснопа́мѧтне. 
Ст҃ы́ню прїе́мъ ѿ хрⷭ҇та̀ бг҃а, ѿ оу҆тро́бы,  сла́вне, и҆ ꙗ҆ви́лсѧ є҆сѝ и҆збра́нный сосꙋ́дъ, дх҃а  бл҃года́ть всю̀ прїе́мый, ѻ҆́ч҃е є҆ѵѳѵ́мїе. 
Да жи́зни прича́стникъ нетлѣ́нныѧ ꙗ҆ви́шисѧ,  вре́менныѧ, ѻ҆́ч҃е премꙋ́дре, небре́глъ є҆сѝ: и҆ бг҃ꙋ  пристꙋ́пль, непреста́ннѡ мо́лиши, спасти́сѧ всѣ̑мъ на́мъ. 
Бг҃оро́диченъ: 
Глаго́лꙋ мꙋ́дромꙋ твои́хъ оу҆сте́нъ послѣ́дꙋюще,  ра́дꙋющесѧ, пренепоро́чнаѧ, тѧ̀ оу҆блажа́емъ, бы́вшꙋю на́мъ  винꙋ̀ неизрече́ннагѡ блаже́нства. 
И҆́нъ канѡ́нъ мꙋ́ченика, є҆гѡ́же краегране́сїе: 
Твою̀, лꙋкїа́не всеблаже́нне, пою̀ сла́вꙋ.  Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́нѡвы и҆ си́лꙋ. (с. 267) 
Мꙋ́дростїю и҆ бл҃года́тїю и҆ си́лою дꙋхо́вною,  лꙋкїа́не, возсїѧ́въ, просвѣти́лъ є҆сѝ лю́ди, и҆ къ  позна́нїю хрⷭ҇то́вꙋ, мꙋ́чениче, наста́вилъ є҆сѝ. 
Ѻ҆рꙋ́жїемъ благовѣ́рїѧ тѧ̀ защити́въ, и҆́же  не́мощь на́шꙋ понесы́й ꙗ҆́кѡ благоꙋтро́бенъ, непобѣди́ма  содѣ́ѧ тѧ̀, врагѡ́въ мꙋ́чениче, боре́нїємъ. 
На высотꙋ̀ нбⷭ҇нꙋю во глꙋбинꙋ̀ ѕловѣ́рїѧ,  страда́льче, па́дшихъ возвле́клъ є҆сѝ, мре́жами  бжⷭ҇твенныхъ твои́хъ глагѡ́лъ, досточꙋ́дне. 
Бг҃оро́диченъ: 
Сло́во присносꙋ́щное ѻ҆́ч҃ее, сло́вомъ па́че вины̀  и҆ сло́ва, безъ сѣ́мене зачала̀ є҆сѝ, чи́стаѧ, и҆ родила̀  є҆сѝ въ на́ше и҆збавле́нїе. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Всесвѣ́тлый показа́лсѧ є҆сѝ, бг҃омꙋ́дре, сто́лпъ,  наставлѧ́ѧ чи́ны мона́шествꙋющихъ: ѻ҆́блакъ же ѡ҆сѣнѧ́ющъ  жре́бїй бж҃їй, ли́ца неви́димыхъ врагѡ́въ помрача́ющь,  бл҃года́тїю всецр҃ѧ̀. 
Стои́ши предъ лице́мъ твоегѡ̀ влⷣки, неѡсла́бнымъ  манове́нїемъ молѧ́сѧ, и҆зба́витисѧ ста́дꙋ твоемꙋ̀ ѿ  рабо́ты тмы̀, прпⷣбне, и҆ мꙋчи́тельства страсте́й, и҆  твои́хъ моли́твъ послꙋ́шаетъ бг҃ъ. 
Пло́ти твоеѧ̀ двиза̑нїѧ оу҆мертви́въ крѣ́пкимъ  поще́нїемъ, бг҃оглаго́льниче, бы́лъ є҆сѝ ѻ҆би́телище  влⷣки. є҆го́же оу҆молѝ, и҆зба́витисѧ скорбе́й, и҆  страсте́й смꙋще́нїѧ, къ тебѣ̀ прибѣга́ющымъ. 
Бг҃оро́диченъ: 
Сви́токъ тѧ̀ прови́дѣ и҆са́їа, въ не́мже пло́тски  сло́во зна́менасѧ, раздра́въ начерта́нїе первозда́ннагѡ,  є҆́же престꙋпле́нїемъ подписа̀, и҆ подадѐ ѡ҆ставле́нїе  рабо́ты на́мъ. (с. 268) 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
До́мъ добродѣ́телей свѣ́тлостїю, мꙋ́чениче, дꙋ́шꙋ  твою̀ бг҃ꙋ соверши́лъ є҆сѝ, и҆ і҆́дѡльскїѧ хра́мы  моли́твою твое́ю разори́лъ є҆сѝ. 
Воспѣва́лъ є҆сѝ напа́стьми ѡ҆крꙋжа́емь, мч҃ниче,  и҆ мꙋче́нїй болѣ́зньми ѡ҆скорблѧ́емь, таковы́хъ ꙗ҆́кѡ  бл҃годѣ́телѧ благи́хъ сподо́бльшаго тѧ̀. 
Тѣ́ло мꙋ́камъ преда́въ, мч҃ниче, дꙋ́шꙋ твою̀  небла́зненнѡ соблю́лъ є҆сѝ: же́ртвꙋ непоро́чнꙋ влⷣцѣ тѧ̀  сама́го прине́слъ є҆сѝ, всече́стне. 
Бг҃оро́диченъ: 
Ѿ дв҃ы млⷣнецъ ражда́етсѧ, содѣ́тельствовавый  вѣ́ки хотѣ́нїемъ, ю҆́же воспѣва́емъ ꙗ҆́кѡ бцⷣꙋ, и҆  пра́веднѡ оу҆блажа́емъ. 
Конда́къ мꙋ́ченика, гла́съ в҃. Подо́бенъ: Въ  мл҃твахъ. 
Въ поще́нїи пе́рвѣе просїѧ́вшаго, и҆ во страда́нїи  второ́е свѣтѧ́ща, всѝ ꙗ҆́кѡ свѣти́ло пресвѣ́тлѣйшее  лꙋкїа́на пѣ́сньми сла́внѡ почти́мъ, молѧ́щаго непреста́ннѡ  ѡ҆ всѣ́хъ на́съ. 
Сѣда́ленъ прпⷣбнагѡ, гла́съ и҃. Подо́бенъ:  Премꙋ́дрости: 
Ѿре́ксѧ пло́ти хрⷭ҇та̀ ра́ди, и҆ дꙋхо́вный  ꙗ҆ви́всѧ народоводи́тель, оу҆слы́шалъ є҆сѝ словеса̀  та́йныхъ оу҆че́нїй, мона́хѡвъ же ꙗ҆ви́лсѧ є҆сѝ пра́вило  пра́вости, и҆ стра̑сти всѧ̑ крѣ́пкѡ попра́лъ є҆сѝ. тѣ́мъ  и҆ де́мѡнѡвъ кова́рство до конца̀ и҆спепели́лъ є҆сѝ, къ  немꙋ̀ зрѧ̀ всегда̀, бг҃оно́се. є҆ѵѳѵ́мїе, молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Сла́ва, сѣда́ленъ мꙋ́ченика, гла́съ то́йже: 
Бл҃года́ти сло́вомъ вѣ́рныхъ оу҆маща́ѧ сердца̀,  мч҃ниче лꙋкїа́не, страда́ти оу҆стро́илъ є҆сѝ, и҆  побѣжда́ти мꙋчи́телѧ: (с. 269) и҆ до́брѣ соверши́въ  тече́нїе бжⷭ҇твенное, и҆ по концѣ̀ сла́вы мч҃никѡвъ  сподо́билсѧ є҆сѝ. тѣ́мъ соше́дшесѧ ст҃о́е твоѐ всѝ  почита́емъ сконча́нїе, сп҃са прославлѧ́юще: страстоте́рпче  прехва́льне, молѝ хрⷭ҇та̀ бг҃а, прегрѣше́нїй ѡ҆ставле́нїе  пода́ти, чтꙋ́щымъ любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ: и҆ ѡ҆скверне́нное моѐ се́рдце ѡ҆мы́й потѡ́ки  оу҆миле́нїѧ, покаѧ́нїѧ же слеза́ми, и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе  приснодв҃о, молѝ хрⷭ҇та̀ бг҃а прегрѣше́нїй ѡ҆ставле́нїе  пода́ти мѝ, тебе́ бо и҆мѣ́ю наде́ждꙋ ра́бъ тво́й. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Жела́нїе бжⷭ҇твенное тѧ̀ распалѝ, разгрѣ́ѧвъ твоѐ  се́рдце, и҆ жела̑ннаѧ пости́глъ є҆сѝ до конца̀, бг҃омꙋ́дре  ѻ҆́ч҃е, ѡ҆ста́вль земны́хъ пристра́стїе, є҆диносе́льникъ  вы́шнихъ бы́въ слꙋжи́телей. (с. 270) 
Ласка̑нїѧ сопрꙋ́жницы, прпⷣбне, попра́лъ є҆сѝ  всеѻбра́знѡ: вни́де бо раче́нїе содѣ́телѧ въ тѧ̀,  бг҃омꙋ́дре, те́плѣ, и҆ содѣ́ѧнныхъ мра̑чнаѧ жела̑нїѧ до  конца̀ ѿри́нꙋ. 
На па́жить чи́стꙋ возгна́лъ є҆сѝ воздержа́нїѧ  ста́до твоѐ, ѻ҆́ч҃е, и҆ ко и҆сто́чникꙋ приве́лъ є҆сѝ  то́е немꙋ́тномꙋ безстра́стїѧ, мы́слєнныѧ ѕвѣ́ри  побѣжда́ѧ, є҆́же и҆ ны́нѣ моли́твами твои́ми спаса́й. 
Бг҃оро́диченъ: 
Сѐ тебѐ ро́ди сла́вѧтъ родѡ́въ, ꙗ҆́коже прорекла̀  є҆сѝ, ѻ҆трокови́це: созда́телѧ бо была̀ є҆сѝ пала́та и҆  бжⷭ҇твенный хра́мъ, въ не́мже всели́сѧ высоча́йшїй, пло́тїю  ѡ҆бло́жсѧ, да спасе́тъ на́съ. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Крѣ́покъ на пре́лесть ꙗ҆ви́лсѧ є҆сѝ, бл҃же́нне,  и҆ мнѡ́гимъ ѡ҆бꙋчи́тель къ бжⷭ҇твєннымъ подвигѡ́мъ всегда̀:  терпѣ́нїемъ же мꙋ́къ некрѣ́пкꙋю смири́лъ є҆сѝ, мч҃ниче,  крѣ́пость го́рдагѡ. 
Распросте́ртъ на дре́вѣ, и҆ реме́нїемъ растѧга́емь,  и҆ гла́домъ и҆ жа́ждею многовре́меннѡ оу҆мꙋча́емь, и҆  то́нкими чрепи́нами настрѣка́емь, претерпѣ́лъ є҆сѝ,  мꙋ́чениче хрⷭ҇то́въ достосла́вне. 
Зако́нъ бжⷭ҇твенный проповѣ́даѧ, беззако́ннꙋющихъ  ѡ҆брати́лъ є҆сѝ, и҆ и҆спи́ти оу҆се́рднѡ ча́шꙋ мꙋче́нїѧ  показа́лъ є҆сѝ: съ ни́миже въ бжⷭ҇твєнныѧ дворы̀  всели́лсѧ є҆сѝ, насыща́ѧсѧ дре́ва жи́зни,  всеприснопа́мѧтне. 
Бг҃оро́диченъ: 
И҆зъ оу҆тро́бы твоеѧ̀ возсїѧ́въ бжⷭ҇твенное сл҃нце,  ꙗ҆̀же во тмѣ̀ многобо́жїѧ, ѻ҆трокови́це, просвѣтѝ, и҆  въ сѣ́ни сме́ртнѣй сꙋ́щыѧ ѡ҆сїѧ̀. є҆мꙋ́же взыва́емъ:  сла́ва, хрⷭ҇тѐ, си́лѣ твое́й. (с. 271) 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣтѝ мѧ̀ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Ве́сь бг҃ꙋ прилѣжа̀ ѻ҆́ч҃е, въ пꙋсты́нѧхъ мра́зъ  нощны́й претерпѣ́лъ є҆сѝ до́блественнѣ, и҆ дневны́й  носѧ̀ ва́ръ: и҆ бы́лъ є҆сѝ до́мъ мꙋ́дрости бж҃їѧ,  добродѣ́тельнымъ сїѧ́нїемъ многоѻбра́знѡ оу҆краша́емь. 
Ю҆́ношески настꙋпи́въ на поще́нїе, чревонеи́стовства  ѕмі́ѧ не прїе́мь совѣ́тника, ѻ҆́ч҃е: но а҆́лчбою и҆  моли́твами непреста́нными, и҆ чистото́ю соедини́всѧ бг҃ꙋ,  прича́стникъ бы́лъ є҆сѝ сла́дости лꙋ́чшїѧ. 
Добродѣ́телей возше́дъ на ѻ҆́блаки, скрижа̑ли  прїѧ́лъ є҆сѝ, блаже́нне, напи̑санныѧ рꙋко́ю бж҃їею, и҆  мона́шествꙋющихъ мно́жєства наꙋчи́лъ є҆сѝ, веще́ственныхъ  всѣ́хъ ѡ҆ша́ѧтисѧ, возводѧ̀ на го́рꙋ бжⷭ҇твеннагѡ  позна́нїѧ. 
Бг҃оро́диченъ: 
Ꙗ҆ви́ласѧ є҆сѝ, чⷭ҇таѧ, бг҃опра́ѻтцꙋ лѣ́ствица  нб҃сѐ высоча́е, и҆мꙋ́щи созда́телѧ сѣдѧ́ща. и҆зъ тебє́ бо  бг҃ъ вопло́щсѧ показа́сѧ, и҆ совокꙋпѝ разстоѧ̑щаѧсѧ  пре́жде. тѣ́мъ тѧ̀ бцⷣꙋ вѣ́рнїи сла́вимъ. 
И҆́нъ. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ: но  мы́ тѧ, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Поже́гъ, прпⷣбне, те́рнїе страсте́й по́томъ  поще́нїй, стрꙋѧ́ми погаси́лъ є҆сѝ трꙋдѡ́въ твои́хъ  нече́стїѧ пе́щь доблемы́сленне, всебл҃же́нне. 
Непрекло́ненъ ѡ҆блага́емь ча́стыми болѣ́зньми  пребы́лъ є҆сѝ, къ бг҃ꙋ взира́ѧ, свѧ́те, спастѝ могꙋ́щемꙋ,  є҆мꙋ́же въ рꙋ́цѣ преложи́лъ є҆сѝ дх҃а твоего̀ веселѧ́сѧ. 
Оу҆дали́вшыѧсѧ бг҃а ѡ҆блича́лъ є҆сѝ ѕловѣ̑рныѧ,  и҆ (с. 272) до́лгими болѣ́зньми, и҆ лю́тыми, сла́вне,  ѡ҆крꙋжа́емь, хрⷭ҇тꙋ̀ прибли́жилсѧ є҆сѝ, є҆гѡ́же стрⷭ҇ть  и҆з̾ѡбрази́лъ є҆сѝ. 
Бг҃оро́диченъ: 
По ржⷭ҇твѣ̀ нетлѣ́нна пребыла̀ є҆сѝ, чⷭ҇таѧ, и҆  тлѣ́нїѧ ро́дъ человѣ́ческїй, ꙗ҆́кѡ бг҃а ро́ждшаѧ  свободи́ла є҆сѝ: сегѡ̀ ра́ди вѣ́рою тѧ̀ правосла́внѡ  оу҆блажа́емъ. 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ  и҆зъ глꙋбины̀ а҆́да, молю́сѧ: да ꙗ҆́кѡ и҆зба́вителю во  гла́сѣ хвале́нїѧ, и҆́стины же дх҃омъ пожрꙋ̀ тебѣ̀. 
Пострѣка́емь влⷣчнею любо́вїю, ѡ҆ста́вилъ є҆сѝ  всѧ̑ чꙋ́вствєннаѧ, и҆ томꙋ̀ послѣ́довалъ є҆сѝ, на  ра́мена и҆́го ле́гкое взе́мъ мꙋ́жески, благодꙋ́шїѧ,  тезоимени́те. 
Нака́занъ неизрече́нныхъ зна́нїю, бл҃же́нне,  наꙋчи́лъ є҆сѝ твоѐ ста́до нбⷭ҇наѧ мꙋ́дрствовати, и҆  страсте́й наше́ствїѧ ѿгонѧ̀ твои́ми поꙋче́ньми. 
Житїѐ твоѐ подо́бно вы́шнихъ си́лъ, ѻ҆́ч҃е,  бы́сть дерзнове́нїе тебѣ̀ дадѐ, є҆́же держа́лъ є҆сѝ  всегда̀. страсте́й и҆зба́вити твоѐ ста́до, хрⷭ҇та̀  оу҆молѝ. 
Бг҃оро́диченъ: 
Разꙋмѣ́въ твоѐ неизрече́нное, чⷭ҇таѧ, та́инство,  го́рꙋ приѡсѣне́ннꙋю а҆ввакꙋ́мъ тѧ̀ провозвѣстѝ: и҆зъ  тебє́ бо содѣ́тель за милосе́рдїе вопло́щсѧ, дре́внее  ѿѧ́тъ и҆зрече́нїе. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Немо́креннѡ мꙋче́нїй преше́лъ є҆сѝ пꙋчи́нꙋ:  всеси́льною же десни́цею ѿ глꙋбины̀ тѣ́ло твоѐ спасе́но  бы́сть, лю́бѧщими тѧ̀, невре́дно, бг҃облаже́нне, ви́димо. 
Ѿ ки́това чре́ва і҆ѡ́нꙋ и҆зба́вивый  тридне́вновавша, (с. 273) спаса́етъ и҆ тѧ̀ глꙋбины̀  морскі́ѧ, слꙋжа́щымъ морски̑мъ ѕвѣрє́мъ, по дне́хъ  три́десѧтихъ. 
Любо́вїю хрⷭ҇то́вою распалѧ́емь, сла́вне, до сме́рти  противоста́лъ є҆сѝ мꙋчи́телей, всемꙋ́дре: сегѡ̀ ра́ди  црⷭ҇твїѧ нбⷭ҇нагѡ сподо́билсѧ є҆сѝ, веселѧ́сѧ. 
Бг҃оро́диченъ: 
Чи́стꙋю тѧ̀ голꙋби́цꙋ, и҆ є҆ди́нꙋ нескве́рнꙋю,  пречⷭ҇тое ѡ҆брѣ́те сло́во, и҆ ѿ тебє̀ роди́тисѧ  благоволѝ, прест҃а́ѧ бг҃ома́ти, всенепоро́чнаѧ дв҃о. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Волне́нїй мно́жєства невла́жнѡ преходѧ̀,  безплѡ́тныѧ врагѝ стрꙋѧ́ми сле́зъ твои́хъ крѣ́пкѡ  погрꙋзи́лъ є҆сѝ, бг҃омꙋ́дре є҆ѵѳѵ́мїе, прпⷣбне: и҆  чꙋде́съ да́ръ прїе́мъ, и҆сцѣлѧ́еши стра̑сти всѧ̑кїѧ, молѝ  непреста́ннѡ ѡ҆ всѣ́хъ на́съ. 
І҆́косъ: 
Ѿве́рзи моѧ̑ оу҆ста̀, требл҃же́нне,  благопрїѧ́тными твои́ми моли́твами, предстоѧ̀ бг҃ꙋ,  всесла́вне є҆ѵѳѵ́мїе: да воспою̀ бжⷭ҇твенное твоѐ житїѐ,  и҆ возглаго́лю досто́йнѡ добродѣ́тєли твоѧ̑, ꙗ҆̀же на  землѝ хрⷭ҇та̀ ра́ди бг҃а соверши́лъ є҆сѝ прпⷣбнѡ.  сто́лпъ бо ꙗ҆ви́лсѧ є҆сѝ и҆ пра́вило мона́хѡвъ  свѣтлѣ́йшее, равноа́гг҃льное стѧжа́въ житїѐ: въ нехѡ́днаѧ  и҆́стиннѡ всели́всѧ, молѝ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Кꙋпина̀ въ горѣ̀ ѻ҆гненеѡпа́льнаѧ, и҆ росоно́снаѧ  пе́щь халде́йскаѧ, ꙗ҆́вѣ предписа́ тѧ, бг҃оневѣ́сто:  бжⷭ҇твенный бо невеще́ственный въ веще́ственнѣмъ чре́вѣ  ѻ҆́гнь неѡпа́льнѡ прїѧ́ла є҆сѝ. тѣ́мже и҆зъ тебє̀  ро́ждшемꙋсѧ пое́мъ: бл҃гослове́нъ є҆сѝ, бж҃е ѻ҆ц҃ъ  на́шихъ. 
А҆враа́мскїй стѧжа́въ нра́въ, премꙋ́дре, ѿ землѝ  твоеѧ̀ пресе́льникъ бы́въ, и҆ бг҃а оу҆зрѣ́лъ є҆сѝ,  ѡ҆бѣщава́юща тѝ воздаѧ́нїе бога́тно. тѣ́мъ веселѧ́сѧ  оу҆се́рднѡ пѣ́лъ є҆сѝ: бл҃гослове́нъ є҆сѝ, бж҃е  ѻ҆тє́цъ на́шихъ. (с. 274) 
Распалѧ́емь дꙋ́хомъ, прпⷣбне, кѡ́зни вра̑жїѧ  разори́лъ є҆сѝ, и҆ побѣ̑ды ѡ҆долѣ́нїѧ взѧ́лъ є҆сѝ,  ѻ҆рꙋ́жїемъ ѡ҆гражде́нъ на́съ ра́ди пригвозди́вшагѡсѧ на  крⷭ҇тѣ̀ влⷣки. тѣ́мъ веселѧ́сѧ оу҆се́рднѡ пѣ́лъ є҆сѝ:  бл҃гослове́нъ є҆сѝ, бж҃е ѻ҆тє́цъ на́шихъ. 
Къ горѣ̀ моли́твы пристꙋпи́лъ є҆сѝ, и҆ вше́дъ во  ѻ҆́блакъ дх҃а, бж҃їѧ за̑днѧѧ ви́дѣлъ є҆сѝ, и҆ сла́вꙋ  прїе́мъ разсꙋжде́нїѧ, бы́въ, ѻ҆́ч҃е, сто́лпъ непоколеби́мь.  тѣ́мъ прилѣ́жнѡ молѝ, и҆зба́витисѧ и҆скꙋше́нїѧ вра́жїѧ,  пою́щымъ тѧ̀. 
Бг҃оро́диченъ: 
Зако́на и҆спо́лнителѧ родила̀ є҆сѝ, пре́жде вѣ̑къ  гдⷭ҇а всѧ́ческихъ, сн҃а, мꙋ́дрость же и҆ си́лꙋ,  напослѣ́докъ, пречⷭ҇таѧ, преесте́ственнѡ пло́тїю на  ѡ҆бновле́нїе земны̑мъ. тѣ́мъ благоче́стнѡ, дв҃о чⷭ҇таѧ,  бл҃гослове́нъ, и҆зъ тебє̀ ро́ждшемꙋсѧ зове́мъ, бж҃е  ѻ҆тє́цъ на́шихъ. 
И҆́нъ. І҆рмо́съ: 
Спасы́й во ѻ҆гнѝ а҆враа́мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Стремле́нїѧ глагѡ́лъ твои́хъ мꙋ́дрыхъ, мꙋ́чениче,  гони́тель не терпѧ̀ оу҆мерщвлѧ́етъ тѧ̀, и҆ во глꙋбинꙋ̀  морскꙋ́ю помета́етъ, го́рнее хода́тайствꙋѧ тебѣ̀, ꙗ҆́кѡ  недоꙋмѣва́ѧ, црⷭ҇твїе, доблемꙋ́дре, и҆ бжⷭ҇твеннꙋю сла́вꙋ. 
Не поклони́всѧ и҆стꙋка̑ннымъ, колѣ́на же не  поклони́въ і҆́дѡлѡмъ, во ѻ҆́гнь вве́рженъ скорбе́й, въ  пе́щь мꙋчи́тельнꙋю вше́лъ є҆сѝ, ѡ҆роша́емь дх҃омъ,  росода́тельною си́лою, бг҃омꙋ́дре мꙋ́чениче. 
Оу҆мерщвлє́нныѧ и҆ во глꙋбинѣ̀ є҆́ллинскагѡ  безбо́жїѧ пожрє́нныѧ лю́ди, живоно́сными твои́ми словесы̀  и҆звле́клъ є҆сѝ, пѣснопоѧ̀, досточꙋ́дне: препѣ́тый  гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ. (с.  275) 
Бг҃оро́диченъ: 
Бл҃гослове́нъ пло́дъ бл҃гослове́ннагѡ чре́ва  твоегѡ̀, є҆го́же бл҃гословѧ́тъ нбⷭ҇ныѧ си̑лы, и҆ земны́хъ  собо́ри, на́съ и҆зба́вльшаго клѧ́твы дре́внїѧ,  бл҃гослове́ннаѧ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Сле́зъ твои́хъ тече́ньми ѻ҆гнепа̑льныѧ сла̑сти  и҆спепели́лъ є҆сѝ, гее́нскагѡ пла́мене стра́хъ ѿгна́лъ  є҆сѝ, ѻ҆́ч҃е мꙋ́дре, соверше́нною любо́вїю созда́телѧ  твоегѡ̀ сраствори́всѧ стра́хомъ, во всѧ̑ вѣ́ки. 
Ꙗ҆́коже є҆нѡ́хъ къ бг҃ꙋ преста́вльсѧ, ѿ негѡ̀  прїѧ́тъ бы́лъ є҆сѝ, ѻ҆́ч҃е, и҆ съ вы́шними ли̑ки  водворѧ́ѧсѧ пое́ши: всѧ̑ дѣла̀ гдⷭ҇а по́йте, и҆  превозноси́те во всѧ̑ вѣ́ки. 
Ны́нѣ нетлѣ́нныхъ дарѡ́въ наслажда́ѧсѧ, и҆  трисо́лнечныѧ свѣ́тлости и҆сполнѧ́ѧсѧ, блаже́нне, пѣвцы̀  твоѧ̑ страсте́й и҆ тмы̀ моли́твами и҆зба́ви, да досто́йнѡ  хрⷭ҇та̀ славосло́вимъ. 
Бг҃оро́диченъ: 
Клѧ́твꙋ разрѣши́ла є҆сѝ дре́внюю, пречⷭ҇таѧ,  земны́хъ, неизрече́ннымъ сло́вомъ бг҃а заче́нши, воплоще́нна  и҆зъ тебє̀ за милосе́рдїе, пренепоро́чнаѧ влⷣчце. є҆го́же  превозно́симъ во вѣ́ки. 
И҆́нъ. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть. тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Гла́домъ мы́сленнымъ и҆ста́ѧвшыѧ, хлѣ́бомъ слове́съ  твои́хъ оу҆тверди́лъ є҆сѝ, є҆ди́наго чествова́ти гдⷭ҇а  хлѣ́бъ жи́зни на́шеѧ наказа́въ, сла́вне. є҆мꙋ́же всѝ  пои́мъ: гдⷭ҇а воспѣва́йте дѣла̀, и҆ превозноси́те є҆го̀  во всѧ̑ вѣ́ки. (с. 276) 
Попра́въ лю̑таѧ кознодѣ̑йства врага̀ преле́стника  страда́нїемъ твои́мъ, взѧ́лсѧ є҆сѝ на пресла́внꙋю высотꙋ̀,  достосла́вне, и҆ а҆́гг҃льскїѧ дости́глъ є҆сѝ чи́ны,  вопїѧ̀: гдⷭ҇а воспѣва́йте дѣла̀, и҆ превозноси́те є҆го̀  во всѧ̑ вѣ́ки. 
Ѽ стра́нныхъ веще́й соверши́вшихсѧ на тебѣ̀,  лꙋкїа́не терпѣли́вѣйше! нѣ́дро бо морско́е тѣ́ло твоѐ  ст҃о́е на дово́льно прїе́мъ, не вредѝ є҆̀, сꙋ́ши же  предае́тъ цѣ́ло, стрꙋи̑ и҆сцѣле́нїй точа́ще лю́бѧщымъ тѧ̀. 
Бг҃оро́диченъ: 
И҆ ѧ҆зы́комъ, дв҃о, и҆ се́рдцемъ, чⷭ҇тꙋю бцⷣꙋ тѧ̀  проповѣ́даемъ, гдⷭ҇а бо родила̀ є҆сѝ пло́тїю ѡ҆бложе́на,  и҆ во двꙋ̀ є҆стєствꙋ̀ разꙋмѣва́ема: є҆го́же всѧ̑ си̑лы  нбⷭ҇ныѧ славосло́вѧтъ во всѧ̑ вѣ́ки. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю,  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Просвѣще́нъ добро́тою по́стничества, ѻ҆́ч҃е, и҆  ѡ҆дѣ́ѧнъ ри́зою нетлѣ́нїѧ, є҆ѵѳѵ́мїе, и҆ оу҆вѧзе́нъ  вѣнце́мъ дарѡ́въ па́че оу҆ма̀, влⷣцѣ всѣ́хъ предстои́ши  ра́дꙋѧсѧ. 
Въ пребыва̑лища присноживꙋ̑щаѧ всели́лсѧ є҆сѝ,  блаже́нне, и҆дѣ́же а҆пⷭ҇тѡлъ собо́ръ, и҆ мно́жество  мꙋ́чєникъ, прпⷣбныхъ собра́нїе, прⷪ҇ро́кѡвъ ли́цы,  болѣ́зней воздаѧ̑нїѧ ѿ бг҃а прїе́мь досто́йнѡ, бг҃омꙋ́дре  достосла́вне. 
Всесвѣ́телъ, бг҃оглаго́льниче, бы́лъ є҆сѝ,  зарѧ́ми свѣ́та трисл҃нечнагѡ свѣ́тлѡ ѡ҆зарѧ́емь, и҆спросѝ  прегрѣше́нїй разрѣше́нїе, лю́тыхъ и҆збавле́нїе, и҆ ѕлы́хъ  ѿчꙋжде́нїе, всѣ̑мъ любо́вїю къ тебѣ̀ притека́ющымъ. 
Бг҃оро́диченъ: 
Воплоти́всѧ неизрече́ннѡ влⷣка всѣ́хъ и҆зъ тебє̀,  бг҃ороди́тельнице марі́е, соверше́нъ бы́сть чл҃вѣ́къ, и҆  роди́всѧ, ꙗ҆́коже пре́жде рождества̀ дв҃ꙋ сохрани́ тѧ  чи́стꙋ. є҆го́же молѝ, спастѝ ѿ бѣ́дъ дꙋ́шы на́шѧ. (с.  277) 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ, клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Свѣ́титсѧ, мꙋ́дре, свѧще́ннаѧ твоѧ̀ па́мѧть,  зарѧ́ми дх҃а ѻ҆́блакъ страсте́й разгонѧ́щи, просвѣща́ющи  же вѣ́рныхъ собра̑нїѧ, и҆ пожига́ющи де́мѡнскаѧ вѡ́инства:  ю҆́же соверша́ющыѧ ны̀ сохранѧ́й. 
Разрѣши́лсѧ є҆сѝ ѿ тѣле́сныхъ оу҆́зъ,  бл҃же́нне, и҆ къ высотѣ̀ нбⷭ҇нѣй ра́дꙋѧсѧ возлетѣ́лъ  є҆сѝ, и҆ ꙗ҆ви́лсѧ є҆сѝ красе́нъ ꙗ҆́звъ оу҆добре́ньми  бг҃ꙋ творцꙋ̀: є҆мꙋ́же предстои́ши съ мч҃ники веселѧ́сѧ. 
Мч҃никъ на́съ лꙋкїа́нъ совокꙋпѝ, похвали́ти тогѡ̀  стра̑сти дне́сь, и҆ свѣ̑тлыѧ по́двиги, и҆ є҆́же до конца̀  до́блесть, чꙋде́съ же бл҃года́ть ѻ҆би́льнꙋю. сего̀ всѝ  согла́снѡ оу҆блажа́емъ. 
Бг҃оро́диченъ: 
Мꙋ́дрости вмѣсти́лище па́че оу҆ма̀ лꙋ́чшїѧ,  ꙗ҆ви́ласѧ є҆сѝ, ѻ҆трокови́це чⷭ҇таѧ, ѡ҆дꙋшевле́нный  прⷭ҇то́лъ же и҆ две́рь. тѣ́мъ тѧ̀ человѣ́честїи собо́ри и҆  а҆́гг҃льскаѧ сла́вѧтъ вѡ́инства, є҆ди́на всѣ́хъ  преимꙋ́щаѧ. 
Свѣти́ленъ. Подо́бенъ: Жєны̀ оу҆слы́шите: 
Мїрска́гѡ пристра́стїѧ ꙗ҆́кѡ трꙋ́дна и҆збѣ́глъ  є҆сѝ, и҆ неѧде́нїемъ пло́ть оу҆вѧди́лъ є҆сѝ: ѡ҆бнови́въ  же дꙋше́внꙋю крѣ́пость, прпⷣбне, и҆ сла́вою ѡ҆богати́лсѧ  є҆сѝ нбⷭ҇ною, приснопа́мѧтне. тѣ́мъ молѧ́сѧ не преста́й  ѡ҆ на́съ ко гдⷭ҇ꙋ. 
Бг҃оро́диченъ: 
Оу҆жа́сно твоѐ предста́тельство, марі́е  бг҃оꙋкра́шеннаѧ, и҆ стра́шнаѧ твоѧ̀ сла́ва все́й землѝ,  бцⷣе: въ тебѣ́ бо ны́нѣ хва́лимсѧ, и҆ тѧ̀ хода́таицꙋ  и҆мꙋ́ще къ сн҃ꙋ и҆ созда́телю твоемꙋ̀, неꙋсы́пною твое́ю  моли́твою да спасе́мсѧ всѝ. (с. 278) 
На стїхо́внѣ ѻ҆ктѡ́иха. Сла́ва, гла́съ в҃: 
Прпⷣбне ѻ҆́ч҃е, и҆зъ младе́нства добродѣ́тель  прилѣ́жнѡ и҆спра́вивъ, ѻ҆рга́нъ бы́лъ є҆сѝ ст҃а́гѡ дх҃а:  и҆ ѿ тогѡ̀ прїе́мъ чꙋде́съ дѣ́йство, оу҆вѣща́лъ є҆сѝ  человѣ́ки преѡби́дѣти сла̑дкаѧ: ны́нѣ же бжⷭ҇твеннымъ  свѣ́томъ чистѣ́е ѡ҆блиста́емь, просвѣтѝ и҆ на̑ша  помышлє́нїѧ, ѻ҆́ч҃е є҆ѵѳѵ́мїе. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се, пригвожде́на, зрѧ́щи,  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ менѐ, ро́ждшꙋю тѧ̀ є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же  бжⷭ҇твєнныѧ стрⷭ҇ти твоѧ̑ сла́вѧщїи. 


(с. 278) 
Мѣ́сѧца тогѡ́же въ ѕ҃і-й де́нь. 
Ст҃а́гѡ мч҃ника ло́ггїна со́тника, и҆́же при крⷭ҇тѣ̀  гдⷭ҇ни. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Мꙋ́чениче ло́ггїне всехва́льне, ꙳ крове́й  ѡ҆червлє́нїи ꙳ спаси́тельнꙋю себѣ̀ ри́зꙋ ѡ҆багри́лъ є҆сѝ  ꙳ болѣ́зненными страда̑нїи, ꙳ ѡ҆бнажи́въ многоко́зненнаго.  ꙳ и҆ ны́нѣ въ вы́шнѣмъ живе́ши црⷭ҇твїи, ꙳ вѣнце́мъ  неꙋвѧ́днымъ оу҆вѣнча́всѧ, ꙳ ꙗ҆́кѡ побѣди́тель: ꙳ тѣ́мъ  твою̀ сла́внꙋю па́мѧть почита́емъ. 
Мꙋ́чениче ло́ггїне всехва́льне, ꙳ на крⷭ҇тѣ̀ сн҃а  бж҃їѧ оу҆зрѣ́въ ꙳ стра́ждꙋща во́лею, ꙳ и҆ сме́рти  вкꙋша́юща, ꙳ є҆гда̀ и҆ со́лнце ви́дѣлъ є҆сѝ свѣ́тъ  сво́й ѡ҆мрачи́вшее, ꙳ и҆ го́ры (с. 279) трепе́щꙋщыѧ, ꙳  тогда̀ взыва́лъ є҆сѝ і҆ꙋде́йскомꙋ собо́рищꙋ: ꙳ и҆́стиннѡ  сн҃ъ бж҃їй се́й є҆́сть, ꙳ и҆ гдⷭ҇ь и҆ цр҃ь всѣ́хъ. 
Мече́мъ главꙋ̀ твою̀ ѿсѣко́ша є҆вре́йстїи  лю́дїе, пребеззако́нный со́нмъ, ꙳ наро́дъ неблагода́рный, ꙳  въ гноѝ пове́ргше: ꙳ и҆ оу҆́бѡ жена̀ неви́дѧщаѧ прите́кши,  ꙳ и҆ сїю̀ взе́мши свѣ́тъ прїе́млетъ. ꙳ ѽ всебл҃же́нне  ло́ггїне всехва́льне, ꙳ за ны̀ моли́сѧ ко гдⷭ҇ꙋ, ꙳ є҆́же  спасти́сѧ на́мъ. 
Сла́ва, гла́съ ѕ҃. І҆ѡа́нна мона́ха: 
Въ стрⷭ҇ти твое́й, хрⷭ҇тѐ, хра́мъ оу҆зрѣ́въ  разсѣ́дшсѧ ло́ггїнъ стонача́льникъ, сн҃а бж҃їѧ тѧ̀ бы́ти  і҆ꙋде́ємъ проповѣ́даше. тѣ́мъ лю́тїи бжⷭ҇твеннꙋю главꙋ̀  є҆гѡ̀ ѿсѣ́кше мече́мъ, въ гноѝ поверго́ша, жена́ же  сїю̀ ѡ҆брѣ́тши, затворє́нныѧ зѣ̑ницы ѻ҆че́съ свои́хъ  ѿве́рзе. съ не́юже и҆ мы̀ вопїе́мъ тѝ: и҆́же сего̀  вѣнча́вый за тѧ̀ пострада́вша, тогѡ̀ моли́твами и҆ на̑ша  ѻ҆чеса̀ сердє́чнаѧ просвѣтѝ, сла́вити тѧ̀ бг҃а, на  крⷭ҇тѣ̀ пригвожде́ннаго пло́тїю, во є҆́же спастѝ на́съ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
А҆́гнца своего̀, ꙳ а҆́гница нескве́рнаѧ дре́вле, ꙳  и҆ непоро́чнаѧ влⷣчца, ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ вопїѧ́ше: ꙳  ча́до сладча́йшее, ꙳ что̀ зрѣ́нїе сїѐ но́вое и҆  пресла́вное; ꙳ ка́кѡ со́нмъ безблагода́тный ꙳ сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть живота̀  всѧ́ческихъ; ꙳ но воспѣва́ю твоѐ неизрече́нное, ꙳ сло́ве,  снизхожде́нїе. 
На стїхо́внѣ ѻ҆ктѡ́иха. Сла́ва мч҃ника, гла́съ ѕ҃.  І҆ѡа́нна мона́ха: 
При крⷭ҇тѣ̀ предстоѧ̀, и҆ быва̑ющаѧ смотрѧ́ѧ,  распина́ема на дре́вѣ бг҃а и҆ чл҃вѣ́ка ви́дѣвъ, вопїѧ́лъ  є҆сѝ къ немꙋ̀: во црⷭ҇твїи твое́мъ помѧни́ мѧ, гдⷭ҇и.  тѣ́мъ и҆ сп҃съ приглаша́ше тебѣ̀: бл҃же́нъ є҆сѝ,  ло́ггїне, и҆ па́мѧть твоѧ̀ въ ро́дъ и҆ ро́дъ. (с. 280) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное є҆́же ви́жꙋ та́инство, сн҃е мо́й;  ка́кѡ на дре́вѣ оу҆мира́еши пло́тїю повѣ́шенъ, жи́зни  пода́телю; 
Тропа́рь, гла́съ д҃: 
Мꙋ́ченикъ тво́й, гдⷭ҇и, ло́ггїнъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ  канѡ́нъ, є҆гѡ́же краегране́сїе: 
Ло́ггїновꙋ вели́кꙋю воспою̀ сла́вꙋ. І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бжⷭ҇твенными свѣтоли̑тїи, сла́вне, просвѣща́емь,  и҆ со а҆́гг҃льскими чи́нми хрⷭ҇тꙋ̀ бг҃ꙋ предстоѧ̀,  свѣтоно́снꙋю па́мѧть твою̀ соверша́ющыѧ просвѣтѝ. 
Ничто́же тебѐ къ бг҃ꙋ є҆дине́нїѧ, мꙋ́чениче,  разлꙋчѝ, ѿлꙋче́на всѧ́кїѧ плотскі́ѧ сла́сти вѣ́рою: и҆  чи́стѡ жела́нїѧ кра́йнѣйшагѡ наслажда́ешисѧ. 
Слꙋжѧ̀ бг҃ꙋ живо́мꙋ, всемꙋ́дре, оу҆ма̀ чистото́ю,  мє́ртвымъ кꙋмі́рѡмъ, блаже́нне, ника́коже слꙋ́жбы прине́слъ  є҆сѝ. тѣ́мъ къ безконе́чнѣй жи́зни оу҆мерщвле́нъ  преше́лъ є҆сѝ. 
Бг҃оро́диченъ: 
Сло́во ѻ҆́ч҃ее во оу҆тро́бѣ твое́й, сло́вомъ  зачала̀ є҆сѝ, безслове́сїѧ и҆зба́вити земны̑ѧ восхотѣ́въ  благосты́нею, дв҃о мт҃и пречⷭ҇таѧ, бл҃гослове́ннаѧ,  всенепоро́чнаѧ. (с. 281) 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Позна́въ на крⷭ҇тѣ̀ сн҃а бж҃їѧ, и҆́стиннаго гдⷭ҇а,  за ны̀ стра́ждꙋща, въ того̀ вседꙋ́шнѡ вѣ́ровалъ є҆сѝ. 
Землѧ̀ ꙗ҆́коже напоена̀, прїи́мши словє́снаѧ  сѣ́мена, твоѧ̀ дꙋша̀, кла́съ, мꙋ́дре, зрѣ́лъ бжⷭ҇твеннагѡ  благоче́стїѧ возрасти́ла є҆́сть. 
Вѣ́триломъ крⷭ҇та̀ мꙋ́къ стра́стнꙋю преплы́въ  пꙋчи́нꙋ, ти̑хаѧ приста̑нища пости́глъ є҆сѝ, сла́вне,  веселѧ́сѧ. 
Бг҃оро́диченъ: 
Недꙋ́гꙋющꙋю мою̀ дꙋ́шꙋ страсте́й нанесе́ньми,  и҆сцѣлѝ, мт҃и бж҃їѧ пречⷭ҇таѧ, и҆ ко спасе́нїю напра́ви. 
Сѣда́ленъ, гла́съ и҃. Подо́бенъ: Премꙋ́дрости: 
Распина́ема ви́дѣлъ є҆сѝ и҆зба́вителѧ, и҆ тогѡ̀  зарѧ́ми ѡ҆свѣти́всѧ, тмы̀ и҆збѣ́глъ є҆сѝ неразꙋ́мїѧ  глꙋбоча́йшїѧ, и҆ къ бжⷭ҇твенномꙋ ра́зꙋмꙋ себѐ сочета́лъ  є҆сѝ, вѣ́ровавъ, ꙗ҆́кѡ є҆́сть бг҃ъ ви́димый. тѣ́мъ и҆  пострада́въ, ликѡ́мъ причи́слилсѧ є҆сѝ, ло́ггїне  блаже́нне, мч҃ничєскимъ ра́дꙋѧсѧ. съ ни́миже всегда̀,  сла́вне, моли́сѧ хрⷭ҇тꙋ̀ бг҃ꙋ, согрѣше́нїй ѡ҆ставле́нїе  пода́ти, чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ, ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ, согрѣше́нїй ѡ҆ставле́нїе дарова́ти,  воспѣва́ющымъ досто́йнѡ сла́вꙋ твою̀. (с. 282) 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ и҆збавле́нїе,  оу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же  терпи́ши за милосе́рдїе ми́лости. долготерпѣли́ве гдⷭ҇и,  ми́лости бе́здно, и҆ и҆сто́чниче неисчерпа́емый,  оу҆милосе́рдисѧ, и҆ да́рꙋй согрѣше́нїй ѡ҆ставле́нїе,  вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Крѣпча́йшїй стѧжа́въ въ вѣ́рѣ смы́слъ, бл҃же́нне,  некрѣ́пкꙋю пре́лести разрꙋши́лъ є҆сѝ тве́рдость, и҆  ра́дꙋѧсѧ взыва́лъ є҆сѝ: сла́ва си́лѣ твое́й, гдⷭ҇и. 
Возвыше́на и҆ къ дре́вꙋ пригвожде́на безстра́стнаго  зрѧ̀ гдⷭ҇а сла́вы, того̀ и҆сповѣ́далъ є҆сѝ сн҃а бж҃їѧ,  сла́вне, стра́ждꙋща свое́ю во́лею. 
Оу҆вѧда́емꙋ сме́рть сме́ртїю безсме́ртнагѡ  ви́дѣвъ, потща́лсѧ є҆сѝ, ло́ггїне, є҆гѡ̀ ра́ди  оу҆мре́ти, и҆ жи́ти по сме́рти со благосла́внѡ  пострада́вшими. 
Бг҃оро́диченъ: 
Оу҆едини́вшасѧ по ѵ҆поста́си во чре́вѣ твое́мъ, и҆  бы́вша чл҃вѣ́ка, пречⷭ҇таѧ, сло́ва, па́че сло́ва родила̀  є҆сѝ, сꙋгꙋ́ба хотѣ́ньми и҆ дѣ̑йствы ꙗ҆влѧ́емаго. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Землѝ всѧ́кїѧ вои́стиннꙋ бы́въ пришле́цъ, въ  ꙗ҆́звахъ страстоте́рпческихъ оу҆краси́лсѧ є҆сѝ,  ло́ггїне, и҆ на землѝ кро́ткихъ всели́лсѧ є҆сѝ. 
Возмо́глъ є҆сѝ крⷭ҇та̀ си́лою оу҆крѣплѧ́емь,  немощно́е мꙋчи́телей, страстоте́рпче ло́ггїне, побѣди́ти  безꙋ́мїе. (с. 283) 
Поста́вивъ на тве́рдѣмъ ѡ҆снова́нїи се́рдце твоѐ,  всехва́льне, колеба́нїѧ и҆скꙋше́нїй волне́нїемъ неколе́бленъ  пребы́лъ є҆сѝ. 
Бг҃оро́диченъ: 
Є҆ди́нꙋ бг҃а ро́ждшꙋю неискꙋсомꙋ́жнѡ воспои́мъ  дв҃ꙋ, є҆́юже спасе́ни бы́вше, и҆ вѣ́рою оу҆блажи́мъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Го́ры же и҆ зе́млю колеба́вшꙋюсѧ ви́дѣвъ въ стрⷭ҇ти  де́нь, невѣ́рствїемъ стоѧ́нїѧ поколеба́лсѧ є҆сѝ, и҆  вѣ́рою оу҆тверди́лсѧ є҆сѝ, ло́ггїне, стра́ждꙋщагѡ. 
Ра́зꙋмъ и҆́стинный, и҆ соверше́нъ, и҆ смы́сленъ  воспрїѧ́ти возмо́глъ є҆сѝ, ви́дѧ тва́рь и҆змѣнѧ́ющꙋсѧ, и҆  къ бж҃е́ственномꙋ и҆змѣни́лсѧ є҆сѝ, ло́ггїне, позна́нїю. 
Претерпѣ́лъ є҆сѝ лю́тꙋю мꙋ́кꙋ, ра́дꙋѧсѧ, и҆ вы́ю  мечꙋ̀ несомнѣ́нною мы́слїю преклони́лъ є҆сѝ, оу҆сѣка́ѧ  главы̑ врагѡ́въ вѣ́рою. 
Бг҃оро́диченъ: 
И҆зсꙋшѝ, и҆ и҆зъ ко́рене, всенепоро́чнаѧ,  и҆сто́ргни тернѡ́вныѧ по́мыслы се́рдца моегѡ̀, и҆  плодоно́сно сїѐ покажѝ, хода́тайствомъ твои́мъ,  ѻ҆трокови́це всечⷭ҇таѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Ве́селѡ возра́довасѧ цр҃ковь, въ па́мѧти дне́сь  приснопа́мѧтнагѡ страда́льца ло́ггїна, взыва́ющи: ты̀ моѧ̀  держа́ва, хрⷭ҇тѐ, и҆ оу҆твержде́нїе. 
І҆́косъ: 
Не́бо тмо́ю мно́гою ѡ҆мрача́емо, и҆ зе́млю  трѧсꙋ́щꙋсѧ, и҆ ка́менїе разсѣда́ющасѧ, хра́ма же  катапета́смꙋ раздира́ющꙋсѧ на дво́е ви́дѣвъ, въ  бжⷭ҇твеннѣй стрⷭ҇ти хрⷭ҇то́вѣ ло́ггїнъ, бж҃їѧ сн҃а позна̀  стра́ждꙋща свои́мъ бл҃гоꙋтро́бїемъ, безстра́стна же сꙋ́ща  бж҃ество́мъ, и҆ сла́вою, со ѻ҆ц҃е́мъ и҆ дх҃омъ ст҃ы́мъ  содержа́щаго всѐ и҆ ѡ҆б̾е́млюща, (с. 284) ꙗ҆́кѡ бг҃а  и҆́стинна и҆ цр҃ѧ̀. тѣ́мъ ра́достнѡ страда́лецъ зовѧ́ше:  ты̀ моѧ̀ держа́ва, хрⷭ҇тѐ, и҆ оу҆твержде́нїе. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Зако́ннѡ пострада́въ мч҃ниче, мꙋ́жескимъ нра́вомъ  дꙋшѝ, всѧ̑ беззако́ннꙋющихъ посрами́лъ є҆сѝ совѣ́ты, и҆  зако́ннѡ вѣнча́лсѧ є҆сѝ, бл҃гослове́нъ є҆сѝ, вопїѧ̀, въ  хра́мѣ сла́вы твоеѧ̀, гдⷭ҇и. 
Бжⷭ҇твеннаѧ бл҃года́ть, наше́дши моще́мъ твои̑мъ,  всѧ́кꙋ болѣ́знь рѣши́тъ благочести́вѡ приходѧ́щихъ къ  тебѣ̀, блаже́нне, и҆ проповѣ́дающихъ тѧ̀, и҆́стины  непобѣди́маго свидѣ́телѧ. 
Пло́ти оу҆мира́ющїѧ не пощади́лъ є҆сѝ, ло́ггїне,  за хрⷭ҇та̀, жре́ти ѿре́клсѧ є҆сѝ де́мѡнѡмъ, и҆ тебѐ  сама́го бг҃ꙋ же́ртвꙋ непоро́чнꙋ ра́дꙋѧсѧ прине́слъ є҆сѝ,  мече́мъ посѣ́ченъ, досточꙋ́дне. 
Бг҃оро́диченъ: 
Ꙗ҆́кѡ чⷭ҇тꙋю тѧ̀, чⷭ҇тое сло́во ѡ҆брѣ́тъ всели́сѧ,  дв҃о, тобо́ю ѡ҆чи́стити сквє́рны человѣ́кѡвъ и҆зво́ливъ:  бл҃гослове́нъ бо пло́дъ чре́ва твоегѡ̀. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Оу҆спи́въ пре́жде плотска̑ѧ двиза̑нїѧ, сла́вне,  бдѣ́ньми сꙋ́щими ко гдⷭ҇ꙋ, оу҆снꙋ́лъ є҆сѝ сла́дкимъ  сно́мъ, блаже́нне, оу҆мертви́всѧ хрⷭ҇та̀ ра́ди, на дре́вѣ  крⷭ҇тнѣмъ сно́мъ бж҃е́ственнымъ, мє́ртвымъ жи́знь  и҆сточи́вшагѡ. 
Копїе́мъ прободе́на въ ре́бра, бл҃же́ннѣйше, ꙗ҆́кѡ  ви́дѣлъ є҆сѝ, и҆ кро́вь и҆ во́дꙋ и҆сточи́вша, хрⷭ҇та̀  чл҃вѣ́ка за (с. 285) милосе́рдїе бы́вша, и҆ оу҆ѧ́звенъ  бы́лъ є҆сѝ тогѡ̀ сла́дкимъ жела́нїемъ, воспѣва́ѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Погаси́лъ є҆сѝ ѻ҆гни́ще і҆́дѡльское крове́й  тече́ньми, ло́ггїне всемꙋ́дре, и҆ поже́глъ є҆сѝ кꙋмі́ры,  и҆ нетвє́рдаѧ чти̑лища, бжⷭ҇твенною ре́вностїю дꙋ́шꙋ  возпали́въ, и҆ взыва́ѧ: благослови́те, всѧ̑ дѣла̀ гдⷭ҇нѧ,  гдⷭ҇а. 
Ѻ҆́чи сердє́чныѧ просвѣти́въ бжⷭ҇твенными  сїѧ́ньми, ѡ҆мрачи́вшагѡ со́лнца всесвѣ́тлое сїѧ́нїе, мра́къ  оу҆се́рднѡ ѡ҆ста́вилъ є҆сѝ ѕлоче́стїѧ, и҆ ѕвѣзда̀  ꙗ҆ви́лсѧ є҆сѝ, мꙋ́дре, просвѣща́ющаѧ вопїю́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Оу҆сты̀ и҆ ѧ҆зы́комъ и҆ дꙋше́ю проповѣ́даю тѧ̀  бг҃ороди́тельницꙋ, и҆ молю̀ тѧ̀, пречⷭ҇таѧ: се́рдце моѐ  ѡ҆зарѝ свѣ́томъ твои́мъ, и҆ лю́тыѧ мѧ̀ тмы̀ свободѝ,  вопїю́ща: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,  велича́емъ. 
Крѣ́пость моѧ̀ и҆ пѣ́нїе сло́во, и҆́же на крⷭ҇тѣ̀  рꙋ́цѣ распростры́й, мч҃ниче, беззакѡ́ннымъ вопїѧ́лъ є҆сѝ:  тогѡ̀ стрⷭ҇ть всебл҃же́ннꙋю и҆зъѡбразꙋ́ѧ, сме́рть во́лею  прїе́млю. 
Ꙗ҆́кѡ предо́брый страстоте́рпецъ ѡ҆бда́рствованъ  стрⷭ҇тьмѝ бжⷭ҇твенными, ве́сь краснѣ́йшъ ꙗ҆ви́лсѧ є҆сѝ,  и҆ кра́сномꙋ сло́вꙋ предстои́ши, воздаѧ̑нїѧ болѣ́зней  твои́хъ богатѣ́йше воспрїе́млѧ. 
Тѧ̀ сїѧ́нїемъ стрⷭ҇те́й сл҃нце незаходи́мое  ꙗ҆́вльшасѧ, и҆ зарѧ́ми и҆сцѣле́нїй вселе́ннꙋю всю̀  просвѣти́вшаго, и҆ мра́къ разгна́вша неразꙋ́мїѧ,  оу҆блажа́емъ. 
Взѧ́лсѧ є҆сѝ ко ѻ҆би́телемъ вѣ̑чнымъ, и҆ ликѡ́мъ  (с. 286) сочи́слилсѧ є҆сѝ всѣ́хъ ст҃ы́хъ мч҃никѡвъ: съ  ни́миже, мꙋ́чениче ло́ггїне, на́съ помина́й, благоче́стнѡ  па́мѧть твою̀ пра́зднꙋющихъ, всебл҃же́нне. 
Бг҃оро́диченъ: 
Свѣ́та невече́рнѧгѡ ꙗ҆ви́ласѧ є҆сѝ жили́ще,  бцⷣе, и҆́мже во тмѣ̀ сꙋ́щїи и҆ сѣ́ни грѣха̀ свѣ́тъ  оу҆зрѣ́ша: тѣ́мъ и҆ моѧ̑ просвѣтѝ сердє́чнаѧ  чꙋ̑вствїѧ. 
Свѣти́ленъ: 
На крⷭ҇тѣ̀ ви́сѧща ꙗ҆́кѡ оу҆зрѣ́лъ є҆сѝ, всѧ̑  содержа́щаго ма́нїемъ, и҆ совѣ́томъ неизрече́ннымъ,  оу҆диви́лсѧ є҆сѝ чꙋдесѝ, и҆ сн҃а нарица́лъ є҆сѝ бг҃а  нбⷭ҇наго: є҆гѡ́же сла́вы досто́йнѡ по подо́бїю и҆́стиннѡ  прича́стникъ бы́лъ є҆сѝ. 
Бг҃оро́диченъ: 
Да сла́влю, пречⷭ҇таѧ, твою̀ нера́тнꙋю бл҃года́ть,  мно́гими прегрѣше́ньми впа́дшїйсѧ безꙋ́мнѡ: пости́гни  ско́ростїю твое́ю, и҆ твое́ю мѧ̀ крѣ́постїю и҆схитѝ  грѣхопаде́нїй. ꙗ҆́кѡ спаса́еши, ꙗ҆̀же хо́щеши, ѿ  всѧ́ческихъ скорбе́й, си́лою твое́ю непобори́мою. 
На лїтꙋргі́и: Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ: А҆пⷭ҇лъ къ тїмоѳе́ю, зача́ло сч҃в.  А҆ллилꙋ́їа, гла́съ д҃. Сті́хъ: Пра́ведникъ ꙗ҆́кѡ  фі́нїѯъ: Є҆ѵⷢ҇лїе матѳе́а, зача́ло рг҃і. Прича́стенъ:  Въ па́мѧть вѣ́чнꙋю: 


(с. 287) 
Мѣ́сѧца тогѡ́же въ з҃і-й де́нь. 
Ст҃а́гѡ прⷪ҇ро́ка ѡ҆сі́и: 
И҆ прпⷣбномꙋ́ченика а҆ндре́а кри́тскагѡ. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мч҃ницы: 
Дх҃ъ ст҃ы́й, ꙳ ѿ ѻ҆ц҃а̀ и҆сходѧ́щїй, ꙳ твои́мъ  ѧ҆зы́комъ ѡ҆предѣлѝ, ꙳ хрⷭ҇то́во хотѧ́щее ꙳ въ послѣ̑днѧѧ  лѣ̑та прише́ствїе бы́ти, ꙳ на ѡ҆бновле́нїе тва́ри. ꙳ и҆  ны́нѣ сбытїѐ ꙳ ви́дѧще прорече́нныхъ, ꙳ твою̀, прⷪ҇ро́че,  па́мѧть почита́емъ. 
Во́лею блꙋдѧ́щее пре́жде, ꙳ ѿ тебє̀,  чл҃вѣколю́бче, ꙳ є҆стество̀ на́ше ѡ҆брꙋчи́въ, ꙳  ѡ҆скверне́нїѧ и҆зба́вилъ є҆сѝ сїѐ, ꙳ тебѣ̀ самомꙋ̀  соедине́нїемъ ꙳ совокꙋпи́въ па́че оу҆ма̀ неразлꙋ́чнѡ. ꙳ и҆  сегѡ̀ ѻ҆́бразъ прⷪ҇ро́къ тво́й бы́въ, ꙳ пре́жде блꙋдни́цы ꙳  цѣломꙋ́дреннѡ ввожда́ше. 
Прⷪ҇ро́че бг҃оглаго́ливе, ꙳ твоѧ̑ глагѡ́ланїѧ ны́нѣ  ви́дѧ ꙳ и҆спо́лнены бл҃года́тїю, ꙳ и҆ предстоѧ̀ бг҃ꙋ  всѣ́хъ, ꙳ ѡ҆ всѣ́хъ моли́сѧ, ꙳ соверша́ющихъ вѣ́рою  па́мѧть твою̀, ꙳ си̑мъ и҆спроша́ѧ ꙳ грѣхѡ́въ проще́нїе, ꙳  и҆ ми́ръ и҆ ве́лїю ми́лость. 
И҆́ны стїхи̑ры прпⷣбнагѡ, гла́съ д҃. Подо́бенъ:  Ꙗ҆́кѡ до́блѧ: 
Прилѣпи́всѧ ѿ ю҆́ности ꙳ гдⷭ҇ꙋ, блаже́нне, ꙳  да́же до конца̀ тече́нїе соверши́лъ є҆сѝ: ꙳ крⷭ҇то́мъ бо  воѡрꙋжи́всѧ, ꙳ рꙋ́цѣ на ра́ло возложи́лъ є҆сѝ ꙳  за́повѣдей гдⷭ҇нихъ, ꙗ҆́коже є҆́сть пи́сано. ꙳ є҆го́же  молѝ, ѿ тлѝ и҆ бѣ́дъ и҆зба́витисѧ, ꙳ вѣ́рою творѧ́щымъ  ꙳ всечестнꙋ́ю па́мѧть твою̀. 
Ка́мень и҆ны́й прече́стенъ ꙳ бы́лъ є҆сѝ вѣ́рою, ꙳  не прїе́мъ крꙋше́нїѧ: ꙳ и҆́бо бїе́мь и҆ на землѝ валѧ́ѧсѧ,  ꙳ вѣ́ры, сла́вне, ꙳ оу҆гла́дилъ є҆сѝ пꙋ́ть, ꙳  благонастꙋ́пенъ положи́въ: ꙳ и҆ (с. 288) возрази́лъ є҆сѝ  мнѣ̑нїѧ, ѻ҆́ч҃е, ꙳ кѡнстанті́новꙋ ѕлꙋ́ю сла́вꙋ, ꙳ ꙗ҆́коже  гнило́е ѡ҆снова́нїе. 
А҆пⷭ҇лѡвъ догма̑ты ꙳ воспита́нъ, блаже́нне, ꙳ и҆  ѻ҆тцє́въ бжⷭ҇твенныхъ оу҆че́ньми, ꙳ вопло́щшагѡсѧ  почествова́лъ є҆сѝ бг҃а зри́мое, ꙳ въ зна́менїихъ  свѧще́нныхъ ꙳ и҆ честны́хъ и҆з̾ѡбраже́нїихъ: ꙳ тѣ́мже,  сла́вне, за сїѧ̑ пострада́въ, ꙳ благоче́стїѧ показа́лсѧ  є҆сѝ оу҆чи́тель, ꙳ и҆ мꙋ́ченикѡвъ оу҆добре́нїе. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Ꙗ҆́же бг҃а невмѣсти́маго ꙳ во чре́вѣ твое́мъ  вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, ꙳ и҆ на́ше  смѣше́нїе и҆зъ тебє̀ прїи́мша, ꙳ и҆ ѡ҆божи́вша ꙗ҆́вѣ, ꙳  не пре́зри менѐ, всечⷭ҇таѧ, ꙳ ны́нѣ скорбѧ́ща: ꙳ но  оу҆ще́дри ско́рѡ, ꙳ и҆ разли́чныѧ вражды́ же и҆ вре́да  лꙋка́вагѡ свободѝ. 
Крⷭ҇тобг҃оро́диченъ. Подо́бенъ: то́йже: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Тропа́рь, гла́съ д҃: 
По́стнически предподвиза́всѧ на горѣ̀, оу҆́мнаѧ  врагѡ́въ ѡ҆полчє́нїѧ всеѻрꙋ́жїемъ крⷭ҇та̀ погꙋби́лъ  є҆сѝ, всебл҃же́нне. па́ки же ко страда́льчествꙋ мꙋ́жески  ѡ҆бле́клсѧ є҆сѝ, оу҆би́въ копрѡнѵ́ма мече́мъ вѣ́ры: и҆  ѻ҆бои́хъ ра́ди вѣнча́лсѧ є҆сѝ ѿ бг҃а,  прпⷣбномꙋ́чениче а҆ндре́е приснопа́мѧтне. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени є҆ди́нъ канѡ́нъ ѻ҆ктѡ́иха: и҆ ст҃ы́хъ  два̀. 
Прⷪ҇ро́ка канѡ́нъ, є҆гѡ́же краегране́сїе: 
Ѡ҆сі́єва пою̀ бг҃одꙋхновє́ннаѧ словеса̀.  Ѳеофа́ново. 
Гла́съ а҃. Пѣ́снь а҃. І҆рмо́съ: 
Помо́гшемꙋ бг҃ꙋ во є҆гѵ́птѣ мѡѷсе́ови, и҆ тѣ́мъ  фараѡ́на со (с. 289) всево́инствомъ погрꙋзи́вшемꙋ,  побѣ́днꙋю пѣ́снь пои́мъ: ꙗ҆́кѡ просла́висѧ. 
Ꙗ҆́кѡ бг҃оглаго́льникъ вои́стиннꙋ, ꙗ҆́кѡ  прⷪ҇ро́къ, ѡ҆сі́е, жизнода́телю предстоѧ̀, прилѣ́жнѡ  моли́сѧ, и҆зба́вити и҆скꙋше́нїй вѣ́рнѡ восхвалѧ́ющыѧ тѧ̀. 
Твоеѧ̀ дꙋшѝ ви́дительное ѡ҆чи́стивъ ѿ скве́рнъ,  сподо́билсѧ є҆сѝ прозира́ти свѣ́тлѡ бꙋ̑дꙋщаѧ: и҆  предглаго́лати нело́жнѡ, сла́вне, сбыва̑ющаѧсѧ. 
Прозрѣ́нїѧ и҆сто́чникъ, мꙋ́дрость бж҃їѧ,  бг҃овѣща́ннаго ѡ҆сі́ю, прⷪ҇ро́чества показа̀ рѣкꙋ̀  неѡскꙋ́днꙋ, кипѧ́щꙋ бжⷭ҇твєннаѧ оу҆чє́нїѧ. 
Бг҃оро́диченъ: 
Ꙗ҆́вльшагосѧ хрⷭ҇та̀ ѿ дв҃ы на́съ ра́ди, ѿ  є҆гѵ́пта ꙗ҆вле́ннѡ ѻ҆ц҃ъ призва̀, ꙗ҆́коже проречѐ  ѡ҆сі́а дре́вле бг҃ови́дительнѣйшїй. 
И҆́нъ канѡ́нъ прпⷣбнагѡ, є҆гѡ́же краегране́сїе: 
Мꙋ́жества пою̀ тезоимени́тагѡ любо́вїю.  І҆ѡ́сифъ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Мꙋ́жески стра̑сти плотскі̑ѧ, ѻ҆́ч҃е, порабо́тивъ,  по́мысломъ мꙋ́жества ꙗ҆́кѡ тезоимени́тъ, мꙋчи́телей  сꙋровство̀ пора́товалъ є҆сѝ, и҆ зако́ннѡ пострада́лъ  є҆сѝ. тѣ́мъ тѧ̀ согла́снѡ вѣ́рою соше́дшесѧ  оу҆блажа́емъ. 
Мы́сленнѡ ꙗ҆́кѡ оу҆́гль разже́гсѧ теплото́ю  бжⷭ҇твеннагѡ дх҃а, ле́дъ страсте́й раста́илъ є҆сѝ, потѡ́ки  же кро́вными ѻ҆́гнь погаси́лъ є҆сѝ ѕлоче́стїѧ чꙋ́ждїй,  велича́йше а҆ндре́е и҆сповѣ́дниче бг҃облаже́нне. 
Свѧза́всѧ любо́вїю хрⷭ҇та̀, ѻ҆́ч҃е, ѿ ю҆́ности  крⷭ҇тъ тво́й воспрїи́мъ ра́дꙋѧсѧ, томꙋ̀ послѣ́довалъ  є҆сѝ, ѿре́ксѧ себє̀ (с. 290) сама́гѡ по́стничествомъ,  и҆ и҆сповѣ́данїемъ, и҆ соверше́ннѣйшимъ страда́нїемъ. 
Бг҃оро́диченъ: 
Оу҆ны́нїѧ сно́мъ дꙋ́шꙋ всегда̀ ѡ҆тѧгчева́ѧ, къ  твоемꙋ̀, дв҃о мт҃и пречⷭ҇таѧ, притека́ю застꙋпле́нїю: къ  бо́дрости покаѧ́нїѧ воздви́гни, вѣ́чнꙋющагѡ тогда̀  и҆збавлѧ́ющи мѧ̀ мꙋче́нїѧ. 
Пѣ́снь г҃. І҆рмо́съ: 
Оу҆твердѝ менѐ, хрⷭ҇тѐ, на недви́жимомъ ка́мени  за́повѣдей твои́хъ, и҆ просвѣти́ мѧ свѣ́томъ лица̀  твоегѡ̀: нѣ́сть бо свѧ́тъ па́че тебє̀, чл҃вѣколю́бче. 
Оу҆че́нїемъ бг҃олѣ́пнымъ наꙋче́нъ бж҃їѧ  и҆з̾ѧвле́нїѧ, ꙗ҆зы́кѡвъ зва́нїе ꙗ҆́вѣ провозгласи́лъ  є҆сѝ, прⷪ҇ро́че, дх҃омъ ст҃ы́мъ воѡбража́емь. 
Бꙋ̑дꙋщаѧ предзрѣ́ти ꙗ҆́кѡ настоѧ̑щаѧ, бг҃омꙋ́дре,  сподо́билсѧ є҆сѝ, і҆ꙋде́йское ꙗ҆́снѡ ѿпаде́нїе  возвѣща́ѧ, и҆ зако́нныхъ потребле́нїе. 
И҆зба́витисѧ і҆и҃лю, ни бра́нїю, ни лꙋ́комъ, ни  всеѻрꙋ́жїемъ, но въ гдⷭ҇ѣ бз҃ѣ вседержи́тели, проре́клъ  є҆сѝ, воплоще́нїе сло́ва зна́менꙋѧ на́мъ. 
Бг҃оро́диченъ: 
Ра́дꙋйсѧ, дв҃о чⷭ҇тна́ѧ, заче́ншаѧ сло́во  воплоще́ное, свое́ю ны̀ и҆зба́вльшаго ѿ ле́сти кро́вїю  ст҃о́ю и҆ тѣ́ломъ. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  моѝ, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Оу҆тверди́въ ра́зꙋма твоегѡ̀ стѡпы̀, ѻ҆́ч҃е, на  ка́мени любвѐ хрⷭ҇то́вы, ѿню́дъ дохновє́нїи не  поколеба́лсѧ є҆сѝ проти́вными, вопїѧ̀ творцꙋ̀ твоемꙋ̀: ты̀  є҆сѝ бг҃ъ на́шъ, и҆ нѣ́сть пра́веденъ па́че тебє̀,  гдⷭ҇и. 
И҆сцѣлє́нїѧ и҆ пре́жде конца̀ и҆ по концѣ̀  и҆сточа́ѧ, помоществꙋ́еши сꙋ́щымъ въ не́мощехъ, и҆ дꙋ́хи  нечи̑стыѧ (с. 291) ѿго́ниши, а҆ндре́е, прпⷣбне, вопїѧ̀  созда́телю твоемꙋ̀: ты̀ є҆сѝ бг҃ъ на́шъ, и҆ нѣ́сть  пра́веденъ па́че тебє̀, гдⷭ҇и. 
По́стничества слеза́ми ѡ҆мове́нъ, кро́вїю  мч҃ническою оу҆добри́лсѧ є҆сѝ, и҆ ве́сь краснѣ́йшъ  показа́всѧ, вопїѧ̀, восте́клъ є҆сѝ къ жела́емомꙋ: ты̀  є҆сѝ бг҃ъ на́шъ, и҆ нѣ́сть пра́веденъ па́че тебє̀,  гдⷭ҇и. 
Бг҃оро́диченъ: 
Пло́ти подо́бїемъ бы́вшаго, ѻ҆ц҃ꙋ̀ є҆диносꙋ́щна  бг҃а сло́во родила̀ є҆сѝ, всенепоро́чнаѧ, па́че  є҆стества̀ дв҃а пребы́вши и҆ по ржⷭ҇твѣ̀. сегѡ̀ ра́ди  вѣ́рою тѧ̀ оу҆блажа́емъ. 
Конда́къ, гла́съ г҃. Подо́бенъ: Дв҃а дне́сь: 
Пра́зднꙋетъ дне́сь ца́рствꙋющїй гра́дъ пра́здникъ  пресвѣ́тлый свѣтоно́сныѧ твоеѧ̀ па́мѧти, всѧ́кїй призыва́ѧ  гра́дъ и҆ странꙋ̀: ра́дꙋетсѧ бо, ꙗ҆́кѡ и҆мѣ́ѧ сокро́вище  ве́лїе, многострада́льное твоѐ тѣ́ло, а҆ндре́е мꙋ́чениче,  правосла́вїѧ свѣти́льниче. 
Та́же сѣда́ленъ, гла́съ и҃. Подо́бенъ:  Премꙋ́дрости: 
Чи́сто се́рдце ѿ страсте́й, прⷪ҇ро́че, стѧжа́въ,  ꙗ҆́кѡ и҆́стиннѡ ѻ҆рга́нъ бы́лъ є҆сѝ сли́чный дх҃а, ѿ  негѡ̀ бога́тнѡ, мꙋ́дре, просвѣща́емь, и҆ бꙋ́дꙋщихъ всѣ́хъ  зна́нїе прїи́мъ. тѣ́мъ соше́дшесѧ свѧтꙋ́ю твою̀ па́мѧть  вѣ́рнѡ соверша́емъ. сп҃са сла́вѧще, ѡ҆сі́е приснопа́мѧтне:  молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть твою̀. 
Сла́ва, прпⷣбнагѡ, гла́съ д҃. Подо́бенъ:  Вознесы́йсѧ: 
Въ постѣ̀ ди́внаго и҆ страда́нїи восхва́лимъ,  вѣ́рнїи, по до́лгꙋ, ꙗ҆́кѡ благоче́стїѧ проповѣ́дника, и҆  побо́рника крѣ́пкаго: се́й бо безъ стра́ха гноеиме́нномꙋ  противлѧ́ѧсѧ, чествова́тисѧ проповѣ́да хрⷭ҇то́вꙋ ѻ҆́бразꙋ,  ꙗ҆́кѡ по́стникѡвъ всѣ́хъ оу҆добре́нїе, и҆ мꙋ́ченикѡвъ  мꙋ́жества подо́бїе. 
И҆ ны́нѣ, бг҃оро́диченъ: 
И҆́же на прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ (с. 292) ѻ҆́ч҃ихъ водворѧ́ѧсѧ, ꙗ҆́кѡ на  прⷭ҇то́лѣ ст҃ѣ́мъ сѣди́тъ свое́мъ, влⷣчце, въ нѣ́дрѣхъ  твои́хъ: вопло́щсѧ бо бг҃ъ вои́стиннꙋ, воцр҃и́сѧ надъ  всѣ́ми ꙗ҆зы́ки, и҆ разꙋ́мнѡ ны́нѣ пои́мъ є҆мꙋ̀: є҆го́же  оу҆молѝ спасти́сѧ рабѡ́мъ твои̑мъ. 
Крⷭ҇тобг҃оро́диченъ: 
И҆зъ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Разꙋмѣ́хъ, всеси́льне, твоѐ смотре́нїе, и҆ со  стра́хомъ просла́вихъ тѧ̀, сп҃се. 
Ѡ҆сі́е, бг҃ови́днѣйшее ѻ҆́ко цр҃ко́вное, бѣ́дъ  и҆зба́ви хва́лѧщыѧ тѧ̀. 
Свѣтлѣ́йшее и҆ твердѣ́йшее дх҃а прїѧ́телище,  моли́сѧ спастѝ воспѣва́ющыѧ тѧ̀. 
Сꙋдїѝ ты̀ всѣ́хъ предстоѧ̀, ꙗ҆́кѡ бжⷭ҇твенъ  прⷪ҇ро́къ, страсте́й мѧ̀ и҆зба́ви моли́твами твои́ми. 
Бг҃оро́диченъ: 
Превозшла̀ є҆сѝ, приснодв҃о, а҆́гг҃льскїѧ чи́ны,  творца̀ си́хъ чревоноси́вши. 
И҆́нъ. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Послꙋшли́въ бы́въ хрⷭ҇то́выхъ за́повѣдей, тогѡ̀  подо́бїю, ѻ҆́ч҃е, че́стнѡ поклонѧ́лсѧ є҆сѝ. тѣ́мъ  пребеззако́нный тѧ̀ многоѻбра́зными ра́нами оу҆мертвѝ. 
Мѷродохнове́нъ добродѣ́телей благово́нїемъ бы́въ,  во гро́бѣ лежа̀ благово́нствиши ли́ца призыва́ющихъ тѧ̀,  несомнѣ́ннымъ се́рдцемъ, ѻ҆́ч҃е прпⷣбне. (с. 293) 
Недꙋ́говавша мамѡ́на всеѕлѣ́йшаго, прпⷣбне,  ѡ҆каѧ́ннѡ є҆́ресїю, со дерзнове́нїемъ ѡ҆бличи́лъ є҆сѝ,  побо́рникъ бы́въ правосла́вныхъ, а҆ндре́е досточꙋ́дне. 
Бг҃оро́диченъ: 
Ꙗ҆́кѡ благопло́днаѧ возрасти́ла є҆сѝ бл҃года́тный  кла́съ, пита́ющїй всѧ̑ правосла́внѡ почита́ющыѧ тѧ̀, влⷣчце  всепѣ́таѧ, и҆ и҆зъ тебє̀ вопло́щшагосѧ сло́ва, всечⷭ҇таѧ. 
Пѣ́снь є҃. І҆рмо́съ: 
Ѿ но́щи оу҆́тренююще, воспѣва́емъ тѧ̀, хрⷭ҇тѐ  бж҃е, ѡ҆бнища́вшаго на́съ ра́ди, и҆ крⷭ҇тъ и҆ сме́ртїю  пло́тїю претерпѣ́вшаго. 
Ми́лостивнѡ дви́жимь, наꙋчи́лъ є҆сѝ на́съ бж҃їю  долготерпѣ́нїю, благоꙋтро́бїю же и҆ бл҃гости, є҆́юже всѧ̑  щади́тъ, прⷪ҇ро́че бг҃оглаго́ливе. 
Оу҆мертви́въ сме́рть воста̀ хрⷭ҇то́съ, ꙗ҆́коже  мꙋ́дрое твоѐ прорече́нїе, бг҃огла́се, провозвѣстѝ, и҆  жи́знь сꙋ́щымъ во а҆́дѣ дꙋша́мъ дарова̀. 
Ѿ глꙋбины̀ мѧ̀ грѣхо́вныѧ, прⷪ҇ро́че ѡ҆сі́е,  твои́ми моли́твами и҆схи́ти, дерзнове́нїе беззазо́рное ко  хрⷭ҇тꙋ̀ и҆мѣ́ѧ, бг҃омꙋ́дре пребога́те. 
Бг҃оро́диченъ: 
Всѣ́хъ гдⷭ҇ь, и҆ всѣ́хъ цр҃ь, ѻ҆ц҃ꙋ̀  собезнача́льный, подъ лѣ́томъ и҆зъ тебє̀ бы́сть, бцⷣе  дв҃о, и҆ пло́ть показа́сѧ. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Ѡ҆мраче́нїе возненави́дѣвъ, ѻ҆́ч҃е, грѣха̀, ве́сь  блиста́нїемъ безстра́стїѧ свѣ́тъ ꙗ҆ви́лсѧ є҆сѝ: и҆  просвѣща́еши вѣ̑рныѧ приходѧ́щыѧ бжⷭ҇твенномꙋ твоемꙋ̀  гро́бꙋ, цѣле́нїй зарѧ́ми, бж҃їею благода́тїю. 
Ве́сь бж҃їе прїѧ́телище ꙗ҆ви́лсѧ є҆сѝ, до́брѣ  пожи́въ, и҆ доблемꙋ́дреннѡ пострада́въ, ѻ҆́ч҃е: и҆ ны́нѣ  во гро́бѣ (с. 294) лежа̀ пребыва́еши цѣ́лъ, блаже́нне, и҆  неразрꙋши́мь, всѣ́хъ вѣ́рныхъ разрѣша́ѧ стра̑сти. 
Ю҆́ношески до́блествовавъ, всебл҃же́нне, на де́мѡны,  и҆ на человѣ́ки є҆реті́чествꙋющыѧ, вѣ́чнꙋющагѡ  сподо́билсѧ є҆сѝ благосла́вїѧ, и҆ вѣнцє́въ, а҆ндре́е  прпⷣбне: тѣ́мъ вѣ́рнїи тѧ̀ при́снѡ оу҆блажа́емъ. 
Бг҃оро́диченъ: 
Но́сиши хрⷭ҇та̀ на ѡ҆б̾ѧ́тїѧхъ неизрече́ннѡ  роди́вши, ѡ҆б̾е́млющаго ѕло́бѣ прекло́ншыѧсѧ, и҆ лꙋка́вомꙋ  ѡ҆каѧ́ннѡ порабощє́нныѧ, ѻ҆трокови́це всенепоро́чнаѧ:  тѣ́мъ тѧ̀ вѣ́рнїи при́снѡ оу҆блажа́емъ. 
Пѣ́снь ѕ҃. І҆рмо́съ: 
Прⷪ҇ро́ка спа́слъ є҆сѝ ѿ ки́та, чл҃вѣколю́бче,  и҆ менѐ и҆зъ глꙋбины̀ прегрѣше́нїй возведѝ, молю́сѧ. 
Провозглаша́ѧ бꙋ̑дꙋщаѧ, ѡ҆сі́е всебл҃же́нне, є҆́же  къ человѣ́кѡмъ сло́ва возвѣсти́лъ є҆сѝ соше́ствїе. 
Оу҆мерщвлє́нныѧ грѣха́ми, жи́знь безсме́ртнаѧ,  ѿ а҆́довыхъ предѣ̑лъ, ꙗ҆́коже проре́клъ є҆сѝ,  возведѐ. 
Зако́нныхъ ѿѧ́тїе, і҆ꙋде́євъ ѿпаде́нїе, и҆  ꙗ҆зы́кѡвъ введе́нїе, прⷪ҇ро́че, ꙗ҆ви́лъ є҆сѝ. 
Бг҃оро́диченъ: 
И҆зъ чре́ва твоегѡ̀ возсїѧ̀ бг҃ъ сло́во,  всенепоро́чнаѧ, пло́тїю на́съ ра́ди неизрече́ннѡ ѡ҆бло́жсѧ  ꙗ҆́кѡ бл҃гоꙋтро́бенъ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Въ темни́цꙋ тѧ̀ беззако́нный вве́рже, влⷣкою,  а҆ндре́е, сохранѧ́ема, и҆ тогѡ̀ соблюда́юща непремѣ́ннѡ  бжⷭ҇твенное хотѣ́нїе. 
Растерза́емо тѣ́ло небре́глъ є҆сѝ, и҆  раздроблѧ́емо ра́нами, бл҃же́нне: но ꙗ҆́коже и҆но́мꙋ  стра́ждꙋщꙋ терпѣ́лъ є҆сѝ, бжⷭ҇твеннѡ оу҆крѣплѧ́емь. 
Ꙗ҆́кѡ многоцѣ́нное бога́тство кры́емое, ѻ҆́ч҃е,  (с. 295) ꙗ҆влѧ́ешисѧ, предлежа̀ лицє́мъ благочести́выхъ,  и҆ чꙋдесы̀ всѧ̑ ѡ҆богаща́еши почита́ющыѧ тѧ̀. 
Бг҃оро́диченъ: 
Разꙋ́мный тѧ̀ свѣ́щникъ прозрѧ́ше дре́вле  прⷪ҇ро́къ, бжⷭ҇твеннꙋю свѣщꙋ̀ хрⷭ҇та̀, чⷭ҇таѧ, носѧ́щꙋ,  и҆́мже всѝ мы̀ просвѣти́хомсѧ. 
Конда́къ, гла́съ и҃. Подо́бенъ: Взбра́нной: 
Мꙋ́жества тезоимени́томꙋ благодаре́нїе, ꙗ҆́кѡ  бл҃гоче́стїѧ тайноглаго́льникꙋ, похва̑льнаѧ воззове́мъ, ѿ  любвѐ тебѣ̀, бг҃обл҃же́нне: но ꙗ҆́кѡ и҆мѣ́ѧ дерзнове́нїе  ко гдⷭ҇ꙋ, ѿ всѧ́кихъ лю́тыхъ ны̀ спасѝ, да пое́мъ:  ра́дꙋйсѧ, ѻ҆́ч҃е приснопа́мѧтне. 
І҆́косъ: 
А҆́гг҃лъ и҆́стины ѿ кри́та ꙗ҆ви́лсѧ є҆сѝ,  ѡ҆бличи́въ ѕлочє́стїѧ, ѻ҆́ч҃е, и҆ съ бг҃осло́внымъ  гла́сомъ ра́нима тѧ̀ зрѧ̀, всемꙋ́дре, оу҆жаса́юсѧ стра́сти,  зовѧ̀ и҆ вопїѧ́ ти сицева̑ѧ: ра́дꙋйсѧ, бж҃їй крѣ́пкїй  ѻ҆рꙋ́жниче. ра́дꙋйсѧ, гдⷭ҇ень вѣ́рный оу҆го́дниче.  ра́дꙋйсѧ, хꙋ́льныхъ врагѡ́въ сопротивобо́рниче. ра́дꙋйсѧ,  ѕлоглаго́ливыхъ человѣ́кѡвъ ѡ҆бꙋзда́нїе. ра́дꙋйсѧ, ꙗ҆́кѡ  пострада́лъ є҆сѝ за ѻ҆́бразъ хрⷭ҇то́въ. ра́дꙋйсѧ, ꙗ҆́кѡ  восхласти́лъ є҆сѝ сла̑сти плотскі̑ѧ. ра́дꙋйсѧ, ꙗ҆́кѡ  поще́нїемъ нача̑ла тмы̀ побѣди́лъ є҆сѝ. ра́дꙋйсѧ, ꙗ҆́кѡ  страда́нїемъ кѵпрѡнѵ́мꙋ сопроти́вилсѧ є҆сѝ. ра́дꙋйсѧ,  и҆сто́чниче чꙋде́съ приснотекꙋ́щїй. ра́дꙋйсѧ, зе́млю  оу҆ѧсни́вый страда́ньми твои́ми. ра́дꙋйсѧ, вѣ́рныхъ  жили́ще, ѻ҆́ч҃е. ра́дꙋйсѧ, на́шъ предста́телю и҆  и҆зба́вителю. ра́дꙋйсѧ, ѻ҆́ч҃е приснопа́мѧтне. 
Пѣ́снь з҃. І҆рмо́съ:  
А҆враа́мстїи ѻ҆́троцы въ пещѝ трⷪ҇цꙋ  проѡбрази́вше, ѻ҆́гненный пла́мень на ро́сꙋ преложи́ша, и҆  пою́ще вопїѧ́хꙋ: бл҃гослове́нъ є҆сѝ бж҃е ѻ҆тє́цъ  на́шихъ. 
Па́че є҆стества̀ просвѣще́нїемъ, ѡ҆сі́е, оу҆́мъ  просвѣти́въ тво́й, бꙋ́дꙋщихъ, бл҃же́нне, зна́нїемъ  ѡ҆богати́лсѧ є҆сѝ, влⷣцѣ зовы́й: бл҃гослове́нъ є҆сѝ  бж҃е ѻ҆тє́цъ на́шихъ. (с. 296) 
Ты̀ въ рꙋка́хъ прⷪ҇ро́кѡвъ оу҆подо́бивсѧ,  оу҆мно́жилъ є҆сѝ, безсме́ртне, видѣ̑нїѧ, сп҃се,  разли́чнѡ ѡ҆бразꙋ́емь тебѣ̀ вѣ́рнѡ вопїю́щымъ:  бл҃гослове́нъ є҆сѝ бж҃е ѻ҆тє́цъ на́шихъ. 
І҆и҃левъ ты̀ и҆сто́чникъ, спасе́нїѧ пролива́ющїй  во́ды, рѣкꙋ̀ ми́рнꙋю хрⷭ҇та̀ проповѣ́даѧ, ѡ҆сі́е, є҆мꙋ́же  вопїе́мъ: бл҃гослове́нъ є҆сѝ бж҃е ѻ҆тє́цъ на́шихъ. 
Бг҃оро́диченъ: 
И҆зъ безнача́льнагѡ ѻ҆ц҃а̀ возсїѧ́въ, и҆зъ тебє̀  воплоти́сѧ, бг҃ома́ти ѻ҆трокови́це, за ми́лость  неизрече́ннꙋю, є҆мꙋ́же пою́ще, вопїе́мъ: бл҃гослове́нъ  є҆сѝ бж҃е ѻ҆тє́цъ на́шихъ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Возвыша́ємаѧ волнє́нїѧ лꙋка́вствїѧ, твоегѡ̀  оу҆ма̀ не поколеба́ша, а҆ндре́е сла́вне, на ка́мени зна́нїѧ  хрⷭ҇то́ва стоѧ́ща. тѣ́мъ небꙋ́рное приста́нище ꙗ҆́вѣ  ѡ҆бꙋрева́ємымъ бы́лъ є҆сѝ. 
Бꙋ́ими взыска́ньми лꙋкавомꙋ́дрый оу҆мо́мъ  ѡ҆мрача́емый оу҆кра́сти ѡ҆кꙋша́шесѧ тѧ̀, бг҃осло́вїѧ  свѣтлостьмѝ оу҆добрѧ́ема, но ꙗ҆ви́сѧ смѣ́ха досто́инъ,  мꙋ́дре, и҆спо́лнивсѧ стꙋда̀ дерзнове́нїемъ твои́мъ. 
Оу҆́мъ тво́й манове́ньми бжⷭ҇твеннѣйшими  оу҆краша́емь, а҆ндре́е досточꙋ́дне, ѕвѣзда̀ всесвѣ́тлаѧ  всѣ̑мъ показа́сѧ, чꙋдесы̀ коего́ждо вѣ̑рныѧ просвѣща́ѧ,  хва́лѧщыѧ тѧ̀. 
Хра́мъ была̀ є҆сѝ жива́гѡ бг҃а, въ не́мже жили́ще  неизглаго́ланно сотворѝ, дв҃о всепѣ́таѧ, на нб҃сѣ́хъ  ѡ҆бита́ѧй, и҆ бла́гости ра́ди мно́гїѧ чл҃вѣ́къ бы́ти  и҆зво́ливъ. 
Пѣ́снь и҃. І҆рмо́съ: 
Въ пла́мени ѻ҆́гненнѣ горѧ́щїѧ пе́щи сохра́ншаго  дѣ́ти, и҆ во зра́цѣ а҆́гг҃ла снизше́дшаго къ ни̑мъ, по́йте  гдⷭ҇а, и҆ превозноси́те є҆го̀ во вѣ́ки. (с. 297) 
Па́че постиже́нїѧ прⷪ҇ро́кѡмъ да́ннаѧ ѿ  бжⷭ҇твеннагѡ да́ра предзна́тельное дѣ́йство, и҆ бꙋ́дꙋщихъ  зна́нїе, пѣ́ти гдⷭ҇а, и҆ превозноша́ти є҆го̀ во вѣ́ки. 
Оу҆ста̀ бг҃одохновє́ннаѧ стѧжа́въ, и҆ ѧ҆зы́къ  бг҃оглаго́ливъ, ѡ҆сі́е, бг҃оче́стїѧ свѣ́тъ просвѣща́ющь  пое́ши: по́йте гдⷭ҇а, и҆ превозноси́те є҆го̀ во вѣ́ки. 
Словесы̀ и҆ дѣѧ́ньми прⷪ҇ро́чествꙋѧ, ѡ҆блича́еши  лю́ди блꙋ́дствовавшыѧ, ѡ҆бра́знѡ, пребога́те, наꙋча́ѧ  пѣ́ти: по́йте гдⷭ҇а, и҆ превозноси́те є҆го̀ во вѣ́ки. 
Бг҃оро́диченъ: 
Соприсносꙋ́щное бж҃їе бг҃ъ сло́во ѿ ст҃ы́ѧ дв҃ы  вопло́щсѧ ꙗ҆ви́сѧ, вѣ́рою вопїю́щымъ: по́йте гдⷭ҇а, и҆  превозноси́те є҆го̀ во вѣ́ки. 
И҆́нъ. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Стра̑сти плотскі̑ѧ, мꙋ́дре, пред̾ꙋмертви́въ  по́стническими пѡ́двиги, пострада́лъ є҆сѝ крѣпча́йше,  сп҃сово подо́бїе, и҆ приснодв҃ы, прпⷣбне, и҆ ст҃ы́хъ  чествова́тельнѡ лобыза́ѧ. 
Ꙗ҆́ростнѡ на хрⷭ҇та̀ неи́стовствꙋюще, ꙗ҆́кѡ  ѕвѣ́рїе свирѣ́пїи возложи́ша, ѻ҆́ч҃е, оу҆мертви́ти тѧ̀.  тѣ́мъ влекꙋ́ще и҆ бїю́ще вверго́ша въ про́пасть,  свидѣ́телѧ и҆́стины тебѐ ꙗ҆́вственнѡ содѣ́ловающе. 
Чꙋдесы̀ вѣ̑рныѧ ꙗ҆́кѡ вода́ми напаѧ́еши, и҆  ѿго́ниши, всеблаже́нне, лꙋка́вствїѧ дꙋ́хи, и҆ ѡ҆чища́еши  недꙋ́ги, благода́ть врачева́нїй свы́ше прїе́мъ ѿ хрⷭ҇та̀  бг҃а на́шегѡ. 
Бг҃оро́диченъ: 
Ꙗ҆ви́ласѧ є҆сѝ нб҃съ дв҃о простра́ннѣйши, бг҃а  во оу҆тро́бѣ твое́й вмѣсти́вшаѧ, всѣ́ми невмѣсти́маго:  є҆го́же молѝ и҆зба́вити оу҆тѣсне́нїѧ, чⷭ҇таѧ влⷣчце,  дꙋшетлѣ́ннагѡ, благоче́стнѡ воспѣва́ющыѧ тѧ̀. (с. 298) 
Пѣ́снь ѳ҃. І҆рмо́съ: 
Ра́дꙋйсѧ, дѣ́вственнаѧ похвало̀, ра́дꙋйсѧ, мт҃и  пречⷭ҇таѧ, ю҆́же всѧ̀ тва́рь бжⷭ҇твенными пѣ́сньми  велича́емъ. 
Че́сть ꙗ҆́кѡ прⷪ҇ро́къ, прїѧ́лъ є҆сѝ, ѡ҆сі́е,  прїе́мъ вѣне́цъ благолѣ́пїѧ ѿ бг҃а, всеблаже́нне. 
Всѣ́мъ свѣ́томъ ѡ҆зарѧ́емь хрⷭ҇то́вымъ  всеизрѧ́дне, да́ждь твои́ми моли́твами, сего̀ ми́лостива  пою́щымъ тѧ̀. 
Хвала́ми съ чи́нми а҆́гг҃льскими, ѡ҆сі́е,  предстои́ши влⷣкꙋ хвалѧ̀, пожи́въ житїѐ равноа́гг҃льное. 
Бг҃оро́диченъ: 
Спастѝ восхотѣ́въ человѣ́ка сп҃съ и҆ гдⷭ҇ь, ѿ  пречⷭ҇тыѧ дв҃ы въ пло́ть на́шꙋ ѡ҆дѣ́ѧсѧ. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Сѐ, ѻ҆́ч҃е прпⷣбне, тече́нїе твоѐ соверши́въ,  правосла́внꙋю вѣ́рꙋ соблю́лъ є҆сѝ непоро́чнꙋ: є҆ѧ́же  ра́ди пострада́въ зако́ннѡ, вѣне́цъ же сꙋгꙋ́бъ прїѧ́лъ  є҆сѝ свы́ше, ꙗ҆́кѡ мꙋ́ченикъ непобѣди́мь, и҆ по́стникъ  непобо́ренъ. 
Ꙗ҆́кѡ крі́нъ сладково́нный, и҆ ꙗ҆́кѡ шипо́къ,  ѻ҆́ч҃е, процвѣ́лъ є҆сѝ, въ цвѣ́тницѣ бжⷭ҇твеннагѡ  ꙗ҆́вѣ поще́нїѧ, и҆ благово́нствꙋеши ꙗ҆́кѡ ке́дръ,  мꙋ́ченически просвѣще́нъ, а҆ндре́е всехва́льне,  мона́шествꙋющихъ оу҆добре́нїе. 
Зна́меньми и҆ чꙋдесы̀ ꙗ҆́вѣ оу҆краша́емь,  невреди́мь є҆сѝ всѣ̑мъ на видѣ́нїе лежа̀, всебл҃же́нне  а҆ндре́е, и҆ дꙋ́шы просвѣща́ѧ вѣ́рою те́плою приходѧ́щихъ  тебѣ̀, и҆ всегда̀ блажа́щихъ тѧ̀. 
Де́нь пра́зднственъ и҆ весе́лїѧ и҆спо́лненъ, свѧтꙋ́ю  твою̀ па́мѧть творѧ́ще дне́сь, вѣ́рою вопїе́мъ тебѣ̀,  ѻ҆́ч҃е: къ бг҃ꙋ ст҃ы́ми твои́ми моли́твами, всѣ́хъ на́съ  и҆зба́ви жите́йскихъ ѡ҆бстоѧ́нїй. (с. 299) 
Бг҃оро́диченъ: 
Свѣ́та селе́нїе оу҆тро́ба твоѧ̀ бы́сть,  просвѣ́щшагѡ мі́ръ зарѧ́ми бжⷭ҇тва̀, и҆ невѣ́дѣнїѧ тмꙋ̀  ѿ землѝ, всенепоро́чнаѧ ѻ҆трокови́це, соверше́ннѡ  ѿгна́вшагѡ: тогѡ̀ ра́ди тѧ̀ сла́вимъ. 
Свѣти́ленъ. Подо́бенъ: Со оу҆ченикѝ взы́демъ: 
А҆ндре́а добропобѣ́дника похва́лимъ всѝ,  бж҃е́ственнѡ пра́зднꙋюще честнꙋ́ю є҆гѡ̀ па́мѧть, ꙗ҆́кѡ да  и҆зба́вимсѧ ѿ недꙋ̑гъ: се́й бо сп҃сѡва честна̑ѧ  воѡбражє́нїѧ, и҆ ст҃ы́хъ всѣ́хъ всеблагоче́стнѡ  чествова́ти проповѣ́да. тѣ́мъ вѣне́цъ на нб҃сѣ́хъ  прїе́мь, со а҆́гг҃лы ра́дꙋетсѧ. 
Бг҃оро́диченъ: 
Го́рꙋ бж҃їю прест҃ꙋ́ю, и҆ свѣти́льникъ, и҆ ста́мнꙋ,  и҆ трапе́зꙋ, и҆ мо́стъ, же́злъ же и҆ свѣщꙋ̀, и҆ бжⷭ҇твенный  прⷭ҇то́лъ, и҆ две́рь, и҆ хра́мъ, и҆ черто́гъ, воспои́мъ,  бг҃омꙋ́дрїи, чⷭ҇тꙋю и҆ дв҃ꙋ, и҆зъ неѧ́же бг҃ъ воплоти́всѧ  невра́щнѡ и҆ па́че є҆стества̀, ѡ҆божѝ прїѧ́тїе  неизрече́ннымъ є҆дине́нїемъ. 


(с. 299) 
Мѣ́сѧца тогѡ́же въ и҃і-й де́нь. 
Ст҃а́гѡ а҆пⷭ҇ла и҆ є҆ѵⷢ҇лі́ста лꙋкѝ. 
И҆ прпⷣбнагѡ і҆ѡ́сифа волоцка́гѡ. 
Слꙋ́жба є҆гѡ̀ пи́сана септе́мврїа, ѳ҃ днѧ̀. 
На вече́рни пое́мъ: Блаже́нъ мꙋ́жъ, а҃  а҆нтїфѡ́нъ. 
На Гдⷭ҇и, воззва́хъ, стїхи̑ры, на и҃. 
Гла́съ и҃. Подо́бенъ: Что̀ ва́съ нарече́мъ: 
Что́ тѧ ны́нѣ нарекꙋ̀, а҆пⷭ҇ле; ꙳ не́бо, ꙗ҆́кѡ  сла́вꙋ бж҃їю повѣ́далъ є҆сѝ: ꙳ блиста́нїе, ꙗ҆́кѡ мі́ръ  ѡ҆зарѧ́еши свѣ́томъ: ꙳ ѻ҆́блакъ, ѡ҆дождѧ́ющь бжⷭ҇твєнныѧ  во́ды: ча́шꙋ (с. 300) мꙋ́дрости бжⷭ҇твеннѣйшꙋю, ꙳ вїно̀  на́мъ и҆сточа́ющꙋю, ꙳ сердца̀ веселѧ́щее: ꙳ молѝ спасти́сѧ  дꙋша́мъ на́шымъ. 
Два́жды. 
Что́ тѧ ны́нѣ нарекꙋ̀, бг҃опрїѧ́тне; ꙳ кївѡ́тъ  златы́й завѣ́та, ꙳ є҆го́же завѣща̀ хрⷭ҇то́съ: ꙳ рѣкꙋ̀,  и҆зъ раѧ̀ и҆стека́ющꙋю на́мъ: ꙳ свѣти́ло, оу҆́мный свѣ́тъ  просїѧва́ющее: ꙳ свѣти́льникъ, цр҃ковь всю̀ ѡ҆сїѧва́ющїй: ꙳  хлѣ́бъ жи́зни бжⷭ҇твенныѧ трапе́зы: ꙳ крати́ръ дꙋхо́внагѡ  пи́ва, ꙳ молѝ спасти́сѧ дꙋша́мъ на́шымъ. 
Два́жды. 
Что́ тѧ ны́нѣ, бг҃ови́дче, нарече́мъ; ꙳ слꙋжи́телѧ  та̑инъ дѣ́лательнѣйшаго хрⷭ҇то́выхъ: ꙳ ски́нїи мы́сленныѧ  ꙳ началохꙋдо́жника мꙋ́дра, ꙳ скрижа̑ли и҆зсѣка́ющаго  бл҃года́ти: ꙳ зако́нъ написа́вшаго новѣ́йшїй, ꙳ ѿ сїѡ́на  происходѧ́щїи, ꙳ и҆ тобо́ю проповѣ́дꙋемый. ꙳ молѝ  спасти́сѧ дꙋша́мъ на́шымъ. 
Что́ тѧ ны́нѣ нарече́мъ, сла́вне; ꙳ сокро́вище  нбⷭ҇ныхъ дарѡ́въ тве́рдное, ꙳ врача̀ дꙋ́шъ и҆ тѣле́съ  и҆звѣ́стна, ꙳ па́ѵлова содѣ́йственника, ꙳ и҆  соше́ственника, дѣѧ̑нїѧ а҆пⷭ҇льскаѧ и҆зглага́юща: ꙳ мнѡ́гаѧ  лꙋко̀, и҆мена̀, ꙳ добродѣ́тель тебѣ̀ сотворѝ. ꙳ молѝ  спасти́сѧ дꙋша́мъ на́шымъ. 
Что́ тѧ, ны́нѣ бг҃оглаго́ливе, провѣща́ю; ꙳  оу҆ч҃ника̀, ꙗ҆́кѡ на́мъ благовѣствова́лъ є҆сѝ хрⷭ҇та̀:  ꙳ врача̀, ꙗ҆́кѡ стра̑сти и҆сцѣлѧ́еши дꙋшє́вныѧ: ꙳  свѣти́льника, оу҆́мный свѣ́тъ ѡ҆блиста́вшаго: ꙳ степе́нь  и҆ ѡ҆снова́нїе вѣ́ры: ꙳ ты́ бо на́мъ написа́лъ є҆сѝ ꙳  всечⷭ҇тно́е є҆ѵⷢ҇лїе. ꙳ молѝ спасти́сѧ дꙋша́мъ на́шымъ. 
Что́ тѧ ны́нѣ, нарекꙋ̀, чꙋ́дне; ꙳ зри́телѧ  мꙋ́дрости оу҆че́нїй нелжи́ва: ꙳ списа́телѧ дѣѧ́нїй  а҆пⷭ҇льскихъ оу҆че́нїй: ꙳ и҆лѝ столпа̀ благоче́стїѧ  непоколеби́ма: ꙳ и҆лѝ стѣ́нꙋ цр҃кве неразрꙋши́мꙋю: ꙳  мнѡ́гаѧ, твоѧ̑, лꙋко̀, и҆мена̀, ꙳ и҆ бѡ́льшаѧ дарова̑нїѧ. ꙳  молѝ спасти́сѧ дꙋша́мъ на́шымъ. 
Сла́ва, гла́съ ѕ҃: А҆нато́лїа: 
А҆пⷭ҇ле хрⷭ҇то́въ и҆ бжⷭ҇твенныхъ догма̑тъ  списа́телю, и҆ (с. 301) цр҃ко́вное оу҆твержде́нїе: ты̀  ꙗ҆́кѡ и҆́стиннѡ, сꙋ́щыѧ во мра́цѣ невѣ́дѣнїѧ сердца̀,  зашє́дшаѧ во глꙋбинꙋ̀ ѿча́ѧнїѧ, оу҆врачи́лъ є҆сѝ  бг҃овѣща́ньми, и҆ спа́слъ є҆сѝ ꙗ҆́кѡ ѿ бꙋ́ри  треволне́нїѧ, послѣ́дователь бы́въ сосꙋ́да и҆збра́ннагѡ  па́ѵла, и҆ оу҆ч҃ни́къ. тѣ́мъ мо́лимъ тѧ̀, лꙋко̀  досточꙋ́дне, а҆нтїохі́анѡмъ оу҆добре́нїе, моли́сѧ сп҃сꙋ и҆  бг҃ꙋ, ѡ҆ и҆̀же вѣ́рою соверша́ющихъ при́снѡ честнꙋ́ю  па́мѧть твою̀. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ, и҆ чтє́нїѧ трѝ, и҆ лїті́а:  и҆щѝ сегѡ̀ мѣ́сѧца въ ѕ҃ де́нь. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ по́стникѡвъ: 
Бл҃года́ть оу҆стна́мъ твои̑мъ, лꙋко̀, ѻ҆́гненнымъ  ѧ҆зы́комъ и҆злїѧ́сѧ, а҆пⷭ҇ле, и҆ ѧ҆зы́къ ѻ҆́гненный  показа́лсѧ є҆сѝ, словеса̀ и҆спꙋща́ѧ свѣ́та, свѣ́та  досто́йнымъ проповѣ́данїемъ: стрѣ́лы же палѧ́щыѧ тмы̀  жела́ющымъ, пишѧ̀ и҆ оу҆чѧ̀ честно́е є҆ѵⷢ҇лїе: и҆ вонѧ̀  жи́зненнаѧ, жи́зни вои́стиннꙋ хотѧ́щымъ ꙗ҆ви́лсѧ є҆сѝ,  ꙗ҆́коже па́ѵелъ речѐ, є҆го́же и҆мѣ́лъ є҆сѝ  оу҆чи́телѧ: вонѧ́ же сме́рти па́ки жи́знь не возлюби́вшымъ.  но на́мъ ми́ръ и҆ жи́знь и҆ свѣ́тъ пода́ждь, и҆ ве́лїю  ми́лость. 
Сті́хъ: Небеса̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Позна́хомъ ѿ слове́съ твои́хъ, ꙗ҆́коже ре́клъ  є҆сѝ, слове́съ оу҆твержде́нїе, ꙗ҆̀же ре́клъ є҆сѝ  бжⷭ҇твеннѣ, таи́нниче, поне́же писа́ти на́мъ ѡ҆ ве́щехъ  на́чалъ є҆сѝ, ѡ҆ ни́хже и҆звѣще́нъ бы́лъ є҆сѝ, и҆  ꙗ҆́коже тебѣ̀ преда́ша, и҆́же и҆спе́рва самови́дцы: и҆̀мже  и҆ ты̀ ра́венъ бы́лъ є҆сѝ слꙋжи́тель сло́ва воплоще́нїѧ,  є҆го́же по воста́нїи во є҆ммаꙋ́сѣ ви́дѣлъ є҆сѝ, и҆  горѧ́щимъ се́рдцемъ съ клеѡ́пою хлѣ́бъ ꙗ҆́лъ є҆сѝ. тогѡ̀  бжⷭ҇твенныѧ теплоты̀ и҆ на́шѧ, чтꙋ́щихъ тѧ̀, дꙋ́шы  и҆спо́лни. (с. 302) 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Ра́дꙋйсѧ, є҆ди́нъ написа́вый на́мъ, є҆́же  ра́дꙋйсѧ, ра́дꙋѧсѧ, чⷭ҇тыѧ благовѣ́щенїе: и҆ сїю̀  гдⷭ҇ороди́тельницꙋ, ре́кша крⷭ҇ти́телѧ и҆зъ чре́ва, є҆гѡ́же  написа́въ и҆ зача́тїе, и҆ сло́ва воплоще́нїе. и҆скꙋшє́нїѧ  же и҆ чꙋдеса̀, словеса̀ и҆ стрⷭ҇ти: крⷭ҇тъ и҆ сме́рть, и҆  воста́нїе, є҆́же ви́дѣлъ є҆сѝ и҆ восхо́дъ: дх҃а же  соше́ствїе, проповѣ̑дникъ же дѣѧ̑нїѧ, и҆ и҆зрѧ́днѣе же  па́ѵлова, є҆гѡ́же показа́лсѧ є҆сѝ соше́ственникъ, вра́чь  же и҆ таи́нникъ, и҆ свѣти́льникъ цр҃кве, ю҆́же соблюда́й  всегда̀. 
Сла́ва, гла́съ ѕ҃: 
Всемꙋ́дрый ло́вче, ст҃ы́й оу҆ч҃ничѐ, дѣ́лателю  сп҃совъ, и҆ проповѣ́дниче тогѡ̀ стрⷭ҇те́й, и҆́же тва́рь  вѣ́рою претекі́й, и҆ ѿ пре́лести ꙗ҆зы́ки собра́въ, и҆  бг҃ꙋ приве́дъ ꙗ҆́кѡ воню̀ добрꙋ̀, на нб҃са̀ пости́глъ  є҆сѝ. тѣ́мъ предстоѧ̀ сꙋдїѝ всѣ́хъ, моли́сѧ и҆зба́вити  ны̀ ѿ беззако́нїй на́шихъ, и҆ въ де́нь сꙋда̀ свободи́тисѧ  ѿ мꙋ́ки. 
И҆ ны́нѣ, бг҃оро́диченъ воскре́сенъ: Творе́цъ и҆  и҆зба́витель мо́й: 
Тропа́рь, гла́съ г҃: 
А҆пⷭ҇ле ст҃ы́й и҆ є҆ѵⷢ҇лі́сте лꙋко̀, молѝ  ми́лостиваго бг҃а, да прегрѣше́нїй ѡ҆ставле́нїе пода́стъ  дꙋша́мъ на́шымъ. 
И҆лѝ се́й, гла́съ є҃: 
А҆пⷭ҇тольскихъ дѣѧ́нїй сказа́телѧ, и҆ є҆ѵⷢ҇лїа  хрⷭ҇то́ва свѣ́тла списа́телѧ, лꙋкꙋ̀ препѣ́таго  неиспи́санна сꙋ́ща хрⷭ҇то́вѣ цр҃кви, пѣ́сньми свѧще́нными  ст҃а́го а҆пⷭ҇ла похва́лимъ, ꙗ҆́кѡ врача̀ сꙋ́ща,  человѣ́чєскїѧ не́мѡщи, є҆стества̀ недꙋ́ги, и҆ ꙗ҆́зи  дꙋ́шъ и҆сцѣлѧ́юща, и҆ молѧ́щасѧ непреста́ннѡ за дꙋ́шы  на́шѧ. 
Сла́ва, и҆ ны́нѣ, бг҃оро́диченъ воскре́сенъ. (с.  303) 
На оу҆́трени, на Бг҃ъ гдⷭ҇ь, тропа́рь два́жды. 
Сла́ва, и҆ ны́нѣ, бг҃оро́диченъ: 
По а҃-й стїхоло́гїи, сѣда́ленъ, гла́съ г҃: 
Прїиди́те всѝ, а҆пⷭ҇ла лꙋкꙋ̀ восхва́лимъ, ꙗ҆́кѡ  ко́рмчїѧ: і҆́дѡльскꙋю бо ле́сть оу҆празднѝ, и҆ къ свѣ́тꙋ  жи́зни возведѐ, и҆ въ трⷪ҇цꙋ вѣ́ровати наꙋчѝ. тѣ́мже  дне́сь благоче́стнѡ того̀ почита́юще, вѣ́рнїи, сла́вимъ  хрⷭ҇та̀ бг҃а на́шего. 
Два́жды. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, марі́е дв҃о мт҃и, горо̀ ст҃а́ѧ,  є҆де́мскїй раю̀, и҆зъ неѧ́же роди́сѧ хрⷭ҇то́съ бг҃ъ  безсѣ́менное сло́во, и҆́мже жи́знь мі́рови прозѧбѐ. 
По в҃-й стїхоло́гїи сѣда́ленъ, гла́съ г҃. Поⷣ:  Красотѣ̀ дѣ́вства: 
Пꙋтеше́ствовавъ ты̀ по воста́нїи, лꙋко̀  всесвѧще́нне, съ клеѡ́пою про́чее во гра́дъ є҆ммаꙋ́съ,  вопроше́нїе творѧ́щꙋ тѝ, предста̀ гдⷭ҇ь ѻ҆́бразомъ  прикрове́нъ, а҆́бїе же прїе́мъ хлѣ́ба пода́нїе, позна́лъ  є҆сѝ сп҃са: є҆го́же молѝ дарова́ти на́мъ ве́лїю  ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющь на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, ѡ҆бра́дованнаѧ. 
По полѷеле́и сѣда́ленъ, гла́съ д҃: 
Премꙋ́дрости лови́тельною тро́стїю, оу҆́мнагѡ мо́рѧ  глꙋбинꙋ̀ возчерпа́ѧ, и҆зъ смертоно́сныѧ глꙋбины̀, вѣ́рныхъ:  дꙋ́шы живоꙋлови́лъ є҆сѝ, лꙋко̀ всебл҃же́нне. тѣ́мже ѿ  па́ѵла наꙋче́нъ, всѐ ѡ҆чи́стилъ є҆сѝ твоѐ се́рдце  ѡ҆сїѧ́нїемъ дх҃а, и҆ догма́тами твои́ми ꙗ҆зы́ки  просвѣти́лъ є҆сѝ, (с. 304) страсте́й недꙋ́гѡванїѧ чꙋдесы̀  и҆сцѣли́лъ є҆сѝ, хрⷭ҇та̀ бг҃а за ны̀ при́снѡ молѧ̀,  спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
И҆мꙋ́ще тѧ̀, бцⷣе, оу҆пова́нїе и҆  предста́тельство, вра́жїихъ навѣ̑тъ не оу҆бои́мсѧ, ꙗ҆́кѡ  спаса́еши дꙋ́шы на́шѧ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю. Сті́хъ: Небеса̀  повѣ́даютъ: Всѧ́кое дыха́нїе: Є҆ѵⷢ҇лїе і҆ѡа́нна  зача́ло ѯ҃з. По н҃-мъ ѱалмѣ̀ стїхи́ра, гла́съ г҃: 
Пꙋтеходи́въ ты̀ по воста́нїи, лꙋко̀ всесвѧще́нне, со  клеѡ́пою, во гра́дъ оу҆́бѡ є҆ммаꙋ́съ, совопроше́нїе  творѧ́щꙋ тѝ предста̀ гдⷭ҇ь, зра́комъ непознава́емый: а҆́бїе  же прїе́мъ хлѣ́бъ подаѧ́нїе, позна́лъ є҆сѝ сп҃си́телѧ.  є҆мꙋ́же моли́сѧ дарова́ти на́мъ ве́лїю ми́лость. 
Канѡ́нъ бцⷣы со і҆рмосо́мъ на ѕ҃, и҆ а҆пⷭ҇ла на и҃. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще, пои́мъ тебѣ̀ є҆ди́номꙋ влⷣцѣ. 
Колесни́ца бж҃їѧ пресвѣ́тлаѧ бы́лъ є҆сѝ,  всест҃о́е носѧ̀ и҆́мѧ предъ человѣ́ки, лꙋко̀ всече́стное,  колесни̑цы и҆ триста́ты пре́лести погрꙋжа́ѧ крѣ́пкѡ. 
Стрꙋю̀ прїи́мъ жи́зни: зно́емъ и҆зсыха́емый  безбо́жїѧ напои́лъ є҆сѝ мі́ръ, лꙋко̀ всебл҃же́нне, тꙋ́чами  бг҃оразꙋ́мїѧ, и҆зъ чре́ва твоегѡ̀ и҆зска́чꙋщими. 
Блиста́нїемъ дх҃а, лꙋко̀, и҆ житїѧ̀ чистото́ю  ѡ҆зарѧ́емь, ꙗ҆́кѡ мо́лнїѧ, требл҃же́нне, бг҃ода́ннѡ сїѧ́лъ  є҆сѝ все́й вселе́ннѣй, просвѣща́ѧ вѣ́рныхъ сердца̀. 
Бг҃оро́диченъ: 
Ра́дꙋйсѧ, всест҃ы́й хра́ме, рꙋно̀ бг҃оро́сное,  запеча́танный и҆сто́чниче безсме́ртныѧ стрꙋѝ: ста́до твоѐ,  влⷣчце, сохранѧ́й ѿ всѣ́хъ ра́тныхъ неплѣни́мо. (с.  305) 
Ката́васїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Возсїѧ́въ ꙗ҆́кѡ со́лнце проповѣ́данїемъ, цр҃кве  оу҆краси́лъ є҆сѝ, лꙋко̀, оу҆твержде́нїе, пре́лести мглꙋ̀  теплото́ю вѣ́ры и҆ста́ивъ, всебл҃же́нне. 
Скрижа̑ли и҆зсѣ́клъ є҆сѝ бг҃олѣ̑пныѧ ѿ  ка́мене, пребога́те, бж҃їѧ воплоще́нїѧ, ѻ҆ско́рдъ и҆мѣ́ѧ  бжⷭ҇твенный ѧ҆зы́къ тво́й, и҆ оу҆ста̀ бг҃одохновє́ннаѧ. 
Во ѻ҆́блакъ всесвѣ́тлый входѧ́й, и҆ ѻ҆́блакомъ  покрыва́емь, прїѧ́лъ є҆сѝ, премꙋ́дре, но́вый зако́нъ,  пе́рстомъ дх҃а пи́санный на се́рдцы твое́мъ. 
Бг҃оро́диченъ: 
Нѣ́сть непоро́чныѧ ꙗ҆́кѡ ты̀, влⷣчце, и҆ нѣ́сть  пречⷭ҇ты па́че тебє̀, всенепоро́чнаѧ: во чре́вѣ бо бг҃а  сло́ва вмѣсти́ла є҆сѝ, є҆ди́наго многоми́лостиваго. 
Сѣда́ленъ, гла́съ и҃. Подо́бенъ: Премꙋ́дрости: 
Ꙗ҆́кѡ соше́ственникъ па́ѵловъ ꙗ҆ви́всѧ, разли̑чныѧ  бѣды̑ терпѣли́внѣ претерпѣ́лъ є҆сѝ, всехва́льне  гдⷭ҇ень а҆пⷭ҇ле, и҆ тече́нїе страда́нїемъ соверши́въ вѣ́ры.  съ ни́мъ въ вы́шнихъ весели́шисѧ, блаже́нне. тѣ́мъ и҆ мі́рꙋ  хрⷭ҇то́во є҆ѵⷢ҇лїе проповѣ́давъ, просвѣти́лъ є҆сѝ  подсо́лнечнꙋю всю̀, лꙋко̀ всече́стне. молѝ хрⷭ҇та̀ бг҃а,  грѣхѡ́въ составле́нїе пода́ти, пра́зднꙋющымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ: и҆ ѡ҆скверне́нное моѐ се́рдце ѡ҆мы́й потѡ́ки  оу҆миле́нїѧ, покаѧ́нїѧ (с. 306) же слеза́ми, и҆ ѿ  тимѣ́нїѧ мѧ̀ ѡ҆чи́сти дѣ́лъ мои́хъ да любо́вїю зовꙋ́ ти:  бцⷣе приснодв҃о, молѝ хрⷭ҇та̀ бг҃а прегрѣше́нїй  ѡ҆ставле́нїе пода́ти мѝ, тебе́ бо и҆мѣ́ю наде́ждꙋ ра́бъ  тво́й. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, проро́къ,  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Мо́ре ꙗ҆зы́кѡвъ смꙋти́лъ є҆сѝ, бг҃омꙋ́дре, ко́нь  бы́въ всецр҃ѧ̀, сла́вное невѣ́рствїе со́лїю бжⷭ҇твенною  ѡ҆слажда́ѧ, присносла́вне. 
Лꙋ́къ хрⷭ҇то́съ напрѧ́гъ, пꙋстѝ стрѣлꙋ̀ тѧ̀,  лꙋко̀, свѣ́тлѡ ѡ҆бощре́нꙋ, лꙋча́ми сїѧ́юща благоче́стїѧ, и҆  просвѣща́юща на́шѧ дꙋ́шы. 
Стра̑сти дꙋ́шъ кꙋ́пнѡ и҆ тѣле́съ твои́хъ пѣвцє́въ  оу҆врачѝ, всеблаже́нне, та́инственнымъ рꙋкодѣ́ланїемъ,  грѣха̀ гни́лость и҆зрѣ́зꙋѧ, всемꙋ́дре. 
Бг҃оро́диченъ: 
Невѣ́сто бж҃їѧ, марі́е бг҃ороди́тельнице, и҆зба́ви  мѧ̀ лю́тыхъ прегрѣше́нїй и҆ бѣ́дъ, и҆ къ тишины̀  приста́нищꙋ и҆ спасе́нїѧ твои́ми моли́твами напра́ви. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Ꙗ҆́кѡ роса̀ съ нб҃съ спа́дающи ꙗ҆ви́лсѧ є҆сѝ,  пре́лести зно́й разорѧ́ѧ словесы̀ твои́ми. 
Стра́хъ во чре́вѣ твое́мъ бжⷭ҇твенный заче́нъ,  спасе́нїе породи́лъ є҆сѝ заблꙋ́ждшымъ, а҆пⷭ҇ле. 
На го́рꙋ возше́дъ, всебл҃же́нне, добродѣ́телей,  всѣ̑мъ є҆ѵⷢ҇лїе црⷭ҇твїѧ проповѣ́далъ є҆сѝ. 
Бг҃оро́диченъ: 
Марі́е бцⷣе безневѣ́стнаѧ, надє́жды врагѡ́въ  сꙋ́єтны сотворѝ, и҆ пою́щыѧ тѧ̀ возвеселѝ. (с. 307) 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Мꙋ́дрости ча́шꙋ и҆спи́въ, напои́лъ є҆сѝ всѣ́хъ  позна́нїѧ сп҃са хрⷭ҇та̀, лꙋко̀ всемꙋ́дре. 
Па́ѵлꙋ соисхо́дникъ и҆збра́всѧ, лꙋко̀ всебл҃же́нне,  ꙗ҆зы́ки оу҆лови́лъ є҆сѝ мре́жею, бг҃оглаго́льниче,  догма́тѡвъ твои́хъ. 
Ѻ҆́блакъ, тꙋ́чꙋ жи́зни на́мъ ѡ҆дождѧ́ющь, ꙗ҆ви́лсѧ  є҆сѝ а҆пⷭ҇ле, ѿ и҆стѡ́чникъ спасе́нїѧ и҆стека́ющꙋю. 
Бг҃оро́диченъ: 
Кꙋми́рѡвъ разрꙋши́тель, ꙗ҆́кѡ бг҃ъ, бы́вшее  рождество̀ твоѐ, марі́е бг҃оневѣ́сто, покланѧ́емо є҆́сть  со ѻ҆ц҃е́мъ и҆ дх҃омъ. 
Конда́къ, гла́съ в҃. Подо́бенъ: Твє́рдыѧ: 
И҆́стиннаго благоче́стїѧ проповѣ́дника, и҆ та̑инъ  неизрече́нныхъ ри́тора, ѕвѣздꙋ̀ цр҃ко́внꙋю, лꙋкꙋ̀  бжⷭ҇твеннаго восхва́лимъ: сло́во бо є҆го̀ и҆збра̀, съ  па́ѵломъ мꙋ́дрымъ ꙗ҆зы́кѡвъ оу҆чи́телѧ, є҆ди́нъ вѣ́дый  сердє́чнаѧ. 
І҆́косъ: 
Зна́нїемъ ѡ҆богати́всѧ го́рнѣйшимъ ѿ рꙋкѝ  влⷣчни, врꙋче́нъ бы́лъ є҆сѝ ꙗ҆зы́кѡвъ жребїоимꙋ́ществꙋ  всехва́льне. тѣ́мъ житїѐ распали́въ сло́вомъ, страна́мъ  законополо́жникъ, лꙋко̀, ꙗ҆ви́лсѧ є҆сѝ па́че мѡѷсе́а:  пе́рстомъ бж҃їимъ, ꙗ҆́кѡ скрижа̑ли бг҃оначерта̑нныѧ, тобо́ю  сложи́вшасѧ дх҃омъ, бжⷭ҇твеннꙋю оу҆ѧсни́лъ є҆сѝ вѣ́рꙋ.  тѣ́мъ и҆ хрⷭ҇то́съ тѧ̀ просла́ви, є҆ди́нъ вѣ́дый  сердє́чнаѧ. 
Пѣ́снь з҃. І҆рмо́съ: 
Ѻ҆́троцы благочести́вїи въ вавѷлѡ́нѣ ѻ҆́бразꙋ  злато́мꙋ не поклони́шасѧ, но посредѣ̀ пе́щи ѻ҆́гненныѧ  ѡ҆роша́еми, пѣ́снь воспѣва́хꙋ глаго́люще: превозноси́мый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Оу҆ч҃ни́къ неизрече́нныхъ та̑инъ хрⷭ҇та̀ бг҃а  вѣ́ренъ бы́въ, (с. 308) є҆ѵⷢ҇лїе сегѡ̀ бжⷭ҇твенное  проповѣ́далъ є҆сѝ вѣ̑рнымъ, всемꙋ́дре, глаго́лющымъ:  превозноси́мый ѻ҆тцє́въ и҆ на́съ бж҃е, бл҃гослове́нъ  є҆сѝ. 
Оу҆творє́нїи добродѣ́телей оу҆кра́шенъ ꙗ҆ви́лсѧ  є҆сѝ, лꙋко̀ всебл҃же́нне, бжⷭ҇твеннагѡ благолѣ́пїѧ  зарѧ́ми просвѣща́емь, и҆ вопїѧ̀ непреста́ннѡ творцꙋ̀  твоемꙋ̀: превозноси́мый ѻ҆тцє́въ и҆ на́съ бж҃е,  бл҃гослове́нъ є҆сѝ. 
И҆спꙋща́ѧ свѣтонѡ́сныѧ лꙋчѝ, ꙗ҆́коже въ нощѝ  зарѧ̀ ꙗ҆влѧ́емь, пре́лести тмꙋ̀ сїѧ́нїемъ слове́съ твои́хъ,  благоче́стнѡ взыва́ѧ ѿгна́лъ є҆сѝ: превозноси́мый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Бг҃оро́диченъ: 
И҆мѣ́ѧ житїѐ, сло́вомъ, бг҃ови́дче, мꙋ́дрости  просвѣще́но, лꙋко̀, дв҃ы ржⷭ҇тво̀ ꙗ҆́вственнѡ и҆списа́лъ  є҆сѝ, и҆ і҆кѡ́нами любе́знѡ воѡбрази́лъ є҆сѝ: є҆́йже  покланѧ́емсѧ вѣ́рнѡ, хрⷭ҇та̀ сла́вѧще. 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте, и҆ превозноси́те во всѧ̑ вѣ́ки. 
Росода́тельною мꙋ́дростїю слове́съ твои́хъ, и҆  тꙋ́чами бл҃года́ти бжⷭ҇твенныѧ, пре́лести пе́щь погаси́лъ  є҆сѝ, вѣ́стникъ гдⷭ҇ень, и҆ свѧщеннопроповѣ́дникъ,  бг҃омꙋ́дре, бы́въ. 
Ꙗ҆́кѡ кра̑сныѧ но́ги твоѧ̑, всеблаже́нне, ми́ръ  благовѣствꙋ́ющагѡ, всѧ́къ оу҆́мъ преизвѣ́стнѡ преимꙋ́щь:  є҆го́же превозно́симъ и҆ славосло́вимъ во вѣ́ки всѧ̑. 
Свѣ́тъ мі́ра, просвѣща́ти во тмѣ̀ сѣдѧ́щыѧ,  ꙗ҆ви́ тѧ хрⷭ҇то́съ, ѻ҆́ч҃а сꙋщества̀ сїѧ́нїе, гдⷭ҇и  сла́вы, є҆го́же превозно́симъ во вѣ́ки. 
Бг҃оро́диченъ: 
Во оу҆тро́бѣ всели́вшагосѧ дв҃ы, и҆ ѿ неѧ̀  стра́шнѡ и҆ па́че сло́ва, дре́внѧго а҆да́ма ѡ҆бнови́вшаго  гдⷭ҇а, пое́мъ и҆ славосло́вимъ во вѣ́ки. (с. 309) 
Пѣ́снь ѳ҃. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че  оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Проповѣ́дникъ бы́лъ є҆сѝ всемі́рнагѡ спасе́нїѧ,  є҆ѵⷢ҇льскимъ проповѣ́данїемъ: свѧще́ннаѧ же и҆  благознамени́таѧ трꙋба̀, вдохнове́нїемъ ды́шꙋщи дх҃а  показа́лсѧ є҆сѝ, свѧщенноглаго́льниче всече́стне. 
Дѣѧ̑нїи оу҆краша́емь сп҃совыхъ а҆пⷭ҇лѡвъ, сїѧ̑ ѿ  бг҃а подви́жимь вѣ̑рнымъ написа́лъ є҆сѝ, ꙗ҆́коже  ѻ҆́бразъ ѡ҆дꙋшевле́нный при́снѡ пребыва́ющь ѡ҆б̾ѧви́въ,  свѧщеннопроповѣ́дниче всесла́вне. 
Ста́лъ є҆сѝ оу҆́бѡ лꙋко̀, ꙗ҆́коже пости́гъ  бг҃онача́льниче жела́нїй кра́йнѣйшее: хрⷭ҇тꙋ́ бо предста́лъ  є҆сѝ, подае́магѡ ѿ негѡ̀ насыща́ѧсѧ бг҃овидѣ́нїѧ.  тѣ́мже тѧ̀ всѝ оу҆блажа́емъ. 
Бг҃оро́диченъ: 
Тѧ̀ непристꙋ́пнаго бг҃а носи́вшꙋю на ѡ҆б̾ѧ́тїихъ,  на нб҃сѣ́хъ пое́маго ѿ всѧ́кїѧ си́лы, и҆ тобо́ю на́мъ  да́рꙋюща всегда̀ спасе́нїе, бг҃ома́ти, велича́емъ. 
Свѣти́ленъ. Подо́бенъ: Со оу҆ченикѝ: 
Лꙋко̀ хрⷭ҇то́въ а҆пⷭ҇ле, таи́нниче неизрече́нныхъ,  и҆ ꙗ҆зы́кѡвъ оу҆чи́телю, съ па́ѵломъ бжⷭ҇твеннымъ, и҆  пречⷭ҇тою бцⷣею, є҆ѧ́же бжⷭ҇твеннꙋю і҆кѡ́нꙋ ѿ любвѐ  и҆з̾ѡбрази́лъ є҆сѝ: молѝ бг҃ови́дче, ѡ҆ на́съ блажа́щихъ  тѧ̀, и҆ соверша́ющихъ свѧще́нное твоѐ оу҆спе́нїе,  всемꙋ́дре тайноглаго́льниче. 
Сла́ва, и҆́нъ. Подо́бенъ: Дх҃омъ во ст҃и́лищи: 
Ꙗ҆́кѡ оу҆ч҃ника̀ бл҃года́ти, и҆ спослѣ́дователѧ  па́ѵлова, и҆ словопи́сца и҆зѧ́щнѣйша бжⷭ҇твеннагѡ  є҆ѵⷢ҇лїа, похва́лимъ: сло́ва бо воплоще́нїе и҆  вочл҃вѣ́ченїе, и҆ стрⷭ҇ти, блаже́нне, проповѣ́далъ є҆сѝ.  тѣ́мъ соше́дшесѧ вѣ́рнѡ, лꙋко̀, досто́йнѡ тѧ̀ почита́емъ.  (с. 310) 
И҆ ны́нѣ, бг҃оро́диченъ: 
Неизрече́ннѡ бы́сть рожде́нїе пренепоро́чныѧ  невѣ́сты, ꙗ҆́кѡ бы́вши чистѣ́йшїй, хра́мъ бцⷣе,  совѣ́томъ бо превѣ́чнымъ въ тѧ̀ все́льшасѧ, родила̀ є҆сѝ  бг҃а сло́ва. тѣ́мъ пою́ще ржⷭ҇тво̀ твоѐ, велича́емъ  досто́йнѡ, всенепоро́чнаѧ. 
На хвали́техъ стїхи̑ры на д҃, гла́съ. Поⷣ:  Ѻ҆́блакъ тѧ̀ свѣ́та: 
Хрⷭ҇то́ва оу҆ч҃ника̀, є҆ѵⷢ҇лїа списа́телѧ  мꙋдрѣ́йша, сосꙋ́да и҆збра́нна кра́сна, ѻ҆́бразъ  ѡ҆дꙋшевле́нъ вѣ́рнїи, є҆гѡ́же во всѣ́хъ цр҃квахъ  похвала̀, лꙋкꙋ̀ а҆пⷭ҇ла въ пѣ́снехъ почти́мъ: то́й бо  проповѣ́да бж҃їѧ пресла̑внаѧ чꙋдеса̀, просвѣти́въ ꙗ҆̀же  на землѝ, бг҃осло́вїѧ лꙋча́ми, бл҃гости ра́ди. 
Дꙋ́шъ врачевствꙋ̀, па́че тѣле́съ наꙋчи́всѧ  хи́трости, мꙋ́дре, и҆ ѻ҆бою́дꙋ вседо́бръ показа́лсѧ є҆сѝ,  бж҃їею мꙋ́дростїю вдохнове́нъ: є҆́юже врачꙋ́ѧ дꙋ́шы же и҆  тѣлеса̀, лꙋко̀ всебл҃же́нне, призыва́еши къ позна́нїю,  восперѧ́еши къ жела́нїю бж҃їю, человѣ́ки всегда̀ возво́диши  на нб҃о, и҆ ѡ҆ всѣ́хъ мо́лишисѧ восхвалѧ́ющихъ тѧ̀. 
Оу҆́дицею слове́сною, ꙗ҆̀же во глꙋбинѣ̀  невѣ́дѣнїѧ, ꙗ҆́кѡ ры̑бы внꙋ́трь вше́дшыѧ, привле́клъ  є҆сѝ къ позна́нїю бж҃їю: хрⷭ҇тꙋ̀ пи́щꙋ добрꙋ̀ прине́слъ  є҆сѝ, всеблаже́нне, че́сть достодо́лжнꙋю, жи́знь  нетлѣ́ннꙋю, лꙋко̀ свѧще́ннѣйшїй. тѣ́мъ и҆ а҆пⷭ҇лъ  хрⷭ҇то́въ бы́лъ є҆сѝ, мꙋ́дрый благовѣ́стникъ, сказа́тель  дѣ́ѧтельныхъ дѣ́лъ бл҃года́ти. 
Гла́съ и҃. Лео́нта магі́стра: 
Прїиди́те, всѧ̀ тва́рь, и҆́стиннѡ врача̀ дꙋхо́внаго,  и҆ сп҃сова оу҆ч҃ника̀, лꙋкꙋ̀ приснопа́мѧтнаго, пѣ́сньми  похва́лимъ: се́й бо безбо́жїѧ недꙋ́гъ, пома́занїемъ  хрⷭ҇то́вы кꙋпѣ́ли, оу҆врачева̀, и҆ рѣка́ми бг҃ото́чныхъ  во́дъ ѿ оу҆́стъ, ѡ҆дꙋшевлє́ннаѧ се́ла є҆ѵⷢ҇лїа напоѝ.  тѣ́мъ и҆зы́де проро́чески вѣща́нїе є҆гѡ̀ во вселе́ннꙋю,  и҆ мо́литсѧ спасти́сѧ дꙋша́мъ на́шымъ. (с. 311) 
Сла́ва, гла́съ то́йже: 
Дв҃дски соше́дшесѧ, вѣ́рнїи, въ пѣ́снехъ та́йномꙋ  виті́и сло́ва, лꙋцѣ̀ воззове́мъ: ѧ҆зы́къ тво́й тро́сть  пи́сменника ꙗ҆ви́сѧ, хрⷭ҇та̀ скоропи́сца оу҆краша́ѧ  зра́ки, къ ра́зꙋмꙋ ꙗ҆зы́кѡвъ бжⷭ҇твеннагѡ позна́нїѧ: въ  не́мже проповѣ́далъ є҆сѝ є҆ѵⷢ҇лїе, и҆ кꙋ́пнѡ а҆пⷭ҇лѡвъ  дѣѧ̑нїѧ списа́въ. тѣ́мъ предстоѧ̀ трⷪ҇цѣ и҆ бг҃ꙋ, моли́сѧ  ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
Влⷣчце, прїимѝ моли̑твы ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое, и҆ ѿпꙋ́стъ. 
На лїтꙋргі́и бл҃жє́нна, ѿ канѡ́на а҆пⷭ҇тола пѣ́снь  г҃-ѧ, и҆ ѕ҃-ѧ. Прокі́менъ, гла́съ и҃. Во всю̀ зе́млю  и҆зы́де вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. Сті́хъ: Нб҃са̀ повѣ́даютъ сла́вꙋ бж҃їю:  А҆пⷭ҇лъ къ колосса́ємъ, зача́ло с҃ѯ, ѿ полꙋ̀.  А҆ллилꙋ́їа, гла́съ а҃: И҆сповѣ́дѧтъ небеса̀ чꙋдеса̀  твоѧ̑, гдⷭ҇и. Є҆ѵⷢ҇лїе лꙋкѝ, зача́ло н҃а. Прича́стенъ:  Во всю̀ зе́млю и҆зы́де вѣща́нїе и҆́хъ: 


(с. 311) 
Мѣ́сѧца тогѡ́же въ ѳ҃і-й де́нь. 
Ст҃а́гѡ прⷪ҇ро́ка і҆ѡ́илѧ: 
И҆ ст҃а́гѡ мч҃ника оу҆а́ра: 
И҆ прпⷣбнагѡ ѻ҆тца̀ на́шегѡ і҆ѡа́нна ры́льскагѡ. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры прⷪ҇ро́ка, гла́съ и҃. Подо́бенъ: Ѽ  пресла́внагѡ чꙋдесѐ! 
Бжⷭ҇твенный дх҃ъ и҆злїѧ́сѧ, ꙳ ꙗ҆́кѡ честны́й  і҆ѡ́иль проро́чествꙋѧ сказа̀, ꙳ ѿ негѡ̀ дви́жимь, ꙳ на ны̀  вѣ́рꙋющыѧ, ꙳ и҆ та́йнамъ бжⷭ҇твєннымъ ꙗ҆вле́нїе  ѿкрыва́етъ, ꙳ и҆ (с. 312) прⷪ҇ро́чествꙋютъ, ꙳ и҆̀же  дѣ́йство є҆гѡ̀ прїе́мшїи, ꙳ и҆ бжⷭ҇твенною заре́ю  просвѣща́еми, ꙳ и҆ бжⷭ҇твенною бл҃года́тїю. 
Бг҃овѣща́нїѧ и҆спо́лненъ ꙳ ди́вный і҆ѡ́иль, ꙳  ꙗ҆́кѡ и҆сто́чникъ и҆схо́дитъ дꙋ́шы напаѧ́ющїй ꙳ ѿ до́мꙋ  твоегѡ̀, влⷣко, ꙳ и҆ сла́дость на́мъ и҆ска́па, ꙳  помышлє́нїѧ ѡ҆слажда́ющꙋю, ꙳ ве́сь высо́къ бы́въ дꙋ́хомъ, ꙳  добродѣ́телїю возноси́мь ꙳ къ бжⷭ҇твеннѣй высотѣ̀. 
Прⷪ҇ро́ческимъ дерзнове́нїемъ твои́мъ, ꙳ и҆  разꙋ́мнымъ къ бг҃ꙋ ꙳ і҆ѡ́иле, приближе́нїемъ, ꙳ и҆́мже  нбⷭ҇наѧ зри́ши видѣ̑нїѧ, ꙳ ѡ҆ на́съ того̀ оу҆ми́лостиви, ꙳  соверша́ющихъ вѣ́рою па́мѧть твою̀, ꙳ разрѣше́нїѧ просѧ̀  прегрѣше́нїй, сла́вне, ꙳ и҆ прича́стїѧ бжⷭ҇твенныхъ  наслажде́нїй, ꙳ и҆ ве́лїѧ ми́лости. 
И҆́ны стїхи̑ры, мꙋ́ченика, гла́съ ѕ҃. Подо́бенъ:  Всѐ ѿло́жше: 
Страда̑нїѧ ви́дѣвъ ꙳ добропобѣ́дныхъ мꙋ́ченикѡвъ,  ꙳ дерзнове́нїѧ бжⷭ҇твеннагѡ и҆спо́лненъ бы́въ, ꙳ вше́лъ  є҆сѝ на три́знише, ꙳ и҆ хрⷭ҇та̀, оу҆а́ре, на́съ ра́ди  чл҃вѣ́ка бы́вша, ꙳ проповѣ́далъ є҆сѝ, ꙳ не  оу҆страши́всѧ сме́рти, ꙳ нижѐ предлежа́щихъ мꙋче́нїй. ꙳  тѣ́мъ оу҆ѧзвлѧ́емь, ꙳ и҆ неми́лостивнѡ раздроблѧ́емь, ꙳  ра́довалсѧ є҆сѝ соверше́ннымъ ра́зꙋмомъ, ꙳ смотрѧ́ѧ,  мꙋ́дре, пребыва́ющее добросла́вїе, ꙳ бг҃а возлюби́вшымъ. 
Плѡ́ти съ кровьмѝ ꙳ па́дающыѧ ви́дѧ, ꙳ и҆ ꙗ҆́кѡ  и҆но́мꙋ стра́ждꙋщꙋ, ꙳ страда́льче, пребыва́лъ є҆сѝ  до́блественнѣйше: ꙳ привѧ́занъ бо къ дре́вꙋ, ꙳ терза̑нїѧ  терпѣ́лъ є҆сѝ беззако́нныхъ пожда́ннѣйше. ꙳ бг҃ꙋ же въ  рꙋ́ки дꙋ́хъ тво́й пре́далъ є҆сѝ, ꙳ оу҆жаси́въ ви́дѧщыѧ  тѧ̀, ꙳ непрекло́нными противлє́нїи. тѣ́мъ тѧ̀ почита́емъ,  ꙳ вельмѝ мꙋ́жествовавша, мꙋ́дре, и҆ низложи́вша мꙋчи́телѧ,  ꙳ оу҆а́ре, болѣ́зньми твои́ми. 
Помазꙋ́ющи мѵ́ры тѧ̀, ꙳ чꙋ́днаѧ клеѡпа́тра, ꙳ подъ  зе́млю положѝ: ꙳ и҆ хра́мъ тебѣ̀ ст҃ы́й возсозда̀, ꙳ (с.  313) пра́здникъ творѧ́щи, ди́вне оу҆а́ре, ꙳ и҆ вѣ́рнѡ тѧ̀  молѧ́щи. ꙳ є҆ѧ́же дѣ́тище оу҆́мномꙋ во́инствꙋ причета́лъ  є҆сѝ, ꙳ и҆ сла́вою оу҆добри́лъ є҆сѝ, ꙳ и҆ ликѡ́мъ  ст҃ы́хъ сочета́лъ є҆сѝ. ꙳ є҆гѡ́же ча́сти сподо́би ны̀, ꙳  твоѐ соверша́ющыѧ ꙳ благоче́стнѡ торжество̀, ꙳ мч҃ниче  досточꙋ́дне. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Ра́дꙋйсѧ, ко́рене ро́сный, ꙳ ра́дꙋйсѧ, же́зле  а҆арѡ́новъ, ꙳ прозѧбы́й цвѣ́тъ неꙋвѧда́ющїй, и҆  присноживы́й: ꙳ благопло́дный раю̀, ꙳ жи́зни дре́во, ꙳ и҆зъ  і҆ессе́ева ко́рене, чⷭ҇таѧ, ꙳ просїѧ́вши, ѻ҆трокови́це, ꙳  и҆ земны́хъ пита́ющи хлѣ́бомъ разꙋ́мнымъ. ꙳ ра́дꙋйсѧ,  багрѧни́це всечестна́ѧ, ꙳ всѣ́хъ цр҃ѧ̀ бг҃оневѣ́сто, ꙳  вѣ́нче всесвѣ́тлый, ꙳ а҆рхїере́євъ благолѣ́пїе, ꙳  ра́дꙋйсѧ, є҆ди́на пречⷭ҇таѧ. 
Крⷭ҇тобг҃оро́диченъ. подо́бенъ то́йже: 
А҆́гнца своего̀, ꙳ а҆́гница нескве́рнаѧ дре́вле, ꙳  и҆ непоро́чнаѧ влⷣчца, ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ вопїѧ́ше:  ча́до сладча́йшее, что̀ зрѣ́нїе сїѐ но́вое и҆ пресла́вное;  ꙳ ка́кѡ со́нмъ безблагода́тный ꙳ сꙋди́щꙋ пїла́товꙋ предаде́  тѧ, ꙳ и҆ ѡ҆сꙋжда́етъ на сме́рть живота̀ всѧ́ческихъ; ꙳ но  воспѣва́ю твоѐ неизрече́нное, сло́ве, снисхожде́нїе. 
Тропа́рь, гла́съ д҃: 
Мꙋ́ченикъ тво́й, гдⷭ҇и, оу҆а́ръ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немѡщны́ѧ де́рзѡсти. тогѡ̀ моли́твами  спасѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. (с. 314) 
На оу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀. 
Канѡ́нъ прⷪ҇ро́ка, є҆гѡ́же краегране́сїе: 
Прⷪ҇ро́чествѡмъ і҆ѡ́илѧ прⷪ҇ро́ка дивлю́сѧ.  Творе́нїе ѳеофа́ново. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Ли́къ на́мъ прⷪ҇ро́ческїй свесели́тсѧ, похвалѧ́емꙋ  тебѣ̀ небомꙋ́дреннꙋ, і҆ѡ́иле бг҃огла́се: съ ни́миже  спасти́сѧ на́мъ молѝ, блаже́нне. 
Глаго́лы бж҃їѧ предвозвѣща́ѧ, бг҃одохнове́нне,  лю́тый проре́клъ є҆сѝ гнѣ́въ и҆ пра́ведный, и҆́же ѿ  нече́стїѧ прибы́вшїй лю́демъ твои́мъ сꙋемꙋ́дрєннымъ. 
Чꙋ́дное и҆ свѣтоно́сное дх҃а, и҆ животворѧ́щее  вдохнове́нїе тебѐ присѣнѝ, и҆ бꙋ́дꙋщихъ зна́нїе вдохнѐ,  прⷪ҇ро́че блаже́ннѣйше. 
Бг҃оро́диченъ: 
Тѧ̀ ски́нїѧ свидѣ́тельства прописа̀, многови́днѡ  ѡ҆бразꙋ́ема, ꙗ҆влѧ́ющи ѿ тебє̀ вопло́щшагосѧ  неизмѣ́ннѡ, бг҃ома́ти пречⷭ҇таѧ влⷣчце. 
И҆́нъ канѡ́нъ мꙋ́ченика, є҆гѡ́же краегране́сїе: 
Стра̑сти похвалѧ́ю оу҆а́ра, сла́вꙋ вели́кꙋю.  І҆ѡ́сифово. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Ꙗ҆ви́лсѧ є҆сѝ на высотѣ̀ хрⷭ҇то́вы цр҃кве,  оу҆а́ре, ꙗ҆́коже со́лнце свѣ́тлое, блиста́ньми  просвѣща́ѧ твои́хъ боре́нїй, блаже́нне, земна̑ѧ  и҆сполнє́нїѧ. 
Бжⷭ҇твенныѧ любвѐ, всебл҃же́нне, ѡ҆б̾ѧ́тъ  сла́дкимъ раче́нїемъ, ѿве́рглсѧ є҆сѝ себє̀, и҆ ко  всѧ́кой мꙋ́цѣ пло́тстѣй оу҆стреми́лсѧ є҆сѝ, крѣ́пкѡ  подвиза́всѧ. (с. 315) 
Смы́сленнѡ бжⷭ҇твенныхъ подви̑жникъ ю҆́зами свѧза́въ  себѐ, страстоте́рпче, и҆ лє́стныѧ разори́лъ є҆сѝ  оу҆́зы, крѣ́пкимъ терпѣ́нїемъ мно́гихъ мꙋ́къ. 
Бг҃оро́диченъ: 
Пресꙋ́щественное сло́во во твое́мъ чре́вѣ па́че  сло́ва всели́сѧ, и҆ роди́всѧ бг҃олѣ́пнѡ, мꙋ́ченичєскїѧ  ли́ки, чⷭ҇таѧ, приведѐ: съ ни́миже пѣсносло́вимъ тѧ̀. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, стра́хъ тво́й всадѝ въ сердца̀ на́съ  пою́щихъ тѧ̀. 
Оу҆чи́ми твои́ми мꙋ́дрыми догма́ты, по́стъ,  прⷪ҇ро́че, и҆ слꙋже́нїе благоче́стнѡ проповѣ́дꙋемъ, въ  до́мъ гдⷭ҇ень ходѧ́ще. 
Твои̑мъ оу҆че́нїємъ послѣ́дꙋюще, ѿ всегѡ̀  се́рдца и҆ помышле́нїѧ, пла́чемъ же, и҆ моли́твами бг҃а  взыскꙋ́емъ, достохва́льне. 
И҆з̾ѧви́въ на́мъ всеще́драгѡ влⷣки, прⷪ҇ро́че,  долготерпѣ́нїе, бжⷭ҇твеннꙋю же благосты́ню и҆з̾ѧсни́лъ  є҆сѝ тогѡ̀, и҆ благода́ть. 
Бг҃оро́диченъ: 
Зачала̀ є҆сѝ пречⷭ҇таѧ, бг҃а, и҆ родила̀ є҆сѝ  сло́во неизрече́ннѡ вопло́щшеесѧ, во прⷪ҇ро́цѣхъ  глаго́лавшее, и҆ и҆спо́лнившее тѣ́хъ проповѣ̑данїѧ. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Вше́лъ є҆сѝ ра́зꙋмомъ крѣ́пкимъ въ мꙋ́жествєнныѧ  по́двиги, оу҆тверди́всѧ наде́ждами бꙋ́дꙋщихъ благи́хъ, и҆  мч҃никѡвъ хрⷭ҇то́выхъ всемꙋ́дрыми, бл҃же́нне, поꙋче́нїи. 
Во́инство ст҃ы́хъ страстоте́рпєцъ, стра́ждꙋщихъ  зако́ннѣ зрѧ̀, ѻ҆́нѣхъ показа́лъ є҆сѝ мꙋ́жескꙋю  крѣ́пость, примѣша́ѧсѧ многоѻбра̑знымъ, оу҆а́ре,  мꙋ́камъ. 
Въ полцѣ̀ свѧще́ннѣмъ, оу҆а́ре, ꙗ҆́кѡ до́блїй  во́инъ (с. 316) ѡ҆брѣ́лсѧ є҆сѝ, и҆ ссѣ́къ мно́жества  мꙋ́жества мече́мъ, мꙋ́дре, ра́тнымъ, побѣ́дами сла́вимь. 
Бг҃оро́диченъ: 
Дв҃о мт҃и бж҃їѧ, моегѡ̀ оу҆ны́нїѧ глꙋбоча́йшꙋю  тмꙋ̀, и҆ ѻ҆́блаки страсте́й, просвѣще́нїемъ є҆́же въ  тебѣ̀, молю́ тѧ, бл҃года́ти, ѿженѝ. 
Сѣда́ленъ, прⷪ҇ро́ка, гла́съ в҃. Подо́бенъ:  Страстоте́рпцы гдⷭ҇ни. 
Бг҃оглаго́ливе прⷪ҇ро́че, вдохнове́нїемъ  и҆спо́лнивсѧ оу҆тѣ́шителевымъ, и҆з̾ѧсни́лъ є҆сѝ въ  послѣ̑днѧѧ времена̀ бы́вшее ꙗ҆зы́кѡмъ ѡ҆сїѧ́нїе. сегѡ̀  ра́ди ны́нѣ благоче́стнѡ тѧ̀ похвалѧ́емъ, и҆ твою̀ па́мѧть  соверша́юще вопїе́мъ тѝ: хрⷭ҇та̀ бг҃а молѝ ѡ҆ дꙋша́хъ  на́шихъ. 
Сла́ва, мꙋ́ченика, гла́съ а҃. Подо́бенъ: Гро́бъ  тво́й: 
Стра̑сти честны́хъ ви́дѣвъ мꙋ́ченикѡвъ, и҆ тѣ́хъ  лобза́въ оу҆́зы любо́вїю, на высотꙋ̀ восте́клъ є҆сѝ  свидѣ́тельства, всечꙋ́дне: на дре́вѣ бо повѣ́шенъ, ра̑ны  претерпѣ́лъ є҆сѝ, до́ндеже въ рꙋ́ки гдⷭ҇ни дꙋ́ха пре́далъ  є҆сѝ. 
И҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма̀ и҆ сло́ва, непреста́ннѡ  молѝ ѡ҆ воспѣва́ющихъ тѧ̀, пода́ти ѡ҆ставле́нїе грѣхѡ́въ  на́шихъ всѣ́хъ, и҆ и҆справле́нїе житїѧ̀, вѣ́рою и҆  любо́вїю при́снѡ сла́вѧщымъ тѧ̀. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Ми́лостивъ бꙋ́ди, гдⷭ҇и, чи́стѡ къ тебѣ̀ ка́ющымсѧ,  ꙗ҆́кѡ є҆ди́нъ ще́дръ и҆ многоми́лостивъ. (с. 317) 
Ꙗ҆́коже провозвѣсти́лъ є҆сѝ, сла́вне, ѿ бг҃а  и҆злїѧ́сѧ дх҃ъ на всѧ́кꙋ пло́ть вѣ́ровавшихъ. 
Сни́тїе дх҃а оу҆ч҃никѝ гдⷭ҇ни оу҆мꙋдри́вшее,  твоѧ̑ бг҃оглагѡ́ливаѧ словеса̀ и҆спо́лни. 
Бг҃оро́диченъ: 
И҆зба́вльшесѧ пречⷭ҇таѧ, и҆зъ мра́чныхъ а҆́довыхъ  бокѡ́въ, бжⷭ҇твеннымъ твои́мъ ржⷭ҇тво́мъ, тѧ̀ оу҆блажа́емъ. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Ст҃ы́ми ꙗ҆́звами оу҆добрѧ́емь, краснѣ́йшїй  ꙗ҆ви́лсѧ є҆сѝ, и҆ бг҃ꙋ, оу҆а́ре, возлю́бленъ  вѣнча́вшемꙋ тво́й ве́рхъ, досточꙋ́дне. 
На крⷭ҇тѣ̀, сла́вне, растѧза́емь, и҆ на землѝ  простира́емь, лю̑тыѧ болѣ̑зни претерпѣ́лъ є҆сѝ. тѣ́мъ  неболѣ́зненнꙋю жи́знь наслѣ́довалъ є҆сѝ веселѧ́сѧ. 
Зако́ннѡ ви́дѧще бжⷭ҇твеннїи мꙋ́чєницы стра́ждꙋща  тѧ̀, блаже́нне, терпѣ́нїѧ словесы̀ оу҆крѣплѧ́хꙋ: съ  ни́миже стра̑сти дѡ́лгїѧ соверши́въ, оу҆блажи́лсѧ є҆сѝ. 
Хвала́ми вѣнча́емъ бжⷭ҇твєнныѧ мꙋ́ченики, ꙗ҆̀же  вѣнча̀ бл҃года́ть бжⷭ҇твеннаѧ бжⷭ҇твенными оу҆вѧзє́нїи,  низло́жшихъ вра̑жїѧ высѡ́каѧ мꙋдрова̑нїѧ. 
Бг҃оро́диченъ: 
Ѿ ти́ны страсте́й, влⷣчце, возведѝ, и҆  стра́стныхъ помышле́нїй, ѿчꙋжда́ющихъ мѧ̀ бг҃а є҆ди́нагѡ  чⷭ҇тагѡ, да вѣ́рою оу҆блажа́ю тѧ̀. 
Пѣ́снь є҃. І҆рмо́съ: 
Но́щи преше́дшей, прибли́жисѧ де́нь, и҆ свѣ́тъ  мі́рꙋ возсїѧ̀: сегѡ̀ ра́ди хва́лѧтъ тѧ̀ а҆́гг҃льстїи чи́ни,  и҆ славосло́вѧтъ тѧ̀ всѧ́чєскаѧ. 
Хрⷭ҇то́во прише́ствїе і҆ѡ́иль бжⷭ҇твенный  ꙗ҆́вственнѡ всѣ̑мъ проречѐ, ꙗ҆́кѡ прїи́детъ и҆ спасе́тъ  ро́дъ человѣ́ческїй ѿ і҆́дѡльскагѡ льще́нїѧ. 
Ве́сь ты̀ возни́кнꙋвъ, прⷪ҇ро́че сла́вне, на  преꙋ́мный же (с. 318) и҆ вы́ше по́мысла свѣ́тъ,  прⷪ҇ро́чествїѧ благода́ть и҆звле́клъ є҆сѝ ѿтꙋ́дꙋ, и҆  пра́вдꙋ проповѣ́далъ є҆сѝ. 
Ѡ҆ пою́щихъ тѧ̀ моли́сѧ, спастѝ ѿ всѧ́кагѡ  ѡ҆ѕлобле́нїѧ, пребога́те і҆ѡ́иле, и҆ бжⷭ҇твенныѧ благода́ти  и҆ зарѝ сподо́битисѧ оу҆молѝ. 
Бг҃оро́диченъ: 
Прест҃а́ѧ дв҃о, влⷣчце мі́ра, тѧ̀ бцⷣꙋ  и҆сповѣ́дающымъ, ѿ безчи́сленныхъ грѣхѡ́въ молѝ  спасти́сѧ, и҆ жите́йскихъ ѡ҆бстоѧ́нїй. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Оу҆крѣплѧ́ешисѧ манове́ньми бжⷭ҇твенными, и҆  неѡсла̑бнаѧ терза̑нїѧ терпи́ши до́блимъ смы́сломъ, оу҆а́ре,  растерза́ѧ го́рдагѡ се́рдце ѕло́бꙋ содѣ́лавшагѡ. 
Сла́вный мꙋ́ченикъ ви́дѧ ѿпа̑дающыѧ на зе́млю  своѧ̑ плѡ́ти, ра́довашесѧ, вѣ̑чнꙋющаѧ оу҆ма̀ свѣ́тлостїю,  и҆ бжⷭ҇твєннаѧ возда̑нїѧ предпрозира́ѧ. 
Пою̀ тѧ̀, гдⷭ҇и бж҃е, и҆ славосло́влю, и҆  покланѧ́юсѧ, благи́хъ сподоблѧ́ѧсѧ оу҆гото́ванныхъ тебѐ  возлю́бльшымъ, мч҃никъ въ страда́нїи те́плѣ зовѧ́ше. 
Бг҃оро́диченъ: 
Ꙗ҆́вльшисѧ херꙋві̑мъ и҆ серафі̑мъ ꙗ҆́кѡ вои́стиннꙋ  свѧтѣ́йши, всенепоро́чнаѧ, всѧ̑ вѣ́рнѡ тѧ̀ ны́нѣ  ѡ҆свѧща́ющыѧ ѡ҆свѧтѝ, и҆ спасѝ хода́тайствомъ твои́мъ. 
Пѣ́снь ѕ҃. І҆рмо́съ: 
Бе́здна мѧ̀ мно́га грѣхо́внаѧ ѡ҆крꙋжа́етъ, и҆  вопїю́ ти, проро́ка подража́ѧй: ѿ тли́ мѧ, гдⷭ҇и,  возведѝ. 
Ка́плютъ твои́хъ глагѡ́лъ и҆сто́чницы, бг҃овѣща́нїѧ  и҆ дꙋшепи́щнꙋю сла́дость точа́ще, сла́вне, напаѧ́ющꙋю  вѣ́рнѡ приходѧ́щыѧ. 
Го́рꙋ тѧ̀ прⷪ҇ро́чества, сла́дость и҆сточа́ющꙋю, и҆  (с. 319) бг҃оче́стїѧ, і҆ѡ́иле, проповѣ́дника всемꙋ́дра  зна́емъ, бг҃оглаго́ливе прⷪ҇ро́че. 
Бг҃оро́диченъ: 
Просвѣтѝ, свѣ́тъ ро́ждшаѧ незаходѧ́щїй, сердца̀  славосло́вѧщихъ тѧ̀ вѣ́рнѡ, пречⷭ҇таѧ влⷣчце, и҆ и҆зъ  тебє̀ ро́ждшагосѧ неизрече́ннѡ. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Глаго́лѡвъ небре́глъ є҆сѝ пребеззако́ннагѡ врага̀,  и҆ пла́мень претерпѣ́лъ є҆сѝ нестерпи́мыхъ болѣ́зней  терпѣли́внѡ, многострада́льне оу҆а́ре, моле́бниче ѡ҆  хва́лѧщихъ тѧ̀ вѣ́рою. 
Не преста́ше мꙋчи́тель пребезꙋ́мный, ра́нами  неми́лостивнѡ сдроблѧ́ѧ тѧ̀, до́ндеже въ рꙋ́ки бж҃їѧ  свѧще́ннꙋю твою̀ дꙋ́шꙋ преда́лъ є҆сѝ, добро́тами  просвѣ́щшꙋсѧ пѡ́двигъ твои́хъ. 
Возвы́силсѧ є҆сѝ подо́бѧсѧ на дре́вѣ хрⷭ҇тꙋ̀, и҆  на то́мъ ви́сѧ, твою̀ дꙋ́шꙋ пре́далъ є҆сѝ бг҃ꙋ, тѧ̀  вѣнчава́ющꙋ, страстоте́рпче, зако́ннѡ до́блествовавша. 
Бг҃оро́диченъ: 
Оу҆пра́ви, влⷣчце, въ пꙋчи́нѣ лю́тыхъ,  ѡ҆бꙋрева́емꙋю всегда̀ смире́ннꙋю дꙋ́шꙋ мою̀, и҆ къ ти́хомꙋ  приста́нищꙋ напра́ви, несомнѣ́ннымъ ра́зꙋмомъ тѧ̀  блажа́щꙋю. 
Конда́къ мꙋ́ченикꙋ, гла́съ д҃: 
Хрⷭ҇тꙋ̀ послѣ́дꙋѧ, мꙋ́чениче оу҆а́ре, тогѡ̀  и҆спи́въ ча́шꙋ, и҆ мꙋче́нїѧ вѣнце́мъ оу҆вѧзе́сѧ, и҆ со  а҆́гг҃лы ликовствꙋ́еши: молѝ непреста́ннѡ за дꙋ́шы на́шѧ. 
Пѣ́снь з҃. І҆рмо́съ: 
Пе́щь дре́вле всегремѧ́щꙋю оу҆гаси́вый, и҆  ѻ҆́троки тꙋ́чею дꙋхо́вною ѡ҆роси́вый, бл҃гослове́нъ є҆сѝ  бж҃е ѻ҆тє́цъ на́шихъ. 
И҆сходѧ́щїй ѿ до́мꙋ гдⷭ҇нѧ, и҆ напаѧ́ющїй  и҆сто́чникъ, ꙗ҆́коже проре́клъ є҆сѝ, произы́де, прⷪ҇ро́че  всече́стне. (с. 320) 
Пото́къ сито́вный, пшеницено́сенъ содѣ́лалъ є҆сѝ  пи́щный и҆сто́чникъ, ꙗ҆́коже і҆ѡ́иль проречѐ:  бл҃гослове́нъ є҆сѝ бж҃е ѻ҆тє́цъ на́шихъ. 
Бг҃оро́диченъ: 
И҆́же всѧ̑ сотвори́вый ро́ждсѧ ѿ дв҃ы, спасѐ  мі́ръ благоче́стнѡ пою́щїй: бл҃гослове́нъ є҆сѝ, бж҃е  ѻ҆тє́цъ на́шихъ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Просвѣще́на тѧ̀ подвигѡ́въ приложе́ньми, предо́браѧ  клеопа́тра, оу҆а́ре, скꙋ́тала є҆́сть, ѡ҆брѣ́тши сла́вꙋ  тобо́ю, вѣ́ры досто́йнꙋ ꙗ҆́вѣ, ю҆́же показа̀ те́плѣ въ  твоѐ сконча́нїе. 
И҆злива́ющи на тѧ̀ сле́зы, и҆ мѵ́ры тѧ̀ честны́ми  помазꙋ́ющи, сокрыва́етъ тѧ̀ подъ земле́ю всечестна́ѧ жена̀,  погре́бшаго пре́лесть лꙋка́вꙋю, и҆ и҆зъ гро́ба блиста́ньми  просвѣща́юща на́съ. 
Не престаѧ́ше, прпⷣбне, оу҆гожда́ющи тебѣ̀  хрⷭ҇то́вꙋ оу҆го́дникꙋ, приснопа́мѧтнаѧ, до́ндеже ꙗ҆ви́лсѧ  є҆сѝ хода́тай є҆́й, мꙋ́дре, црⷭ҇твїѧ нбⷭ҇нагѡ, є҆гѡ́же  сподо́бисѧ тобо́ю съ любе́знѣйшимъ сы́номъ. 
Бг҃оро́диченъ: 
Сокрꙋше́на мѧ̀ безчи́сленными согрѣшє́нїи, дв҃о,  хода́йствомъ твои́мъ ѡ҆бновѝ, оу҆врачꙋ́ющи мою̀ дꙋ́шꙋ, и҆  сло́во подаю́щи вопи́ти: бл҃гослове́на ꙗ҆́же бг҃а пло́тїю  ро́ждшаѧ. 
Пѣ́снь и҃. І҆рмо́съ: 
Дре́вле ѡ҆роси́вшаго є҆врє́йскїѧ ѻ҆́троки въ  пла́мени, и҆ ѡ҆пали́вшаго гдⷭ҇а халдє́и пресла́внѡ въ  не́мъ, воспое́мъ глаго́люще: благослови́те и҆ превозноси́те  є҆го̀ во вѣ́ки. 
Показа́лъ є҆сѝ, сла́вне, покаѧ́нїѧ ѻ҆́бразы  ꙗ҆́вѣ, бл҃гоꙋтро́бнагѡ гдⷭ҇а, прїе́млюща вѣ́рою къ немꙋ̀  приходѧ́щыѧ, и҆ пою́щыѧ: благослови́те, дѣла̀ гдⷭ҇нѧ,  гдⷭ҇а. 
Слꙋжи́тель бы́въ ты̀ гдⷭ҇ень, прⷪ҇ро́че і҆ѡ́иле,  тогѡ̀ (с. 321) та̑йны врꙋчи́лсѧ є҆сѝ прорица́ти лю́демъ,  хва́лѧщымъ и҆ пою́щымъ: благослови́те, дѣла̀ гдⷭ҇нѧ, гдⷭ҇а. 
Ѡ҆ставле́нїе и҆сточа́ютъ і҆ꙋ́дови чꙋде́съ рѣ́ки,  ꙗ҆̀же сꙋ́ть а҆пⷭ҇ли пресла́внїи гдⷭ҇ни, ꙗ҆́коже  прⷪ҇ро́чествова і҆ѡ́иль, вопїю́щихъ напаѧ́юще:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ѵ҆поста́сь сло́жнꙋ во двою̀ сꙋщєствꙋ̀ хрⷭ҇та̀,  всенепоро́чнаѧ, родила̀ є҆сѝ, пребы́вши дв҃а чⷭ҇таѧ,  є҆мꙋ́же пою́ще зове́мъ: благослови́те, дѣла̀ гдⷭ҇нѧ,  гдⷭ҇а. 
И҆́нъ. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Мт҃рнихъ послꙋ́шавъ, мч҃ниче, моле́бъ, нбⷭ҇номꙋ  во́инствꙋ свѣ́тлѡ во́инствꙋѧ, ѻ҆́трока честна́го, и҆  твоегѡ̀ неѿстꙋ́пна показа́лъ є҆сѝ благосла́вїѧ,  неизрече́ннымъ милосе́рдїемъ. 
Ѿ є҆гѵ́пта тѧ̀ бога́тство, ꙗ҆́коже многоцѣ́нное  принесѐ, мч҃ниче, разбогатѧ́щи многоцѣ́нными дармѝ,  клеопа́тра, цѣле́нїи всю̀ палесті́нꙋ, любо́вїю тѧ̀  почита́ющꙋю. 
Веселѧ́сѧ по́двиги твоѧ̑ соверши́лъ є҆сѝ, во́ине  до́блїй вседержи́телѧ, и҆ ꙗ҆́кѡ побѣди́тель ѿ негѡ̀  вѣнча́лсѧ є҆сѝ, оу҆а́ре всебл҃же́нне, мч҃никѡвъ вели́каѧ  сла́во. 
Бг҃оро́диченъ: 
Грѣхѝ прилага́ю ко грѣхѡ́мъ, и҆ бꙋ́дꙋщагѡ не  бою́сѧ стра́шнагѡ сꙋда̀: побѣдѝ, чⷭ҇таѧ, дꙋшѝ моеѧ̀  ѡ҆слѣпле́нїе, и҆ мольбо́ю твое́ю ѡ҆брати́вши мѧ̀ спасѝ. 
Пѣ́снь ѳ҃. І҆рмо́съ: 
На нб҃сѣ́хъ бл҃гослове́ннаѧ, и҆ на землѝ  славосло́вимаѧ, ра́дꙋйсѧ, невѣ́сто неневѣ́стнаѧ. 
Со прⷪ҇рѡ́ки ꙗ҆́кѡ прⷪ҇ро́къ, ра́достнѡ ны́нѣ въ  нбⷭ҇ныхъ весели́шисѧ ѻ҆би́телехъ. (с. 322) 
Свы́ше ны̀ назира́еши ны́нѣ, благоговѣ́йнѡ тѧ̀  славосло́вѧщыѧ, бг҃оглаго́ливе всебога́те. 
Сокраще́нъ пꙋ́ть спасе́нїѧ, і҆ѡ́иль покаѧ́нїемъ  бг҃омꙋ́дреннѡ показа̀. 
Бг҃оро́диченъ: 
Возвела̀ є҆сѝ ны̀ па́дшыѧ, мт҃и бж҃їѧ,  бл҃гоꙋтро́бнаго влⷣкꙋ и҆ сп҃са ро́ждши. 
И҆́нъ. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Крѣ́пость низложи́лъ є҆сѝ ратобо́рца, бжⷭ҇твенною  ꙗ҆́вѣ си́лою препоѧ́савсѧ, страда́льче до́блїй оу҆а́ре.  тѣ́мъ тѧ̀ хва́лимъ, врачева́нїе ѻ҆би́льное ѿ твои́хъ  моще́й, вѣ́рнїи, почерпа́юще. 
Ꙗ҆́кѡ свѣ́тъ, ꙗ҆́кѡ оу҆́тро, ꙗ҆́кѡ вели́кое  со́лнце въ земны̑ѧ простре́сѧ па́мѧть твоѧ̀ концы̀,  свѣтоно́сными просвѣща́ющи сїѧ́ньми твои́хъ честны́хъ  пѡ́двигъ всѧ̑, прехва́льне, и҆ мра́къ серде́цъ ѿгонѧ́щи. 
Съ тобо́ю сїѧ́юща ви́дѣвши сла́вою мно́гою своего̀  сы́на чадолюби́ваѧ, всѣ́хъ бг҃а велича́ше: тебе́ же  и҆́скреннѣйше, мꙋ́чениче, сла́вѧще велича́йшаго  предста́телѧ, ꙗ҆́вственнѡ ѡ҆богати́вшисѧ. 
Землѧ̀, на не́йже терпѣли́вѣйшее тѣ́ло твоѐ,  мꙋ́дре, лежи́тъ, бжⷭ҇твеннѣ ѡ҆свѧти́сѧ: но да́ждь  моли́твами твои́ми на́мъ разрѣше́нїе грѣхѡ́въ, житїѧ̀  и҆справле́нїе, оу҆а́ре, и҆ всѣ́хъ неꙋдо́бныхъ  и҆збавле́нїе. 
Бг҃оро́диченъ: 
Ꙗ҆́вльсѧ, дв҃о, и҆зъ тебє̀ гдⷭ҇ь свѣ́тлагѡ  ѻ҆́блака, є҆гѵ́пєтскїѧ кꙋмі́ры всѧ́ческой па́гꙋбѣ  предадѐ: мно́жество же страстоте́рпцєвъ сего̀ носи́ти  сподо́би, сегѡ̀ подража́тели честны̑мъ є҆гѡ̀ страда́нїємъ.  (с. 323) 
Слꙋ́жба ст҃а́гѡ и҆ прпⷣбнагѡ ѻ҆ц҃а̀ на́шегѡ і҆ѡа́нна  ры́льскагѡ. 
Ве́черъ: Блаже́нъ мꙋ́жъ: На Гдⷭ҇и, воззва́хъ,  стїхи̑ры, гла́съ а҃: Подо́бенъ: Ѽ ди́внагѡ чꙋдесѐ! 
Въ по́стницѣхъ возсїѧ́вшемꙋ проѡбразова́нїе,  пꙋсты́нное воспита́нїе, сре́дческаго свѣти́льника, словесы̀  пѣ́сненными всѝ вѣ́рнїи похва́лимъ, зовꙋ́ще: ра́дꙋйсѧ,  вели́каѧ сла́ва, ꙗ҆́же въ на́шѧ дни̑ ꙗ҆ви́сѧ,  преблаже́нне. 
Посредѝ двою̀ живѡтꙋ̀, разꙋ́мнѣ бг҃оꙋго́днѡ  мѣ́рило поста́вилъ є҆сѝ, ѻ҆́ч҃е, и҆́бо тлѣ̑ющаѧ  ѡ҆ста́вилъ є҆сѝ: разꙋмѣ́въ же при́снѡ пребыва́юща хрⷭ҇та̀  бг҃а, и҆ томꙋ̀ пра́вило дꙋшѝ твоеѧ̀ оу҆се́рднѡ, блаже́нне  і҆ѡа́нне, прилѣпи́лъ є҆сѝ. 
Ра́дꙋешисѧ ви́дѣвъ соверше́нїе трꙋдѡ́въ твои́хъ,  и҆́хже ѻ҆́ко не ви́дѣ, ни оу҆́хо слы́ша: но добро́ты  ра́йскїѧ и҆мѣ́ѧ свѣтовозда́нїе пѡ́двигъ твои́хъ,  и҆сточа́етъ бл҃года́ть тво́й гро́бъ, и҆ тѣ́ло и҆мѣ́ѧй  неразрꙋши́мо. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
И҆́хже ѻ҆́ко не ви́дѣ, ꙳ ни оу҆́хо слы́ша, ꙳ ни  на се́рдце человѣ́ка взыдо́ша, ꙗ҆̀же оу҆гото́вана бг҃омъ  того̀ возлю́бльшымъ, ꙳ си́хъ ты̀ возжелѣ́лъ є҆сѝ,  і҆ѡа́нне бг҃одохнове́нне. ꙳ возненави́дѣлъ є҆сѝ мїрско́е  смѣше́нїе, ꙳ къ бг҃ꙋ є҆ди́номꙋ прите́клъ є҆сѝ, ꙳ и҆  тогѡ̀ бл҃года́ти при́снѡ насыща́ѧсѧ, ꙳ моли́сѧ є҆мꙋ̀  прилѣ́жнѡ, спасти́сѧ дꙋша́мъ на́шымъ. 
Ра́зꙋма свѣ́тлостїю оу҆краси́всѧ, ꙳ за́повѣдьми  бжⷭ҇твенными ꙳ просвѣти́лъ є҆сѝ дꙋ́шꙋ твою̀: ꙳ но и҆ ѡ҆  тлѣ́ющихъ мимоходѧ́щихъ небре́глъ є҆сѝ. ꙳ земна̑ѧ всѧ̀  ѡ҆ста́вивъ, ꙳ (с. 324) въ пꙋсты́нѧхъ жи́ти и҆зво́лилъ  є҆сѝ. ꙳ хрⷭ҇то́вы за́пѡвѣди соблю́лъ є҆сѝ, ꙳ і҆ѡа́нне  прпⷣбне. ꙳ є҆го́же молѝ, да спасе́тъ дꙋ́шы на́шѧ. 
Любе́знѡ влⷣцѣ вожделѣ́лъ є҆сѝ, ꙳ ѿ млады́хъ  ногте́й тогѡ̀ соверша́ѧ повелѣ̑нїѧ, ꙳ бл҃года́тїю па́че,  не́жели млеко́мъ воспита́нъ бы́лъ є҆сѝ, ꙳ и҆ тѣ́ло твоѐ  оу҆краси́лъ є҆сѝ, ꙳ цѣломꙋ́дрїемъ, и҆ чистото́ю, ꙳ и҆  сꙋ́ща въ домꙋ̀ бж҃їи при́снѡ жела́ѧ, ꙳ хрⷭ҇та̀ ѡ҆брѣ́лъ  є҆сѝ. ꙳ того̀, преблаже́нне, оу҆молѝ, ꙳ да спасе́тъ  дꙋ́шы на́шѧ. 
Сла́ва, гла́съ и҃: 
Бж҃їй дх҃ъ и҆злїѧ́сѧ, ꙗ҆́коже ст҃ы́й і҆ѡ́иль  проречѐ: ѿ негѡ́же дви́жимь, на́мъ вѣ́рꙋющымъ та̑йны  бж҃їѧ ꙗ҆вле́ннѡ ѿкрыва́етъ, и҆́же дѣ́тель є҆гѡ̀  прїе́мый. тѣ́мже бж҃їимъ свѣ́томъ просвѣтѝ на́съ и҆  бл҃года́тїю. 
И҆ ны́нѣ, бг҃оро́диченъ: Цр҃ь нбⷭ҇ный: 
Вхо́дъ. Прокі́менъ днѐ. 
Чтє́нїѧ г҃, пи́саны въ а҃ де́нь са́ввѣ  вы́шерскомꙋ. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи мч҃ницы: 
Зри́тель бы́сть оу҆мо́мъ ꙳ мы́сленныхъ си́лъ, ꙳  ꙗ҆́кѡ дѣ́латель бжⷭ҇твенныхъ слове́съ ꙳ полага́ѧ во  твое́мъ се́рдцы. ꙳ въ не́мже восхождє́нїѧ, ꙳ ꙗ҆́кѡ  лѣ́ствицꙋ оу҆тверди́лъ є҆сѝ. ꙳ і҆ѡа́нне прпⷣбне ѻ҆́ч҃е  на́шъ, ꙳ моли́сѧ дарова́ти на́мъ ми́ръ, ꙳ и҆ ве́лїю  ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
І҆ѡа́нне прпⷣбне, ꙳ твою̀ ѿ дѣ́тска возложи́лъ  є҆сѝ жи́знь ꙳ хрⷭ҇тꙋ̀ бг҃ꙋ на́шемꙋ: ꙳ и҆́мже  оу҆крѣплѧ́емь, ꙳ плотскі̑ѧ стра̑сти ꙳ по́мыслꙋ повинꙋ́лъ  є҆сѝ, ꙳ хꙋ́ждшее покори́въ лꙋ́чшемꙋ. тѣ́мже молѝ, ꙳  спасти́сѧ дꙋша́мъ на́шымъ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бг҃омꙋ́дре ѻ҆́ч҃е на́шъ і҆ѡа́нне, ꙳ свѣти́льникъ  ꙗ҆ви́лсѧ є҆сѝ (с. 325) вели́къ, ꙳ просвѣща́ѧ  подсо́лнечнꙋю ꙳ чꙋде́съ сїѧ́ньми, ꙳ бж҃е́ственными дѣ́лы: ꙳  тѣ́мже по оу҆спе́нїи ꙳ незаходи́мый свѣ́тъ прїѧ̀. ꙳ сегѡ̀  ра́ди молѝ, ꙳ спасти́сѧ дꙋша́мъ на́шымъ. 
Сла́ва, гла́съ и҃: 
Хрⷭ҇то́во и҆збра́нное ста́до, вѣ́рныхъ собо́ри,  новосвѧще́ннїи лю́дїе, прїиди́те стеце́мсѧ всѝ къ честнѣ́й  па́мѧти пребл҃же́ннагѡ ѻ҆тца̀ на́шегѡ і҆ѡа́нна, въ средцѣ̀  возсїѧ́вшагѡ, къ на́мъ прише́дша: се́ бо предлежи́тъ на́мъ  свѧще́нное є҆гѡ̀ тѣ́ло, вѣ́ры на́шеѧ честно́е  оу҆твержде́нїе, прпⷣбныхъ ꙗ҆́кѡ вои́стиннꙋ оу҆краше́нїе.  да посра́мѧтсѧ є҆реті́чєскаѧ собѡ́рища невѣ̑рꙋющаѧ  воскресе́нїю: се́й бо по сме́рти зра́къ дае́тъ, хромы̑мъ  хожде́нїе, слѣпы̑мъ прозрѣ́нїе, разсла́блєнныѧ стѧза́етъ:  и҆ во́инство на́ше оу҆крѣплѧ́етъ на врагѝ проти̑вныѧ.  дꙋ́хомъ же предстоѧ̀ оу҆̀ прⷭ҇то́ла влⷣчнѧ, мо́литъ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ. Тропа́рь, гла́съ а҃: 
Покаѧ́нїѧ ѡ҆снова́нїе, прописа́нїе оу҆миле́нїѧ,  ѻ҆́бразъ оу҆тѣше́нїѧ, дх҃о́внагѡ соверше́нїѧ, ра́вно  а҆́гг҃лѡмъ житїѐ твоѐ бы́сть, прпⷣбне, въ мл҃твахъ  оу҆́бѡ и҆ поще́нїихъ, и҆ въ слеза́хъ пребыва́ѧ, ѻ҆́ч҃е  і҆ѡа́нне, молѝ хрⷭ҇та̀ бг҃а ѡ҆ дꙋша́хъ на́шихъ. 
На оу҆́трени, по а҃-мъ стїхосло́вїи сѣда́ленъ,  гла́съ д҃. 
Подо́бенъ: Ско́рѡ предварѝ: 
Воздержа́нїемъ оу҆вѧди́лъ є҆сѝ плотскі̑ѧ  стра̑сти, ми́лости возда́нїемъ, бл҃года́ть вели́кꙋю,  ѻ҆́ч҃е, дꙋхо́внꙋю воспрїѧ́лъ є҆сѝ. тѣ́мъ благоꙋгоди́лъ  є҆сѝ бг҃ꙋ, досто́инъ сосꙋ́дъ чꙋде́съ и҆ по кончи́нѣ  ꙗ҆ви́лсѧ є҆сѝ, ѿ страсте́й ѡ҆чища́ѧ на́съ, і҆ѡа́нне  прпⷣбне, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти, чествꙋ́ющымъ любо́вїю свѧтꙋ́ю па́мѧть твою̀. 
Два́жды. (с. 326) 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти  къ животꙋ̀ нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
По в҃-мъ стїхосло́вїи сѣда́ленъ, гла́съ є҃.  Подо́бенъ: Собезнача́льное: 
По́стника гдⷭ҇нѧ пѣ́сньми почти́мъ, ꙗ҆́кѡ  оу҆мертви́вшаго прило́ги страсте́й воздержа́нїемъ  тве́рдымъ, и҆ терпѣ́нїемъ вои́стиннꙋ посрами́вша  сопроти́внаго врага̀, и҆ всю̀ є҆гѡ̀ горды́ню низложи́вша,  и҆ ны́нѣ молѧ́щасѧ, поми́ловатисѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ ѻ҆́бразъ  ржⷭ҇тва̀ въ тебѣ̀ позна́всѧ, приснодв҃о чⷭ҇таѧ,  оу҆жаса́етъ мо́й оу҆́мъ, и҆ оу҆дивлѧ́етъ моѐ  помышле́нїе. сла́ва твоѧ̀, бцⷣе, во всѣ́хъ простре́сѧ, ко  спасе́нїю дꙋ́шъ на́шихъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Па́стырскꙋю хи́трость воспрїи́мъ, мона́шествꙋющихъ  сто́лпъ и҆ ѡ҆снова́нїе, разꙋ́мнѣ оу҆па́слъ є҆сѝ ста́до  твоѐ: хрⷭ҇то́ва бо вожделѣ́въ бжⷭ҇твєннаѧ оу҆чє́нїѧ, въ  ни́хже просвѣти́лсѧ є҆сѝ, прпⷣбне. тѣ́мже къ ре́вности  а҆́гг҃льскагѡ житїѧ̀ воздви́глъ є҆сѝ всѣ́хъ  є҆диномꙋ́дреннѡ сла́вити бг҃а: бг҃оно́се і҆ѡа́нне, молѝ  хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Пречⷭ҇таѧ дв҃о мт҃и бж҃їѧ, дꙋшѝ моеѧ̀ стра̑сти  лю̑тыѧ и҆сцѣлѝ, молю́сѧ, и҆ проще́нїе да́рꙋй мои́хъ  прегрѣше́нїй, ꙗ҆̀же безꙋ́мнѣ содѣ́ѧхъ, дꙋ́шꙋ и҆ тѣ́ло  ѡ҆скверни́въ, ѡ҆каѧ́нный. оу҆вы̀ мнѣ̀, что̀ сотворю̀ въ  ча́съ ѻ҆́нъ, внегда̀ (с. 327) а҆́гг҃ли дꙋ́шꙋ мою̀  разлꙋча́тъ ѿ стра́стнагѡ моегѡ̀ тѣлесѐ; тогда̀  помо́щница мѝ бꙋ́ди и҆ предста́тельница теплѣ́йшаѧ: тѧ́ бо  и҆́мамъ наде́ждꙋ ра́бъ тво́й. 
Та́же степє́нна, а҃ а҆нтїфѡ́нъ, д҃-гѡ гла́са.  Прокі́менъ, гла́съ д҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Є҆ѵⷢ҇лїе прпⷣбническое. 
По н҃-мъ ѱалмѣ̀, стїхи́ра самогла́сна, гла́съ ѕ҃: 
Прпⷣбне ѻ҆́ч҃е і҆ѡа́нне, во всю̀ зе́млю и҆зы́де  вѣща́нїе и҆справле́нїй твои́хъ: тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ полкѝ  разрꙋши́лъ є҆сѝ, и҆ а҆́гг҃льскїѧ дости́глъ є҆сѝ чи́ны,  и҆́хже житїю̀ безъ поро́ка поревнова́лъ є҆сѝ. дерзнове́нїе  и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
Канѡ́нъ бцⷣы, со і҆рмосо́мъ на ѕ҃: и҆ ст҃а́гѡ на и҃,  є҆гѡ́же краегране́сїе: 
Ст҃и́телю, пою̀ твоѧ̑, всеблаже́нне, чꙋдеса̀. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми, по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋже́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Бжⷭ҇твеннымъ свѣ́томъ ѡ҆сїѧ́нъ, и҆ со а҆́гг҃лы,  ѻ҆́ч҃е, ны́нѣ водворѧ́ешисѧ, моли́твами твои́ми спаса́й  творѧ́щыѧ всегда̀ свѧще́ннꙋю твою̀ па́мѧть, въ ра́дости  пою́щыѧ: пои́мъ бг҃ꙋ на́шемꙋ, ꙗ҆́кѡ просла́висѧ. 
Пꙋ́ть, и҆́же къ жи́зни возводѧ́щїй неꙋкло́ннѡ,  пребл҃же́нне, ше́ствовалъ є҆сѝ, и҆збѣ́гъ мѧте́жей  мїрски́хъ, и҆ де́мѡнскаѧ смꙋщє́нїѧ разори́лъ є҆сѝ,  ра́достнѡ взыва́ѧ, ѻ҆́ч҃е і҆ѡа́нне: пои́мъ бг҃ꙋ на́шемꙋ,  ꙗ҆́кѡ просла́висѧ. 
Оу҆мертви́въ плотско́е мꙋдрова́нїе, твои́ми  по́стными боре́ньми, бжⷭ҇твенномꙋ дх҃ꙋ покори́лъ є҆сѝ,  ѡ҆кормле́нїемъ бжⷭ҇твенныѧ си́лы, ра́достнѡ вопїѧ́лъ є҆сѝ:  пои́мъ бг҃ꙋ на́шемꙋ, ꙗ҆́кѡ просла́висѧ. (с. 328) 
Всѧ̑ кра̑снаѧ ѡ҆ста́вилъ є҆сѝ, непреста́ннꙋю,  ѻ҆́ч҃е, возлюби́лъ є҆сѝ красотꙋ̀, въ домꙋ̀ гдⷭ҇ни,  и҆дѣ́же шꙋ́мъ пра́зднꙋющихъ, ра́достнѡ пою́щихъ: пои́мъ  бг҃ꙋ на́шемꙋ, ꙗ҆́кѡ просла́висѧ. 
Бг҃оро́диченъ: 
Безлѣ́тна сн҃а и҆зъ безнача́льна ѻ҆ц҃а̀, пло́ть  на́съ ра́ди въ человѣ́цѣхъ бы́вша, во оу҆тро́бѣ  заче́нши, подъ лѣ́томъ сего̀ родила̀ є҆сѝ несказа́ннѡ,  є҆мꙋ́же ра́дꙋющесѧ вопїе́мъ: пои́мъ бг҃ꙋ на́шемꙋ, ꙗ҆́кѡ  просла́висѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Зако́нꙋ повинꙋ́лсѧ є҆сѝ дх҃а, є҆го́же всѣ̑мъ,  прпⷣбне, предложи́лъ є҆сѝ: грѣха́ же зако́нꙋ  и҆зволе́нїемъ не повинꙋ́лсѧ є҆сѝ. 
Горѣ̀ къ бг҃ꙋ мꙋдрова́нїе и҆мѣ́ѧ, ѻ҆́ч҃е, ꙗ҆́же  на землѝ ѡ҆ста́вилъ є҆сѝ, болѣ́зньми воздержа́нїѧ  непреста́ннѡ ѡ҆блегча́емь. 
Растерза́въ ю҆́зы є҆стества̀, преесте́ственнымъ  чи́стымъ житїе́мъ, бг҃оно́сне і҆ѡа́нне, вышеесте́ственныхъ  прїѧ́лъ є҆сѝ дѣ́йство. 
Да бг҃ꙋ, блаже́нне, безъ смꙋще́нїѧ бесѣ́дꙋеши, въ  пꙋсты́ни жи́ти, ѻ҆́ч҃е, и҆зво́лилъ є҆сѝ, ѿ молвы̀  оу҆далѧ́ѧсѧ. 
Бг҃оро́диченъ: 
Спастѝ восхотѣ́въ человѣ́ка на поле́зное, ꙗ҆́кѡ  бл҃годѣ́тель и҆ чл҃вѣколю́бецъ, въ твою̀ оу҆тро́бꙋ  неѡпи́саннѡ, бг҃ома́ти, всели́сѧ. 
Сѣда́ленъ, гла́съ а҃. Подо́бенъ: Гро́бъ тво́й: 
Воздержа́нїѧ ѻ҆гне́мъ ꙗ҆́кѡ зла́то въ пещѝ,  мꙋ́дре, и҆скꙋси́всѧ, свѣтлѣ́йшїй ꙗ҆ви́лсѧ є҆сѝ,  і҆ѡа́нне прпⷣбне: тѣ́мже къ нбⷭ҇номꙋ преста́вилсѧ є҆сѝ  црⷭ҇твїю. сегѡ̀ ра́ди вѣ́рою (с. 329) тѧ̀ восхвалѧ́юще  вопїе́мъ: бл҃года́ть и҆ ми́лость, и҆ ѡ҆чище́нїй на́шихъ,  ѻ҆́ч҃е, и҆спросѝ. 
Два́жды. 
Сла́ва, и҆ ны́нѣ, бг҃оро́диченъ: 
Наста́ви мѧ̀ на пꙋ́ть покаѧ́нїѧ, пребл҃га́го  прогнѣ́вавша гдⷭ҇а, неискꙋсобра́чнаѧ бл҃гослове́ннаѧ  марі́е, прибѣ́жище ѿча́ѧнныхъ человѣ́кѡвъ, бж҃їе  вмѣсти́лище. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ѡ҆бветша́вшагѡ человѣ́ка а҆́бїе совле́ксѧ, ѻ҆́ч҃е,  со грѣхо́вными страстьмѝ, воздержа́нїемъ незави́стнымъ  ѡ҆бле́клсѧ є҆сѝ въ но́ваго по хрⷭ҇тꙋ̀, всече́стне. 
Свѣ́тлое твоѐ житїѐ, ꙗ҆́кѡ пра́вило и҆звѣ́стно,  въ тебѣ̀, ѻ҆́ч҃е, бжⷭ҇твенныѧ добродѣ́тели показа́сѧ, въ  моли́твахъ и҆ поще́нїихъ, во бдѣ́нїихъ же и҆ мольба́хъ  ꙗ҆̀же ко хрⷭ҇тꙋ̀ чл҃вѣколю́бцꙋ. 
Дрема́нїѧ твои̑мъ ѻ҆чесє́мъ не да́лъ є҆сѝ,  прпⷣбне, до́ндеже, ѻ҆́ч҃е, хра́мъ себѐ сотвори́лъ є҆сѝ  прекра́сенъ всеви́дѧщемꙋ влⷣцѣ, къ немꙋ́же взыва́еши:  сла́ва си́лѣ твое́й, гдⷭ҇и. 
Бг҃оро́диченъ: 
Оу҆мерщвлє́нныѧ, пречⷭ҇таѧ, человѣ́ки ѡ҆живи́ла  є҆сѝ, жизнода́вца ро́ждши и҆збавлѧ́ющаго ѿ тлѝ,  взыва́ющыѧ є҆мꙋ̀: сла́ва си́лѣ твое́й, гдⷭ҇и. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Въ ю҆́ности мꙋ́дрость, въ ста́рости ра́зꙋмъ, во  все́мъ житїѝ пожда́нїе, и҆ долготерпѣ́нїе, и҆ є҆́же ко  всѣ̑мъ любо́вь показа́лъ є҆сѝ, блаже́нне. 
Впери́въ, сла́вне, дꙋше́вный ра́зꙋмъ, и҆ чꙋ̑вства,  мꙋ́дре, ѡ҆корми́въ, бы́лъ є҆сѝ хра́мъ ѡ҆свѧще́нъ бг҃ꙋ  че́стенъ. (с. 330) 
Оу҆краси́лъ є҆сѝ, прпⷣбне, дꙋшѝ тричи́сленное,  и҆ влады́кꙋ оу҆́мъ поста́вивъ, и҆мѣ́юща хрⷭ҇та̀,  наставлѧ́юща тѧ̀ къ ше́ствїю нбⷭ҇номꙋ. 
Бг҃оро́диченъ: 
Дв҃а родѝ пречⷭ҇таго бг҃а, зако́нъ полага́юща,  всѣ̑мъ человѣ́кѡмъ сп҃си́телѧ, благоче́стїе сꙋ́щымъ на  землѝ возвѣща́юща. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Въ пꙋсты́ни жи́ти оу҆се́рднѡ возлюби́лъ є҆сѝ,  бг҃оно́сне, къ не́йже бг҃а прїе́млѧ и҆збавлѧ́ющаго тѧ̀, и҆  соблюда́ющаго твоѧ̑ стѡпы̀. 
Непрекло́ненъ въ пꙋсты́ни, бг҃омꙋ́дре, претерпѣ́лъ  є҆сѝ, да́же и҆ до кончи́ны хранѧ̀ сїѐ ѡ҆пасе́нїемъ,  и҆́мже нетлѣ́нномꙋ сподо́билсѧ є҆сѝ наслажде́нїю. 
Равноа́гг҃льнѡ на землѝ пожи́лъ є҆сѝ,  равноа́гг҃льнꙋю че́сть досто́йнѡ полꙋчи́лъ є҆сѝ, со  а҆́гг҃лы всѣ́ми бг҃ꙋ предстоѧ̀. 
Бг҃оро́диченъ: 
Зачала̀ є҆сѝ во оу҆тро́бѣ, бг҃ома́ти,  безнача́льнаго бг҃а сло́ва, на́съ ра́ди въ человѣ́цѣхъ  бы́вшаго, по на́мъ непрело́жна, во двꙋ̀ зна́ема  є҆стєствꙋ̀. 
Конда́къ, гла́съ и҃. Подо́бенъ: Взбра́нной: 
А҆́гг҃льскомꙋ житїю̀ поревнова́въ, прпⷣбне, всѧ̑  земна̑ѧ ѡ҆ста́вивъ, ко хрⷭ҇тꙋ̀ прите́клъ є҆сѝ: и҆ тогѡ̀  за́повѣдьми ѡ҆гражда́ѧсѧ, ꙗ҆ви́лсѧ є҆сѝ сто́лпъ  непоколеби́мъ ѿ вра́жїихъ нападе́нїй. тѣ́мъ зове́мъ тѝ:  ра́дꙋйсѧ, ѻ҆́ч҃е і҆ѡа́нне, свѣти́ло пресвѣ́тлое. 
І҆́косъ: 
Въ ме́ртвеннѣмъ тѣ́лѣ, а҆́гг҃льскомꙋ  оу҆подо́бльшасѧ житїю̀ па́че є҆стества̀, и҆ съ тѣ́ми на  небесѣ́хъ ликꙋ́юща, прїиди́те всѝ вѣ́рнїи воспое́мъ  прпⷣбнаго і҆ѡа́нна: то́й бо ꙗ҆́кѡ оу҆ме́ты вмѣнѝ  мїрска̑ѧ всѧ̑ кра̑снаѧ, ꙗ҆́кѡ да нбⷭ҇ныхъ полꙋчи́тъ, вше́дъ  на го́рꙋ ꙗ҆́коже дре́вле мѡѷсе́й вели́кїй, (с. 331) и҆  и҆лїа̀, посто́мъ ѡ҆чи́щсѧ, сподо́бисѧ ви́дѣти трⷪ҇ческꙋю  свѣ́тлость, ни во мра́цѣ, ни въ ви́хрѣ, но во свѣ́тѣ  бл҃года́ти бж҃їѧ: тѣ́мъ и҆ чꙋде́съ лꙋчѝ и҆спꙋща́ѧ  свѣ́тлѡ, и҆сцѣле́нїѧ рѣ́ки и҆сточа́ѧ вѣ̑рнымъ ѿ  гро́ба, ꙗ҆́кѡ жи́въ недꙋ́гѡвъ и҆сцѣли́тель, сегѡ̀ ра́ди  зове́мъ є҆мꙋ̀: ра́дꙋйсѧ ѻ҆́ч҃е і҆ѡа́нне, свѣти́ло  пресвѣ́тлое. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ  є҆сѝ. 
Вы́шнею си́лою бж҃їѧ по́мощи, врагѝ низложи́лъ  є҆сѝ, побѣдоно́сецъ бы́лъ є҆сѝ, зовы́й: препѣ́тый  гдⷭ҇и бж҃е ѻ҆тє́цъ на́шихъ, бл҃гослове́нъ є҆сѝ. 
Ѡ҆чи́стивъ мглꙋ̀ ѿ стра́сти бы́вшꙋю,  безстра́стїемъ просвѣще́нїѧ ѡ҆зари́всѧ, зовы́й прпⷣбне,  препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ  є҆сѝ. 
Оу҆ѧзви́въ дꙋ́шꙋ добродѣ́тельными лѣ́потами,  красе́нъ добро́тою бы́лъ є҆сѝ, гдⷭ҇ꙋ пое́ши ра́дꙋѧсѧ:  препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ  є҆сѝ. 
Бг҃оро́диченъ: 
Призыва́ѧ ны̀ плѣнє́нныѧ, дв҃о, во є҆́же бѣ́хомъ  въ нача́лѣ, во чре́во твоѐ всели́выйсѧ, вопло́щсѧ  чл҃вѣколю́бецъ гдⷭ҇и. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Глаго́лы жи́зни вѣ́чныѧ, преблаже́нне, въ се́рдцы  твое́мъ прїи́мъ, пло́ть оу҆вѧди́лъ є҆сѝ: мі́рꙋ же  оу҆мертви́сѧ, живоно́снымъ оу҆мерщвле́нїемъ ѡ҆дѣ́ѧвсѧ:  гдⷭ҇а по́йте, и҆ превозноси́те є҆го̀ во всѧ̑ вѣ́ки. (с.  332) 
Ми́лостива бы́ти, бг҃оно́сне, є҆ди́наго  бл҃годѣ́телѧ молѝ, твою̀ пречестнꙋ́ю па́мѧть  пра́зднꙋющымъ, согрѣше́нїй ѡ҆ставле́нїе си̑мъ дарова́ти. 
Воззрѣ́нїемъ къ бг҃ꙋ непреста́ннѡ внима́ѧ,  ѿѻнꙋ́дꙋже нѣ́коегѡ сїѧ́нїѧ зарю̀ прїи́мъ, свѣ́тъ  неꙋгаси́мый ꙗ҆́кѡ зерца́ло посыла́еши, пою́щымъ: гдⷭ҇а  по́йте дѣла̀, и҆ превозноси́те є҆го̀ во всѧ̑ вѣ́ки. 
На лѣ́ствицꙋ къ небесѝ просте́ртꙋю, на не́йже  оу҆твержде́нъ гдⷭ҇ь ꙗ҆ви́сѧ, ѻ҆́ч҃е, вше́лъ є҆сѝ,  бжⷭ҇твенными восхождє́нїи преспѣва́ѧ, прпⷣбне, до́ндеже  дости́глъ є҆сѝ соверше́нїе жела́емыхъ, поѧ̀: гдⷭ҇а по́йте  дѣла̀, и҆ превозноси́те є҆го̀ во всѧ̑ вѣ́ки. 
Бг҃оро́диченъ: 
Пое́мъ тѧ̀, ѡ҆бра́дованнаѧ, бг҃а бо воплоще́нна  на́мъ родила̀ є҆сѝ. тѣ́мже тѧ̀ бцⷣꙋ всѝ и҆менꙋ́емъ,  бг҃опрїѧ́тнꙋю оу҆тро́бꙋ, добро́тꙋ і҆а́кѡвлю, гдⷭ҇и  воспѣва́юще, и҆ превозносѧ́ще є҆го̀ во всѧ̑ вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Слеза́ми по́стническими браздꙋ̀ напои́лъ є҆сѝ,  ра́дꙋешисѧ, ѻ҆́ч҃е бг҃оно́сне, ны́нѣ ра́достїю рꙋкоѧ̑ти  собира́ѧ подвигѡ́въ по́чєсти. тѣ́мже тѧ̀ всѝ  оу҆блажа́емъ. 
Незаходи́мый возсїѧ̀ тебѣ̀ свѣ́тъ, присносꙋ́щее  весе́лїе воспрїѧ̀, и҆дѣ́же ликꙋ́ѧ со а҆́гг҃лы ѻ҆крꙋ́гъ  цр҃ѧ̀ и҆ гдⷭ҇а, вѣ́рою творѧ́щихъ па́мѧть твою̀ помина́й,  ѻ҆́ч҃е всеблаже́нне. 
Возмо́гъ де́мѡнѡвъ оу҆бѣжа́ти стрѣлѧ́нїй и҆  кова́рствъ лꙋка́выхъ, спа́слсѧ є҆сѝ, блаже́нне.  ѿѻнꙋ́дꙋже дꙋша̀ твоѧ̀ свѧта̀, чиста̀ и҆ нескве́рна,  наслажде́нїѧ нбⷭ҇нагѡ сподо́бисѧ: помина́й чтꙋ́щыѧ тѧ̀. 
Зако́номъ, ѻ҆́ч҃е, страда́льческимъ подвиза́ѧсѧ, и҆  побѣди́лъ є҆сѝ де́мѡнскїѧ полкѝ. тѣ́мже тѧ̀ сла́вою (с.  333) вѣнча́етъ, ꙗ҆́кѡ є҆ди́нъ бл҃годѣ́тель по́честей, и҆  бжⷭ҇твеннагѡ свѣтоѧвле́нїѧ сподо́би, бжⷭ҇твеннымъ  наслажде́нїемъ. 
Бг҃оро́диченъ: 
Ꙗ҆́кѡ всѣ́хъ тва́рей творца̀ ро́ждши, бг҃ома́ти,  превозшла̀ є҆сѝ всю̀ тва́рь бжⷭ҇твенною сла́вою, ст҃остїю  и҆ бл҃года́тїю, и҆ всѧ́кїѧ добродѣ́тели бо́льши. тѣ́мже  тѧ̀ всѝ велича́емъ. 
Свѣти́ленъ. Подо́бенъ: Не́бо ѕвѣзда́ми: 
А҆́гг҃льскагѡ житїѧ̀ жела́ѧ, оу҆дали́лъ є҆сѝ  себѐ въ пꙋсты́нѧхъ: и҆ стра̑сти покори́въ плотскі̑ѧ,  ра́венъ а҆́гг҃лѡмъ ꙗ҆ви́лсѧ є҆сѝ, ѻ҆́ч҃е на́шъ і҆ѡа́нне  бг҃оно́сне. 
Два́жды. 
Бг҃оро́диченъ: 
Держа́внымъ твои́мъ покро́вомъ, ѿ вра̑гъ навѣ́та,  чⷭ҇таѧ, твоѧ̑ рабы̑ соблюди́ ны всѧ̑ невре́дны: тѧ́ бо  и҆́мамы є҆ди́нꙋ прибѣ́жище въ жена́хъ. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Прпⷣбне ѻ҆́ч҃е і҆ѡа́нне, ꙳ ты̀ и҆́го хрⷭ҇то́во на  ра́мо взе́мъ, ꙳ до́блественнѣ наи́тїе ꙳ вра́жїе попра́лъ  є҆сѝ. ꙳ тѣ́мъ тѧ̀ вѣ́рою всѝ почита́емъ, ꙳ ѽ  пребл҃же́нне мона́шествꙋющихъ похвало̀! ꙳ тѣ́мже хрⷭ҇та̀ ꙳  непреста́ннѡ молѝ, ꙳ спастѝ дꙋ́шы на́шѧ. 
Два́жды. 
Вѣ́рою соше́дшесѧ всѝ, ꙳ ꙗ҆́кѡ по́стника тѧ̀  хрⷭ҇то́ва чествꙋ́емъ, і҆ѡа́нне. ꙳ ра́дꙋѧсѧ оу҆́бѡ  ше́ствовалъ є҆сѝ ꙳ въ пꙋсты́ни непрохо́днѣй, мꙋ́дре,  наста́вникъ бы́въ че́стенъ. ꙳ тѣ́мже тебѣ̀ мы̀ вѣ́рою  взыва́емъ, бл҃же́нне, ꙳ по́стникѡвъ похвало̀, ꙳ ѡ҆ на́съ  моли́сѧ ко гдⷭ҇ꙋ, ꙳ поми́ловатисѧ дꙋша́мъ на́шымъ. 
Прпⷣбне ѻ҆́ч҃е на́шъ, і҆ѡа́нне, ꙳ бꙋ́дꙋщїѧ ра́ди  жи́зни, ꙳ въ ка́менныхъ про́пастехъ, и҆ въ дре́вѣ  заключи́лсѧ є҆сѝ, ꙳ ника́коже боѧ́сѧ неви́димыхъ вра̑гъ, ꙳  мно́гащи толца̑нїѧ творѧ́щихъ къ тебѣ̀. ꙳ ты́ же моли́твами  твои́ми си́хъ (с. 334) безъ вѣ́сти сотворѧ́лъ є҆сѝ, ꙳ ѽ  терпѣли́вый дꙋше́ю! въ пꙋсты́ни ры́льстѣй, чꙋ́дное  ѻ҆вча̀, ꙳ хрⷭ҇та̀ а҆́гнца па́стырѧ и҆мѣ́ѧ. ꙳ тѣ́мже  вѣ́рою вси́ тѧ чти́мъ и҆ оу҆блажа́емъ. 
Сла́ва, гла́съ то́йже: 
На не́бо текꙋ́щꙋю вше́дъ колесни́цꙋ, чꙋ́дне,  добродѣ́телей, дости́глъ є҆сѝ кра́йнее житїѐ  воздержа́нїемъ. въ пꙋсты́ни живы́й, смотрѧ́ѧ вы́шнѧгѡ  і҆ерⷭ҇ли́ма красотꙋ̀, и҆ болѣ̑зни подвигѡ́въ досто́йнѡ  по́чєсти прїи́мъ, съ нбⷭ҇ными ра́дꙋешисѧ чинонача̑лїи,  пребл҃же́нне, вѣ́чныхъ бла̑гъ наслѣ́дникъ, црⷭ҇твїѧ  жи́тель бы́въ: но моли́сѧ, бг҃оно́сне і҆ѡа́нне, сп҃сꙋ  всѣ́хъ, оу҆мири́ти мі́ръ и҆ спастѝ дꙋ́шы на́шѧ. 
И҆ ны́нѣ, бг҃оро́диченъ. 
Влⷣчце, прїимѝ моли́твы рабѡ́въ твои́хъ, и҆  и҆зба́ви на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое. И҆ ѿпꙋ́стъ. 
На лїтꙋргі́и: Бл҃жє́нна, ѿ канѡ́на ст҃а́гѡ пѣ́снь  г҃-ѧ и҆ ѕ҃-ѧ. И҆ про́чаѧ слꙋ́жба прпⷣбническаѧ. 


(с. 334) 
Мѣ́сѧца тогѡ́же въ к҃-й де́нь. 
Ст҃а́гѡ великомꙋ́ченика а҆рте́мїа. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Поⷣ: Ꙗ҆́кѡ до́блѧ: 
Многоѻбра́зными мꙋ́ками лю́тыхъ ра́нъ, ꙳ преда́въ  казни́ти многострада́льное ꙳ и҆ терпѣли́вѣйшее тѣ́ло  твоѐ, ꙳ бг҃омꙋ́дре а҆рте́мїе, ꙳ не ѿве́рглсѧ є҆сѝ  хрⷭ҇та̀, ꙳ ни кꙋмі́рѡмъ поже́рлъ є҆сѝ: ꙳ но терпѣ́лъ  є҆сѝ, ꙗ҆́коже и҆но́мꙋ стра́ждꙋщꙋ, ꙳ ѡ҆жида́ѧ бꙋ́дꙋщихъ  воздаѧ́нїй, ꙳ и҆ безсме́ртнагѡ благосла́вїѧ. (с. 335) 
Повѣ́шенъ стрꙋ́жемь, ꙳ и҆ ка́менїемъ сдроблѧ́емь, ꙳  и҆ желѣ́зомъ ѿвсю́дꙋ и҆знꙋрѧ́емь, ꙳ и҆ мече́мъ  оу҆сѣка́емь, ꙳ непоколеби́мь пребы́лъ є҆сѝ, ꙳ на ка́мени  мы́сленнѣмъ водрꙋзи́въ дꙋшѝ твоеѧ̀ стѡпы̀, сла́вне. ꙳ сеѧ̀  ра́ди побѣ́ды, ꙳ а҆́гг҃лѡмъ и҆ мч҃никѡмъ сочета́лсѧ є҆́й,  ꙳ свѣ́та неизрече́ннагѡ и҆сполнѧ́емь. 
И҆сцѣле́нїй бл҃года̑ти ꙳ лю́бѧщымъ тѧ̀ всегда̀ ꙳  и҆сточа́ютъ, сла́вне, твоѧ̑ мо́щи, ꙳ и҆ потоплѧ́ютъ  стра̑сти, ꙳ и҆ недꙋ́ги, а҆рте́мїе, ꙳ и҆ прого́нѧтъ лꙋка́выхъ  де́мѡнѡвъ полкѝ: ꙳ напаѧ́ютъ же вѣ́рныхъ сердца̀ ꙳  прозѧба̑ющаѧ добродѣ́телей плоды̀ бжⷭ҇твєнныѧ, ꙳ и҆  благоче́стїѧ зна́нїе. 
Сла́ва, гла́съ в҃. Стꙋді́тово: 
Разꙋ́мнаго свѣти́льника вѣ́ры, а҆рте́мїа почти́мъ,  ꙗ҆́кѡ ѡ҆бличѝ царѧ̀ ме́рзскаго, и҆ кро́вїю мꙋче́нїѧ є҆гѡ̀  цр҃ковь бг҃ъ ѡ҆багрѝ. тѣ́мъ и҆ прїѧ́тъ и҆сцѣле́нїй  бл҃года́ть незави́стнꙋю, и҆сцѣлѧ́ти недꙋ́ги, вѣ́рнѡ  приходѧ́щихъ къ ра́цѣ моще́й є҆гѡ̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  глаго́лаше. безча́дствовати тѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀. что̀ сїѐ. сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва, кра́йнюю бл҃гость, чл҃вѣколю́бче. 
На стїхо́внѣ ѻ҆ктѡ́иха. Сла́ва, гла́съ ѕ҃: 
За хрⷭ҇та̀ зако́ннѡ пострада́въ, а҆рте́мїе, и҆ съ  чꙋ́вственнымъ царе́мъ оу҆́мнаго низложи́въ врага̀,  досто́йнѡ прїѧ́лъ є҆сѝ ѿ страстополо́жника сп҃са  вѣне́цъ: и҆ ны́нѣ на нб҃сѣ́хъ со а҆́гг҃льскими ра́дꙋешисѧ  чи́ны, вы́шнѧгѡ свѣтоли́тїѧ наслажда́ѧсѧ ꙗ҆́снѡ, и҆  трїѷпоста́сномꙋ и҆ пе́рвомꙋ свѣ́тꙋ причаща́ѧсѧ ѻ҆би́льнѡ.  тѣ́мже и҆ мы̀ благовѣ́рнїи лю́дїе и҆ любомꙋ́чєницы,  пѣ́сньми вопїе́мъ тѝ: (с. 336) ра́дꙋйсѧ, а҆дама́нте  непобѣди́мый дꙋше́ю, и҆ крѣ́пкїй ѻ҆рꙋ́жниче хрⷭ҇то́въ:  ра́дꙋйсѧ, ле́сти і҆́дѡльскїѧ потреби́телю, и҆ и҆́стины  побо́рниче свѣ́тлый. но моли́сѧ гдⷭ҇ꙋ, и҆ на́мъ житїе́мъ  бг҃олюби́вымъ, съ тобо́ю полꙋчи́ти стоѧ́нїе при прⷭ҇то́лѣ  вели́чествїѧ є҆гѡ̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное є҆́же ви́жꙋ та́инство, сн҃е мо́й;  ка́кѡ на дре́вѣ оу҆мира́еши пло́тїю повѣ́шенъ, жи́зни  пода́телю; 
Тропа́рь, гла́съ д҃: 
Мꙋ́ченикъ тво́й, гдⷭ҇и, а҆рте́мїй, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени ѻ҆́ба канѡ́на ѻ҆ктѡ́иха, безъ  мч҃ничнѡвъ. И҆ ст҃а́гѡ канѡ́нъ на ѕ҃, є҆гѡ́же  краегране́сїе: 
Твою̀ пода́ждь мѝ бога́тнꙋю благода́ть, бл҃же́нне.  І҆ѡ́сифъ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
По́двигомъ, мꙋ́чениче, до́брымъ ꙗ҆́кѡ подвиза́всѧ,  и҆ свѣ̑тлыѧ вѣнцы̀ прїи́мъ, свѣ́тꙋ предстои́ши  просвѣща́емь, по прича́стїю невеще́ственномꙋ. тѣ́мъ  мо́лимъ тѧ̀: просвѣтѝ на́съ моли́твами твои́ми. 
Свѣ́тлый тво́й, мꙋ́чениче, пра́здникъ всѧ̑ созва̀  ра́достнѡ на трапе́зꙋ дне́сь, предложи́въ страда́нїй твои́хъ  (с. 337) борє́нїѧ, мꙋ́жество и҆ противле́нїе: и҆́миже  насы́щшесѧ, вѣ́рою тѧ̀ и҆ любо́вїю оу҆блажа́емъ. 
Оу҆мерщвле́на на крⷭ҇тѣ̀, пребл҃же́нне,  недомы́сленнаго пло́тїю поразꙋмѣ́лъ є҆сѝ гдⷭ҇и, жи́зни  вино́вника, во́льнꙋю возлюби́лъ є҆сѝ ме́ртвость ю҆́же ѿ  страда́нїй: тѣ́мъ безсме́ртнꙋю сла́вꙋ полꙋчи́лъ є҆сѝ. 
Бг҃оро́диченъ: 
Воплоти́всѧ и҆зъ тебє̀ бг҃олѣ́пнѡ сло́во  безпло́тное, премно́жествомъ чл҃вѣколю́бїѧ, пречⷭ҇таѧ, къ  страсте́мъ прибли́жисѧ, и҆ безстра́стїе человѣ́кѡмъ  и҆сточѝ препросла́вленный гдⷭ҇ь, сла́внѡ бо просла́висѧ. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Мч҃ническими оу҆краси́тисѧ вѣнцы̑, сла́вне,  жела́ѧ, ꙗ҆́звы поне́слъ є҆сѝ и҆ растерза̑нїѧ го́рькихъ  болѣ́зней, бж҃е́ственною бл҃года́тїю. 
Не потрѧсѐ столпа̀ твоегѡ̀ се́рдца, всемꙋ́дре,  лютѣ́йшее приложе́нїе мꙋ́къ: оу҆тверди́сѧ бо на  разꙋ́мнѣмъ ка́мени неподви́жнѣмъ. 
На дре́вѣ повѣ́шенъ, и҆ ча́стыми ѿвсю́дꙋ  терза̑нїи ѡ҆крꙋжа́емь, твои́ми ѻ҆чесы̀ къ могꙋ́щемꙋ спастѝ  взира́лъ є҆сѝ, достосла́вне. 
Бг҃оро́диченъ: 
Вопло́щсѧ хотѣ́нїемъ ѿ крове́й, влⷣчце, твои́хъ  пречⷭ҇тыхъ, гдⷭ҇ь, спаса́етъ человѣ́чество, и҆ мно́жєства  мꙋ́ченикѡвъ собра̀. 
Сѣда́ленъ, гла́съ и҃. Подо́бенъ: Премꙋ́дрости: 
Цр҃ю̀ вѣкѡ́въ оу҆гожда́ѧ, царѧ̀ беззако́ннагѡ  всѧ́кїй совѣ́тъ ѿрази́лъ є҆сѝ, сла́вне, и҆  и҆стꙋка̑ннымъ не поже́рлъ: тогѡ̀ ра́ди же́ртвꙋ тебѐ сама́го  прине́слъ є҆сѝ пожре́нномꙋ сло́вꙋ, пострада́въ крѣ́пкѡ.  тѣ́мъ и҆ чꙋде́съ и҆сточа́еши (с. 338) стрꙋи̑, стра̑сти  и҆сцѣлѧ́ѧ вѣ́рнѡ приходѧ́щихъ къ тебѣ̀, страстоте́рпче  а҆рте́мїе, молѝ хрⷭ҇та̀ бг҃а, грѣхѡ́въ ѡ҆ставле́нїе  пода́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ: и҆ ѡ҆скверне́нное моѐ се́рдце ѡ҆мы́й потѡ́ки  оу҆миле́нїѧ, покаѧ́нїѧ же слеза́ми, и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе  приснодв҃о, молѝ хрⷭ҇та̀ бг҃а прегрѣше́нїй ѡ҆ставле́нїе  пода́ти мѝ, тебе́ бо и҆мѣ́ю наде́ждꙋ ра́бъ тво́й. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Оу҆подо́бивсѧ распѧ́томꙋ, на дре́вѣ во́лею  возвы́силсѧ є҆сѝ протѧза́емь, и҆ сꙋро́вѣйше стрꙋ́жемь,  совлача́ѧсѧ ко́жныхъ ри́зъ оу҆мерщвле́нїѧ. 
Болѣ̑зни твоѧ̑ плотскі̑ѧ и҆ лю́тыхъ просте́ртїе,  неболѣ́зненный поко́й, мꙋ́чениче, ꙗ҆́вѣ тебѣ̀  и҆схода́таиша: (с. 339) є҆гѡ́же ны́нѣ насыща́ѧсѧ, всѧ́кꙋ  болѣ́знь ѡ҆блегча́еши ѿ ѿ дꙋ́шъ на́шихъ. 
Равноа́гг҃льнꙋ бы́вшꙋ тебѣ̀ страда́нїй  свѣ́тлостьми, рꙋко́ю а҆́гг҃ловою посыла́етъ тебѣ̀ пи́щꙋ  нбⷭ҇ный хлѣ́бъ жи́знь на́ша, оу҆крѣплѧ́ющꙋю тѧ̀, мч҃ниче  достосла́вне. 
Бога́тыми тѧ̀ оу҆красѝ бл҃года́ть дх҃а дарова̑нїи,  всемꙋ́дре: тѣ́мъ всѧ́чєскїѧ недꙋ́ги, мꙋ́чениче всече́стне,  ѿго́ниши, вѣ́рою прибѣга́ющихъ тѝ. 
Бг҃оро́диченъ: 
Дв҃ꙋ тѧ̀ по ржⷭ҇твѣ̀, нескве́рнаѧ, нетлѣ́ннꙋ  хрⷭ҇то́съ соблюдѐ, благоволи́вый во оу҆тро́бѣ твое́й,  всего́ мѧ человѣ́ка воспрїѧ́ти, кра́йнею бл҃гостїю. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Свѣща̀ свѣтоза́рнаѧ ви́дѣнъ бы́лъ є҆сѝ дх҃омъ,  а҆рте́мїе, вѣ̑рныѧ просвѣща́ющи, и҆ лꙋка̑вствїѧ  разгонѧ́ющи мра́чныхъ и҆ тмы̀ и҆спо́лненныхъ дꙋхѡ́въ. 
На ка́мени живо́тнѣмъ дꙋшє́вныѧ стѡпы̀ водрꙋзи́въ,  ка́менїемъ сгнѣта́емь, и҆ болѣ́зньми ѡ҆крꙋжа́емь,  и҆́стинный страстоте́рпецъ, непрекло́ненъ пребы́лъ є҆сѝ. 
Ты̀ честны́ми воѡрꙋже́нъ дх҃а си́лами, трезꙋ́бцєвъ  ѻ҆строты̀, мꙋ́чениче доблемꙋ́дренне, небре́глъ є҆сѝ, въ  ни́хже спопра́въ жа̑ла вра̑жїѧ. 
Бг҃оро́диченъ: 
Крⷭ҇тъ и҆ погребе́нїе и҆зъ тебє̀ во́лею на́съ ра́ди  рожде́йсѧ, претерпѣ́въ влⷣчце, свидѣ́телѧ крѣпча́йша  а҆рте́мїа свои́хъ страда́нїй ꙗ҆́кѡ крѣ́пкїй содѣ́лалъ  є҆́сть. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ. ѿ тлѝ, бж҃е, мѧ̀  возведѝ. (с. 340) 
А҆́гнецъ и҆ заколе́нїе всецѣ́лое, мꙋ́чениче,  прине́слсѧ є҆сѝ, а҆рте́мїе, во́льное распѧ́тїе въ на́ше  прїи́мшемꙋ воззва́нїе. 
Неѡсла́бными ꙗ҆́звами сокрꙋша́емо тѣ́ло твоѐ,  а҆рте́мїе, терпѣли́вѣйшее, дꙋше́вное благоро́дїе соблю́лъ  є҆сѝ, вѣ́рою неврежде́нное. 
Недꙋ́гѡвъ на́съ и҆зба́ви, мꙋ́чениче, и҆скꙋше́нїй, и҆  страсте́й же и҆ скорбе́й, къ тебѣ̀ притека́ющыѧ,  подража́телю сп҃совъ, а҆рте́мїе. 
Бг҃оро́диченъ: 
Ѡ҆бꙋрева́емаго въ пꙋчи́нѣ скорбе́й, и҆ потоплѧ́ема  наше́ствїѧми треволне́нїй, спасѝ бцⷣе дв҃о, раба̀ твоего̀. 
Конда́къ, гла́съ в҃. Подо́бенъ: Твє́рдыѧ: 
Благочести́ваго и҆ вѣнцено́снаго мꙋ́ченика, на  врагѝ побѣ́ды взе́мшаго ѡ҆долѣ́нїе, соше́дшесѧ досто́йнѡ  пѣ́сньми восхва́лимъ а҆рте́мїа, превели́каго въ  мꙋ́ченицѣхъ, чꙋде́съ же да́телѧ пребога́таго, мо́литсѧ бо  гдⷭ҇ꙋ ѡ҆ всѣ́хъ на́съ. 
І҆́косъ: 
Кто̀ по́двиги твоѧ̑ довлѣ́етъ и҆зглаго́лати,  страстоте́рпче, и҆лѝ болѣ̑зни твоѧ̑, ꙗ҆̀же мꙋ́жески  претерпѣ́лъ є҆сѝ за вѣ́рꙋ гдⷭ҇ню, и҆ дарова̑нїѧ, и҆̀хже  сподо́билсѧ є҆сѝ; не довлѣ́ютъ оу҆ста̀ человѣ́чєскаѧ  повѣ́дати: мꙋ́дростїю бо оу҆кра́шенъ и҆ мꙋ́жествомъ,  бога́тство возненави́дѣвъ, и҆ досто́инство привре́менное,  во́инъ ꙗ҆ви́лсѧ є҆сѝ и҆́скреннѣйшїй, молѧ́сѧ оу҆́бѡ  гдⷭ҇ꙋ ѡ҆ всѣ́хъ на́съ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть. хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  бл҃гослове́нъ и҆ препросла́вленъ. 
Непобѣди́мь смы́слъ нерꙋши́мою дꙋшѝ тве́рдостїю,  а҆рте́мїе, стѧжа́въ, вра̑жїѧ кова̑рства, мч҃ниче,  оу҆праздни́лъ є҆сѝ, поѧ̀ и҆зрѧ́днѣйше: сы́й  бл҃гослове́нъ и҆ препросла́вленъ. 
Стрꙋѧ́ми крове́й твои́хъ возвы́шенный мꙋ́къ ѻ҆́гнь  (с. 341) оу҆гаси́лъ є҆сѝ, бл҃же́нне, и҆ росо́ю дх҃а  ѡ҆блїѧ́емь, ра́дꙋѧсѧ взыва́лъ є҆сѝ: сы́й бл҃гослове́нъ и҆  препросла́вленъ. 
И҆сцѣле́нїй дарова̑нїѧ и҆сточа́ѧ, страсте́й  разжжє́нїѧ оу҆гаша́еши бжⷭ҇твенною благода́тїю,  ѿгонѧ́еши же дꙋ́хи присѣще́нїемъ твои́мъ, воспѣва́ѧ  присносло́вый: сы́й бл҃гослове́нъ и҆ препросла́вленъ. 
Бг҃оро́диченъ: 
Мє́ртвымъ и҆сточи́вшаго безсме́ртїе, дв҃о  всенепоро́чнаѧ, бг҃олѣ́пнѡ родила̀ є҆сѝ. того̀ оу҆́бѡ  молѝ, оу҆мертви́ти на́шѧ стра̑сти тѣлє́сныѧ, чⷭ҇таѧ, и҆  вѣ́чныѧ сподо́битисѧ жи́зни. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше бж҃їимъ велѣ́нїемъ, халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Ꙗ҆́звами лю́тыми тѣ́ло твоѐ, трезꙋ́бцы же  и҆знꙋрѧ́емо претерпѣ́лъ є҆сѝ, взира́ѧй на воздаѧ́нїе  бꙋ́дꙋщее, є҆́же подае́тъ тебѣ̀ зовꙋ́щꙋ, сла́вне,  всѧ́ческихъ бг҃ъ, влⷣка же и҆ гдⷭ҇ь. 
Кровьмѝ твои́ми землѧ̀ ѡ҆свѧти́сѧ, и҆ врачевство̀  ꙗ҆ви́сѧ тѣ́ло твоѐ многострада́льное, всѧ́кїй недꙋ́гъ,  всѧ́ко ѡ҆ѕлобле́нїе, и҆ всѧ́кїй де́мѡнскїй всегда̀ вре́дъ  ѿгонѧ̀ ѿ вѣ́рнѡ прибѣга́ющихъ въ тебѣ̀. 
Оу҆краше́нїе страда́льцєвъ ꙗ҆ви́лсѧ є҆сѝ,  ꙗ҆̀же въ мі́рѣ благочестномꙋ́дреннѡ ѿри́нꙋвъ, и҆ па́че  премі̑рнаѧ хꙋдѣ́йшимъ и҆скꙋпꙋ́ѧ, честно́ю же, прехва́льне,  кро́вїю, воспѣва́ѧ: благослови́те всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
И҆сте́кшыѧ ны̀ го́рькимъ дре́ва вкꙋше́нїемъ, и҆  па́дшыѧ поползнове́нїемъ возста́вила є҆сѝ, пречⷭ҇таѧ,  содѣ́телѧ ро́ждши сло́во ѵ҆поста́сное, чⷭ҇таѧ. є҆мꙋ́же  вопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. (с. 342) 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Ви́дѣти восхотѣ́въ добрѡ́ты небє́сныѧ, ви̑димыѧ  добрѡ́ты мі́ра прете́клъ є҆сѝ, и҆ добротворе́ньми  страда́льцєвъ оу҆краси́всѧ, мꙋ́чениче доблемꙋ́дренне,  до́брыхъ кра́йнѣйшее веселѧ́сѧ воспрїѧ́лъ є҆сѝ. 
Ꙗ҆́кѡ оу҆́тро, ꙗ҆́кѡ со́лнце, па́мѧть твоѧ̀  просвѣща́ющи вѣ́рныхъ сердца̀, бл҃же́нне, возсїѧ̀: ты́ бо  и҆ свѣ́та и҆ днѐ свѣтови́дный ꙗ҆ви́лсѧ є҆сѝ  наслѣ́дникъ, разорѧ́ѧй, а҆рте́мїе, мглꙋ̀ дꙋ́шъ на́шихъ. 
Взыгра́имъ человѣ́цы, дꙋхо́внѡ ликовствꙋ́юще,  а҆рте́мїа па́мѧть бжⷭ҇твеннагѡ мч҃ника, пое́мъ бг҃ꙋ съ  похвало́ю, чꙋ́дномꙋ сꙋ́щꙋ во ст҃ы́хъ, и҆ ѡ҆свѧща́ющꙋ вѣ́рою  того̀ чествꙋ́ющыѧ. 
Ра́ка твоѧ̀ точа́щи непреста́ннѡ и҆сцѣлє́нїѧ,  вѣ̑рныѧ созыва́етъ любо́вїю почерпа́ти, на тѣле́сное  здра́вїе, и҆ дꙋше́вное и҆́стиннѡ спасе́нїе, всебл҃же́нне  а҆рте́мїе, моли́твенниче ѡ҆ благохва́лѧщихъ тѧ̀. 
Бг҃оро́диченъ: 
Свѣ́томъ мѧ̀ просвѣтѝ лица̀ твоегѡ̀, гдⷭ҇и,  оу҆ны́нїѧ тмо́ю покрове́ннаго, и҆мѣ́ѧ молѧ́щꙋю тѧ̀,  сло́ве, и҆́стиннꙋю чⷭ҇тꙋю мт҃рь твою̀, и҆ а҆́гг҃льскїѧ  си̑лы, и҆ пресла́внаго а҆рте́мїа. 
Свѣти́ленъ. Подо́бенъ: Свѣ́те неизмѣ́нный: 
Свѣ́тъ въ се́рдцы твое́мъ возсїѧ́въ, а҆рте́мїе  страстоте́рпче, горча́йшыѧ мꙋ̑ки претерпѣ́вшꙋ мꙋ́жественнѡ:  и҆ и҆сцѣле́нїй бл҃года́ть прїѧ́лъ є҆сѝ свы́ше, немощны̑ѧ  и҆сцѣлѧ́ти всегда̀. 
Крⷭ҇тобг҃оро́диченъ: 
Свѣ́тъ просїѧ́вый безлѣ́тнѡ и҆зъ ѻ҆ц҃а̀ пре́жде  вѣкѡ́въ, (с. 343) въ лѣ́то ны́нѣ напослѣ́докъ и҆зъ  тебє̀, дв҃о, прозѧбѐ на спасе́нїе мі́ра, къ немꙋ́же не  ѡ҆ста́ви ѡ҆ мі́рѣ моли́тисѧ. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Дне́сь вселе́ннаѧ всѧ̀, стрⷭ҇тоте́рпца  просвѣща́етсѧ зарѧ́ми, и҆ бж҃їѧ цр҃ковь цвѣ̑ты  оу҆краша́ема, а҆рте́мїе, вопїе́тъ тѝ: оу҆го́дниче  хрⷭ҇то́въ, и҆ предста́телю те́плый, не преста́й молѧ́сѧ ѡ҆  рабѣ́хъ твои́хъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное є҆́же ви́жꙋ та́инство, сн҃е мо́й;  ка́кѡ на дре́вѣ оу҆мира́еши пло́тїю повѣ́шенъ, жи́зни  пода́телю; 
На лїтꙋргі́и: Бл҃жє́нна, ѻ҆ктѡ́иха на д҃: и҆  мꙋ́ченика пѣ́снь г҃-ѧ, на д҃. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши бж҃е гла́съ мо́й, внегда̀  моли́тимисѧ къ тебѣ̀. А҆пⷭ҇лъ къ тїмоѳе́ю, зача́ло сч҃в.  А҆ллилꙋ́їа, гла́съ д҃: Пра́ведникъ ꙗ҆́кѡ фі́нїѯъ  процвѣте́тъ: Є҆ѵⷢ҇лїе і҆ѡа́нна, зача́ло н҃в.  Прича́стенъ: Въ па́мѧть вѣ́чнꙋю бꙋ́детъ пра́ведникъ: 


(с. 343) 
Мѣ́сѧца тогѡ́же въ к҃а-й де́нь. 
Прпⷣбнагѡ ѻ҆тца̀ на́шегѡ і҆ларїѡ́на вели́кагѡ. 
И҆ пренесе́нїе моще́й и҆́же во ст҃ы́хъ ѻ҆тца̀ на́шегѡ  і҆ларїѡ́на, є҆пі́скопа мегли́нскагѡ. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Поⷣ: Зва́нный свы́ше: 
Кро́токъ дꙋше́ю и҆ се́рдцемъ, ꙳ є҆гда́ тѧ  бжⷭ҇твенное раче́нїе оу҆ѧзвѝ, ꙳ и҆ свѧще́нными  восхождє́нїи, ꙳ ѿлꙋчи́тисѧ мїрски́хъ смꙋще́нїй покорѝ, ꙳  тогда̀ воѡрꙋжи́всѧ (с. 344) си́лою крⷭ҇та̀, ꙳ на де́мѡны  оу҆стреми́лсѧ є҆сѝ, ꙳ всеблаже́нне, боре́нїемъ, ꙳ и҆  спле́лъ є҆сѝ побѣ́ды дїади́мꙋ. ꙳ и҆ ны́нѣ водворѧ́ешисѧ  во свѣ́тлостехъ ст҃ы́хъ, ꙳ съ ни́миже и҆ на́мъ и҆спросѝ ꙳  просвѣще́нїе и҆ ми́ръ, ꙳ и҆ согрѣше́нїй и҆збавле́нїе. 
Свѣтода́тельными зарѧ́ми, пресла́внѡ, ѻ҆́ч҃е  достосла́вне, ꙳ и҆сцѣле́нїй твои́хъ, ꙳ просвѣща́еши  подсо́лнечнꙋю, ꙳ недꙋ́гѡвъ разрѣша́ѧй тмꙋ̀ глꙋбоча́йшꙋю. ꙳  тѣ́мъ тѧ̀ со́лнце и҆но́е познава́емъ, ꙳ и҆ мона́шествꙋющихъ  оу҆твержде́нїе, ꙳ и҆ наста́вника спаса́емыхъ бжⷭ҇твеннымъ  дх҃омъ. ꙳ и҆ ны́нѣ па́мѧть соверша́емъ твою̀, ꙳ свѣ́тлꙋю  и҆ спаси́тельнꙋю, і҆ларїѡ́не, ꙳ прегрѣше́нїй тобо́ю ꙳  разрѣше́нїе прїе́млюще. 
Воздержа́нїемъ, ꙳ тѣлє́сныѧ стра̑сти, ѻ҆́ч҃е, ꙳  покори́лъ є҆сѝ разꙋ́мномꙋ дꙋшѝ, ꙳ и҆ безстра́стїѧ крилы̀  оу҆кра́шенъ, ꙳ бл҃года́ть прїѧ́лъ є҆сѝ цѣли́ти,  прпⷣбне, ꙳ человѣ́кѡвъ не́мѡщи, ꙳ и҆ ѿгони́ти дꙋхѡ́въ  лꙋка̑вствїѧ, ꙳ и҆ спаса́ти притека́ющыѧ къ тебѣ̀. ꙳ тѣ́мже  ли́цы тѧ̀ блажа́тъ ꙳ мона́шествꙋющихъ, достосла́вне, ꙳ и҆  почита́етъ всѧ̀ тва́рь, ꙳ і҆ларїѡ́не, по́двиги твоѧ̑. 
Сла́ва, гла́съ в҃. А҆нато́лїа: 
Ѿ ю҆́ности твоеѧ̀ носѧ̀ соверше́нства мꙋ́дрость,  возложи́въ на себѐ, і҆ларїѡ́не, и҆́го хрⷭ҇то́во, и҆ житїю̀  поревнова́лъ є҆сѝ бжⷭ҇твеннагѡ а҆нтѡ́нїа, ра́вными  мѣ́рами добродѣ́тели подо́бѧсѧ: и҆зсꙋши́лъ є҆сѝ пло́ть  ска́чꙋщꙋ а҆́ки жребѧ̀, ꙗ҆́кѡ до́лжно бѣ̀ дꙋшѝ покори́ти,  по́стное тече́нїе соверши́въ. но, ѽ бл҃же́ннѣйше ѻ҆́ч҃е,  и҆ чꙋдодѣ́йственне бг҃оно́се, па́мѧть твою̀ любо́вїю  соверша́ющымъ, просѝ ѡ҆чище́нїѧ и҆ ве́лїѧ ми́лости. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се, пригвожде́на, зрѧ́щи,  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ (с. 345) ѡ҆ста́вилъ є҆сѝ менѐ, ро́ждшꙋю тѧ̀  є҆ди́нꙋ; свѣ́те непристꙋ́пный пребезнача́льнагѡ ѻ҆ц҃а̀,  потщи́сѧ и҆ просла́висѧ, ꙗ҆́кѡ да сла́вꙋ полꙋча́тъ  бжⷭ҇твеннꙋю, и҆̀же бжⷭ҇твєнныѧ стра̑сти твоѧ̑ сла́вѧщїи. 
На стїхо́внѣ ѻ҆ктѡ́иха. Сла́ва, гла́съ и҃.  Самогла́сенъ: 
Дх҃а ст҃а́гѡ и҆спо́лненъ бы́въ прпⷣбный і҆ларїѡ́нъ,  де́мѡнскїѧ кѡ́зни оу҆празднѝ: крⷭ҇то́мъ бо воѡрꙋжи́всѧ, и҆  въ не́мъ дерза́ѧ, всѧ̑ недꙋ́ги сло́вомъ и҆сцѣлѝ,  дꙋшє́вныѧ оу҆́бѡ стра̑сти, тѣле́съ же всѧ́кꙋю ꙗ҆́зю.  тогѡ̀ моли́твами хрⷭ҇тѐ, низпослѝ на́мъ ми́ръ, ꙗ҆́кѡ  чл҃вѣколю́бецъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ѽ пресла́внагѡ чꙋдесѐ! 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳  пригвожда́ема во́лею, ꙳ рыда́ющи жа́лостнѣ, ꙳ оу҆вы̀  мнѣ̀, вопїѧ́ше, ꙳ люби́мѣйшее ча́до. ꙳ что́ ти со́нмъ  воздадѐ ꙳ безблагода́тный є҆вре́йскїй, ꙳ хотѧ́ мѧ  ѡ҆безча́дствовати ѿ тебє̀ вселюбе́зне; 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми, во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀, і҆ларїѡ́не,  ѻ҆́ч҃е на́шъ: молѝ хрⷭ҇та̀ бг҃а спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени ѻ҆́ба канѡ́на ѻ҆ктѡ́иха, безъ  мч҃ничнѡвъ: и҆ ст҃а́гѡ на ѕ҃, є҆гѡ́же краегране́сїе: 
Свѣ́тлость пою̀, всебл҃же́нне, твои́хъ чꙋде́съ.  Ѳеофа́ново. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. (с. 346) 
Свѣтоно́сное и҆ свѣтови́дное житїѐ твоѐ,  бл҃же́нне, прера́достнѡ благохвали́ти оу҆се́рдствꙋюща,  твоеѧ̀ свѣ́тлости ти́хостїю просвѣти́ мѧ, молю́сѧ, и҆  грѣха̀, ѻ҆́ч҃е, оу҆ны́нїе ѿженѝ. 
Всенра́внѡ, блаже́нне, къ бг҃ꙋ ра́дꙋѧсѧ пристꙋпи́лъ  є҆сѝ, внѣ̀ пло́ти и҆ мі́ра бы́въ: и҆ оу҆́мъ немꙋ́тенъ,  оу҆твержде́нъ воздержа́нїемъ соблю́лъ є҆сѝ, бжⷭ҇твеннымъ  безстра́стїемъ ѿсю́дꙋ присвоѧ́ѧсѧ. 
Свѣ́тлыми ты̀ зарѧ́ми просвѣща́емь безнача́льнагѡ  и҆ несозда́ннагѡ бж҃ества̀, ѻ҆́ч҃а не бре́лъ є҆сѝ  ѕловѣ́рїѧ, и҆ многомѧте́жнагѡ невѣ́жества тогѡ̀  ѿврати́всѧ, є҆ди́нѣй трⷪ҇цѣ сочета́лсѧ є҆сѝ. 
Бг҃оро́диченъ: 
Возсїѧ́вый сл҃нце и҆зъ тебє̀, мт҃и приснодв҃о, и҆зъ  ѻ҆ц҃а̀ пре́жде вѣ̑къ неви́димый, и҆ ви́димымъ же  пресла́внѡ ѡ҆писꙋ́емь тѣ́ломъ, благоче́стїѧ свѣ́томъ  человѣ́ки просвѣти́лъ є҆́сть. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Ꙗ҆дови́тыхъ страсте́й воста̑нїѧ, лѣчбо́ю  по́стничества ѡ҆бложе́нъ, и҆зсꙋши́лъ є҆сѝ, приснопа́мѧтне,  взыва́ѧ: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть  пра́веденъ па́че тебє̀, гдⷭ҇и. 
Кѡ́жныѧ ме́ртвєнныѧ ри̑зы ѡ҆строга́въ ноже́мъ  воздержа́нїѧ, и҆стка́лъ є҆сѝ ри́зꙋ спасе́нїѧ вопїѧ̀  творцꙋ̀ твоемꙋ̀: ты̀ є҆сѝ бг҃ъ на́шъ, и҆ нѣ́сть свѧ́тъ  па́че тебє̀, гдⷭ҇и. 
Оу҆крѣплѧ́емь наде́ждею вѣ́чныхъ, и҆ бг҃ꙋ  приводи́мь, бг҃оно́се, дла́ньми бг҃омꙋ́драгѡ а҆нтѡ́нїа,  є҆го́же подража́ѧ свѣти́льникъ бы́лъ є҆сѝ, пресла́вными  чꙋдесы̀ свѣтѧ́сѧ, прпⷣбне. 
Бг҃оро́диченъ: 
И҆́же всѧ̑ воѡбрази́вый хотѣ́нїемъ бжⷭ҇твеннымъ, въ  человѣ́ка воѡбрази́тисѧ сподо́бисѧ, созида́ѧсѧ во  оу҆тро́бѣ (с. 347) твое́й, бцⷣе. є҆мꙋ́же ны́нѣ зове́мъ:  ты̀ є҆сѝ бг҃ъ на́шъ, и҆ нѣ́сть пра́веденъ па́че тебє̀,  гдⷭ҇и. 
Сѣда́ленъ, гла́съ и҃. Подо́бенъ: Премꙋ́дрости: 
А҆нтѡ́нїа бжⷭ҇твеннагѡ дꙋхо́внѣ добродѣ́тельномꙋ  житїю̀ поревнова́въ, на ра́мена твоѧ̑ взѧ́лъ є҆сѝ крⷭ҇тъ  гдⷭ҇а твоегѡ̀, ѡ҆ста́вивъ житїѧ̀ всѐ попече́нїе, и҆  стра̑сти оу҆мертви́въ, дꙋ́хомъ пожи́лъ є҆сѝ. тѣ́мъ и҆  тва́рь пресла́вными и҆спо́лнилъ є҆сѝ чꙋдесы̀, прпⷣбне,  дх҃а бл҃года́тїю: і҆ларїѡ́не, ѻ҆́ч҃е на́шъ, молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти, чтꙋ́щымъ любо́вїю  свѧтꙋ́ю па́мѧть твою̀. 
Два́жды.  
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. (с. 348) 
Оу҆мертви́въ пло́ти мꙋдрова́нїе, пото́къ  беззако́нїѧ мѧте́жи, прпⷣбне, и҆ де́мѡнскихъ ко́зней  и҆збѣжа́въ, къ ти́хости бжⷭ҇твеннагѡ дх҃а, съ пра́ведными,  ѻ҆́ч҃е, воспочи́лъ є҆сѝ. 
Водны́ми сле́зъ течє́нїи наплѧ́емь, прпⷣбне,  дꙋше́внꙋю ни́вꙋ многопло́днꙋ, дѣ́ланїемъ ꙗ҆́вѣ сп҃совымъ,  ѻ҆́ч҃е, показа́лъ є҆сѝ, по́стникѡвъ оу҆мно́живъ  составлє́нїѧ. 
Прича́стїемъ ст҃а́гѡ дх҃а оу҆крѣплѧ́емь,  бг҃оно́се, лꙋка́вствїѧ дꙋ́хи низложи́лъ є҆сѝ, и҆ си́лою  хрⷭ҇то́вою немѡщны́ѧ и҆сцѣлѧ́еши, прⷪ҇ро́ческою  ѡ҆богати́всѧ чистото́ю. 
Бг҃оро́диченъ: 
Хра́мъ тѧ̀ и҆ черто́гъ ѡ҆дꙋшевле́нный, и҆ мы́сленнꙋю  трапе́зꙋ и҆ свѣти́льникъ, бг҃ома́ти бл҃гослове́ннаѧ,  разꙋмѣ́емъ, и҆зъ неѧ́же сꙋ́щымъ во тмѣ̀ свѣ́тъ возсїѧ̀,  ѻ҆́ч҃а сꙋщества̀ сїѧ́нїе. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои̑мъ: и҆но́гѡ бо,  ра́звѣ тебє̀, бо́га не зна́ю. 
Ꙗ҆́кѡ мо́лнїѧ, чистото́ю житїѧ̀ и҆ жи́тельствомъ,  безплѡ́тнымъ подо́бѧсѧ, просїѧ́въ въ мі́рѣ, тмы̀  предста́телѧ ѿго́ниши, бг҃облаже́нне, благоче́стїѧ  свѣ́томъ просвѣща́емь. 
Всѧ́ческими свѣтѧ́сѧ, бг҃омꙋ́дре, чꙋдодѣ́йствы, и҆  бл҃года́тїю бжⷭ҇твенною ѡ҆заре́нъ, всѣ̑мъ позна́лсѧ є҆сѝ  сокро́вище и҆сцѣле́нїй лю́бѧщымъ, ѻ҆́ч҃е бг҃опрїѧ́тне,  ꙗ҆́кѡ дрꙋгі́й нѣ́кїй прⷪ҇ро́къ бж҃їй познава́емь. 
Свѣ́тлостїю твои́хъ, ѻ҆́ч҃е, кро́ткихъ  и҆справле́нїй, мра̑чныѧ вра̑жїѧ си̑лы прогна́лъ є҆сѝ: и҆  ѿ тѣ́хъ ꙗ҆́рости и҆схити́въ къ тебѣ̀ прибѣга́ющыѧ,  бжⷭ҇твенными твои́ми оу҆чє́нїи къ вѣ́рѣ просвѣти́лъ  є҆сѝ. 
Бг҃оро́диченъ: 
Є҆ди́нꙋ на́мъ во двꙋ̀ сꙋщєствꙋ̀ ви́димꙋю  ѵ҆поста́сь, (с. 348) є҆ди́на бл҃гослове́ннаѧ родила̀ є҆сѝ  неизрече́ннѡ, бж҃їѧ бг҃а сло́ва, вопло́щшасѧ за ми́лость  неизглаго́ланнꙋю. сего̀ оу҆́бѡ молѝ, сохрани́ти пою́щыѧ  тѧ̀. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Є҆динонача́лїю слꙋжа̀ бж҃ества̀ безнача́льнагѡ,  многонача́лїе ѡ҆бличи́лъ є҆сѝ, і҆́дѡльское нече́стїе  оу҆праздни́въ, бг҃омꙋ́дре, бл҃года́тїю. 
Прозѧ́бъ, ѻ҆́ч҃е, ꙗ҆́кѡ фі́нїѯъ процвѣ́лъ  є҆сѝ въ цр҃кви, всебл҃же́нне бг҃омꙋ́дре, плодѡ́въ  сла́достїю вѣ́рныхъ возвеселѧ́ѧ и҆сполне́нїе. 
Низложи́тель ꙗ҆ви́лсѧ є҆сѝ непобѣди́мь лꙋка́выхъ  дꙋхѡ́въ, всесла́вне, богатотвѡ́рнаѧ дарова̑нїѧ ѿ хрⷭ҇та̀  полꙋчи́въ, бл҃же́нне. 
Бг҃оро́диченъ: 
Неискꙋсомꙋ́жнѡ дв҃о, родила̀ є҆сѝ, и҆ вѣ́чнꙋеши  дв҃а, ꙗ҆влѧ́ющи и҆́стиннагѡ бжⷭ҇тва̀, сн҃а и҆ бг҃а твоегѡ̀  ѻ҆́бразы. 
Конда́къ, гла́съ г҃. Подо́бенъ: Дв҃а дне́сь: 
Ꙗ҆́кѡ свѣти́льника незаходи́маго, оу҆́мнаго тѧ̀  сл҃нца, соше́дшесѧ дне́сь восхвалѧ́емъ въ пѣ́снехъ:  возсїѧ́лъ бо є҆сѝ сꙋ́щымъ во тмѣ̀ невѣ́дѣнїѧ, всѧ̑  возводѧ̀ къ бжⷭ҇твеннѣй высотѣ̀, і҆ларїѡ́не. тѣ́мже  вопїе́мъ: ра́дꙋйсѧ, ѻ҆́ч҃е, всѣ́хъ по́стникѡвъ  ѡ҆снова́нїе. 
І҆́косъ: 
Возлюби́въ хрⷭ҇то́вы бжⷭ҇твєнныѧ за́пѡвѣди, и҆  возненави́дѣвъ всегѡ̀ мі́ра наслажде́нїе, прише́лъ є҆сѝ  оу҆се́рднѡ къ томꙋ̀, и҆ бы́лъ є҆сѝ свѣти́льникъ,  просвѣща́ѧ всѧ̑ концы̀ блиста́нїемъ дх҃а. тѣ́мъ припа́даѧ  молю̀ тѧ̀: просвѣтѝ и҆ моѧ̑ ѻ҆́чи дꙋшє́вныѧ, воспѣ́ти  твоѧ̑ по́двиги, ꙗ҆̀же показа́лъ є҆сѝ на землѝ ра́ди  бꙋ́дꙋщїѧ жи́зни. є҆ѧ́же (с. 350) ны́нѣ наслажда́ѧсѧ,  помина́й вопїю́щихъ тѝ: ра́дꙋйсѧ, ѻ҆́ч҃е, всѣ́хъ  по́стникѡвъ ѡ҆снова́нїе. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Глагѡ́лъ вѣща́нїе твоѐ, и҆ чꙋде́съ бл҃года́ть  бжⷭ҇твеннаѧ во всю̀ и҆зы́де зе́млю, всебл҃же́нне,  бг҃оче́стїѧ заре́ю всѣ̑мъ сїѧ́ѧ вѣ́рнѡ и҆сцѣле́нїй  тишинꙋ̀. 
Крⷭ҇то́мъ ѡ҆гражда́емь сп҃совымъ, неврежде́нъ  пре́былъ є҆сѝ, безꙋ́мнѡ ѡ҆кꙋси́вшꙋсѧ де́мѡнскомꙋ  свирѣ́пствꙋ ѡ҆ тебѣ̀, всемꙋ́дре: вѣ́сть бо вы́шнїй бг҃ъ  соблюда́ти своѧ̑ оу҆го́дники. 
Ꙗ҆́кѡ сто́лпъ непоколе́бленъ, небесовысо́кїй,  ꙗ҆́кѡ стѣна̀ неподви́жима ꙗ҆ви́лсѧ є҆сѝ посто́мъ,  просвѣща́ѧ чꙋдесы̀, и҆ даѧ̀ и҆сцѣлє́нїѧ, и҆ и҆сточа́ѧ  бжⷭ҇твєнныѧ догма́ты ѿ и҆сто́чника приснотекꙋ́ща  бг҃одохнове́нныхъ писа́нїй. 
Бг҃оро́диченъ: 
Ѻ҆́блакъ дв҃а, тѧ̀ пра́вды сл҃нце родѝ, и҆ дв҃а  пребы́вши, дебельствꙋ̀ пло́ти приѡбщи́вшасѧ, чл҃вѣ́ка  бы́вша за бл҃гоꙋтро́бїе и҆ снизхожде́нїе: є҆го́же  воспѣва́емъ ꙗ҆́кѡ препросла́влена. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Престо́лъ и҆́стиннѡ чꙋ́вствїѧ бы́лъ є҆сѝ,  бжⷭ҇твеннымъ ра́зꙋмомъ просвѣща́емь, и҆ бж҃їимъ  повелѣ́нїемъ бг҃омꙋ́дреннѡ наставлѧ́емь, и҆ добродѣ́телїю  свѣтѧ́сѧ зовы́й: благослови́те, всѧ̑ дѣла̀ гдⷭ҇нѧ, гдⷭ҇а. 
Колесни́ца та́инственнаѧ, носѧ́щаѧ и҆́мѧ гдⷭ҇не,  ꙗ҆ви́лсѧ є҆сѝ, прпⷣбне, свѣ́тлостїю дѣ́лъ, и҆ чꙋде́съ  ꙗ҆вле́нїемъ, и҆ чистото́ю житїѧ̀, взыва́ѧ: благослови́те,  всѧ̑ дѣла̀ гдⷭ҇нѧ, гдⷭ҇а. (с. 351) 
Сыноположе́нъ бж҃е́ственною благода́тїю,  снаслѣ́дникъ хрⷭ҇то́въ бы́лъ є҆сѝ, и҆ бога́тство нбⷭ҇ное  и҆ црⷭ҇тво непрее́мное прїѧ́лъ є҆сѝ, бг҃оглаго́ливе,  зовѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Мѵ́ро оу҆́мное и҆стоще́нное, дв҃о, и҆менꙋ́ема сн҃а  чревоноси́ла є҆сѝ, кꙋре́нїемъ бж҃ества̀ земны̑ѧ  бл҃гово́нствꙋюща, и҆ ѿ тлѝ и҆збавлѧ́ющаго взыва́ющыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь вопло́щсѧ  ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти,  собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ. 
Ст҃ы́хъ жили̑ща проходи́ти сподо́билсѧ є҆сѝ,  житїѐ соверши́въ свѧ́то, прпⷣбне: и҆ ꙗ҆́кѡ сꙋ́щꙋ  пра́веднꙋ тебѣ̀ трисвѣ́тлый возсїѧ̀ свѣ́тъ, и҆ тогѡ̀  сопрꙋ́гъ весе́лїе прїѧ́ше. 
Трꙋдѡ́въ воздаѧ́нїе ѿ хрⷭ҇та̀ прїе́мъ, и҆ жи́зни  вѣ́чныѧ ꙗ҆́вѣ причасти́всѧ, и҆ па́че оу҆ма̀ благолѣ́пїѧ  добро́тами, ѻ҆́ч҃е, преизѧ́ществованъ, ѡ҆ пою́щихъ тѧ̀ ко  влⷣцѣ моли́сѧ. 
Ꙗ҆́кѡ ке́дръ высокове́рхїй добродѣ́телїю  возвыша́емь, во дво́рѣхъ, бг҃оно́се, бж҃їихъ наслажде́нъ  бы́лъ є҆сѝ, и҆ ꙗ҆́кѡ заключе́нъ ѻ҆гра́дъ, ꙗ҆́кѡ  благоцвѣты́й ра́й ꙗ҆ви́лсѧ є҆сѝ, и҆ ꙗ҆́кѡ и҆сто́чникъ  кипѧ́щїй и҆сцѣле́нїй дарова́нїѧ. 
Бг҃оро́диченъ: 
Черто́гъ была̀ є҆сѝ па́че оу҆ма̀ воплоти́вшагѡсѧ  сло́ва, дв҃о бг҃ороди́тельнице, ѡ҆дѣ́ѧна сла́вою  добродѣ́телей и҆ оу҆кра́шенна. тѣ́мъ тѧ̀, всенепоро́чнаѧ,  бцⷣꙋ возвѣща́емъ. 
Свѣти́ленъ. Подо́бенъ: Жєны̀ оу҆слы́шите: 
Мїрска́гѡ пристра́стїѧ ꙗ҆́кѡ стра́стна  оу҆клони́лсѧ є҆сѝ, и҆ безпи́щїемъ пло́ть оу҆вѧди́въ,  ѡ҆бновлѧ́еши брозды̀ держа́щихъ, и҆ сла́вою ѡ҆богати́лсѧ  є҆сѝ чꙋдодѣ́йствꙋѧ и҆зрѧ̑днаѧ, пастыренача́льникѡвъ  ве́рхъ, бг҃опрїѧ́тне і҆ларїѡ́не. (с. 352) 
Бг҃оро́диченъ: 
Во двꙋ́хъ хотѣ́нїихъ и҆ є҆стества́хъ,  всенепоро́чнаѧ, є҆ди́нѣй же ѵ҆поста́си ражда́еши бг҃а  неизрече́ннѡ, на́съ ра́ди ѡ҆бнища́вшаго до крⷭ҇та̀  хотѣ́нїемъ, и҆ дарова́вшаго на́мъ бжⷭ҇тва̀ бога́тство,  бг҃ома́ти дв҃о. 
На стїхо́внѣ ѻ҆ктѡ́иха. Сла́ва, гла́съ в҃.  Самогла́сенъ: 
Ти́хое твоѐ, ѻ҆́ч҃е, и҆ чи́стое житїѐ ви́дѣвъ  хрⷭ҇то́съ, кро́ткое и҆ молчали́вое, ѻ҆би́тель сотворѝ въ  тебѣ̀, и҆ бы́лъ є҆сѝ жили́ще бжⷭ҇твенное. и҆ сегѡ̀ ра́ди  со а҆́гг҃лы на нб҃сѣ́хъ водворѧ́ешисѧ, блаже́нне. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀, что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва, кра́йнюю бла́гость, чл҃вѣколю́бче. 
На лїтꙋргі́и: Бл҃жє́нна ѻ҆ктѡ́иха, на д҃: и҆ ст҃а́гѡ  пѣ́снь г҃, на д҃. Прокі́менъ, гла́съ з҃: Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми. А҆пⷭ҇лъ къ  корі́нѳѧнѡмъ, зача́ло рп҃и. А҆ллилꙋ́їа, гла́съ ѕ҃: и҆  Блаже́нъ мꙋ́жъ боѧ́йсѧ гдⷭ҇а. Є҆ѵⷢ҇лїе лꙋкѝ, зача́ло  к҃д. Прича́стенъ: Въ па́мѧть вѣ́чнꙋю. (с. 353) 
Слꙋ́жба і҆ларїѡ́на, є҆пі́скопа мегли́нскагѡ. 
Ве́черъ, Блаже́нъ мꙋ́жъ:  
Стїхи̑ры, гла́съ в҃: 
Кі́ими похва́льными вѣнцы̑ ны́нѣ соста́вимъ  ликова́нїе, въ честнѣ́мъ пра́здницѣ твоегѡ̀ пренесе́нїѧ,  і҆ера́рше; дꙋхо́внѡ пра́зднꙋюще мо́лимсѧ, моли́сѧ,  правосла́вномꙋ во́инствꙋ побѣди́тєльнаѧ на врагѝ  дарова́ти: тебе́ бо те́пла моли́твенника ко влⷣцѣ  стѧжа́хомъ, подаю́щаго мі́рꙋ ве́лїю ми́лость. 
Кі́ими похва́льными добро́тами воспои́мъ, во  а҆рхїере́ехъ сла́внаго, и҆ въ вѣ́рѣ вели́каго, и҆ въ  пелена́хъ доброразсꙋ́днаго, во оу҆че́нїи ѧ҆зы́ка сла́дкаго,  оу҆че́нїемъ це́рковь ѡ҆бога́щша свѧти́телѧ і҆ларїѡ́на,  є҆го́же вѣнцы̑ вѣнча́етъ хрⷭ҇то́съ бг҃ъ на́шъ, и҆мѣ́ѧй  ве́лїю ми́лость; 
Кі́ими дꙋхо́вными пѣ́сньми воспои́мъ а҆рхїере́а,  оу҆че́нїемъ къ бг҃оразꙋ́мїю всѣ́хъ наста́вльшаго,  и҆сто́чника чꙋде́съ пречꙋ́дна, цр҃кви свѣти́льника  пресвѣ́тлаго, и҆ оу҆чи́телѧ премꙋ́дра мегли́нскїѧ землѝ,  и҆ всеѧ̀ рѡссі́йскїѧ прекра́сное оу҆добре́нїе; є҆гѡ́же  ра́ди хрⷭ҇то́съ врагѡ́въ шата́нїе низложѝ, и҆мѣ́ѧй ве́лїю  ми́лость. 
Сла́ва, гла́съ ѕ҃: 
А҆рхїере́євъ похвалꙋ̀, свѧще́нникѡвъ всѣ́хъ  оу҆краше́нїе, къ бг҃ꙋ моли́твенника непреста́ннаго,  и҆сто́чника чꙋде́съ преиз̾ѡби́льна, дне́сь любо́вїю  соше́дшесѧ мегли́нстїи наро́ди, і҆ера́рха і҆ларїѡ́на  похва́лимъ: честны̑ѧ мо́щи ѡ҆бстоѧ́ще, благода̑рныѧ гла́сы  томꙋ̀ прино́симъ, глаго́люще: ра́дꙋйсѧ, а҆рхїере́е  і҆ларїѡ́не, свѣти́льниче свѣ́тлый! ѡ҆зарѝ (с. 353)  и҆зрѧ́дное достоѧ́нїе твоѐ, правосла̑вныѧ лю́ди, ѡ҆ ни́хже  непреста́ннѡ хрⷭ҇тꙋ̀ моли́сѧ, ми́рно житїѐ дарова́ти: да  всѝ честно́е твоѐ пренесе́нїе любо́вїю почита́емъ, и҆  мо́лимсѧ, молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: Вхо́дъ. Прокі́менъ днѐ. Чтє́нїѧ трѝ,  пи́саны въ є҃ де́нь. 
На стїхо́внѣ стїхи̑ры, гла́съ в҃. Самогла́сны: 
Хрⷭ҇то́во ста́до слове́сныхъ ѻ҆ве́цъ, на ѕла́цѣ  благоче́стїѧ до́брѣ оу҆па́слъ є҆сѝ, і҆ера́рше. тѣ́мже  и҆ по преставле́нїи цр҃ко́вныхъ твои́хъ ча̑дъ не ѡ҆ставлѧ́й,  но посѣща́й: и҆ ст҃ѣ́й трⷪ҇цѣ со а҆рхїере́и предстоѧ̀,  молѝ спастѝ всѧ̑, честно́е твоѐ пренесе́нїе любо́вїю  почита́ющыѧ, і҆ларїѡ́не прехва́льне. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Тезоимени́тагѡ ра́ди твоегѡ̀ житїѧ̀, и҆ сла́дости  ѧ҆зы́ка, и҆ разсꙋжде́нїѧ доброразсꙋ́днагѡ, па́стырѧ тѧ̀  лю́демъ до́брѣ врꙋча́етъ хрⷭ҇то́съ: є҆го́же молѝ спастѝ,  и҆ оу҆ще́дрити всѧ̑, пресвѣ́тлꙋю па́мѧть твою̀  пра́зднꙋющыѧ, і҆ларїѡ́не пресла́вне, моли́твениче ѡ҆ дꙋша́хъ  на́шихъ. 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
Дне́сь пресла́внѡ, ст҃и́телю, ѿ свои́хъ ко свои̑мъ  же че́стнѡ прехо́диши, да свои́мъ ше́ствїемъ всѧ̑  ѡ҆свѧти́ши, и҆ ра́достїю напо́лниши, па́мѧть твою̀ любо́вїю  пра́зднꙋющыѧ, и҆ честно́е прехожде́нїе твоѐ вѣ́рнѡ  сла́вѧщыѧ, и҆ прилѣ́жнѡ вопїю́щыѧ: молѝ, мо́лимсѧ,  спасти́сѧ дꙋша́мъ на́шымъ. 
Сла́ва, гла́съ и҃: 
Гра́дъ ѡ҆свѧти́сѧ, наро́ди благослови́шасѧ, цр҃ковь  перворо́дныхъ дꙋ́хомъ ликовствꙋ́етъ, въ пренесе́нїе  честны́хъ твои́хъ моще́й, і҆ера́рше і҆ларїѡ́не, съ людьмѝ  зовꙋ́щи: (с. 355) ты̀ моѧ̀ крѣ́пость и҆ оу҆твержде́нїе,  ты̀ моѧ̀ добро́та, и҆ тобо́ю хвалю́сѧ, моли́сѧ спастѝ всѧ̑,  любо́вїю всемі́рное твоѐ пренесе́нїе при́снѡ сла́вѧщыѧ. 
И҆ ны́нѣ, бг҃оро́диченъ по гла́сꙋ. Тропа́рь, гла́съ  г҃: 
Чꙋ́до ꙗ҆ви́всѧ и҆звѣще́нїѧ, дѣ́лы возсїѧ́лъ  є҆сѝ добродѣ́телей бж҃їихъ: мона́шествꙋющихъ ли́ки  оу҆па́слъ є҆сѝ, а҆рхїерє́йскаѧ сѣда̑лища и҆зчи́стилъ  є҆сѝ: є҆реті́ческагѡ же напа́данїѧ не оу҆сꙋмнѣ́всѧ,  цр҃кви хрⷭ҇тѡ́вы воздви́глъ є҆сѝ, прпⷣбне і҆ларїѡ́не,  оу҆́меръ ꙗ҆́кѡ спѧ̀: тѣ́ло же твоѐ цѣ́ло и҆ нетлѣ́нно  соблюдено̀ бы́сть, и҆ подае́тъ цѣльбы̑ болѧ́щымъ ѿ  разли́чныхъ недꙋ̑гъ, и҆ де́мѡны прогонѧ́етъ. сегѡ̀ ра́ди  мо́лимъ тѧ̀, молѝ спасти́сѧ дꙋша́мъ на́шымъ. 
На оу҆́трени по а҃-мъ стїхосло́вїи сѣда́ленъ, гла́съ  д҃: 
Бг҃ꙋ ѡ҆свѧти́лъ є҆сѝ твою̀ жи́знь, всебл҃же́нне,  бы́въ и҆зрѧ́денъ свѧщеннодѣ́йственникъ вои́стиннꙋ хрⷭ҇то́въ  свѧще́нне. тѣ́мже по мно́гихъ по́тѣхъ и҆ болѣ́знехъ  ра́дꙋѧсѧ къ невеще́ствєннымъ преста́вилсѧ є҆сѝ  селе́нїємъ, ны́нѣ и҆сточа́еши на́мъ стрꙋи̑ и҆сцѣле́нїй. 
Два́жды. 
Бг҃оро́диченъ: 
Дв҃о всенепоро́чнаѧ, пресꙋ́щнаго бг҃а ро́ждшаѧ, со  безпло́тными того̀ непреста́ннѡ молѝ, ѡ҆ставле́нїе  прегрѣше́нїй, и҆ и҆справле́нїе житїѧ̀ да́ти на́мъ пре́жде  конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на  всепѣ́таѧ. 
По в҃-мъ стїхосло́вїи сѣда́ленъ, гла́съ и҃: 
Сле́зными стрꙋѧ́ми страсте́й взыгра̑нїѧ неꙋста̑внаѧ  потопи́лъ є҆сѝ: пꙋчи́на бы́сть долготерпѣ́нїѧ, прпⷣбне,  къ тишинѣ̀ веды́й долготерпѣ́нїѧ. 
Два́жды. 
Бг҃оро́диченъ: 
Па́че є҆стества̀ и҆ сло́ва, влⷣчце, всѣ́хъ  пита́телѧ родила̀ є҆сѝ, и҆ пита́еши ѿ сѡсцꙋ̀ твоє́ю, во  вре́мѧ (с. 356) гото́вѧща трапе́зꙋ. є҆го́же прилѣ́жнѡ,  пречⷭ҇таѧ, ѡ҆ на́съ молѝ. 
По полѷеле́и сѣда́ленъ, гла́съ и҃: 
Вели̑кимъ добродѣ́телемъ поревнова́лъ є҆сѝ,  і҆ларїѡ́не, си̑мъ послѣ́дꙋѧ воздержа́нїемъ, прпⷣбне,  верхо́венъ ꙗ҆ви́лсѧ є҆сѝ, и҆ ста́до воѡбраже́нное пѡ́ты  воздержа́тельными оу҆па́слъ є҆сѝ, оу҆́глїе врага̀  невѣ́рїѧ стрѣла́ми слове́съ погаси́лъ є҆сѝ, и҆  є҆реті́чєскаѧ шата̑нїѧ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ, и҆ человѣ́ческїй ро́дъ: ѡ҆свѧще́нный  хра́ме, и҆ раю̀ слове́сный, дѣ́вственнаѧ похвало̀, и҆зъ  неѧ́же бг҃ъ воплоти́сѧ, и҆ млⷣнцъ бы́сть, пре́жде вѣ̑къ  сы́й бг҃ъ на́шъ: ложесна́ бо твоѧ̑ прⷭ҇то́лъ сотворѝ, и҆  чре́во твоѐ простра́ннѣе нб҃съ содѣ́ла. ѡ҆ тебѣ̀  ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀. 
Степє́нна а҃-й а҆нтїфѡ́нъ д҃-гѡ гла́са. Прокі́менъ:  Честна̀ пред̾ гдⷭ҇емъ сме́рть прпⷣбныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ: Є҆ѵⷢ҇лїе  і҆ѡа́нна, зача́ло л҃ѕ. Ѱало́мъ н҃. Стїхи́ра, гла́съ в҃: 
Ѿ ю҆́ности, ѻ҆́ч҃е, и҆мѣ́ѧ соверше́ннꙋю  мꙋ́дрость, и҆ возложи́въ на сѧ̀ и҆́го хрⷭ҇то́во, житїю̀  поревнова́лъ є҆сѝ ст҃ы́хъ ѻ҆тє́цъ, ра́вными мѣ́рилы  добродѣ́тели подо́бѧсѧ, оу҆сꙋши́лъ є҆сѝ пло́ть ска́чꙋщꙋ,  ꙗ҆́кѡ жребца̀: ꙗ҆́кѡ до́лжно бѣ̀, дꙋшѝ покори́лъ є҆сѝ  по́стное тече́нїе соверши́ти, бл҃же́нне ѻ҆́ч҃е, па́мѧть  твою̀ соверша́ющымъ просѝ ѡ҆чище́нїѧ грѣхѡ́въ, и҆ ве́лїѧ  ми́лости. 
Канѡ́нъ бцⷣы со і҆рмосо́мъ на ѕ҃: и҆ ст҃а́гѡ на и҃,  є҆гѡ́же краегране́сїе: Внима́й ѡ҆ червле́нныхъ  словесѣ́хъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. (с. 357) 
Повелѣ́нїємъ влⷣки твоегѡ̀ подо́бѧсѧ, і҆ера́рше,  кро́токъ и҆ смире́нъ, і҆ларїѡ́не, бы́лъ є҆сѝ, и҆ ѿсю́дꙋ  оу҆блажа́емыхъ, чи́нꙋ бы́ти сподо́билсѧ є҆сѝ. тѣ́мже  дне́сь пресла́вное твоѐ пренесе́нїе почита́емъ. 
Благочести́вагѡ ко́рене пресвѣ́тлаѧ пресла́внѡ  прозѧбѐ ѻ҆́трасль, а҆рхїере́е і҆ларїѡ́не, въ добродѣ́тели  соверше́ннѡ пожи́въ, и҆ сосꙋ́дъ чи́стъ дх҃а ст҃а́гѡ,  ѻ҆́ч҃е, бы́лъ є҆сѝ. 
Ꙗ҆дови́тыхъ страсте́й возгорѣ̑нїѧ, лѣчбо́ю  по́стничества ѡ҆бложе́нъ, и҆зсꙋши́лъ є҆сѝ присносло́вый. 
Бг҃оро́диченъ: 
Возсїѧ̀ сл҃нце и҆зъ тебє̀ мт҃и приснодв҃о, и҆́же  ѿ ѻ҆ц҃а̀ пре́жде вѣ̑къ неви́димый, и҆ ви́димь пресла́внѡ  ѡ҆писꙋ́етсѧ тѣлесе́мъ, благоче́стїѧ свѣ́томъ человѣ́ки  просвѣтѝ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Благослове́нїемъ твои́мъ всѧ̑ возмо́глъ є҆сѝ,  оу҆крѣплѧ́ющꙋ хрⷭ҇тꙋ̀ тѧ̀, ѻ҆́ч҃е, ѡ҆лѧденѣ́вшыѧ  и҆ногда̀ люде́й бразды̑ дꙋшє́вныѧ, премꙋ́дрыми твои́ми  оу҆че́ньми, і҆ера́рше, ѡ҆чи́стилъ є҆сѝ, и҆ плодонѡ́сны  сотвори́лъ є҆сѝ. 
Фарїсе́йское киче́нїе ѿ ю҆́ности, ѻ҆́ч҃е,  возненави́дѣвъ, мытаре́вꙋ же смире́нїю поревнова́въ,  кро́токъ и҆ смире́нъ, ѻ҆́ч҃е, ко всѣ̑мъ бы́лъ є҆сѝ:  сегѡ̀ ра́ди тѧ̀ всѝ, ꙗ҆́кѡ винꙋ̀ и҆ ѻ҆́бразъ благи́хъ  почита́емъ. 
И҆спо́лни ра́дости и҆ весе́лїѧ, тебѐ при́снѡ,  і҆ера́рше і҆ларїѡ́не, лю́бѧщыѧ, и҆ торже́ствєннаѧ твоемꙋ̀  честно́мꙋ пренесе́нїю, въ пѣ́снехъ всегда̀ пою́щыѧ. 
Бг҃оро́диченъ: 
Тѧ̀ застꙋпле́нїе небла́знено, бг҃ома́ти, стѧжа́хомъ,  (с. 358) наде́ждꙋ на тѧ̀ возлага́юще спаса́емсѧ, и҆ къ  тебѣ̀ прибѣга́юще сохранѧ́емсѧ. 
Сѣда́ленъ, гла́съ д҃. Подо́бенъ: Вознесы́йсѧ: 
Моли́твамъ и҆ ми́лостынѧмъ, а҆рхїере́е і҆ларїѡ́не,  при́снѡ прирадѣ́въ, ми́лостивъ къ тре́бꙋющымъ, ѻ҆́ч҃е,  незави́стенъ бы́лъ є҆сѝ. тѣ́мже тѧ̀ почита́ющыѧ ѿ  сопроти́вныхъ ѕѡ́лъ и҆збавлѧ́й, да всѝ твоѐ пренесе́нїе  любо́вїю почита́емъ. 
Два́жды. 
Сла́ва, и҆ ны́нѣ, бг҃оро́диченъ: 
Свѣ́тъ ро́ждши, пречестны́й, ѿ ѻ҆ц҃а̀ возсїѧ́вшїй  пре́жде вѣ̑къ, просвѣтѝ, ѻ҆трокови́це, дꙋ́шꙋ мою̀ и҆  оу҆́мъ, дале́че ѿ менє̀ ѿгонѧ́щи тмꙋ̀ страсте́й, да  тѧ̀ оу҆блажа́ю приснобл҃же́ннꙋю, вѣ́рныхъ оу҆пова́нїе. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ. сла́ва, хрⷭ҇тѐ,  си́лѣ твое́й. 
Є҆пⷭ҇копа тѧ̀ мегли́нскаѧ страна̀, пресла́внѡ,  а҆рхїере́е і҆ларїѡ́не, стѧжа́вши, тобо́ю красꙋ́етсѧ, съ  кнѧ́зи и҆ а҆рхїерє́и, и҆ со всенаро́днымъ мно́жествомъ  хрⷭ҇та̀, воспѣва́етъ, си̑мъ при́снѡ тебѐ дарова́вшаго. 
Всеѧ̀ мегли́нскїѧ землѝ первопресто́льникъ,  а҆рхїере́е і҆ларїѡ́не, бы́лъ є҆сѝ, и҆ всѧ̑ твои́мъ  оу҆че́нїемъ просвѣти́лъ є҆сѝ. тѣ́мъ па́мѧть твою̀  почита́емъ, и҆ пренесе́нїе твоѐ почита́юще вопїе́мъ: молѝ,  ѡ҆ всѣ́хъ пою́щихъ тѧ̀. 
Прине́съ да́ръ бг҃ꙋ тобо́ю, мно́жество спаса́емыхъ,  твоемꙋ̀ оу҆че́нїю при́снѡ послѣ́дꙋющихъ, и҆ хрⷭ҇та̀ во  хвале́нїи воспѣва́ющихъ, тебѐ всѣ̑мъ дарова́вшаго. 
Бг҃оро́диченъ: 
Крѣ́пкое тѧ̀ ѻ҆рꙋ́жїе на врагѝ предлага́емъ, и҆  скорбе́й всѧ́кихъ и҆ лю́тыхъ ѡ҆бстоѧ́нїй ѿрѣва́емъ  вре́дъ, и҆ є҆реті́ческагѡ возмꙋще́нїѧ и҆збѣга́емъ, мт҃и  бж҃їѧ. (с. 359) 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Многогрѣ́шнагѡ нерадѣ́нїемъ и҆жди́вшагѡ житїѐ не  возгнꙋша́йсѧ, а҆рхїере́е, но твои́ми моли́твами ѡ҆чи́сти,  твоѐ пренесе́нїе пѣ́сньми трꙋдолю́бнѡ сла́вѧща. 
Пахѡ́мїа а҆́гг҃льскомꙋ видѣ́нїю сподо́бльшасѧ,  сегѡ̀ пра́вилꙋ навы́къ, мно́гажды безъ сна̀ въ моли́твѣ  всю̀ но́щь пребы́лъ є҆сѝ: ѿѻнꙋ́дꙋже сподо́билсѧ є҆сѝ  го́рнѧгѡ зва́нїѧ. 
Смире́нъ нра́въ, и҆ высоко̀ є҆́же по бг҃ꙋ житїѐ  стѧжа́лъ є҆сѝ, і҆ера́рше. тѣ́мже всеви́дѧщее ѻ҆́ко,  ви́дѣвъ твоѐ до́брое произволе́нїе, сла́вна тѧ̀ всѣ̑мъ  концє́мъ показа̀ хрⷭ҇то́съ сп҃съ на́шъ. 
Бг҃оро́диченъ: 
Є҆ди́нꙋ тѧ̀, всенепоро́чнаѧ, ѿ родѡ́въ пречⷭ҇тꙋю  ѡ҆брѣ́тъ, всели́сѧ въ тѧ̀, и҆ человѣ́ки ѡ҆божѝ: тѣ́мже  ꙗ҆́кѡ мт҃рнее дерзнове́нїе къ немꙋ̀ стѧжа́вши, молѝ ѡ҆  и҆̀же вѣ́рою бцⷣꙋ и҆менꙋ́ющихъ тѧ̀. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
На смире́нїе на́съ свы́ше ми́лостивнѡ назира́ѧ,  вѣ́рнѡ тебѐ при́снѡ сла́вѧщихъ, моли́сѧ всѧ́кїѧ ско́рби  и҆зба́вити, тебѐ те́пла предста́телѧ къ бг҃ꙋ стѧжа́вшихъ. 
Селе́нїе ꙗ҆ви́лсѧ є҆сѝ прекра́сное дх҃а ст҃а́гѡ,  бг҃одохнове́нными оу҆че́ньми твои́ми, ѻ҆би́льнѡ пита́ѧ  словє́снаѧ твоѧ̑ ча̑да: ѿѻнꙋ́дꙋже по преставле́нїи  спребыва́еши лю́бѧщымъ тѧ̀, і҆ера́рше. 
Возсїѧ́въ ꙗ҆́кѡ фі́нїѯъ процвѣ́лъ є҆сѝ въ  цр҃кви, (с. 360) всебл҃же́нне, бг҃омꙋ́дре, плодѡ́въ  сла́достїю вѣ̑рныѧ веселѧ́ѧ. 
Бг҃оро́диченъ: 
Неискꙋсомꙋ́жнаѧ дв҃о родила̀ є҆сѝ, и҆ пребыва́еши  дв҃а, ꙗ҆влѧ́еши и҆́стиннагѡ бж҃ества̀, сн҃а и҆ бг҃а твоегѡ̀  ѻ҆́бразы. 
Конда́къ, гла́съ г҃. Подо́бенъ: Дв҃а дне́сь: 
Ꙗ҆́кѡ свѣтоно́сна ꙗ҆ви́сѧ, а҆рхїере́е, па́мѧть  твоѧ̀, тмꙋ̀ разрꙋшѝ оу҆ны́нїѧ, и҆ свѣ́тъ ѡ҆блиста̀  дарѡ́въ нбⷭ҇ныхъ, всѧ̑ созыва́ющи на ра́дость: ѿ бг҃а бо,  і҆ларїѡ́не, бл҃года́ть ѡ҆брѣ́лъ є҆сѝ, и҆ мона́хѡвъ бы́лъ  є҆сѝ степе́нь. 
І҆́косъ: 
Ѿ ю҆́ности бжⷭ҇твенное твоѐ житїѐ, і҆ера́рше,  до́брѣ и҆спра́вивъ, и҆ внима́тельнымъ ѻ҆́комъ всегда̀ къ  вы̑шнимъ зрѧ̀, и҆ та́мошнихъ непреста́ннѡ жела́ѧ, ѿню́дꙋже  вели́кїѧ ра́ди добродѣ́тели, и҆ премꙋ́дрости ѧ҆зы́ка,  а҆рхїере́йства са́номъ оу҆кра́шенъ бы́въ, цр҃ковь и҆ лю́ди  твои́ми оу҆чє́нїи ѡ҆богати́лъ є҆сѝ. тѣ́мже тече́нїе  благоче́стнѡ соверши́въ, къ бг҃ꙋ пресла́внѡ дꙋ́хомъ преше́лъ  є҆сѝ, на́мъ честны̑ѧ мо́щи въ па́мѧть ѡ҆ста́вивъ. и҆́хже  ны́нѣ честно́е пренесе́нїе пра́зднꙋюще, мо́лимсѧ  побѣди́тєльнаѧ на врагѝ вѣ̑рнымъ лю́демъ дарова́ти,  ꙗ҆́кѡ да въ тишинѣ̀ бг҃оꙋго́днѡ пожи́вше, тебѣ̀  ра́достною дꙋше́ю, благода́рнѡ воспое́мъ глаго́люще:  ра́дꙋйсѧ, ѻ҆́ч҃е і҆ларїѡ́не, а҆рхїере́євъ всеѧ̀  рѡссі́йскїѧ землѝ оу҆добре́нїе, и҆ мона́хѡвъ бы́лъ є҆сѝ  степе́нь. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Свы́ше ѿ бг҃а да́ръ тезоимени́тый гра́дꙋ, и҆ все́й  землѝ да́нъ бы́сть, а҆рхїере́е і҆ларїѡ́не, оу҆дивлѧ́ѧ  оу҆че́нїемъ всѧ̑ хрⷭ҇тꙋ̀ вопїю́щыѧ: препѣ́тый ѻ҆тцє́въ  гдⷭ҇ь и҆ бг҃ъ бл҃гослове́нъ є҆сѝ. (с. 361) 
А҆рхїере́євъ пресвѣ́тлаѧ добро́та, ѻ҆́ч҃е,  пребы́лъ є҆сѝ, и҆ хрⷭ҇то́вы цр҃кве сто́лпъ и҆  оу҆твержде́нїе. тѣ́мже помина́й честно́е твоѐ пренесе́нїе  сла́вѧщыѧ, пресла́вне. 
Крⷭ҇то́мъ зна́менꙋѧсѧ хрⷭ҇то́вымъ пребы́лъ є҆сѝ  неврежде́нъ, сꙋ́етнѡ покꙋси́вшꙋсѧ де́мѡнскомꙋ свирѣ́пствꙋ  на тѧ̀, бг҃омꙋ́дре: вѣ́сть бо вы́шнїй бг҃ъ соблюда́ти  оу҆го́дники своѧ̑. 
Бг҃оро́диченъ: 
Ѻ҆́блакъ дв҃а, тѧ̀ пра́вды сл҃нце родѝ,  дебельствꙋ̀ пло́ти приѡбщи́вшасѧ, чл҃вѣ́ка бы́вша за  бл҃гоꙋтро́бїе и҆ снизхожде́нїе: є҆го́же пои́мъ ꙗ҆́кѡ  препросла́влена. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть. тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Бжⷭ҇твенное пребыва́нїе ст҃а́гѡ дх҃а, ѻ҆́ч҃е, бы́лъ  є҆сѝ, тѣ́мже и҆ въ житїѝ се́мъ, ꙗ҆́кѡ внѣ̀ мі́ра  бы́въ, къ та́мѡшнимъ раче́нїе и҆мѣ́ѧ. тѣ́мже и҆ всѧ̑  наꙋчи́лъ є҆сѝ хрⷭ҇тꙋ̀ вопи́ти: дѣ́ти, благослови́те,  свѧще́нницы, по́йте, и҆ превозноси́те є҆го̀ во вѣ́ки. 
По бз҃ѣ застꙋ́пника тѧ̀ превели́ка, а҆рхїере́е,  дх҃ѡ́внаѧ твоѧ̑ ча̑да стѧжа́вше, всѧ́кїѧ сопроти́вныѧ ве́щи  тобо́ю да и҆зба́вимсѧ, и҆ въ тишинѣ̀ пожи́вше, хрⷭ҇тꙋ̀  воспои́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
Колесни́ца та́инственнаѧ носѧ́щи и҆́мѧ гдⷭ҇не,  ꙗ҆ви́лсѧ є҆сѝ, ст҃и́телю, свѣ́тлостїю дѣ́лъ, и҆ чꙋде́съ  ꙗ҆вле́нїемъ, и҆ чистото́ю житїѧ̀, взыва́ѧ: свѧще́нницы,  по́йте, и҆ превозноси́те є҆го̀ во вѣ́ки. 
Бг҃оро́диченъ: 
Мѵ́ро оу҆́мное и҆стоще́нное, пречⷭ҇таѧ дв҃о,  и҆менꙋ́ема, сн҃а родила̀ є҆сѝ, бл҃гово́нїемъ бжⷭ҇тва̀ всю̀  зе́млю (с. 362) благово́нствꙋюща, и҆ ѿ тлѝ и҆збавлѧ́юща  пою́щыѧ: свѧще́нницы, по́йте, и҆ превозноси́те є҆го̀ во  вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ  приснодв҃о. 
Свѣ́тлый свѧще́нный пра́здникъ преставле́нїѧ  твоегѡ̀, а҆рхїере́е і҆ларїѡ́не, свѣтлѣ́е же пренесе́нїе  твоѐ, є҆го́же сла́вѧще тебѐ велича́емъ. 
И҆сто́чникъ благоче́стїѧ ꙗ҆ви́лсѧ є҆сѝ  а҆рхїере́е, цр҃кѡ́внаѧ твоѧ̑ ча̑да напаѧ́еши: тѣ́мъ  соше́дшесѧ благоче́стнѡ, во свѧще́нное твоѐ пренесе́нїе,  любо́вїю тѧ̀ почита́емъ. 
Ст҃ы́хъ жили̑ща проходи́ти сподо́билсѧ є҆сѝ,  житїѐ соверши́въ, прпⷣбне, свѧ́то: ꙗ҆́кѡ сꙋ́щꙋ тѝ  пра́веднꙋ, тебѣ̀ пресвѣ́тлый возсїѧ̀ свѣ́тъ, и҆ тогѡ̀  сопрꙋ́гъ весе́лїе прїѧ́лъ є҆сѝ. 
Бг҃оро́диченъ: 
Пло́тїю и҆зъ тебє̀ всенепоро́чнаѧ, ѡ҆дѣ́ѧвсѧ, и҆  въ мі́рѣ ꙗ҆́кѡ чл҃вѣ́къ пожи́въ, дре́вле всѧ̑ мꙋ́чащаго  бжⷭ҇твенною си́лою низложѝ. 
Свѣти́ленъ. Подо́бенъ: Жєны̀ оу҆слы́шите: 
А҆рхїере́е і҆ларїѡ́не, вои́стиннꙋ тезоимени́те,  досто́йнѡ зва́нїе ѿ дѣ́лъ прїи́мъ, да́нный тебѣ̀  тала́нтъ до́брѣ оу҆мно́живъ, и҆ внꙋ́трь черто́га бы́въ,  и҆дѣ́же со свѧще́нными живе́ши, помѧнѝ твоѐ пренесе́нїе  сла́вѧщыѧ. 
Два́жды. 
Бг҃оро́диченъ: 
При́зри, чⷭ҇таѧ, на достоѧ́нїе твоѐ, и҆  непобѣди́мо сїѐ соблюдѝ застꙋпле́нїемъ, црⷭ҇твїѧ  оу҆пра́ви ски́птръ и҆ оу҆твердѝ, ꙗ҆зы́ки оу҆кротѝ,  и҆зле́й ми́ръ въ концы̀ мі́ра. 
На хвали́техъ стїхи̑ры на д҃, гла́съ д҃. Поⷣ: Да́лъ  є҆сѝ зна́менїе: 
Житїѐ нескве́рно, ꙳ терпѣ́нїе, кро́тость, ꙳ и҆  любо́вь (с. 363) нелицемѣ́рнꙋ, ꙳ воздержа́нїе безмѣ́рное,  ꙳ всено́щное стоѧ́нїе, ꙳ оу҆миле́нїе бжⷭ҇твенное, ꙳ вѣ́рꙋ  и҆ наде́ждꙋ и҆́стиннꙋ, ꙳ съ ми́лованїемъ, ѻ҆́ч҃е, стѧжа́въ,  ꙳ ꙗ҆́кѡ а҆́гг҃лъ пожи́лъ є҆сѝ на землѝ съ тѣ́ломъ,  і҆ларїѡ́не блаже́нне, ꙳ мл҃твенниче ѡ҆ дꙋша́хъ на́шихъ. 
Два́жды. 
Земны́й а҆́гг҃лъ, ꙳ нбⷭ҇ный человѣ́къ, бы́лъ  є҆сѝ, ст҃и́телю, ꙳ и҆сто́чникъ оу҆миле́нїѧ, ꙳ пꙋчи́на  чꙋде́съ, ꙳ грѣ́шникѡмъ порꙋ́чникъ, ма́слина вои́стиннꙋ  бж҃їѧ плодови́та, ꙳ є҆ле́емъ трꙋдѡ́въ твои́хъ оу҆ма́сти  лицѐ, ꙳ і҆ларїѡ́не чꙋ́дне, ꙳ вѣ́рнѡ восхвалѧ́ющымъ тѧ̀. 
Оу҆мертви́лъ є҆сѝ бжⷭ҇твенными разꙋмѣ̑нїи  пло́ть, ꙳ тѣле́сныхъ страсте́й превы́ше бы́лъ є҆сѝ, ꙳  смѣше́нъ съ до́льными: ꙳ начерта́нїе и҆з̾ѡбража́ѧ ꙳ въ  себѣ̀ бжⷭ҇твенныѧ добро́ты, ꙳ позна́нъ бы́лъ є҆сѝ, ꙳  ве́сь свѣтови́денъ ꙳ дѣ́йствомъ ст҃а́гѡ дх҃а, і҆ларїѡ́не  ѻ҆́ч҃е на́шъ, ꙳ мона́шествꙋющихъ оу҆краше́нїе. 
Сла́ва, гла́съ ѕ҃: 
Є҆щѐ ѿ ю҆́на во́зраста бг҃ꙋ ѡ҆свѧще́нъ бы́лъ  є҆сѝ, а҆рхїере́е, мꙋ́дрости рачи́телю: тѣ́мже потща́лсѧ  є҆сѝ тлѣ́нными вѣ̑чнꙋющаѧ стѧжа́ти, воздержа́нїѧ  брозда́ми себѐ ѡ҆бложи́въ, пло́ть дꙋ́хꙋ повинꙋ́лъ є҆сѝ:  тѣ́мже и҆ по честнѣ́мъ твое́мъ преставле́нїи,  совокꙋплѧ́ѧсѧ съ нбⷭ҇ными ликостоѧ̑нїи, и҆́хже житїю̀ во  пло́ти поревнова́лъ є҆сѝ. хрⷭ҇та̀, є҆мꙋ́же ѿ ю҆́ности  послꙋжи́лъ є҆сѝ, молѝ спасти́сѧ всѣ̑мъ, честно́е твоѐ  пренесе́нїе при́снѡ сла́вѧщымъ пѣ́сньми. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀: 
Славосло́вїе вели́кое. И҆ ѿпꙋ́стъ. На лїтꙋргі́и  слꙋ́жба ст҃и́тельскаѧ. 


(с. 364) 
Мѣ́сѧца тогѡ́же въ к҃в-й де́нь. 
Ст҃а́гѡ равноапо́стольнагѡ а҆ве́ркїа є҆пі́скопа,  і҆ерапо́льскагѡ чꙋдотво́рца: 
И҆ ст҃ы́хъ седмѝ ѻ҆трокѡ́въ, и҆̀же во є҆фе́сѣ: 
Въ то́йже де́нь пра́зднꙋемъ прест҃ѣ́й бцⷣѣ  чꙋдотво́рныѧ і҆кѡ́ны каза́нскїѧ. 
Слꙋ́жба є҆ѧ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры ст҃и́телю, гла́съ  в҃. Поⷣ: Є҆гда̀ ѿ дре́ва: 
Бжⷭ҇твенныхъ оу҆че́нїй блиста́ньми разрꙋши́лъ  є҆сѝ многобо́жнꙋю но́щь, ѻ҆́ч҃е а҆ве́ркїе, оу҆́тро же  возсїѧ́въ, сы́ны днѐ соверши́лъ є҆сѝ, во мра́цѣ сꙋ́щыѧ  пре́жде, і҆ера́рше, чꙋдеса̀ пресла̑внаѧ показа́въ: тѣ́мъ  свѧтꙋ́ю твою̀ па́мѧть вѣ́рою пра́зднꙋемъ всѝ,  пѣсносло́вѧще тѧ̀, бг҃одохнове́нне. 
Въ сосꙋ́дѣ є҆ди́нѣмъ чꙋдодѣ́йствꙋѧ, вїно́ бо и҆  є҆ле́й, ѻ҆́ч҃е, и҆ ви́дъ дрꙋгі́й совокꙋпи́лъ є҆сѝ,  блюдо́ма внегда̀ тре́бовати несмѣ́шена бжⷭ҇твенною  бл҃года́тїю: те́плыхъ же во́дъ дарова́нїе, мл҃твою и҆стещѝ  сотвори́лъ є҆сѝ, недꙋ́ги и҆сцѣлѧ́ѧ всѧ́чєскїѧ,  приходѧ́щихъ тебѣ̀ вѣ́рою, и҆ блажа́щихъ тѧ̀, а҆ве́ркїе. 
Ве́сь прилѣжа̀ бг҃ꙋ, бжⷭ҇твенныхъ и҆спо́лнитель  оу҆че́нїй ꙗ҆ви́лсѧ є҆сѝ, а҆ве́ркїе: бл҃года́ть же  прїе́мъ ѿ высоты̀, прпⷣбне, недꙋ́ги ѿгна́лъ є҆сѝ  разли̑чныѧ человѣ́кѡмъ: трє́бища і҆́дѡльскаѧ разори́лъ  є҆сѝ: зна́нїе насади́лъ є҆сѝ бжⷭ҇твенное, невѣ́дѣнїемъ  ѻ҆каѧ́ннѡ пре́жде бѣ́дствꙋющымъ, блаже́нне. 
И҆́ны стїхи̑ры мꙋ́ченикѡвъ, гла́съ д҃. Подо́бенъ:  Ꙗ҆́кѡ до́блѧ: 
Пребеззакѡ́ннаѧ велѣ̑нїѧ, ꙳ бг҃ꙋ поко́ршесѧ, ꙳  ѻ҆́троцы бл҃же́ннїи небрего́ша, ꙳ и҆ свѧ́зани бы́вше, ꙳  разрѣши́ша (с. 365) пре́лести соꙋ́зъ, ꙳ и҆ са́нъ мїрскі́й  ѿве́ргше, ꙳ прїѧ́ша сла́вꙋ, ꙗ҆̀же тѣ́хъ пресла́внѡ  соверши́вшꙋ, ꙳ и҆ го́рнѧгѡ и҆схода́таившꙋ ꙳ црⷭ҇твїѧ  наслажде́нїе. 
Къ по́двигѡмъ себѐ страда́нїѧ, ст҃і́и, ꙳ крѣ́пкѡ  ѡ҆бꙋчи́вше, ꙳ скры́стесѧ въ верте́пѣ, ꙳ моле́ньми  непреста́нными ꙳ ко гдⷭ҇ꙋ молѧ́щесѧ, ꙳ крѣ́пость пода́ти и҆  си́лꙋ, ꙳ и҆́миже сꙋдьба́ми чл҃вѣколю́бецъ вѣ́сть: ꙳  оу҆снꙋ́ти въ ми́рѣ всѣ̑мъ ва́мъ, ꙳ бг҃онача́льнѡ  повелѣва́етъ. 
Бг҃осо́бранный по́лкъ, ꙳ ли́къ бл҃же́нный, ꙳  мч҃ническое собра́нїе неꙋдобопобори́мое, ꙳ цр҃кви  бжⷭ҇твеннѣй кра́сное торжество̀, ꙳ нерасте́рзное  совокꙋпле́нїе, ꙳ во́инство непобѣди́мое, ꙳ незы́бленное  бл҃гоче́стїѧ ѡ҆снова́нїе, ꙳ прїиди́те всѝ воспои́мъ  оу҆се́рднѡ, ꙳ бл҃гоче́стїѧ свидѣ́тели. 
Сла́ва, гла́съ г҃. І҆ѡа́нна мона́ха: 
А҆рхїере́е прпⷣбне, всебл҃же́нне ѻ҆́ч҃е,  чꙋдотво́рче, оу҆го́дниче хрⷭ҇то́въ, а҆ве́ркїе,  прⷪ҇ро́ческимъ житїе́мъ возсїѧ́вый, и҆ а҆пⷭ҇льскихъ  сподо́билсѧ є҆сѝ дарѡ́въ, сп҃сꙋ слꙋжа̀ со а҆́гг҃лы  непреста́ннѡ, молѝ и҆зба́витисѧ ѿ всѧ́кагѡ преще́нїѧ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ве́лїѧ крⷭ҇та̀: 
Ѻ҆рꙋ́жїе се́рдце твоѐ про́йде, пречⷭ҇таѧ, є҆гда̀  сн҃а твоего̀ на крⷭ҇тѣ̀ ви́дѣла є҆сѝ, и҆ вопїѧ́ла  є҆сѝ: не безча́днꙋ мѧ̀ покажѝ, сн҃е мо́й и҆ бж҃е мо́й,  соблюды́й мѧ̀ по ржⷭ҇твѣ̀ дв҃ꙋ. 
Тропа́рь, гла́съ д҃: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина. сегѡ̀ ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е а҆ве́ркїе, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
И҆ ст҃ы́хъ тропа́рь, гла́съ то́йже: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо (с. 366) крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  моли́твами спасѝ дꙋ́шы на́шѧ. 
На оу҆́трени канѡ́нъ ѻ҆ктѡ́иха є҆ди́нъ. И҆  ст҃и́телѧ канѡ́нъ на д҃, є҆гѡ́же краегране́сїе: 
А҆ве́ркїевꙋ воспою̀ вели́кꙋю сла́вꙋ. І҆ѡ́сифъ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Заре́ю свѣ́тлою трисл҃нечнагѡ бж҃ества̀ ѡ҆заре́нъ  бы́въ, а҆ве́ркїе, свѣ́тъ бы́лъ є҆сѝ, сꙋ́щыѧ во тмѣ̀  просвѣща́ѧ, и҆ всѐ де́мѡнское разрꙋша́ѧ ѡ҆мраче́нїе. 
Житїѐ на землѝ и҆мѣ́лъ є҆сѝ, преблаже́нне,  нбⷭ҇ное, съ пло́тїю ꙗ҆́кѡ безпло́тенъ жи́тельствовавъ, и҆  стра̑сти оу҆мертви́въ, и҆ свѧще́нства да́ръ прїе́мъ. 
И҆мѣ́ѧ въ тебѣ̀, ѻ҆́ч҃е, сло́во вѣща́ющо,  безсловє́сїѧ разрꙋши́лъ є҆сѝ сꙋемꙋ́дренныхъ, де́мѡнскїѧ  хра́мы, и҆ кꙋмі́ры прелє́стныѧ низложи́въ. 
Бг҃оро́диченъ: 
Виті́йстїи ѧ҆зы́цы глаго́лати недоꙋмѣ́ютъ твоегѡ̀  па́че сло́ва зача́тїѧ: бг҃а бо родила̀ є҆сѝ пло́тїю,  всечⷭ҇таѧ, на́мъ оу҆подо́бльшасѧ за бл҃госты́ню. 
И҆́нъ канѡ́нъ мꙋ́ченикѡвъ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре: і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Седми́чнымъ число́мъ чествꙋ́еми ст҃і́и ѻ҆́троцы  се́дмь, свѣ́тлїи ѕвѣ́зды, на тве́рди цр҃ко́внѣй сїѧ́юще,  и҆̀же свидѣ́тельствомъ на нбⷭ҇наѧ все́льшесѧ, помѧни́те  вѣ́рою чтꙋ́щыѧ ва́съ. (с. 367) 
Седмосвѣ́тлымъ сїѧ́нїемъ дх҃а, воѡбража́юще  златоза́рнꙋю свѣщꙋ̀, мч҃ницы седмочи́сленнїи, мра́къ  оу҆ма́лили є҆стѐ пре́лести, и҆ свѣ́томъ благоче́стїѧ  всѧ̑ ны́нѣ седмеросꙋгꙋ́бнѡ просвѣща́ете. 
Бг҃оро́диченъ: 
На тѧ̀, дв҃о, наде́ждꙋ полага́ю спасе́нїѧ моегѡ̀,  грѣхо́вныѧ ти́ны всего́ мѧ ѡ҆мы́й, и҆ чи́ста мѧ̀ содѣ́лай,  сн҃ꙋ твоемꙋ̀ и҆зѧ́щнѣ благоꙋгожда́юща, и҆ дѣ́юща тогѡ̀  всест҃ꙋ́ю во́лю. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
И҆ словесы̀ свѧще́нными, и҆ показа̑нїи чꙋде́съ,  а҆ве́ркїе, пресла́внѡ, пре́лести мо́ре пла́вающыѧ, спасе́нїѧ  ко приста́нищꙋ наста́вилъ є҆сѝ. 
Цѣльбы̑ содѣва́ѧ, соверша́ѧ и҆зрѧ̑днаѧ, де́мѡнѡвъ  ѿгонѧ́ѧ мечта̑нїѧ, спасе́нїѧ, всѣ̑мъ вино́вникъ,  бога̑тымъ предста́тель ты̀ бы́лъ є҆сѝ. 
Сло́во сщ҃е́нное, житїѐ бжⷭ҇твенное, нра́въ чꙋдесы̀  сїѧ́ющь, жи́знь твоѧ̀, ѻ҆́ч҃е, сла́вна, и҆ сме́рть честна̀  бы́сть. 
Бг҃оро́диченъ: 
Сы́й бг҃ъ пре́жде неви́димый, ви́димь бы́сть, дв҃о  за бл҃гоꙋтро́бїе и҆зъ чре́ва твоегѡ̀ воплоща́емь: тѣ́мъ тѧ̀  вѣ́рою оу҆блажа́емъ. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ. ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Ꙗ҆́вльшесѧ на землѝ седмосвѣ́тлїи, ꙗ҆́кѡ  свѣти́льницы добродѣ́телей, и҆ по́двигѡвъ заре́ю, и҆  чꙋде́съ блиста́ньми свѣ́тлѡ просвѣти́вше, свѣ́тъ  бг҃озна́нїѧ всемꙋ̀ мі́рꙋ просїѧ́сте. 
Ѿ пеле́нъ ма́тернихъ возложи́вшесѧ творцꙋ̀, тогѡ̀  ра́ди небрего́сте ѡ҆ сла́вѣ и҆ че́сти ца́рской, и҆  бога́тствѣ (с. 368) мимотекꙋ́щемъ, ѿ негѡ́же нетлѣ́нныхъ  че́стей сла́вꙋ полꙋчи́сте. 
Бг҃оро́диченъ: 
Оу҆мерщвле́нный мо́й оу҆́мъ, жи́зни дѣ́йствомъ  ꙗ҆́вльшїѧсѧ и҆зъ тебє̀ мі́рꙋ воздви́гни, ꙗ҆́звы и҆  ѻ҆́бразы потре́бльши грѣхѡ́вныѧ, є҆ди́на  бг҃ороди́тельнице, всенепоро́чнаѧ. 
Конда́къ ѻ҆трокѡ́въ, гла́съ д҃. Подо́бенъ:  Вознесы́йсѧ: 
Просла́вивый на землѝ ст҃ы̑ѧ твоѧ̑, пре́жде  втора́гѡ и҆ стра́шнагѡ прише́ствїѧ твоегѡ̀, хрⷭ҇тѐ,  пресла́внымъ воста́нїемъ ѻ҆трокѡ́въ, показа́лъ є҆сѝ  воскресе́нїе невѣ́дѧщымъ є҆̀, нетлѣ̑нна ѡ҆дѣѧ̑нїѧ, и҆  тѣлеса̀ ꙗ҆ви́въ, и҆ царѧ̀ оу҆вѣ́рилъ є҆сѝ вопи́ти:  вои́стиннꙋ є҆́сть ме́ртвыхъ воста́нїе. 
І҆́косъ: 
Чꙋ́дное и҆ высо́кое ѻ҆трокѡ́въ воскресе́нїе  ви́дѣвъ і҆ера́рхъ є҆фе́сскїй и҆ногда̀, оу҆диви́всѧ  ра́зꙋмомъ, пи́шетъ со тща́нїемъ вѣ́рнѣйшемꙋ царю̀ тѣ́хъ  воста́нїе: прїитѝ сподо́би держа́вѣ твое́й, влады́ко,  здѣ̀, да ви́диши бг҃а твоегѡ̀ си́лꙋ, ю҆́же показа̀ тебѣ̀.  а҆́бїе воста́въ вели́кїй побѣдоно́сецъ, ше́ствїе творѧ́ше  ра́дꙋѧсѧ, вторы́й ꙗ҆ви́всѧ и҆лїа̀ колесни́чникъ, вопїѧ̀:  вои́стиннꙋ є҆́сть ме́ртвыхъ воста́нїе. 
Сѣда́ленъ ст҃и́телѧ, гла́съ и҃. Подо́бенъ:  Премꙋ́дрости: 
І҆ера́рхъ ꙗ҆ви́лсѧ є҆сѝ ма́стїю честно́ю  ѡ҆бложе́нъ, ѻ҆́ч҃е, бг҃одѣ́тельнѡ, и҆ всѧ̑ соверша́ѧ  бл҃года́тїю, свѧще́ннѣйше, дарѡ́въ же бжⷭ҇твенныхъ и҆  чꙋде́съ свѣ́тлостїю оу҆краша́емь, ст҃ы́мъ и҆ бжⷭ҇твеннымъ  дх҃омъ, всехва́льне, недꙋ́ги и҆сцѣлѧ́ѧ, и҆ де́мѡны  попалѧ́ѧ, и҆ мно́жєства прельща́емыхъ ѡ҆браща́ѧ, а҆ве́ркїе.  сегѡ̀ ра́ди вопїе́мъ тѝ: молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти, чтꙋ́щымъ любо́вїю свѧтꙋ́ю па́мѧть  твою̀. 
Сла́ва, ѻ҆трокѡ́въ, гла́съ д҃. Подо́бенъ: Ско́рѡ  предварѝ: 
Ꙗ҆́кѡ столпѝ сꙋ́ще цр҃кве хрⷭ҇то́вы, стѣ́ны  разори́сте невѣ́рствїѧ крѣ́пкѡ, седмобра́тнїи мч҃ницы.  тѣ́мъ пре́жде (с. 369) сме́рти є҆́ллинскꙋю ꙗ҆́рость, и҆  па́ки по сме́рти є҆реті́ческꙋю бꙋ́рю разрꙋши́сте, молѧ́щесѧ  ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
Чтⷭ҇аѧ, всенепоро́чнаѧ и҆ неискꙋсомꙋ́жнаѧ, ꙗ҆́же  є҆ди́на безлѣ́тнаго сн҃а и҆ сло́ва бж҃їѧ въ лѣ́то  ро́ждши: сего̀ со ст҃ы́ми и҆ честны́ми патрїа̑рхи, и҆  мч҃ники, и҆ прⷪ҇рѡ́ки, и҆ прпⷣбными молѝ, дарова́ти на́мъ  ѡ҆чище́нїе и҆ ве́лїю ми́лость. 
Крⷭ҇тобг҃оро́диченъ: 
Дв҃о всенепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Вельмѝ престо́лъ, прпⷣбне, оу҆краси́лъ є҆сѝ,  ст҃и́телю, вели́кими бо чꙋдесы̀ прелѣ́потствовалъ є҆сѝ,  и҆ житїе́мъ свѣ́тлымъ. сегѡ̀ ра́ди превели́кїй бг҃ъ на́шъ  вельми́ тѧ просла́ви. 
Ми́лости воли́телѧ гдⷭ҇а вѣ́дый, бг҃оно́се, те́плѣ  є҆го̀ оу҆моли́лъ є҆сѝ, на и҆сцѣле́нїе и҆ спасе́нїе  мно́гихъ, те́плыхъ во́дъ всечꙋ́дное сотвори́ти и҆стече́нїе. 
Плодови́ты безча̑дныѧ сотвори́лъ є҆сѝ бж҃їею  бл҃года́тїю, соверши́лъ є҆сѝ помышлє́нїѧ: вложи́въ бо  тѣ̑мъ, а҆ве́ркїе, сло́ва сѣ́мѧ ꙗ҆́вѣ, ꙗ҆́кѡ до́брый  сѣ́ѧтель пожа́лъ є҆сѝ кла́сы стори́цею, бл҃же́нне. 
Бг҃оро́диченъ: 
И҆сцѣли́ла є҆сѝ сокрꙋше́нїе, всенепоро́чнаѧ, и҆  дре́внее ѻ҆каѧ́нство земноро́дныхъ, ро́ждши гдⷭ҇а и҆ цр҃ѧ̀  хрⷭ҇та̀, поне́сшаго недꙋ́ги на́шѧ за бл҃гоꙋтро́бїе  неизглаго́ланное, бг҃оневѣ́сто. (с. 370) 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Бра́тскимъ совокꙋплѧ́еми сою́зомъ, и҆ бжⷭ҇твеннымъ  жела́нїемъ распала́еми, согла́сїемъ и҆́стиннагѡ, мч҃ницы  гдⷭ҇ни, и҆сповѣ́данїѧ и҆ вѣ́ры, посрами́сте мꙋчи́телей  сꙋемꙋ́дренный ра́зꙋмъ, и҆ пре́лести многобо́жное оу҆че́нїе. 
За хрⷭ҇та̀ и҆ со хрⷭ҇то́мъ гони́ми, въ верте́пѣхъ,  гора́хъ же и҆ про́пастехъ земны́хъ скрыва́еми, тогѡ̀ ра́ди  сно́мъ живоно́снымъ вмѣ́стѡ сме́рти оу҆снꙋ́ли є҆стѐ на  лѣ̑та должа̑йшаѧ, ꙗ҆́вственнѡ оу҆твержда́юще ѻ҆́бщее  земны́хъ воскресе́нїе. 
Бг҃оро́диченъ: 
Да ѻ҆́бразъ засы́панный страстьмѝ, ѡ҆бнови́ши  бога́тствомъ бл҃госты́ни, въ дѣ́вственнꙋю всели́лсѧ є҆сѝ  оу҆тро́бꙋ, и҆зъ неѧ́же мꙋ́дрость хра́мъ бж҃їй созда́лъ  є҆сѝ, є҆́юже съ человѣ̑ки пожи́лъ є҆сѝ, ще́дрый, и҆  спа́слъ є҆сѝ мі́ра концы̀. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Поста́вивъ твоѧ̑ но́ги на ка́мени се́рдца,  бг҃омꙋ́дре, па́дшыѧ поги́белїю, и҆ чє́сти ка́менїю  подаю́щыѧ, бл҃же́нне, бжⷭ҇твенными словесы̀ чествова́ти  наꙋчи́лъ є҆сѝ ка́мень, і҆и҃са хрⷭ҇та̀ и҆ бг҃а на́шего. 
Врача̀ разли́чнѡ недꙋ́гꙋющихъ, пꙋтевожда̀ всѣ́хъ  прельще́нныхъ ѕлосовѣ́тїемъ, мѷрополо́жницꙋ честны́хъ  дарова́нїй, прїѧ́телище бжⷭ҇твеннагѡ дх҃а, свѧщенноꙋчи́телѧ  почти́мъ а҆ве́ркїа. 
Вїно̀, повелѣ́нїемъ твои́мъ, въ є҆ди́номъ сосꙋ́дѣ  со (с. 371) є҆ле́емъ, ви́ды же дрꙋгі̑ѧ вложє́нныѧ, во  вре́мѧ своѐ несмѣ́снѡ пресла́внѡ и҆злива́ютсѧ,  преиз̾ѡби́лꙋющꙋю бл҃года́ть твою̀ ꙗ҆влѧ́юще ꙗ҆́вѣ,  свѧще́нне. 
Бг҃оро́диченъ: 
Зако́ни въ тебѣ̀ пресла́внѡ, дв҃о, ѡ҆бновлѧ́ютсѧ:  ражда́еши бо безсѣ́меннѡ бг҃а сп҃са, и҆ пребыва́еши  дѣ́вствꙋющи па́ки, стра́нно чꙋ́до! тѣ́мъ тѧ̀ мт҃рь  є҆мманꙋ́илевꙋ благоче́стнѡ возвѣща́емъ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Оу҆мертви́вшесѧ мі́рꙋ, всѧ̑ житє́йскаѧ кра̑снаѧ  ѿри́нꙋли є҆стѐ, живо́тъ держа́щемꙋ живо́тъ сво́й  преда́вше, живоно́сный со́нъ на дѡ́лга лѣ̑та влекꙋ́ще,  ѻ҆́бщагѡ воскресе́нїѧ ѻ҆́бразъ. 
Страда́льцы житїе́мъ ꙗ҆ви́стесѧ, дѡ́лгаѧ гонє́нїѧ  претерпѣ́вше, въ гла́дѣ и҆ жа́жди, въ ра́зныхъ бѣда́хъ,  и҆ ско́рбехъ и҆ ѕлоимꙋ́ществахъ, за хрⷭ҇та̀ терпѧ́ще, и҆  богатѧ́щесѧ сꙋ́щѡ воспокое́нїемъ. 
Бг҃оро́диченъ: 
Въ тебѣ̀ стѣнѣ̀ ѡ҆богаща́емїи, и҆  предста́тельствомъ твои́мъ сохранѧ́емїи, твое́ю бжⷭ҇твенною  сла́вою хва́лѧщесѧ, тѧ̀ оу҆блажа́емъ: ты́ бо, прест҃а́ѧ,  дꙋша́мъ на́шымъ и҆сточа́еши весе́лїе и҆ ра́дость. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ. ѿ тлѝ, бж҃е, мѧ̀  возведѝ. 
Ѿ восто́ка къ за́падꙋ прише́лъ є҆сѝ, де́мѡнскїѧ  и҆ лю́тыѧ стра́сти цари́цꙋ, прпⷣбне, ѿрѣша́ѧ, си́лою  дх҃а. 
Стра́ненъ мі́ра ꙗ҆ви́лсѧ є҆сѝ, свѧще́ннѣйше,  стра̑ннаѧ и҆ (с. 372) стра̑шнаѧ соверша́ѧ чꙋдеса̀, и҆ ходѧ̀  въ тѣлесѝ, и҆ ѿсю́дꙋ ѿше́дъ, а҆ве́ркїе. 
Молнїезра́ченъ, ѻ҆́ч҃е, ви́димь, де́мѡнскїѧ  побѣди́лъ є҆сѝ полкѝ, терпѣ́ти не могꙋ́щыѧ твоегѡ̀,  а҆ве́ркїе, преще́нїѧ, бг҃одохнове́нне. 
Бг҃оро́диченъ: 
Тобо́ю, всест҃а́ѧ бг҃оневѣ́сто, оу҆мерщвле́ннїи  жи́зни сподо́бихомсѧ, и҆ тлѣ́нїю рабо́тающїи, нетлѣ́нїемъ  ꙗ҆́вѣ ѡ҆богати́хомсѧ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Любо́вїю, ꙗ҆́же къ бг҃ꙋ, є҆фе́сскагѡ ѻ҆те́чества,  мꙋ́дрїи, ро́дъ свѣ́тлый, бога́тство же пресвѣ́тлое и҆  сла́вꙋ пречестнꙋ́ю ѡ҆ста́вили є҆стѐ, наслѣ́дїе нбⷭ҇ное  произбра́вше. 
Седмочи́сленный страда́льцєвъ ли́къ бжⷭ҇твеннѣ  совокꙋплѧ́емь, низложѝ врагѡ́въ мно́жество многочи́сленное,  и҆ сла́вꙋ прїѧ́ша и҆сповѣ́данїѧ, и҆ вѣнцы̀ страда́нїѧ. 
Бг҃оро́диченъ: 
Возсїѧ̀ ѿ сїѡ́на вы́шнѧгѡ бл҃голѣ́пїе, прїѧ́тїемъ  пло́ти, по соедине́нїю неизрече́нномꙋ, и҆зъ тебє̀,  неискꙋсобра́чнаѧ, ѡ҆дѣ́ѧнъ, и҆ мі́ръ просвѣтѝ. 
Конда́къ, гла́съ и҃: Подо́бенъ: Ꙗ҆́кѡ нача́тки: 
Ꙗ҆́кѡ свѧще́нника превели́каго, и҆ а҆пⷭ҇лѡвъ  совсе́льника, цр҃ковь почита́етъ тѧ̀ всѧ̑ вѣ́рныхъ,  а҆ве́ркїе: ю҆́же твои́ми моли́твами соблюда́й, бл҃же́нне,  непобѣди́мꙋ и҆ неѡбꙋрева́емꙋ ѿ всѧ́кїѧ є҆́реси, и҆  нескве́рнꙋ, ꙗ҆́кѡ приснопа́мѧтный. 
І҆́косъ: 
Мі́ра всегѡ̀ сꙋетꙋ̀ помышлѧ́ѧ, мі́ра оу҆чꙋже́нный,  и҆ стрⷭ҇ти хрⷭ҇то́вы подража́ѧ, плотскі̑ѧ стра̑сти  оу҆мертви́лъ є҆сѝ, и҆ крⷭ҇тъ тво́й взе́мъ, послѣ́довалъ  є҆сѝ, бл҃же́нне, (с. 372) творцꙋ̀ твоемꙋ̀, и҆ пребыва́ѧ съ  ни́мъ, ны́нѣ моли́сѧ за чтꙋ́щыѧ тѧ̀ и҆́стиннѡ, ꙗ҆́кѡ  приснопа́мѧтный. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ꙗ҆́кѡ бжⷭ҇твенный па́стырь, ꙗ҆́кѡ чꙋде́съ  самотво́рецъ: слѣпы̑мъ є҆́же зрѣ́ти моли́твою, ѻ҆́ч҃е,  пода́лъ є҆сѝ, и҆ слы́шати глꙋхи̑мъ, ѻ҆чище́нїе же  прокажє́ннымъ, и҆ бл҃готече́нїе хромы̑мъ, воспѣва́ющымъ:  бл҃гослове́нъ є҆сѝ бж҃е ѻ҆тє́цъ на́шихъ. 
Проповѣ́даетъ твоѐ чꙋдодѣѧ́нїе, мꙋ́дре, во  вѣ́къ, те́плыхъ во́дъ и҆скипѣ́нїе, и҆ сто́лпъ оу҆ гро́ба  твоегѡ̀ лежа́щїй, є҆го́же ѿ ри́ма вели́кагѡ гра́да  принесѐ лꙋка́вый дꙋ́хъ, и҆згна́нный тобо́ю, ѻ҆́ч҃е  а҆ве́ркїе. 
Лю́демъ смирє́ннымъ во́ждь бы́лъ є҆сѝ, высо́къ въ  видѣ́нїихъ и҆ дѣ́йствїихъ же и҆ си́лахъ ꙗ҆ви́всѧ,  свѧще́ннѣйше, и҆ высоча́йшагѡ цр҃ѧ̀ оу҆го́дникъ. є҆мꙋ́же  взыва́емъ: бл҃гослове́нъ є҆сѝ бж҃е ѻ҆тє́цъ на́шихъ. 
Бг҃оро́диченъ: 
Роди́сѧ и҆зъ тебє̀, є҆го́же родѝ ѻ҆ц҃ъ пре́жде  денни́цы, во двою̀ сꙋщєствꙋ̀ и҆ хотѣ̑нїю, ꙗ҆́кѡ бг҃ъ же  и҆ человѣ́къ, ѻ҆трокови́це, зна́емь всѣ̑мъ вѣ́рою  зовꙋ́щымъ: бл҃гослове́ннаѧ бг҃а пло́тїю ро́ждшаѧ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃ꙋ покарѧ́ющесѧ, бжⷭ҇твеннымъ зако́номъ,  наказꙋ́еми ѻ҆́троцы, ра́зꙋмомъ пра́вымъ, пребеззакѡ́ннаѧ  повелѣ̑нїѧ мꙋчи́телей ѕлы́хъ оу҆кори́ли є҆стѐ, сме́ртїю  жи́знь (с. 374) приѡбрѣ́тше и҆ нетлѣ́нїе, ме́ртвымъ  ѡ҆бога́щшесѧ тѣ́ломъ. 
Сме́ртнꙋю ча́шꙋ за творца̀ пи́ти жела́юще вѣ́рнѡ,  безсме́ртїѧ ра́ди и҆ нетлѣ́нїѧ, погребе́нїе претерпѣ́сте  тѣле́съ, и҆з̾ѧснѧ́юще воста́нїе, пресла́внымъ воста́нїемъ  ва́шимъ, мч҃ницы. 
Бг҃оро́диченъ: 
Ꙗ҆́кѡ оу҆́тро возсїѧ́ла є҆сѝ, пра́вды сл҃нце  и҆мꙋ́щи, ѿ тмы̀ мі́ра невѣ́дѣнїѧ и҆з̾има́ющаго,  бг҃овѣ́дѣнїемъ. є҆мꙋ́же пое́мъ, пречⷭ҇таѧ: бл҃гослове́нъ  є҆сѝ бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Пресла́вный па́стырь, неистощи́мый и҆сто́чникъ  и҆сцѣле́нїй, цр҃кве сто́лпъ, вѣ́рныхъ оу҆твержде́нїе,  вели́кїй свѣти́льникъ, многосвѣ́тлый свѧщенноꙋчи́тель, да  почти́тсѧ а҆ве́ркїй. 
Ты̀ ꙗ҆́коже фі́нїѯъ ѱало́мски процвѣ́лъ є҆сѝ  во дво́рѣхъ бг҃а жива́гѡ: оу҆мно́жилсѧ є҆сѝ ꙗ҆́кѡ  ке́дръ, и҆ ꙗ҆́кѡ ма́слина, мꙋ́дре, показа́лсѧ є҆сѝ,  ма́стїю дѣ́лъ твои́хъ, всѣ́хъ оу҆маща́ѧ ли́ца вѣ́рою. 
Горы̀ верхꙋ̀ дѣйстви́тельнымъ жи́тельствомъ  ꙗ҆́вственнѣ, ꙗ҆́коже гра́дъ позна́лсѧ є҆сѝ стоѧ́щь, и҆  погрꙋ́жшїйсѧ дре́вле пре́лестїю гра́дъ тво́й, прпⷣбне,  гра́да вы́шнѧгѡ ꙗ҆влѧ́еши наслѣ́дника. 
Бг҃оро́диченъ: 
Сѐ ѻ҆́дръ соломѡ́новъ, є҆го́же ѡ҆бстоѧ́тъ  си́льнїи, бг҃одохнове́ннагѡ писа́нїѧ ны́нѣ прорица̑нїѧ, на  не́мже хрⷭ҇то́съ бг҃ъ воплоще́нїемъ бжⷭ҇твеннымъ почи́лъ  є҆́сть, бл҃гослове́ннаѧ и҆ ѡ҆бра́дованнаѧ. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ (с. 375) и҆зба́вителю  вопїѧ́ше: ѻ҆́троцы, бл҃гослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Седмери́чнѡ ѡ҆блиста̀ па́мѧть ва́ша дне́сь,  со́лнечныхъ лꙋ̑чь ѻ҆бра́знѡ, просвѣща́ющи, мꙋ́дрїи,  подсо́лнечнꙋю страда́льческими свѣ́тлостьми,  чꙋдодѣ́йственными же блиста́ньми, и҆ бжⷭ҇твенныхъ  догма́тѡвъ зарѧ́ми, и҆́миже оу҆вѣрѧ́ете всѣ̑мъ воста́нїе  тѣле́съ, и҆ ме́ртвыхъ нетлѣ́нїе. 
А҆вїмеле́хово пре́жде на селѣ̀ сохране́нїе положѝ  бг҃ъ, ꙗ҆́кѡ не ви́дѣти гра́да и҆ногда̀ запꙋстѣ́нїѧ. ва́съ  же соблюдѐ лѣ́ты множа́йшими въ верте́пѣ спѧ́щыѧ, на  оу҆вѣре́нїе всѣ́хъ воскресе́нїѧ, ѻ҆́троцы, вѣкѡ́въ  седмочи́сленныхъ равночи́сленнїи свѣти́льницы. 
Бг҃оро́диченъ: 
Ѡ҆свѧти́вшисѧ дх҃омъ, бцⷣе всенепоро́чнаѧ,  и҆́стиннѡ прїѧ́ла є҆сѝ во чре́вѣ безнача́льнаго сн҃а и҆  присносꙋ́щнаго, въ тебѣ̀, чⷭ҇таѧ, воплоще́ннаго, на  бл҃годѣѧ́нїе вѣ́рою вопїю́щихъ: ѻ҆́троцы, бл҃гослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю,  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Ꙗ҆́кѡ свѣтоза́рно твоѐ житїѐ, ꙗ҆́кѡ красны̀  но́ги, ꙗ҆́кѡ ѕѣлѡ̀ чꙋ́дно є҆́же къ бг҃ꙋ маа́нїе же  вкꙋ́пѣ и҆ бли́жность, ꙗ҆́кѡ велича́йшаѧ бл҃года́ть свы́ше  да́ннаѧ тебѣ̀, мꙋ́дре, сегѡ̀ ра́ди вѣ́рою почита́емъ тѧ̀,  а҆ве́ркїе. 
Тѧ̀ сожи́тельника всѣ́хъ ст҃ы́хъ мꙋ́чєникъ, и҆  ревни́телѧ бжⷭ҇твенныхъ оу҆чени̑къ, патрїа́рхѡвъ  равноче́стна, прⷪ҇ро́кѡвъ и҆ прпⷣбныхъ, и҆ нбⷭ҇ныхъ слꙋ́гъ  собесѣ́дника, вѣ́рою сла́вимъ, а҆ве́ркїе. (с. 376) 
Прест҃а́ѧ твоѧ̀ па́мѧть простира́ющисѧ въ мі́рѣ,  просвѣща́етъ человѣ̑къ дꙋ́шы свѣ́томъ бога́тымъ въ  бл҃года́ти, ю҆́же соверша́юще любо́вїю, страсте́й на́съ и҆  тмы̀ напа́стныѧ моли́твами твои́ми и҆зба́ви, мо́лимсѧ,  а҆ве́ркїе. 
Бг҃оро́диченъ: 
Свѣ́тла тѧ̀ свѣти́льника прⷪ҇ро́къ прови́дѣ,  свѣщꙋ̀ бжⷭ҇твеннꙋю и҆́стиннѡ въ себѣ̀ носѧ́щꙋю, всест҃а́ѧ  дв҃о, є҆ди́наго пресꙋ́щнаго бг҃а, за бл҃гоꙋтро́бїе ми́лости  и҆зъ тебє̀ вочл҃вѣ́чшасѧ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Оу҆диви́сѧ ѡ҆ се́мъ всѧ́къ земноро́дный, почꙋди́сѧ  же и҆ всѧ́къ оу҆́мъ: ꙗ҆́кѡ ме́ртвїи, по многовре́меннѣмъ  погребе́нїи въ верте́пѣ лежа́ще, а҆́ки въ ве́черъ  оу҆снꙋ́вше, и҆ оу҆́трѣ ѻ҆бы́чнѡ востаю́ще ꙗ҆ви́шасѧ,  оу҆вѣрѧ́юще ме́ртвыхъ ѻ҆́бщее воста́нїе. 
Седмочи́сленнїи мч҃никѡвъ свѣ́тлїи свѣти́льницы,  є҆фє́скаѧ свѣти̑ла присносвѣ̑тлаѧ, мі́ра всегѡ̀  моли́твєнницы, и҆ предста́телє те́плїи, ѻ҆́бщагѡ  воскресе́нїѧ проповѣ̑дницы и҆ храни́телїе вѣ́рныхъ,  и҆спроси́те тишинꙋ̀ на́мъ и҆ спасе́нїе, и҆ ми́ръ всѣ̑мъ  концє́мъ. 
Бг҃оро́диченъ: 
Ꙗ҆́кѡ мт҃и пострада́вшагѡ ѡ҆ на́съ, дꙋшетлѣ́нныхъ  мѧ̀ страсте́й и҆зба́ви, ꙗ҆́кѡ милосе́рдаѧ, разрѣшѝ  прегрѣше́нїй оу҆́зы. ꙗ҆́кѡ бл҃га́ѧ, оу҆блажѝ ны́нѣ  ѡ҆ѕло́бленнꙋю мою̀ дꙋ́шꙋ де́мѡнскими прилѡ́ги, дв҃о бцⷣе,  да пою́ тѧ всепѣ́тꙋю. 
Свѣти́ленъ. Подо́бенъ: Жєны̀ оу҆слы́шите. 
Потещи́ тѧ понꙋ́ди блазнодѣ́латель де́мѡнъ къ ри́мꙋ  гра́дꙋ, вше́дый въ царе́вꙋ дще́рь лꙋка́внѡ, и҆зъ неѧ́же (с.  377) и҆згна́въ пса̀, ѡ҆бремене́нна посла́лъ є҆сѝ, и҆  сто́лпъ носѧ́ща во і҆ерапо́ль, а҆ве́ркїе бг҃огла́се. 
Сла́ва, мꙋ́ченикѡвъ: 
Ѻ҆рꙋ́жїемъ честна́гѡ твоегѡ̀ крⷭ҇та̀ ѡ҆гра́ждшесѧ  страстоте́рпцы твоѝ, сло́ве, проти̑вныѧ си̑лы крѣ́пкѡ  побѣди́ша, и҆ мꙋчи́телей посрами́ша, и҆ ѡ҆ тебѣ̀  пострада́ша, и҆ тебѣ̀, хрⷭ҇тѐ мо́й всецр҃ю̀, сцрⷭ҇твꙋютъ  кꙋ́пнѡ. 
И҆ ны́нѣ, бг҃оро́диченъ: 
Ѽ та̑инъ твои́хъ! ѽ чꙋде́съ твои́хъ! ка́кѡ по  ржⷭ҇твѣ̀ дв҃а пребыла̀ є҆сѝ, ꙗ҆́кѡ пре́жде ржⷭ҇тва̀;  ка́кѡ бг҃а вмѣсти́ла є҆сѝ, нигдѣ́же вмѣсти́маго; но  вои́стиннꙋ несказа̑нна сꙋ́ть твоѧ̑ всѧ̑, бл҃гослове́ннаѧ  марі́е. 
На лїтꙋргі́и: Бл҃жє́нна ѻ҆ктѡ́иха, на д҃: и҆  ст҃а́гѡ, пѣ́снь г҃-ѧ, на д҃. Прокі́менъ, гла́съ а҃:  Оу҆ста̀ моѧ̑ возгл҃го́лютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ. Сті́хъ: Оу҆слы́шите сїѧ̑ всѝ  ꙗ҆зы́цы: А҆пⷭ҇лъ къ є҆вре́ємъ, зача́ло ти҃і.  А҆ллилꙋ́їа, гла́съ в҃: Оу҆ста̀ пра́веднагѡ поꙋча́тсѧ  премꙋ́дрости: Сті́хъ: Зако́нъ бг҃а є҆гѡ̀ въ се́рдцѣ  є҆гѡ̀, и҆ не за́пнꙋтсѧ стѡпы̀ є҆гѡ̀. Є҆ѵⷢ҇лїе і҆ѡа́нна,  зача́ло л҃ѕ. Прича́стенъ: Въ па́мѧть вѣ́чнꙋю: 
Слꙋ́жба ꙗ҆вле́нїю і҆кѡ́ны прест҃ы́ѧ влⷣчцы на́шеѧ  бцⷣы каза́нскїѧ. 
Оу҆ста́висѧ же се́й пра́здникъ пра́здновати, въ  ца́рствꙋющемъ гра́дѣ москвѣ̀, и҆збавле́нїѧ ра́ди ѿ  лѧ́хѡвъ, въ лѣ́то ҂зрк҃а. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ, поста́вимъ стїхѡ́въ и҃, и҆  пое́мъ стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Ꙗ҆́кѡ прекра́снаѧ сло́ва пала́та, ꙳ и҆ престо́лъ  свѣтоноси́вый бцⷣе влⷣчце, ꙳ сопресто́льное сло́во  ѻ҆́ч҃ее ꙳ во (с. 378) твои́хъ ложесна́хъ вмѣсти́ла є҆сѝ,  ꙳ и҆ ро́ждши свѣ́тъ незаходи́мый, ꙳ на́ше ѡ҆мраче́нїе  просвѣти́ла є҆сѝ: ꙳ ле́сть ѕмїи́нꙋ ѿгна́ла є҆сѝ, и҆  тлѣ́нїе потреби́ла є҆сѝ: ꙳ жи́знь вѣ́чнꙋю мі́рꙋ  дарова́ла є҆сѝ твои́мъ ржⷭ҇тво́мъ: ꙳ врата̀ раѧ̀  ѿве́рзла є҆сѝ, ꙳ и҆ всѧ̑ блага̑ѧ человѣ́ческомꙋ  є҆стествꙋ̀ дарова́ла є҆сѝ: ꙳ но и҆ ны́нѣ, гпⷭ҇жѐ, ꙳  твои́ми моли́твами, ꙳ и҆збавлѧ́й рабы̑ твоѧ̑ ѿ всѣ́хъ  бѣ́дъ. 
Ꙗ҆́кѡ вели́ка сꙋ́щи цр҃и́ца и҆ мт҃и, ꙳ на нб҃сѝ  превысо́кихъ си́лъ цр҃ѧ̀, ꙳ пречⷭ҇тыѧ твоѧ̑ рꙋ́ки  просте́рши, ꙳ моле́бнѡ за ны̀ предстои́ши, ꙳ и҆ на землѝ  ꙗ҆́кѡ держа́внаѧ помо́щница ꙳ бжⷭ҇твенною твое́ю і҆кѡ́ною ꙳  и҆ дꙋ́хомъ съ твои́ми рабы̑ пребыва́еши, ꙳ и҆ ве́селѡ  спаса́еши, ꙳ и҆ и҆збавлѧ́еши ѿ всѧ́кїѧ напа́сти ꙳  благоче́стнѡ бцⷣꙋ тѧ̀ и҆сповѣ́дающыѧ. 
Ꙗ҆́кѡ златоза́рный ра́й, ꙳ и҆ мѣ́сто прекра́сное,  и҆ бг҃опросвѣще́нное, ꙳ и҆ дре́во ст҃о́е. дх҃омъ ст҃ы́мъ  ѡ҆сѣне́нное, ꙳ вмѣсти́лище свѣ́та невече́рнѧгѡ, ꙳ тебѐ  вѣ́дꙋщымъ, ꙳ ꙗ҆́снѡ немерца́ющисѧ бжⷭ҇твенною лꙋче́ю, ꙳  млⷣнцемъ твои́мъ свѣ́тиши все́й тва́ри, ꙳ є҆го́же  молѧ́щи, цр҃и́це бцⷣе, ꙳ спасѝ гра́дъ тво́й и҆ лю́ди, ꙳ къ  тебѣ̀ прибѣга́ющыѧ ѿ всѣ́хъ бѣ́дъ. 
Ꙗ҆́кѡ порфѵ́рою ца́рскою и҆ вѵ́ссомъ, ꙳ і҆кѡ́ною  твое́ю, и҆ твоегѡ̀ сн҃а, бцⷣе, ꙳ цр҃ковь бж҃їѧ  просвѣти́вшисѧ, ꙳ красꙋ́етсѧ чꙋдесы̀. ꙳ дне́сь ꙗ҆вле́нїемъ  всѧ̑ созыва́етъ пра́здновати, ꙳ па́че сїѧ́нїѧ со́лнечнагѡ ꙳  бл҃года́тїю ст҃а́гѡ дх҃а блиста́ющисѧ, ꙳ на болѧ́щихъ и҆  недꙋ́жныхъ и҆сцѣле́нїѧ ꙳ и҆сто́чники и҆сточа́ющи, ꙳ и҆  всѣ̑мъ да́рꙋющи бога́тꙋю ми́лость. 
И҆́ны стїхи̑ры, гла́съ и҃: 
Высо́кїй цр҃ю̀ непостижи́мый, со ѻ҆ц҃е́мъ сѣдѧ́й  на прⷭ҇то́лѣ и҆ бжⷭ҇твеннымъ дх҃омъ, благоволи́вый  роди́тисѧ на землѝ ѿ дв҃ы неискꙋсобра́чныѧ, і҆и҃се:  оу҆щедрѧ́ѧ твоѐ созда́нїе чл҃вѣ́ческое є҆стество̀,  неизрече́нными добро́тами, прїимѝ твоеѧ̀ мт҃ре приноси̑мыѧ  тебѣ̀ за ны̀ моли̑твы, (с. 379) и҆ не помѧнѝ беззако́нїй  на́шихъ, но поми́лꙋй и҆ спасѝ дꙋ́шы на́шѧ, ꙗ҆́кѡ  милосе́рдъ. 
Два́жды. 
Преклони́въ нб҃са̀ цр҃ь сла́вы, сни́де ѡ҆бнови́ти  а҆да́ма, престꙋпле́нїемъ всего̀ и҆стлѣ́вшаго, всели́сѧ въ  тѧ̀, чⷭ҇таѧ дв҃о, и҆ роди́сѧ, ключе́й дѣ́вства не рꙋши́въ,  и҆ на рꙋка́хъ твои́хъ смире́нъ младе́нецъ, и҆́же  а҆рха́гг҃лѡвъ цр҃ь ноша́шесѧ: и҆ ны́нѣ твою̀ моли́твꙋ  прїе́млетъ, и҆ проше́нїе твоѐ во все́мъ и҆сполнѧ́етъ,  бцⷣе, ꙗ҆́кѡ тво́й сн҃ъ и҆ бг҃ъ. є҆мꙋ́же оу҆се́рднѡ  моли́сѧ, да спасе́тъ дꙋ́шы на́шѧ, ꙗ҆́кѡ милосе́рдъ. 
Па́че ски́нїи мѡѷсе́евы, по ѻ҆́бразꙋ нбⷭ҇номꙋ  сотворе́нныѧ, всю́ тѧ бг҃ъ ѡ҆свѧтѝ, бцⷣе, дх҃омъ ст҃ы́мъ,  ве́сь всели́сѧ въ тѧ̀, всего̀ человѣ́ка ѡ҆живѝ: тѣ́мъ и҆  твоѧ̀ і҆кѡ́на, па́че а҆арѡ́нѧ кївѡ́та, напо́лнисѧ бл҃года́ти  бж҃їѧ, и҆сточа́етъ ѡ҆свѧще́нїе дꙋша́мъ и҆ тѣлесє́мъ.  є҆́йже любе́знѡ покланѧ́ющесѧ, про́симъ ѿ тебє̀ вели́кїѧ  ми́лости, да спасе́ши дꙋ́шы на́шѧ, благослове́ннаѧ  помо́щнице. 
Сла́ва, и҆ ны́нѣ, гла́съ и҃: 
Прїиди́те, возра́дꙋемсѧ держа́внѣй застꙋ́пницѣ  ро́да на́шегѡ, цр҃и́цѣ бцⷣѣ: прїиди́те къ ти́хомꙋ є҆ѧ̀  чꙋ́дномꙋ, почита́емомꙋ а҆́гг҃лы, честно́мꙋ поклони́мсѧ  ѻ҆́бразꙋ. да́рꙋетъ бо бцⷣа вѣ̑рнымъ ѻ҆би̑льныѧ да́ры  цѣлє́бныѧ ѿ неистощи́магѡ и҆сто́чника ст҃ы́ѧ і҆кѡ́ны  неѡскꙋ́днꙋю бл҃года́ть и҆сточа́ющи: тмы̀ и҆збавлѧ́етъ на́съ,  и҆скꙋше́нїй и҆ бѣ́дъ, и҆ всѧ́кагѡ грѣха̀, благоче́стнѡ и҆  бг҃опрїѧ́тнѡ прославлѧ́ющихъ и҆ чтꙋ́щихъ свѣ́тлꙋю и҆  чꙋ́днꙋю бг҃ома́тере ст҃ꙋ́ю і҆кѡ́нꙋ. тѣ́мъ воспѣва́юще  воззове́мъ первоѻбра́знѣй: ра́дꙋйсѧ, любе́знаѧ мі́рꙋ  по́моще, во спасе́нїе дꙋ́шъ на́шихъ. 
Вхо́дъ. Прокі́менъ днѐ. И҆ чтє́нїѧ г҃, пи́саны сегѡ̀  мцⷭ҇а въ а҃-й де́нь, покро́вꙋ бцⷣы. (с. 380) 
На лїті́и стїхи̑ры, гла́съ в҃, самогла́сны: 
Ꙗ҆́кѡ вои́стиннꙋ дре́внѧгѡ кївѡ́та пречⷭ҇тнѣ́е,  є҆гда̀ дв҃дъ собра́въ чи́ны ликовствова́ше, ны́нѣ твоѧ̀,  бцⷣе, і҆кѡ́на, є҆́йже предстоѧ́тъ а҆рхїере́євъ собо́ри,  и҆ съ чи́нми а҆́гг҃лъ сщ҃е́нницы и҆ всѐ хрⷭ҇тоимени́тыхъ  люде́й мно́жество, досто́йнѡ блажа́тъ тѧ̀ мт҃рь бж҃їю, и҆  прославлѧ́ютъ раболѣ́пнѡ, и҆ чествꙋ́ютъ и҆ покланѧ́ютсѧ, и҆  мо́лѧтсѧ тебѣ̀ по бз҃ѣ, да мі́ръ оу҆мири́ши въ  правосла́вїи, и҆ це́рковь оу҆тверди́ши, и҆ спасе́ши ѿ  всѣ́хъ ѕѡ́лъ твоѧ̑ рабы̑, ꙗ҆́кѡ є҆ди́на бл҃гослове́ннаѧ. 
Предстоѧ́тъ тѝ, гпⷭ҇жѐ бцⷣе, предъ твои́мъ,  пречⷭ҇таѧ, ѻ҆́бразомъ, а҆рхїере́євъ сосло́вїе, и҆  сщ҃е́нницы, и҆ всѝ лю́дїе, мона́си и҆ прості́и, вѣ́дꙋще  тѧ̀ вои́стиннꙋ помо́щницꙋ си́льнꙋ и҆ непобѣди́мꙋ, молє́нїѧ  тебѣ̀ приноси́ти ѿ всеѧ̀ дꙋшѝ подвиза́ютъ, и҆ поꙋща́ютъ  на моли́твꙋ къ бг҃ꙋ, тре́бꙋюще твоеѧ̀ по́мощи, да простре́ши  бг҃онѡ́сныѧ твоѧ̑ рꙋ́ки, и҆ оу҆мо́лиши за мі́ръ. вонмѝ и҆  оу҆слы́ши, влⷣчце, и҆ пода́ждь оу҆тѣше́нїе рабѡ́мъ  твои̑мъ, до́ндеже не ѡ҆долѣ́ютъ ны̀ грѣхѝ на́шѧ тѧ̑жкїѧ  и҆ лю̑тыѧ: твоеѧ́ бо всегда̀ тре́бꙋемъ всѝ по́мощи. 
Гла́съ и҃: 
Пе́рвѣе написа́вшейсѧ твое́й і҆кѡ́нѣ,  є҆ѵⷢ҇льскихъ та̑инъ благовѣ́стникомъ, и҆ къ тебѣ̀,  цр҃и́цѣ, принесе́ннѣй, да оу҆сво́иши тꙋ̀, и҆ си́льнꙋ  содѣ́лаеши спастѝ чествꙋ́ющыѧ тѧ̀: и҆ пора́доваласѧ є҆сѝ  ꙗ҆́кѡ сꙋ́щи ми́лостива, спасе́нїѧ на́шегѡ содѣ́тельница.  ꙗ҆́кѡ оу҆ста̀ и҆ гла́съ і҆кѡ́нѣ бы́вше, ꙗ҆́коже и҆ бг҃а  внегда̀ зачина́ющи во чре́вѣ, пѣ́снь воспѣ́ла є҆сѝ: сѐ  ѿ ны́нѣ оу҆блажа́тъ мѧ̀ всѝ ро́ди! и҆ на тꙋ̀ зрѧ́щи  глаго́лала є҆сѝ со вла́стїю: съ си́мъ ѻ҆́бразомъ  бл҃года́ть моѧ̀ и҆ си́ла. и҆ мы̀ и҆́стиннѡ вѣ́рꙋемъ, ꙗ҆́кѡ  сѐ рекла̀ є҆сѝ, гпⷭ҇жѐ, си́мъ ѻ҆́бразомъ съ на́ми  є҆сѝ: тѣ́мъ (с. 381) благоговѣ́йнѡ предстоѧ́ще,  покланѧ́емсѧ тебѣ̀ рабѝ твоѝ, посѣти́ ны твои́ми  ма́терними щедро́тами. 
Гла́съ з҃: 
Гора̀ є҆сѝ вели́каѧ и҆ пресла́внаѧ, па́че горы̀  сїна́йскїѧ, бцⷣе: ѻ҆́на бо не терпѧ́ше сни́тїѧ сла́вы  бж҃їѧ во ѻ҆́бразѣхъ и҆ сѣ́нехъ, ѻ҆гне́мъ возгара́шесѧ,  и҆ гро́ми и҆ мѡ́лнїи та́мѡ бы́ша. ты́ же ве́сь бжⷭ҇твенный  ѻ҆́гнь сꙋ́щь бж҃їе сло́во, во чре́вѣ твое́мъ неѡпа́льнѡ  носи́ла є҆сѝ, и҆ ѿ сосє́цъ твои́хъ млеко́мъ пита́ла  є҆сѝ, ма́нїемъ носѧ́щаго всѧ̑, и҆ ма́тернее дерзнове́нїе  къ немꙋ̀ и҆мꙋ́щи, помозѝ, влⷣчце, вѣ́рнѡ пра́зднꙋющымъ  тво́й честны́й пра́здникъ, и҆ не забꙋ́ди ми́лостивнѡ  посѣща́ющи: прїѧ́ла бо є҆сѝ ѿ бг҃а да́ръ, стро́ити и҆  покрыва́ти хрⷭ҇тоимени́тое ста́до, рабы̑ твоѧ̑. 
Сла́ва, и҆ ны́нѣ, гла́съ ѕ҃: 
Тебѣ̀ всѝ ро́ди человѣ́честїи хва̑льныѧ да́ры  прино́сѧтъ, влⷣце, и҆ мо́лѧтсѧ ꙗ҆́кѡ цр҃и́цѣ и҆ мт҃ри  бж҃їи: прⷪ҇ро́цы тѧ̀ премꙋ́дрѡ проповѣ́даша, леѵі́ти  благослови́ша, а҆пⷭ҇толи и҆ мч҃ницы и҆сповѣ́даша,  сщ҃е́нницы покланѧ́ютсѧ, а҆рхїере́є проповѣ́даютъ, мона́си  и҆ прості́и благоговѣ́ютъ, бога́тїи и҆ оу҆бо́зїи, сироты̑  и҆ вдѡвы̀, и҆ всѧ́къ во́зрастъ, и҆ всѧ́ко преспѣ́ѧнїе,  ста́рческое и҆ младе́нческое, подъ кро́въ тво́й держа́вный  съ вѣ́рою прибѣга́емъ: покры́й и҆ соблюдѝ, гпⷭ҇жѐ,  моли́твами твои́ми, и҆ спасѝ ѿ бѣ́дъ дꙋ́шы на́шѧ. 
На стїхо́внѣ стїхи̑ры, гла́съ в҃: 
Вмѣсти́лище чи́стое свѣ́та пречи́стагѡ, бцⷣе,  ка́кѡ тѧ̀ рабѝ досто́йнѡ воспѣва́емъ; ꙗ҆́кѡ ꙗ҆вле́нїемъ  пречⷭ҇тыѧ твоеѧ̀ і҆кѡ́ны, и҆ превѣ́чнагѡ млⷣнца, всѧ̑  ѡ҆свѣща́еши. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ѽ дв҃о нескве́рнаѧ бг҃ора́дованнаѧ! что́ ти когда̀  (с. 382) таково̀ благодаре́нїе принесе́мъ; ꙗ҆́кѡ  бл҃же́ннагѡ твоегѡ̀ ржⷭ҇тва̀ всесїѧ́ющею лꙋче́ю, всѣ́хъ ѿ  тлѣ́нїѧ къ жи́зни возвела̀ є҆сѝ. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Ѽ дв҃о гпⷭ҇жѐ, мт҃и зижди́телева! нбⷭ҇ныхъ є҆сѝ  чинѡ́въ ра́дованїе, и҆ человѣ́ческомꙋ ро́дꙋ бл҃гослове́ннаѧ  помо́щнице: молѝ ѡ҆ спасе́нїи дꙋ́шъ на́шихъ. 
Сла́ва, и҆ ны́нѣ, гла́съ є҃: 
Воспое́мъ лю́дїе свѣ́тлѡ дв҃дскꙋю пѣ́снь  ѻ҆трокови́цѣ невѣ́стѣ бж҃їи, и҆ мт҃ри цр҃ѧ̀ хрⷭ҇та̀:  предста̀ цр҃и́ца ѡ҆деснꙋ́ю тебѐ, влⷣко, рѧ̑сны златы́ми  ѡ҆дѣ́ѧна, и҆ преꙋкра́шена бжⷭ҇твенными благолѣ́потами.  сїю̀ оу҆́бѡ ꙗ҆́кѡ и҆збра́ннꙋю и҆ до́брꙋю въ жена́хъ, па́че  всегѡ̀ мі́ра оу҆добри́въ, благоволи́лъ є҆сѝ роди́тисѧ  и҆зъ неѧ̀ вели́кїѧ ра́ди ми́лости: и҆ сїю̀ помо́щницꙋ  лю́демъ твои̑мъ дарова́лъ є҆сѝ, спаса́ти и҆ покрыва́ти ѿ  бѣ́дъ всемогꙋ́щею твое́ю и҆ бжⷭ҇твенною си́лою, є҆ѧ́же  моли́твами, хрⷭ҇тѐ бж҃е, поми́лꙋй на́съ. 
Тропа́рь, гла́съ д҃: 
Застꙋ́пнице оу҆се́рднаѧ, мт҃и гдⷭ҇а вы́шнѧгѡ. за  всѣ́хъ мо́лиши сн҃а твоего̀ хрⷭ҇та̀ бг҃а на́шего, и҆  всѣ̑мъ твори́ши спасти́сѧ, въ держа́вный тво́й покро́въ  прибѣга́ющымъ. всѣ́хъ на́съ застꙋпѝ, ѽ гпⷭ҇жѐ цр҃и́це  и҆ влⷣчце! и҆̀же въ напа́стехъ и҆ ско́рбехъ, и҆ въ  болѣ́знехъ ѡ҆бремене́нныхъ грѣхи̑ мно́гими, предстоѧ́щихъ  и҆ молѧ́щихсѧ тебѣ̀ оу҆миле́нною дꙋше́ю, и҆ сокрꙋше́ннымъ  се́рдцемъ, предъ пречⷭ҇тымъ твои́мъ ѻ҆́бразомъ со слеза́ми,  и҆ невозвра́тнѡ наде́ждꙋ и҆мꙋ́щихъ на тѧ̀, и҆збавле́нїѧ  всѣ́хъ ѕѡ́лъ. всѣ̑мъ полє́знаѧ да́рꙋй, и҆ всѧ̑ спасѝ,  бцⷣе дв҃о: ты́ бо є҆сѝ бжⷭ҇твенный покро́въ рабѡ́мъ  твои̑мъ. (с. 383) 
На оу҆́трени, на Бг҃ъ гдⷭ҇ь, тропа́рь три́жды. 
По а҃-мъ стїхосло́вїи сѣда́ленъ, гла́съ г҃: 
Лю́дїе благочести́вїи, правовѣ́рнїи собо́ри  хрⷭ҇тоимени́тїи, пристꙋпи́те вѣ́рнѡ всѝ, бжⷭ҇твенномꙋ  припа́дающе бж҃їѧ мт҃ре ѻ҆́бразꙋ: та́ѧ бо и҆сцѣле́нїе  болѧ́щымъ ра́достнѡ подае́тъ: оу҆ѧзвлѧ́етъ же ѕлосла̑внаѧ  ꙗ҆́кѡ стрѣла̀ ѿ лꙋ́ка, на́съ всѣ́хъ весели́тъ  свѣтови́днѡ, и҆ бл҃года́тїю ѡ҆зарѧ́етъ моли́твами свои́ми. 
Сла́ва, и҆ ны́нѣ: 
Всю́ тѧ бг҃ъ ѡ҆свѧтѝ дв҃ꙋ до́брꙋю, и҆ непоро́чнꙋю  въ жена́хъ, прⷪ҇рѡ́ки проѡбрази́въ че́стнѡ, і҆ерє́и  бл҃гослови́въ, во ст҃а̑ѧ ст҃ы́хъ вселѝ: а҆́гг҃ломъ  воспита̀, съ нб҃сѐ пи́щꙋ хлѣ́бъ подаѧ̀, са́мъ же  пребл҃гі́й, є҆диноро́дное бг҃ъ сло́во, всели́сѧ въ тѧ̀, и҆  пло́тїю про́йде и҆зъ тебє̀: тѣ́мже тѝ покланѧ́емсѧ и҆  чти́мъ, ꙗ҆́кѡ вои́стиннꙋ и҆́стиннꙋю сꙋ́щꙋю бцⷣꙋ. 
По в҃-мъ стїхосло́вїи сѣда́ленъ, гла́съ д҃: 
Да ликовствꙋ́етъ свѣ́тлѡ вѣ́рныхъ всѐ мно́жество,  рыда́етъ же де́мѡнское во́инство, ви́дѧще многоимє́нныѧ  сїѧ́ющѧ пра́здники бж҃їѧ мт҃ре, оу҆блажа́емꙋ бж҃їю мт҃рь  бжⷭ҇твенными пѣ́сньми: и҆дѣ́же бо бг҃опрїѧ́тнѡ сла́витсѧ  пребл҃гослове́ннаѧ бцⷣа влⷣчца, бг҃оизбра́ннаѧ  ѻ҆трокови́ца, непрїѧ́зни паде́нїе, хрⷭ҇тїа́нѡмъ же  крѣ́пкое оу҆твержде́нїе. 
Сла́ва, и҆ ны́нѣ: 
Ѽ всебл҃гослове́ннаѧ бцⷣе влⷣчце, бг҃оизбра́ннаѧ  ѻ҆трокови́це, свѣ́тлое прⷪ҇ро́ческое сбытїѐ, а҆пⷭ҇льскаѧ  похвало̀, и҆ мч҃ническое и҆сповѣ́данїе и҆ вѣ́нче, а҆́гг҃лы  чти́маѧ, и҆ человѣ́ческими рѡ́ды многопѣ́таѧ, и҆ всегѡ̀  мі́ра вожделѣ́ннаѧ помо́щница. и҆зба́ви рабы̑ твоѧ̑  ѡ҆сꙋжде́нїѧ бꙋ́дꙋщагѡ, и҆ є҆́зера ѻ҆́гненнагѡ, є҆ди́на  бл҃гослове́ннаѧ. 
По полѷеле́и сѣда́ленъ, гла́съ а҃: 
Правовѣ́рнѡ чтꙋ́щыѧ тѧ̀ лю́дїе къ тебѣ̀ (с. 384)  прибѣга́юща и҆ і҆кѡ́нѣ твое́й ст҃ѣ́й любе́знѡ  покланѧ́ющасѧ, ѽ бж҃їѧ мт҃и, спасѝ, и҆ не да́ждь въ  расхище́нїе сопоста́тѡмъ, нижѐ наи́дꙋтъ на ны̀ всѧ̑ ѕла̑ѧ,  же грѣхѝ на́шѧ оу҆гото́ваша на́мъ, нижѐ беззакѡ́нїѧ  на̑ша превзы́дꙋтъ на главы̑ на́шѧ, но да твоѧ̀ ма́тернаѧ къ  бг҃ꙋ преѡдолѣ́етъ за ны̀ бг҃опрїѧ́тнаѧ моли́тва. 
Сла́ва, и҆ ны́нѣ: 
Пречⷭ҇таѧ твоѧ̀ і҆кѡ́на, бцⷣе дв҃о, врачевство̀  всемꙋ̀ мі́рꙋ дꙋхо́вное: къ не́йже прибѣга́юще, тебѣ̀  покланѧ́емсѧ, и҆ почита́емъ, и҆ лобыза́емъ, и҆ чти́мъ.  и҆сцѣле́нїй бл҃года́ть почерпа́юще ѿ неѧ̀, и҆ недꙋ̑гъ  тѣле́сныхъ, и҆ дꙋше́вныхъ страсте́й, твои́ми моли́твами  свобожда́емсѧ. 
Та́же степє́нна, а҃-й а҆нтїфѡ́нъ д҃ гла́са.  Прокі́менъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. Всѧ́кое дыха́нїе: Є҆ѵⷢ҇лїе лꙋкѝ,  зача́ло д҃. По н҃-мъ ѱалмѣ̀ стїхи́ра, гла́съ и҃. 
Прїиди́те возра́дꙋемсѧ: Пи́сана на Гдⷭ҇и  воззва́хъ. 
Канѡ́нъ ѻ҆диги́трїю прест҃ы́ѧ бцⷣы, со і҆рмосо́мъ на  ѕ҃. 
Творе́нїе і҆еромона́ха і҆гна́тїа. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Ра́достнѡ, чⷭ҇таѧ, ны́нѣ наста́вшее хвале́нїе  приноша́ю, ра́дꙋѧсѧ, и҆ ти́химъ гла́сомъ, ѻ҆дїги́трїе,  вопїю́ ти: ра́дꙋйсѧ, и҆ и҆спо́лни мѧ̀ ра́зꙋма, пѣ́ти  начина́юща. 
Хрⷭ҇та̀ роди́вшаѧ, ра́дость на́мъ вѣ́чнꙋю, ѽ  ра́дꙋйсѧ, всепѣ́таѧ, правосла́вныхъ наде́ждо, ѻ҆дїги́трїе,  всепѣ́таѧ дв҃и́це. ра́дости и҆спо́лни мѧ̀, мі́рови  жела́ннаѧ. 
Ликꙋ́ютъ всѝ человѣ́цы и҆ а҆́гг҃ли, всегда̀  согла́снѡ вопїю́ще, на нб҃сѝ и҆ на землѝ, ѻ҆дїги́трїе:  ра́дꙋйсѧ дв҃и́це, (с. 385) ра́дости бо ржⷭ҇тво́мъ твои́мъ  всѧ́чєскаѧ и҆спо́лнила є҆сѝ. 
Ра́дость, ѻ҆дїги́трїе, со стра́хомъ тѝ вопїю́щихъ  ра́дости сподо́би, мт҃и сꙋ́щїѧ ра́дости, и҆збавлѧ́ющи  скорбе́й всѧ́ческихъ, и҆ всѣ́хъ поми́лꙋй, къ тебѣ̀  прибѣга́ющихъ. 
И҆́нъ канѡ́нъ пра́здника на и҃, гла́съ то́йже. 
Пѣ́снь а҃. І҆рмо́съ то́йже. 
Благоговѣ́ютъ тѝ, бцⷣе, а҆́гг҃лѡвъ нача̑льницы,  и҆ ст҃ы́хъ чи́ни че́стнѡ слꙋ́жатъ, пра́веднїи красꙋ́ютсѧ,  нбⷭ҇ныхъ хода́таицꙋ блажа́тъ тѧ̀: кꙋ́пнѡ же и҆ землѧ̀ и҆  нб҃о въ весе́лїи свѣ́тлѡ восхвалѧ́ютъ тѧ̀, и҆ мы̀ грѣ́шнїи  ми́лости про́симъ: ѡ҆зарѝ на̑ша сердца̀, влⷣчце, воспѣ́ти  пѣ́снь ст҃ы́ѧ твоеѧ̀ і҆кѡ́ны ꙗ҆вле́нїю. 
Прїиди́те, собери́тесѧ, хрⷭ҇тоимени́тїи лю́дїе,  оу҆мы̀ та́йнѡ ѡ҆чи́стившесѧ, во ст҃ꙋ́ю цр҃ковь мт҃ре  хрⷭ҇та̀ бг҃а на́шегѡ: и҆сточа́етъ бо на́мъ неѡскꙋ́днѡ ѿ  ст҃ы́ѧ і҆кѡ́ны и҆сто́чникъ дх҃о́венъ, цѣле́бенъ дꙋша́мъ и҆  тѣ́лѡмъ, пѣ́снь вопїю́щымъ: бл҃гослове́нъ и҆зъ тебє̀  рожде́йсѧ бг҃ъ на́шъ. 
Диви́тъ, пренепоро́чнаѧ, и҆ оу҆жаса́етъ всѧ́къ  слꙋ́хъ стра́нно чꙋ́до бжⷭ҇твеннагѡ твоегѡ̀ ржⷭ҇тва̀: ка́кѡ  херꙋві́мскаго творца̀ зачала̀ є҆сѝ; ка́кѡ ѻ҆́гнь  нестерпи́мый во оу҆тро́бѣ носи́ла є҆сѝ; ка́кѡ сꙋ́щꙋю  жи́знь пло́тїю ѡ҆блекла̀ є҆сѝ, и҆ живо́тъ всемꙋ̀ мі́рꙋ  родила̀ є҆сѝ бг҃а кꙋ́пнѡ и҆ чл҃вѣ́ка; 
Подъ кро́въ тво́й, дв҃о гпⷭ҇жѐ, прибѣга́емъ всѝ  ро́ди человѣ́честїи: просвѣти́ ны свѣ́томъ ржⷭ҇тва̀  твоегѡ̀, грѣ̑шныѧ рабы̑ твоѧ̑ молѧ́щыѧсѧ прилѣ́жнѡ, и҆  кла́нѧющыѧсѧ пречⷭ҇тѣй твое́й і҆кѡ́нѣ, просѧ́ще ѿ тебє̀  прїѧ́ти вели̑кїѧ ми́лѡсти. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. (с. 386) 
Хрⷭ҇та̀ вы́шнѧгѡ цр҃ѧ̀, ѽ ра́дꙋйсѧ, непоколеби́маѧ,  чⷭ҇таѧ, и҆ ѡ҆дꙋшевле́ннаѧ пала́то! ра́дꙋйсѧ ѻ҆дїги́трїе,  ра́дꙋйсѧ, тобо́ю бо нерꙋши́мъ на́шъ гра́дъ сохранѧ́етсѧ. 
Вмѣсти́ти є҆го́же не возмо́же тва́рь, во  оу҆тро́бꙋ неискꙋсобра́чнꙋю, ѻ҆дїги́трїе дв҃и́це, тѣле́снѡ  вмѣсти́ла є҆сѝ: тѣ́мже тѝ ра́дꙋйсѧ, пое́мъ, по до́лгꙋ  велича́юще. 
Ра́дость многопѣ́таѧ мі́рови, ра́достнѡ тѝ пою́ще  при́снѡ, вѣ́чнꙋющїѧ, чⷭ҇таѧ, ра́дости сподоблѧ́емсѧ,  твои́ми мт҃рними моли́твами къ ро́ждшемꙋсѧ и҆зъ тебє̀,  ѻ҆дїги́трїе. 
Златꙋ́ю тѧ̀ ста́мнꙋ, и҆ свѣ́щникъ, и҆ же́злъ, и҆  трапе́зꙋ, чⷭ҇таѧ, призыва́емъ, ѻ҆дїги́трїе: и҆ гла́съ  є҆́же ра́дꙋйсѧ, тебѣ̀ при́снѡ привноша́емъ, съ си́миже  и҆мены̀. 
И҆́нъ. І҆рмо́съ то́йже. 
Кꙋ́ю тѝ досто́йнꙋю похвалꙋ̀ на́ше принесе́тъ  коне́чное неможе́нїе; ꙗ҆́кѡ ꙗ҆вле́нїемъ пречⷭ҇тыѧ твоеѧ̀  бжⷭ҇твенныѧ і҆кѡ́ны, незави̑стныѧ и҆сто́чники цѣлє́бныѧ  и҆сточа́еши, вѣ́рнѡ прибѣга́ющымъ къ тебѣ̀ рабѡ́мъ  твои̑мъ. 
Бжⷭ҇твенныѧ твоеѧ̀ і҆кѡ́ны ст҃о́е ꙗ҆вле́нїе, бцⷣе  дв҃о, ꙗ҆́кѡ свѣтоза́рное возсїѧ̀ на́мъ со́лнце,  пресла́вныхъ чꙋде́съ лꙋчѝ пꙋща́ющи, тмы̑ лю́тыхъ  ѡ҆бстоѧ́нїй ѿгонѧ́ющи, свѧще́нными твои́ми, влⷣчце,  предста́тельствы. 
И҆спо́лнила є҆сѝ бл҃года́ти и҆ногда̀  первопи́саннꙋю твою̀ і҆кѡ́нꙋ, гпⷭ҇жѐ дв҃о бцⷣе: и҆ ны́нѣ  та́же бл҃года́ть и҆́стинствꙋетъ сїѧ́нїемъ вѣ́ры чꙋде́съ,  ꙗ҆́кѡ тоѧ̀ ра́ди первопи́санныѧ, ко спасе́нїю вѣ́рнѡ къ  тебѣ̀ по бз҃ѣ прибѣга́ющымъ. 
Покланѧ́емсѧ, бцⷣе, твоемꙋ̀ пречи́стомꙋ ѻ҆́бразꙋ,  и҆ пресла́дкомꙋ твоемꙋ̀ млⷣнцꙋ, превѣ́чномꙋ и҆  незаходи́момꙋ свѣ́тꙋ хрⷭ҇тꙋ̀, и҆́мже спасла̀ є҆сѝ ѿ  лю́тыхъ ѕѡ́лъ и҆ тлѣ́нїѧ сме́ртнагѡ всѐ человѣ́ческое  є҆стество̀. 
Сѣда́ленъ, гла́съ и҃. Подо́бенъ: Премꙋ́дрости: 
Бжⷭ҇твеннїи сло́ва а҆пⷭ҇ли, є҆ѵⷢ҇лїа хрⷭ҇то́ва  велегла́снїи (с. 387) вселе́нныѧ благовѣ́стницы,  бжⷭ҇твеннꙋю цр҃ковь созда́вше въ прест҃о́е твоѐ и҆́мѧ,  бцⷣе, и҆ къ тебѣ̀, гпⷭ҇жѐ, прихо́дѧтъ молѧ́ще тѧ̀ прїитѝ  на тоѧ̀ ѡ҆свѧще́нїе. ты́ же, ѽ бг҃ома́ти, рекла̀ є҆сѝ:  и҆ди́те съ ми́ромъ, и҆ а҆́зъ съ ва́ми та́мѡ є҆́смь. ѻ҆ни́  же ше́дше ѡ҆брѣта́ютъ та́мѡ на стѣнѣ̀ це́ркве, твоегѡ̀,  влⷣчце, ѻ҆́браза подо́бїе, бжⷭ҇твенною пи́сано си́лою  шаро́вными подѡ́бїи, и҆ ви́дѣвше поклони́шасѧ тѝ и҆  просла́виша бг҃а. съ ни́миже и҆ мы̀ бжⷭ҇твеннѣй твое́й  покланѧ́емсѧ і҆кѡ́нѣ, просѧ́ще ѿ тебє̀ вели́кїѧ  ми́лости: да́рꙋй согрѣше́нїй ѡ҆ставле́нїе рабѡ́мъ твои̑мъ,  є҆ди́на бл҃гослове́ннаѧ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ра́дꙋйсѧ чꙋ́до чꙋде́съ, ѻ҆дїги́трїе влⷣчце.  ра́дꙋйсѧ, всѣ́хъ ра́досте градѡ́въ и҆ ве́сей, непобѣди́мое  хрⷭ҇тїа́нское въ бѣда́хъ храни́лище, и҆ предгра́дїе, и҆ на  врагѝ побѣжде́нїе. 
Ра́дꙋйсѧ, ра́дꙋйсѧ люде́й правосла́вныхъ похвало̀,  и҆ хрⷭ҇толюби́выхъ во́инствъ покро́въ пребыва́еши всѣ́хъ  цр҃и́це. ра́дꙋйсѧ ѻ҆дїги́трїе, прибѣ́жище всѣ̑мъ на́мъ и҆  оу҆твержде́нїе. 
Ра́дꙋйсѧ, всѣ̑мъ ско́рое въ бѣда́хъ и҆збавле́нїе.  ра́дꙋйсѧ, гото́вое всѣ̑мъ скорбѧ́щымъ оу҆тѣше́нїе,  ра́дꙋйсѧ всепѣ́таѧ, ра́дꙋйсѧ, ѻ҆дїги́трїе  всебл҃гослове́ннаѧ, всѣ̑мъ немѡщны́мъ и҆сцѣли́тельнице. 
Ра́дꙋйсѧ, є҆ѧ́же вели̑чїѧ всѧ̀ тва́рь сла́вити  оу҆́бѡ спѣши́тъ по достоѧ́нїю, но не возмога́етъ,  ѻ҆дїги́трїе: и҆ сегѡ̀ ра́ди зове́тъ тѝ: ра́дꙋйсѧ, влⷣчце,  бг҃овмѣсти́мое жили́ще. 
И҆́нъ. І҆рмо́съ то́йже. 
Почти́мъ лю́дїе чⷭ҇тыѧ въ чистотѣ̀ і҆кѡ́нꙋ дв҃ы  бцⷣы, и҆ тоѧ̀ бжⷭ҇твеннагѡ млⷣнца, хрⷭ҇та̀ бг҃а на́шегѡ,  и҆ (с. 388) лобыза́емъ и҆ прославлѧ́емъ со стра́хомъ и҆  тре́петомъ: почита́емъ бо і҆кѡ́нꙋ благоче́стнѡ, па́че же  почита́емъ са́мꙋю тꙋ́ю сꙋ́щꙋю чⷭ҇тꙋю бг҃омт҃рь. 
Дв҃дъ бжⷭ҇твенный и҆ чꙋ́дный прⷪ҇ро́къ и҆здале́че  прови́дѧ, глаго́ла: лицꙋ̀ твоемꙋ̀ помо́лѧтсѧ бога́тїи  лю́дїе. мы́ же вѣ́рнїи покланѧ́емсѧ, и҆ лобыза́емъ честнꙋ́ю  і҆кѡ́нꙋ, дꙋша́ми кꙋ́пнѡ и҆ тѣлесы̀ ѡ҆свѧща́емсѧ. 
Є҆ѵⷢ҇лїа хрⷭ҇то́ва бг҃огла́сный списа́тель лꙋка̀,  бж҃їимъ манове́нїемъ всенепоро́чный тво́й написꙋ́етъ  ѻ҆́бразъ, бцⷣе, и҆ млⷣнца превѣ́чнаго на рꙋка́хъ твои́хъ  воѡбрази́въ: къ немꙋ́же притека́ющыѧ напа́стей и҆ бѣ́дъ  и҆збавлѧ́еши, и҆ всѧ̑ покрыва́еши, и҆ спаса́еши твое́ю  ми́лостїю. 
Ты̀ є҆сѝ похвало̀ и҆ вѣне́цъ ст҃ы̑мъ всѣ̑мъ, ѽ  цр҃и́це! ты̀ оу҆пова́нїе на́ше и҆ помо́щнице по бз҃ѣ, и҆  на тѧ̀ наде́ждꙋ спасе́нїѧ на́шегѡ возложи́хомъ всѝ. тебѣ̀  мо́лимсѧ, ꙗ҆́кѡ бж҃їи мт҃ри: ѡ҆дождѝ грѣ̑шнымъ рабѡ́мъ  твои̑мъ бога̑тыѧ твоѧ̑ дꙋшеспаси́тєльныѧ ми́лѡсти. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Благосты́ни бе́здно и҆ щедро́тамъ є҆сѝ, ра́дꙋйсѧ  ѻ҆дїги́трїе дв҃и́це. ра́дꙋйсѧ, всѣ́мъ ра́дость творѧ́щи  вѣ̑рнымъ. ѽ ра́дꙋйсѧ сꙋ́щымъ въ бѣда́хъ, скорбѧ́щымъ  пребы́страѧ застꙋ́пнице! 
Ра́дости ѿ и҆сполне́нїѧ вели́чїѧ чꙋде́съ твои́хъ  зрѧ́ще и҆сполнѧ́емсѧ всѝ, не зрѧ́ще, и҆ слы́шаще же  вѣ́рнїи: тѣ́мже ра́дꙋйсѧ тебѣ̀ при́снѡ, всю́дꙋ и҆ всѝ,  ѻ҆дїги́трїе, пое́мъ. 
Хрⷭ҇та̀ бг҃а на́шегѡ, ѽ ра́дꙋйсѧ, ѻ҆дїги́трїе,  жили́ще, и҆ до́мъ неизрече́ннѣй и҆ пребжⷭ҇твеннѣй, дв҃о,  сла́вѣ є҆гѡ̀! (с. 389) ѽ ра́дꙋйсѧ, пала́то  преꙋкраше́ннаѧ! ра́дꙋйсѧ гра́де ѡ҆дꙋшевле́нный,  присноца́рствꙋющїй! 
Ра́дость неѡскꙋ́днꙋю тѧ̀ разсмотрѧ́юще, ꙗ҆́кѡ  мо́ре, ѻ҆трокови́це, ѻ҆дїги́трїе дв҃и́це, ра́дꙋющесѧ всѝ,  ра́дꙋйсѧ, вопїе́мъ тѝ: и҆ пою́ще, бжⷭ҇твенныхъ дарѡ́въ  неви́димѡ при́снѡ ѿ тебє̀ ѡ҆жида́емъ. 
И҆́нъ. І҆рмо́съ: то́йже. 
Всѧ́кѡ, пречⷭ҇таѧ, сꙋщество̀ воспѣ́ти недоꙋмѣ́етъ  тѧ̀, па́че бо го́рнихъ оу҆мѡ́въ превозвы́силасѧ є҆сѝ,  ро́ждши непристꙋ́пнаго и҆ стра́шнаго всецр҃ѧ̀ и҆ бг҃а: но  ꙗ҆́кѡ ми́лостива и҆ ско́раѧ человѣ́кѡмъ помо́щница, вонмѝ  моле́нїю ра̑бъ твои́хъ, и҆ да́рꙋй твою̀ по́мощь. 
И҆дѣ́же ѡ҆сѣни́тъ бл҃года́ть твоѧ̀, бцⷣе,  стра́хомъ и҆счеза́ютъ де́мѡни, и҆ разрꙋша́етсѧ ѕлоко́зненное  тѣ́хъ мечта́нїе, бѣ́гаютъ дꙋ́си те́мнїи, ра́дꙋетсѧ же  вѣ́рныхъ всѐ мно́жество, тебѣ̀ пѣ́снь хва́льнꙋ ѿ  се́рдца вопїю́ще: ра́дꙋйсѧ, бжⷭ҇твенный покро́ве дꙋ́шъ  на́шихъ. 
Без̾ѻчє́снымъ сла́дкое зрѣ́нїе дае́тсѧ, глꙋхи̑мъ  слы́шанїе, нѣмы̑мъ благоглаго́ланїе, хромы̑мъ хожде́нїе,  прокажє́ннымъ ѡ҆чище́нїе, де́мѡнствꙋємымъ цѣломꙋ́дрїе, и҆  въ болѣ́знехъ сꙋ́щымъ разли́чныхъ и҆сцѣле́нїе,  ѡ҆сѣне́нїемъ пречⷭ҇тыѧ твоеѧ̀, бцⷣе, і҆кѡ́ны. 
Не оу҆молчи́мъ никогда́же, бцⷣе, ѱалмы̑ и҆  пѣ́сньми воспѣва́ти вели̑чїѧ твоѧ̑, ѡ҆бра́дованнаѧ: бг҃а  бо вои́стиннꙋ воплоти́вшагосѧ родила̀ є҆сѝ, во спасе́нїе  на́ше всемі́рное, и҆ и҆збавле́нїе. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Хрⷭ҇та̀, чⷭ҇таѧ, прїе́млющи, гла́съ є҆́же ра́дꙋйсѧ,  ѻ҆дїги́трїе дв҃и́це, слы́шала є҆сѝ: є҆го́же неизрече́ннѡ  ро́ждши, и҆ ра́дꙋйсѧ, ѿ всѣ́хъ слы́шиши всегда̀. (с. 390) 
Ра́дости всѧ̑ и҆спо́лнила є҆сѝ, вы̑шнѧѧ и҆ ни̑жнѧѧ  ты̀ совокꙋпи́ла є҆сѝ, ѻ҆дїги́трїе: тѣ́мже ра́достнѡ и҆  согла́снѡ ны́нѣ, нб҃о и҆ всѧ̀ землѧ̀ зове́тъ тѝ. 
Вдова́мъ, ѽ ра́дꙋйсѧ всепѣ́таѧ, и҆ всѣ̑мъ си̑рымъ  ѻ҆дїги́трїе, оу҆тѣше́нїе! ра́дꙋйсѧ, всѣ̑мъ и҆сточа́ющи  ни́щымъ бога́тство неистощи́мое! 
Зла́та всѧ́кагѡ блиста́ема, и҆ оу҆́тра со́лнечнагѡ  свѣтлѣ́йши, жили́ще хрⷭ҇то́во, ра́дꙋйсѧ ѻ҆дїги́трїе,  ра́дꙋйсѧ дв҃и́це: ра́дꙋйсѧ невѣ́сто неневѣ́стнаѧ. 
И҆́нъ. І҆рмо́съ: то́йже. 
Бжⷭ҇твеннагѡ твоегѡ̀ ржⷭ҇тва̀, дв҃о гпⷭ҇жѐ,  пребога́таѧ бл҃года́ть, ю҆́же дре́вле и҆зглаше́нїемъ  предала̀ є҆сѝ пречⷭ҇томꙋ твоемꙋ̀ ѻ҆́бразꙋ, неѡскꙋ́днѣ  дѣ́йствовати вели̑каѧ же и҆ пресла̑внаѧ, во спасе́нїе на  тѧ̀ надѣ́ющымсѧ. 
И҆дѣ́же прославлѧ́етсѧ ст҃о́е и҆́мѧ ѡ҆бра́дованныѧ  бцⷣы, та́мѡ всѧ́ческихъ благи́хъ и҆сто́чницы пролива́ютсѧ,  прїиди́те въ чистотѣ̀, человѣ́цы, се́ бо ꙗ҆вле́нїемъ  бжⷭ҇твенныѧ дв҃ы і҆кѡ́ны, сказꙋ́етъ цр҃и́цы прише́ствїе, во  спасе́нїе всѣ́хъ вѣ́рныхъ. 
Цѣлє́нїѧ болѣ́зней, ѿгна́нїе же страсте́й и҆  дꙋшепита́тельное спасе́нїе, грѣхѡ́въ проще́нїе, и҆ вѣ́чное  и҆збавле́нїе, ѿ пречⷭ҇тыѧ твоеѧ̀ і҆кѡ́ны, влⷣчце, вѣ́рнѡ  приходѧ́ще прїе́млемъ, бг҃ома́ти всенепоро́чнаѧ. 
Къ тебѣ̀, гпⷭ҇жѐ, прибѣга́ютъ ро́ди  правовѣ́рныхъ, про́сѧтъ вели́кїѧ ми́лости, и҆ прїе́млютъ  неѡскꙋ́днѡ сꙋ́щїи въ недꙋ́зѣхъ и҆сцѣле́нїе, въ страсте́хъ  премѣне́нїе, въ печа́лѣхъ оу҆тѣше́нїе. и҆сточѝ и҆  мнѣ̀, влⷣчце, ка́плю дꙋшеспаси́тельнꙋю, да со всѣ́ми и҆  а҆́зъ пою̀ твоѐ вели́чїе. 
Конда́къ, гла́съ и҃. Подо́бенъ: Взбра́нной: 
Притеце́мъ, лю́дїе, къ ти́хомꙋ семꙋ̀ и҆ до́бромꙋ  приста́нищꙋ, ско́рой помо́щницѣ, гото́вомꙋ и҆ те́пломꙋ (с.  391) спасе́нїю, покро́вꙋ дв҃ы: оу҆скори́мъ на моли́твꙋ, и҆  потщи́мсѧ на покаѧ́нїе: и҆сточа́етъ бо на́мъ неѡскꙋ̑дныѧ  ми́лѡсти пречⷭ҇таѧ бцⷣа, предварѧ́етъ на по́мощь, и҆  и҆збавлѧ́етъ ѿ вели́кихъ бѣ́дъ и҆ ѕѡ́лъ, благонра̑вныѧ и҆  бг҃обоѧ́щыѧсѧ рабы̑ своѧ̑. 
І҆́косъ: 
Смы́слъ ѡ҆чи́стивше и҆ оу҆́мъ, притеце́мъ къ  бцⷣѣ, свѣ́тлѡ пѣ́сньми оу҆блажа́юще ю҆̀, и҆ пречⷭ҇тꙋю  і҆кѡ́нꙋ є҆ѧ̀ прославлѧ́емъ и҆ чти́мъ, и҆ припа́дающе  покланѧ́емсѧ ꙗ҆́кѡ само́й сꙋ́щей ѻ҆́ной: че́сть бо і҆кѡ́ны  на первоѻбра́зное восхо́дитъ, и҆ почита́ѧй и҆ покланѧ́ѧйсѧ  є҆́й, почита́етъ са́мое первоѻбра́зное, ꙗ҆́коже  бжⷭ҇твеннїи ѻ҆тцы̀ реко́ша. и҆ а҆́ще кто̀ не чти́тъ  прест҃ы́ѧ бцⷣы, и҆ не покланѧ́етсѧ і҆кѡ́нѣ є҆ѧ̀,  а҆на́ѳема да бꙋ́детъ: посрамлѧ́етъ бо и҆ погꙋблѧ́етъ не  чтꙋ́щыѧ ю҆̀: и҆збавлѧ́етъ же ѿ вели́кихъ бѣ́дъ и҆ ѕѡ́лъ,  благонра̑вныѧ и҆ бг҃обоѧ́щыѧсѧ рабы̑ своѧ̑. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ:  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Ра́дꙋйсѧ, ра́дꙋйсѧ, бцⷣе ѻ҆дїги́трїе, всѣ́хъ и҆  всегда̀ наставлѧ́ющи вѣ́рныхъ, ше́ствовати ко всѧ́комꙋ  пꙋтѝ спаси́тельномꙋ, ра́дꙋйсѧ влⷣчце, тобо́ю бо при́снѡ  и҆збавлѧ́емсѧ настоѧ́щїѧ ва́рварскїѧ бѣды̀. 
Ра́дꙋйсѧ, ра́дꙋйсѧ ѻ҆дїги́трїе, бдѧ́щи и҆ молѧ́щисѧ  ѡ҆ на́съ къ бг҃ꙋ, и҆ всѧ́кїѧ ѕло́бы хода́тайствомъ твои́мъ,  всѧ́ческихъ скорбе́й, бг҃ороди́тельнице, всѣ́хъ люде́й  и҆збавлѧ́ющи. 
Ра́дꙋйсѧ, ра́дꙋйсѧ прест҃а́ѧ ѻ҆дїги́трїе,  прошє́нїѧ на̑ша къ по́льзѣ на́мъ и҆сполнѧ́ющи, и҆ хотѧ́щи  всѣ̑мъ при́снѡ всегда̀ любодрꙋ́жное благо́е є҆ди́нство,  спѣ́шное же во и҆зѧ́щныхъ. 
Ра́дꙋйсѧ, ра́дꙋйсѧ кораблє́мъ, ѻ҆дїги́трїе,  нꙋ́жднѡ (с. 392) пла́вающымъ, и҆збавлѧ́ющи вѣ́рныхъ, и҆  всѣ̑мъ и҆збавле́нїе ѿ всѧ́кїѧ ско́рби, и҆ недꙋ́ги  пестрѡ́тныѧ, и҆ ме́длєнныѧ разрѣша́ющи вско́рѣ. 
И҆́нъ. І҆рмо́съ то́йже. 
Прїиди́те, почерпе́мъ ѿпꙋще́нїе ѿ неистощи́магѡ  и҆сто́чника, точа́щагѡ ст҃ы́ню пречⷭ҇тыѧ дв҃ы, и҆ тоѧ̀  пречи́стагѡ млⷣнца бж҃їѧ сло́ва, на́съ ра́ди  вочл҃вѣ́чшагѡсѧ: къ немꙋ́же возопїи́мъ: тво́рче  и҆зба́вителю, препросла́вленный со ѻ҆ц҃е́мъ и҆ дх҃омъ, бж҃е  бл҃гослове́нъ є҆сѝ. 
Неꙋсы́пнꙋю, чⷭ҇таѧ, и҆ бг҃опрїѧ́тнꙋю и҆мꙋ́щи  моли́твꙋ, и҆ непреѡдолѣ́емꙋю держа́вꙋ крѣ́пости, врагѡ́въ  на́шихъ де́рзость, ꙗ҆́же на ны̀ разорѝ, и҆ вы̑ѧ и҆́хъ подъ  но́зѣ вѣ́рномꙋ наро́дꙋ на́шемꙋ низложѝ, да возвесели́мсѧ  ѡ҆ тебѣ̀ рабѝ, сн҃ꙋ твоемꙋ̀ вопїю́ще: ѻ҆тє́цъ на́шихъ  бж҃е, бл҃гослове́нъ є҆сѝ. 
Ра́дꙋемсѧ и҆ весели́мсѧ вѣ́рнїи лю́дїе, чꙋ́дномꙋ  ꙗ҆вле́нїю і҆кѡ́ны пречⷭ҇тыѧ влⷣчцы бцⷣы: рѣка́ бо  ꙗ҆ви́сѧ неисчерпа́ема, цѣле́бнꙋю во́дꙋ точа́щи, слѣпы̑мъ  бо ви́дѣти дае́тъ, и҆ глꙋхи̑мъ слы́шанїе, хромы̑мъ  хожде́нїе, и҆ всѣ̑мъ сꙋ́щымъ въ недꙋ́зѣхъ безме́здно  и҆сцѣле́нїе. 
Неиспы́тана глꙋбина̀, недовѣ́домо та́инство,  непостижи́мъ ѻ҆́бразъ, дв҃о, зача́тїѧ твоегѡ̀, зача́тїе  безъ сѣ́мене, безъ мꙋ́жа ржⷭ҇тво̀. безпло́тный воплоти́сѧ,  превѣ́чный младе́нствꙋетъ, сн҃ъ бж҃їй, сн҃ъ тебє̀, дв҃ы,  быва́етъ, є҆мꙋ́же вопїе́мъ: бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Ра́дꙋйсѧ, всебл҃гослове́ннаѧ марі́е, и҆зъ тебє́ бо  всебл҃гослове́нный бг҃ъ ѡ҆дѣ́ѧвсѧ во всего́ мѧ человѣ́ка.  и҆ (с. 393) ѡ҆дѣ́ѧвсѧ соединѝ своемꙋ̀ бжⷭ҇твꙋ̀,  неизрече́ннымъ соедине́нїемъ, дв҃о ѻ҆дїги́трїе. ра́дꙋйсѧ,  ѡ҆бра́дованнаѧ, ра́досте всегѡ̀ мі́ра. 
Ра́дꙋйсѧ, лꙋка́выхъ дꙋхѡ́въ прогони́тельнице.  ра́дꙋйсѧ бцⷣе ѻ҆дїги́трїе. ра́дꙋйсѧ, ю҆́же нбⷭ҇наѧ  неви̑димаѧ вѡ́инства славосло́вѧтъ всегда̀, и҆ велича́ютъ,  ꙗ҆́кѡ мт҃рь бж҃їю бы́вшꙋю. ра́дꙋйсѧ, ꙗ҆́же ни̑жнѧѧ  сочета́вши съ вы́шними. 
Ра́дꙋйсѧ, всѣ́хъ нбⷭ҇ныхъ си́лъ безъ разсꙋжде́нїѧ  превосходѧ́щаѧ. ра́дꙋйсѧ, ѻ҆дїги́трїе, ра́дꙋйсѧ, всѧ́кїѧ  тва́ри, ꙗ҆́кѡ бг҃а ро́ждшаѧ госпо́дствꙋющи, є҆́й, влⷣчце  всепѣ́таѧ. ра́дꙋйсѧ, пребыва́еши дв҃а чⷭ҇таѧ и҆ по  ржⷭ҇твѣ̀. 
Ра́дꙋйсѧ, жена́мъ всѣ̑мъ сла́во, хра́ме  преѡсвѧще́нный бг҃а на́шегѡ. ра́дꙋйсѧ, ѻ҆дїги́трїе.  ра́дꙋйсѧ, дꙋшеспаси́тельнаѧ все́й вселе́ннѣй. ра́дꙋйсѧ,  покрыва́ющїй ѻ҆́блаче, нб҃съ ши́ршаѧ. ра́дꙋйсѧ,  мѷрополо́жнице, бжⷭ҇твеннагѡ мѵ́ра полна̀. 
И҆́нъ. І҆рмо́съ то́йже. 
Оу҆́мъ а҆́гг҃льскїй и҆ человѣ́ческїй  оу҆жаса́етсѧ, бцⷣе, ка́кѡ бг҃а нбⷭ҇наго ложесна́ми  ѡ҆б̾е́мши воплоти́ла є҆сѝ; ка́кѡ млⷣнца ро́ждши, ꙗ҆́кѡ  сн҃а на рꙋкꙋ̀ но́сиши; є҆го́же оу҆жаса́етсѧ тва́рь, и҆  трепе́щꙋтъ го́рнїи престо́ли, вопїю́ще непреста́ннѡ: ст҃ъ,  ст҃ъ, ст҃ъ є҆сѝ, бж҃е, препѣ́тый и҆ превозноси́мый во  вѣ́ки. 
Ра́дꙋйсѧ, сꙋ́щаѧ ра́досте всегѡ̀ мі́ра, со  а҆рха́гг҃ломъ гаврїи́ломъ вопїе́мъ тѝ, бцⷣе: ра́дꙋйсѧ,  вмѣсти́лище невмѣсти́магѡ. ра́дꙋйсѧ, бл҃года́тнаѧ, носи́ло  бж҃ества̀ всегѡ̀. ра́дꙋйсѧ, а҆да́мово воззва́нїе, съ тобо́ю  гдⷭ҇ь, и҆ тебє̀ ра́ди съ на́ми спаса́ѧ на́съ. є҆го́же  пое́мъ и҆ превозно́симъ во вѣ́ки. 
Ко́рень і҆ессе́евъ ѡ҆свѧще́нный, ко́рень грѣха̀  на́шегѡ и҆сто́ргнꙋла є҆сѝ. же́злъ а҆арѡ́новъ процвѣ́тшїй,  жизнода́телѧ цвѣ́та и҆зрасти́вши хрⷭ҇та̀, ста́мно  маннопрїе́мнаѧ, (с. 394) сме́рти всю̀ си́лꙋ сокрꙋши́ла  є҆сѝ, и҆ въ поро́дꙋ жи́зни возвела̀ є҆сѝ ро́дъ  человѣ́ческїй: тѣ́мже тѧ̀ пое́мъ до́брыхъ вино́внꙋю. 
Ты̀ похвала̀ хрⷭ҇тїа́нѡмъ є҆сѝ, влⷣчце, ты̀  ѻ҆рꙋ́жїе на врагѝ, и҆ стѣна̀ къ тебѣ̀ прибѣга́ющымъ.  тѧ̀ и҆ ны́нѣ на по́мощь призыва́емъ, гпⷭ҇жѐ, не да́ждь  врагѡ́мъ вознести́сѧ на лю́ди твоѧ̑, и҆̀же тебѐ не  хва́лѧтъ, ни сн҃а твоегѡ̀, бцⷣе, и҆ твое́й і҆кѡ́нѣ не  кла́нѧютсѧ: си́хъ побѣдѝ, и҆ дꙋ́шы на́шѧ спасѝ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Ра́дꙋйсѧ, свѣщѐ, свѣ́тъ невече́рнїй поне́сшаѧ, и҆  въ ржⷭ҇твѣ̀ твое́мъ многобо́жїѧ тмꙋ̀ разрꙋши́вшаѧ, и҆  а҆́довы про́пасти и҆зба́вльшаѧ лю́ди. ра́дꙋйсѧ, ѻ҆дїги́трїе  бцⷣе, добро́тъ всѣ́хъ предхода́таице. 
Ра́дꙋйсѧ, землѐ, и҆зъ неѧ́же кла́съ прозѧ́бши  нбⷭ҇ный вѣ̑рнымъ, и҆ мі́ра всегѡ̀ дꙋшегꙋ́бнагѡ гла́да  и҆зба́ви, разꙋ́мнаѧ и҆ ѡ҆дꙋшевле́ннаѧ. ѽ ра́дꙋйсѧ,  вїногра́де, и҆́же гро́здъ живо́тный ро́ждшаѧ, бцⷣе чⷭ҇таѧ  ѻ҆дїги́трїе! 
Ра́дꙋйсѧ, та́йныхъ цвѣтѡ́въ прекра́сный сꙋ́щїй  раю̀. ра́дꙋйсѧ, мт҃и дв҃о, неви́димыхъ ра́зꙋмъ чистото́ю  страннолѣ́пнѡ побѣ́ждши, бг҃ороди́тельнице. ра́дꙋйсѧ,  ѻ҆трокови́це. ра́дꙋйсѧ, ѻ҆дїги́трїе, всемі́рное чꙋ́до и҆  слы́шанїе. 
Лѣ́то живота̀ на́шегѡ про́чее сохранѝ  неврежде́нно, поможе́нїемъ твои́мъ, дв҃о ѻ҆трокови́це, и҆  сподо́би коне́цъ благі́й полꙋчи́ти на́мъ воспѣва́ющымъ тѧ̀,  и҆ взыва́ющымъ: ра́дꙋйсѧ, всебл҃же́ннаѧ, бцⷣе чⷭ҇таѧ  ѻ҆дїги́трїе. 
И҆́нъ. І҆рмо́съ то́йже. 
Тебѐ тве́рдꙋю помо́щницꙋ ро́дꙋ человѣ́ческомꙋ,  бцⷣе (с. 395) марі́е, ли́къ проро́ческїй многоѻбра́знѡ  провозвѣстѝ, сѣ́нь ст҃ꙋ́ю, нб҃съ простра́ннѣйшꙋю,  скрижа́ль бг҃опи́саннꙋю, и҆ кꙋпинꙋ̀ неѡпали́мꙋю, две́рь  бг҃опрохо́днꙋю, го́рꙋ же и҆ лѣ́ствицꙋ, и҆ мо́стъ, и҆ же́злъ  процвѣ́тшїй: мы́ же вои́стиннꙋ бцⷣꙋ тѧ̀ велича́емъ. 
Та́йна глꙋбины̀ ржⷭ҇тва̀ твоегѡ̀ оу҆́мъ  а҆́гг҃льскїй оу҆жаса́етъ, дв҃о, и҆ пречⷭ҇таѧ і҆кѡ́на  де́мѡны прого́нитъ, и҆ ли́ца нечести́выхъ ѡ҆мрача́етъ, и҆ въ  стꙋ́дъ порѣва́етъ: не терпѧ́тъ бо взира́ти на си́лꙋ є҆ѧ̀,  бѣ́гаютъ же и҆ и҆счеза́ютъ. мы́ же любе́знѡ покланѧ́емсѧ и҆  лобыза́емъ, и҆ тѧ̀ бцⷣꙋ велича́емъ. 
Предста́тельница сꙋ́щи неѿстꙋ́пна къ вы́шнемꙋ  цр҃ю̀, ꙗ҆́кѡ и҆мꙋ́щи мт҃рне дерзнове́нїе непосты́дно, въ  ми́рѣ глꙋбо́цѣ правосла́вныхъ житїѐ оу҆твердѝ, и҆  ѻ҆те́чество на́ше возвы́си, и҆ всѧ̑ полє́знаѧ да́рꙋй  всегда̀ рабѡ́мъ твои̑мъ, да тѧ̀, бцⷣе, велича́емъ. 
Ѽ всеми́лостиваѧ хрⷭ҇тїа́нѡмъ помо́щнице! не  мо́жетъ тѧ̀ воспѣ́ти досто́йнѡ оу҆́мъ человѣ́ческїй и҆  а҆́гг҃льскїй, ꙗ҆́кѡ всеѧ̀ тва́ри честнѣ́йши, нбⷭ҇ныхъ и҆  земны́хъ сла́внѣйши. всѣ́хъ бо родила̀ є҆сѝ творца̀ и҆  бг҃а. но, ѽ влⷣчце! прїимѝ ми́лостивнѡ, ю҆́же тебѣ̀ ѿ  се́рдца возложи́хомъ пѣ́снь, спаса́й на́съ всегда̀, на тѧ́  бо надѣ́емсѧ. 
Свѣти́ленъ: 
Да почти́тсѧ всепѣ́таѧ мт҃и бж҃їѧ, жи́знь сꙋ́щꙋю  ро́ждши хрⷭ҇та̀ бг҃а на́шего, ра́йскихъ двере́й  ѿверзе́нїе, и҆ всегѡ̀ мі́ра ѡ҆чище́нїе, къ животꙋ̀  возведе́нїе, се́й є҆́сть прⷪ҇ро́кѡмъ глаго́лавый, томꙋ̀  поклони́мсѧ, бг҃ꙋ и҆ сп҃сꙋ дꙋ́шъ на́шихъ. 
Два́жды. 
Сла́ва, и҆ ны́нѣ: 
Прїиди́те, вѣ́рнїи съ чистото́ю, возвели́чимъ  пречⷭ҇тыѧ мт҃ре бг҃а на́шегѡ чꙋ́днꙋю і҆кѡ́нꙋ, и҆  бжⷭ҇твеннагѡ млⷣнца (с. 396) сп҃са хрⷭ҇та̀: є҆го́же ꙗ҆́кѡ  ро́ждшаѧ на рꙋкꙋ̀ носи́вши, и҆ мт҃рне дерзнове́нїе къ немꙋ̀  и҆мꙋ́щи, непреста́ннѡ мо́литъ за ны̀, и҆ подае́тъ рабѡ́мъ  свои̑мъ бога̑тыѧ ми́лѡсти. 
На хвали́техъ стїхи̑ры на д҃, гла́съ д҃. 
Просла́вимъ, вѣ́рнїи, ѡ҆бра́дованнꙋю бцⷣꙋ, па́че  же во оу҆стѣ́хъ на́шихъ и҆́мамы всегда̀ ст҃о́е и҆  бл҃гослове́нное и҆́мѧ є҆ѧ̀, непреста́ннѡ прибѣга́юще къ  пречⷭ҇тѣй є҆ѧ̀ и҆ цѣльбоно́снѣй і҆кѡ́нѣ. того́ бо  ѡ҆брѣта́емъ ꙗ҆̀же на землѝ всѧ̑ блага̑ѧ и҆ полє́знаѧ, и҆  сꙋ́щихъ на воздꙋ́сѣ ѿ де́мѡнѡвъ запина́нїй и҆збавлѧ́емсѧ,  ꙗ҆́кѡ мт҃и ро́ждшаѧ всѣ́хъ творца̀, спаса́етъ ѿ бѣ́дъ  дꙋ́шы на́шѧ. 
Два́жды. 
Да рыда́етъ вѣ́чнѡ со́нмъ ѕлочести́выхъ, не  и҆сповѣ́дающихъ тѧ̀ въ ржⷭ҇твѣ̀ чⷭ҇тꙋю бг҃ороди́тельницꙋ,  и҆ не покланѧ́ющихсѧ пречⷭ҇тѣй твое́й і҆кѡ́нѣ: вѣ́рнїи же  лю́дїе ра́дꙋющесѧ, и҆сповѣ́даемъ тѧ̀ и҆́стиннꙋю дв҃ꙋ бцⷣꙋ,  ꙗ҆́кѡ вои́стиннꙋ родила̀ є҆сѝ пло́тїю хрⷭ҇та̀ бг҃а  на́шего. тлѣ́нїе а҆да́мово попра́ла є҆сѝ, и҆ ѿ грѣха̀  ве́сь мі́ръ ѡ҆чи́стила є҆сѝ, жи́знь безконе́чнꙋю дарова́ла  є҆сѝ, ра́йскїй вхо́дъ вѣ̑рнымъ ѿве́рзла є҆сѝ  бжⷭ҇твеннымъ твои́мъ ржⷭ҇тво́мъ. є҆го́же молѝ, спасти́сѧ  на́мъ пою́щымъ вѣ́рнѡ твоѐ та́инство. 
Ра́дꙋетсѧ оу҆́бѡ и҆ весели́тсѧ неизрече́нною  ра́достїю всѐ мно́жество благочести́выхъ: припа́дающе же  покланѧ́ютсѧ, всѝ благоговѣ́ютъ бж҃їи мт҃ри съ боѧ́знїю,  благодарѧ́ще сїю̀ по бз҃ѣ ꙗ҆́кѡ бг҃а, толи́кихъ  превели́кихъ бла̑гъ хода́таицꙋ, въ нѧ́же жела́ютъ а҆́гг҃ли  прини́кнꙋти, дарова̀ бцⷣею вѣ̑рнымъ хрⷭ҇то́съ бг҃ъ на́шъ,  и҆мѣ́ѧй премно́жество щедро́тъ, и҆ вели́кꙋю пребога́тꙋю  ми́лость. 
Сла́ва, и҆ ны́нѣ, гла́съ и҃: 
Ст҃а́ѧ твоѧ̀ и҆ соѻбра́знаѧ і҆кѡ́на, бцⷣе дв҃о,  бл҃года́тїю твое́ю пребога́тый сꙋ́щїй и҆сто́чникъ, кипѧ́щїй  все́й подсо́лнечнѣй, и҆ свѣтѧ́щїй всемꙋ̀ мі́рꙋ  свѣтолꙋ́чными (с. 397) ст҃а́гѡ дх҃а сїѧ́ньми, и҆  и҆сцѣле́нїй свѣтлостьмѝ. ты́ бо бг҃а сло́ва пло́тїю  несказа́ннѡ родила̀ є҆сѝ, ѿ а҆рха́гг҃ла гаврїи́ла  сицева̑ѧ слы́шавши: ра́дꙋйсѧ ѡ҆бра́дованнаѧ, гдⷭ҇ь съ  тобо́ю, и҆ дх҃ъ ст҃ы́й ѡ҆сѣни́тъ тѧ̀ къ зача́тїю. та́кожде  рекла̀ є҆сѝ къ первопи́санной твое́й і҆кѡ́нѣ, на тꙋ̀  зрѧ́щи: съ то́ю моѧ̀ бл҃года́ть, и҆ сло́во твоѐ со вла́стїю  і҆кѡ́нѣ бы́сть. и҆ ѻ҆́бразъ и҆ гла́съ, и҆ си́ла и҆ дѣ́ло,  и҆ всѧ́къ оу҆́мъ превосходѧ́щаѧ бжⷭ҇твеннаѧ бл҃года́ть,  спребыва́ющи вѣ́чнѡ, зна́мєнїѧ и҆ чꙋдеса̀ непреста́ннѡ  содѣва́етъ, и҆ дꙋшеполе́зное и҆сцѣле́нїе всѣ̑мъ вѣ́рнѡ  приходѧ́щымъ подае́тъ, твои́ми бг҃ома́терними непреста́нными  къ бг҃ꙋ моли́твами. 
Славосло́вїи вели́кое. И҆ ѿпꙋ́стъ. На лїтꙋргі́и,  слꙋ́жба бцⷣы. 


(с. 397) 
Мѣ́сѧца тогѡ́же въ к҃г-й де́нь. 
Ст҃а́гѡ а҆пⷭ҇ла і҆а́кѡва, бра́та бж҃їѧ: 
И҆ ст҃а́гѡ и҆ блаже́ннагѡ і҆а́кѡва борови́тскагѡ,  но́вагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Подо́бенъ: Да́лъ є҆сѝ зна́менїе: 
Прїиди́те, па́мѧть бг҃обра́та ꙳ почти́мъ свѧще́ннѡ,  ѽ бг҃омꙋ́дрїи. ꙳ и҆́го бо взе́мъ хрⷭ҇то́во оу҆се́рднѡ, ꙳  є҆ѵⷢ҇лїа бл҃гости є҆гѡ̀ ꙳ и҆ црⷭ҇твїѧ проповѣ́дникъ  показа́сѧ, и҆ тогѡ̀ неизрече́нное строе́нїе оу҆вѣрѧ́етъ. ꙳  тѣ́мже и҆́мъ, всеси́льне, ꙳ ѡ҆чище́нїе на́мъ да́рꙋй. 
Всѧ̑ ѡ҆гласѝ вселе́нныѧ концы̀ ꙳ глагѡ́лъ твои́хъ  вѣща́нїе, ꙳ и҆́миже просвѣща́емсѧ ꙳ добродѣ́телей  бжⷭ҇твенныѧ (с. 398) ко всѧ́комꙋ ви́дꙋ, ꙳ и҆ наставлѧ́еми  вѣ́рнѡ ꙳ ст҃ы́ѧ трⷪ҇цы къ позна́нїю. ꙳ тѣ́мъ мо́лимъ тѧ̀  ꙗ҆́кѡ і҆ера́рха: ꙳ моли́сѧ і҆и҃сꙋ чл҃вѣколю́бцꙋ, ꙳ спастѝ  дꙋ́шы на́шѧ. 
И҆здале́ча прозрѧ̀ ꙳ твоѐ жи́тельство і҆а́кѡве, ꙳  бра́та тѧ̀ прїѧ̀ хрⷭ҇то́съ чл҃вѣколю́бецъ, ꙳ премꙋ́дрый  прови́децъ, ꙳ і҆ерꙋсали́мѡвъ свѧщенноѧвле́нника вѣ́рна, ꙳  и҆ пастыренача́льника поставлѧ́етъ и҆ таи́нника,  неизречє́ннаѧ свѧщеннодѣ́йствꙋюща та̑инства. ꙳ є҆го́же и҆  ны́нѣ молѝ, ꙳ спасти́сѧ дꙋша́мъ на́шымъ. 
Сла́ва, гла́съ ѕ҃: Самогла́сенъ: 
Кро́вїю мꙋче́нїѧ свѧще́нство оу҆краси́лъ є҆сѝ,  свѧщенномч҃ниче а҆пⷭ҇ле: на крилѣ́ бо ст҃и́лища предста́въ,  бг҃а сло́ва проповѣ́далъ є҆сѝ, творца̀ сꙋ́ща всегѡ̀.  тѣ́мъ ѿ і҆ꙋдє́й све́рженъ, нбⷭ҇ныхъ черто́гѡвъ  сподо́билсѧ є҆сѝ, бг҃обра́те і҆а́кѡве, хрⷭ҇та̀ бг҃а молѝ,  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Благоче́ствꙋющихъ мно́жєства, ꙳ ны́нѣ сщ҃е́нный  пра́здникъ ра́достнѡ соверша́юще, ꙳ воскли́кнемъ всѝ, ꙳  вѣ́рнѡ восхвалѧ́юще ꙳ во ѱалмѣ́хъ и҆ пѣ́нїихъ  бг҃обра́та дне́сь, ꙳ и҆ оу҆ченика̀ гдⷭ҇нѧ: ꙳ при́снѡ бо  мо́литъ спасти́сѧ на́мъ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Є҆́же по пло́ти гдⷭ҇нѧ жела́нїѧ, мꙋ́дре, ꙳ бра́тъ  показа́лсѧ є҆сѝ, оу҆чени́къ, ꙳ и҆ самови́децъ  бжⷭ҇твенныхъ та̑инъ, ꙳ бѣ́гаѧй съ ни́мъ, и҆ въ є҆гѵ́птѣ  бы́въ со і҆ѡ́сифомъ, ꙳ мт҃рїю же і҆и҃совою: ꙳ съ ни́миже  молѝ спасти́сѧ на́мъ. 
Сті́хъ: Небеса̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
А҆пⷭ҇льскїй ли́къ тебѐ и҆збра̀, ꙳ свѧще́нствовати  пе́рвѣе въ сїѡ́нѣ ст҃ѣ́мъ, ꙳ хрⷭ҇тꙋ̀ бл҃годѣ́телю, ꙳  ꙗ҆́кѡ сꙋ́ща тогѡ̀ (с. 399) по пло́ти сро́дствомъ и҆ бра́та,  ꙳ спꙋтеше́ственника и҆ наслѣ́дника слѣдѡ́въ тогѡ̀,  і҆а́кѡве. 
Сла́ва, гла́съ и҃: 
Началопа́стырѧ хрⷭ҇та̀ бра́тъ бы́лъ є҆сѝ и҆  прее́мникъ, и҆ во а҆пⷭ҇лѣхъ знамени́тъ, є҆́же за того̀  оу҆мре́ти возлюби́лъ є҆сѝ, и҆ мꙋче́нїѧ не оу҆стыдѣ́лсѧ  є҆сѝ, і҆а́кѡве сла́вне: того̀ молѝ непреста́ннѡ, спастѝ  дꙋ́шы на́шѧ. 
И҆ ны́нѣ, бг҃оро́диченъ: Влⷣчце, прїимѝ: 
Тропа́рь, гла́съ в҃: 
Ꙗ҆́кѡ гдⷭ҇ень оу҆ч҃ни́къ, воспрїѧ́лъ є҆сѝ  пра́ведне є҆ѵⷢ҇лїе: ꙗ҆́кѡ мч҃никъ и҆́маши, є҆́же  неѡпи́санное: дерзнове́нїе, ꙗ҆́кѡ бра́тъ бж҃їй: є҆́же  моли́тисѧ, ꙗ҆́кѡ і҆ера́рхъ. молѝ хрⷭ҇та̀ бг҃а, спасти́сѧ  дꙋша́мъ на́шымъ. 
Сла́ва, и҆ ны́нѣ: Всѧ̑ па́че смы́сла: 
На оу҆́трени, на Бг҃ъ гдⷭ҇ь, тропа́рь два́жды. 
Сла́ва, и҆ ны́нѣ, бг҃оро́диченъ: 
По а҃-й стїхоло́гїи сѣда́ленъ, гла́съ а҃. Поⷣ:  Гро́бъ тво́й: 
А҆пⷭ҇ле хрⷭ҇то́въ, и҆ самови́дче и҆ мч҃ниче,  і҆а́кѡве премꙋ́дре, бра́те бж҃їй бл҃же́нне, вѣ́рою  пра́зднꙋющыѧ честнꙋ́ю твою̀ па́мѧть, свободѝ ѿ  ѡ҆бдержа́щихъ прегрѣше́нїй моли́твами твои́ми, нб҃са̀  наслѣ́дꙋѧй си́лою дх҃а. 
Два́жды. 
Сла́ва, и҆ ны́нѣ, бг҃оро́диченъ: 
Кꙋпинꙋ̀, ю҆́же мѡѷсе́й неѡпа́льнꙋ ви́дѣ, го́рꙋ  бж҃їю, ст҃ы́й ѻ҆́блакъ: сѣ́нь нескве́рнꙋю, бг҃опрїѧ́тнꙋю  трапе́зꙋ: пала́тꙋ высо́кагѡ цр҃ѧ̀, всесвѣ́тлꙋю и҆  непроходи́мꙋю две́рь, дв҃о, пое́мъ тѧ̀. 
По в҃-й стїхоло́гїи сѣда́ленъ, гла́съ є҃. Поⷣ:  Собезнача́льное: 
Оу҆ч҃ни́къ словесѐ, и҆́стины проповѣ́дникъ,  ꙗ҆́кѡ стрѣла̀ по́сланъ бы́лъ є҆сѝ, просвѣща́ѧ сꙋ́щыѧ во  тмѣ̀ лю́тѣй, свѧ́те а҆пⷭ҇ле: и҆ безбо́жїѧ мглꙋ̀ ѿгонѧ̀  ѿ землѝ, всѧ̑ (с. 400) благовѣ́рꙋющыѧ сы́ны днѐ  показа́лъ є҆сѝ, хрⷭ҇то́въ ви́дче, свѧ́те і҆а́кѡве. 
Два́жды. 
Сла́ва, и҆ ны́нѣ, бг҃оро́диченъ: 
И҆́же оу҆пова́нїе на тѧ̀, дв҃о пречⷭ҇таѧ,  непреткнове́нное и҆мꙋ́ще, покро́въ сꙋ́щи, ѿ разли́чныхъ  напа́стей и҆ ѡ҆бстоѧ́нїй, и҆ бѣ́дъ лю́тыхъ свободи́ ны,  молѧ́щи сн҃а твоего̀, со а҆пⷭ҇лы є҆гѡ̀: и҆ спасѝ всѧ̑  воспѣва́ющыѧ тѧ̀. 
Ѻ҆́ба канѡ́на ѻ҆ктѡ́иха, безъ мч҃ничнѡвъ. И҆ а҆пⷭ҇ла  канѡ́нъ на ѕ҃. Ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Даѧ́нїю благо́мꙋ, і҆а́кѡве, и҆ да́рꙋ соверше́ннꙋ ѿ  ѻ҆ц҃а̀ свѣ́тѡвъ человѣ́кѡмъ подаѧ́тисѧ, оу҆чи́ши  ꙗ҆́вѣ, є҆мꙋ́же причасти́тисѧ, а҆пⷭ҇ле, тѧ̀ пою́щымъ,  помоли́сѧ. 
Свѣ́томъ просвѣще́нъ, до́блїй, бжⷭ҇твеннагѡ дх҃а,  и҆ съ ни́мъ зако́ны и҆зложи́въ, цр҃кви оу҆правлѧ́еши  ꙗ҆зы́кѡвъ, ꙗ҆́кѡ хрⷭ҇то́въ а҆пⷭ҇лъ, свѧщеннотаи́нниче  всеблаже́нне. 
Ли́къ а҆пⷭ҇льскїй, всемꙋ́дре, ꙗ҆́вѣ оу҆краси́лъ  є҆сѝ, ꙗ҆́кѡ пе́рвый і҆ера́рхъ бы́въ, самодѣ́йствомъ  сло́ва пома́занъ, ꙗ҆́кѡ оу҆ч҃ни́къ и҆ бра́тъ бж҃їй,  свѧщеннопроповѣ́дникъ свѧще́ннѣйшїй. 
Бг҃оро́диченъ: 
И҆сто́чникъ тѧ̀ и҆сцѣле́нїй и҆мꙋ́ще, почерпа́емъ,  ꙗ҆́кѡ и҆сто́чникъ ро́ждшꙋю жи́зни, бцⷣе дв҃о чⷭ҇таѧ, и҆  дꙋ́шъ врачевство̀, и҆ тѣле́съ ѡ҆бновле́нїе. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. (с. 401) 
Весели́тсѧ ѡ҆ тебѣ̀ колѣ́но і҆ꙋ́дово дне́сь,  хрⷭ҇то́выми свѣтлостьмѝ ви́дѣ тѧ̀ свѣ́тлѡ ѡ҆блиста́юща. 
Ѕвѣздꙋ̀ бг҃осїѧ́ннꙋ цр҃ковь ꙗ҆зы́чнаѧ и҆мꙋ́щи тѧ̀,  бл҃госла́внаго проповѣ́дателѧ, и҆ бжⷭ҇твеннымъ свѣ́томъ  ѡ҆зарѧ́етсѧ. 
Зако́нъ ты̀ жи́зни цр҃кви хрⷭ҇то́вѣ положи́лъ  є҆сѝ, жизнода́тельнымъ дх҃омъ ты̀ законополага́ѧ и҆  вѣща́ѧ. 
Бг҃оро́диченъ: 
Є҆го́же родила̀ є҆сѝ пло́тїю, ѽ бг҃ома́ти! и҆зъ  ѻ҆ц҃а̀ возсїѧ́вшаго: того̀, чⷭ҇таѧ, і҆а́кѡвъ, ꙗ҆́кѡ бг҃а  всѣ́хъ, проповѣ́да. 
Сѣда́ленъ, гла́съ и҃. Подо́бенъ: Премꙋ́дрости: 
Сро́дникъ по пло́ти і҆и҃совъ бы́лъ є҆сѝ, и҆ ѿ  негѡ̀ а҆пⷭ҇ле, бл҃года́ть мно́гꙋ прїѧ́лъ є҆сѝ, и҆ всѣ̑мъ  препо́далъ є҆сѝ просвѣще́нїе и҆ ра́зꙋмъ, всемꙋ́дре  і҆а́кѡве, и҆ і҆́дѡльскꙋю ле́сть и҆зъ ко́рене и҆сто́ргнꙋвъ:  тѣ́мъ и҆̀же тмы̀ предста́тели и҆ лестцы̀ непра́веднѡ тѧ̀  оу҆бива́ютъ, сп҃са проповѣ́дающа. сегѡ̀ ра́ди вопїе́мъ  тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ: и҆ ѡ҆скверне́нное моѐ се́рдце ѡ҆мы́й потѡ́ки  оу҆миле́нїѧ, покаѧ́нїѧ же слеза́ми, и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ да любо́вїю зовꙋ́ ти: бцⷣе  приснодв҃о, молѝ хрⷭ҇та̀ бг҃а прегрѣше́нїй ѡ҆ставле́нїе  пода́ти мѝ, тебе́ бо и҆мѣ́ю наде́ждꙋ ра́бъ тво́й. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. (с.  402) 
Вве́лъ є҆сѝ въ мо́ре твоѧ̑ ко́ни, а҆пⷭ҇лы, сп҃се,  и҆ просвѣти́ша ꙗ҆зы́ки, къ твоемꙋ̀ позна́нїю привле́кше,  влⷣко. 
Нескве́рно ꙗ҆́кѡ зерца́ло ꙗ҆́вльсѧ, и҆  перводѣ́тєльныѧ лꙋчы̀ несозда́нныѧ трⷪ҇цы и҆звѣ́стнѡ  прїе́мъ, всѣ̑мъ возсїѧ́лъ є҆сѝ. 
Валѧ́емаго тѧ̀ ка́менѧ прⷪ҇ро́чество ѡ҆свѧще́нное  зри́тъ, и҆ сокрꙋша́юща пре́лести гнило́е сꙋ́етство си́лою  дх҃а. 
Бг҃оро́диченъ: 
Вше́дъ, ѽ бг҃ома́ти! во чре́во твоѐ превѣ́чное  сло́во, роди́выйсѧ и҆зъ ѻ҆ц҃а̀ неизрече́ннѡ, і҆а́кѡва  а҆пⷭ҇ла ꙗ҆влѧ́етъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Ты̀ гдⷭ҇и свѣ́тъ, блиста́нїе і҆а́кѡва ꙗ҆ви́лъ  є҆сѝ свѣтѧ́ща, зємны́ѧ невѣ̑дѣнїѧ и҆ тмы̑  и҆змѣнѧ́юща. 
Тѧ̀, гдⷭ҇и, гла́сомъ свобо́днымъ проповѣ́да  пра́ведный бра́тъ тво́й, подража́тель же стрⷭ҇ти бы́сть,  оу҆бива́емь. 
Кі́й земны́й оу҆́мъ похва́лъ пѣ́нїѧ тебѣ̀  принестѝ мо́жетъ, добродѣ́телей просвѣще́нномꙋ  бл҃года́тьми, і҆а́кѡве. 
Бг҃оро́диченъ: 
Тѧ̀ и҆́стиннѡ бжⷭ҇твенное ѡ҆брѣ́тъ жили́ще,  всели́сѧ, ѽ дв҃о! на́ше спасе́нїе, сло́во, промышлѧ́ѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ѻ҆де́ждею зако́нною ѡ҆блече́ тѧ лꙋ́чшею, и҆  і҆ера́рха ꙗ҆влѧ́етъ, а҆арѡ́на дре́внѧгѡ честнѣ́йша, и҆́же  ми́лости ра́ди въ бра́тство прїе́мый тѧ̀. 
Ѻ҆рга́нъ, дѣ́йствы оу҆дарѧ́емь дх҃а всѐ  помышле́нїе наслажда́ѧ, и҆ бг҃ꙋ приве́дъ спаса́ємыѧ ѿ  рабо́ты лютѣ́йшїѧ, бы́лъ є҆сѝ и҆зрѧ́днѣйшїй. (с. 403) 
Возжажда́въ, жи́зненныѧ и҆спи́лъ є҆сѝ воды̀, и҆  рѣ́ки и҆сточа́еши бг҃оглаго́ливагѡ твоегѡ̀ чре́ва, текꙋ́щыѧ  вселе́ннѣй бжⷭ҇твеннымъ дх҃омъ. 
Бг҃оро́диченъ: 
Є҆́ѵа оу҆́бѡ преслꙋша́нїемъ сме́рть родѝ, бцⷣа  же жи́знь заче́нши родѝ нестарѣ́ющꙋюсѧ, и҆ дре́внїй за  всѣ́хъ ѿдадѐ до́лгъ. 
Конда́къ, гла́съ д҃. Подо́бенъ: Вознесы́йсѧ: 
Ѻ҆́ч҃ее є҆диноро́дное бг҃ъ сло́во, прише́дшее къ  на́мъ въ послѣ̑днїѧ дни̑, і҆а́кѡве бжⷭ҇твенне, пе́рваго тѧ̀  показа̀ і҆ерꙋсалѵ́млѧнъ па́стырѧ и҆ оу҆чи́телѧ, и҆  вѣ́рнаго строи́телѧ та́инствъ дх҃о́вныхъ: тѣ́мже тѧ̀ всѝ  чти́мъ, а҆пⷭ҇толе. 
І҆́косъ: 
Рожде́нїе тѧ̀ і҆ѡ́сифово, і҆ерꙋсалѵ́мѡвъ пе́рваго  і҆ера́рха, і҆а́кѡве бг҃ови́дче, и҆ гдⷭ҇нѧ бра́та, пѣ́сньми  похва́льными воспое́мъ вѣ́рнѡ, и҆ къ тебѣ̀ возопїе́мъ:  да́рꙋй на́мъ да́ръ соверше́нъ ѿ ѻ҆ц҃а̀ свѣ́тѡвъ, и҆  ѿженѝ ско́рбь, настоѧ́щꙋю ѿ мно́жества прегрѣше́нїй.  поднесо́ша бо вразѝ на ны̀ пѧ́тꙋ, и҆ ѡ҆бстꙋпи́ша на́съ  і҆сма́ильтѧне, и҆́хже сокрꙋшѝ вско́рѣ лꙋ́ки,  свѧщенноѧвле́нне, ꙗ҆́кѡ да тѧ̀ всѝ почита́емъ, а҆пⷭ҇толе. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ꙗ҆́кѡ въ пещѝ на го́рницѣ просвѣща́емь  бжⷭ҇твеннымъ прише́ствїемъ дх҃а, та́инственнѡ,  бг҃оглаго́ливе, возопи́лъ є҆сѝ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Свы́ше дыха́нїе ѕѣ́льное, а҆пⷭ҇тола ѧ҆зы́комъ  ѻ҆гнеѻбра́знымъ вѣща́ти бж҃їѧ вели́чєствїѧ оу҆стро́и:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Видѣ́нїѧ дѣ́ѧтельнагѡ и҆злага́ѧ дщи́цꙋ, ѿ  скрижа́ли же ꙗ҆́кѡ дꙋхо́вныѧ, человѣ́ки наꙋчи́лъ є҆сѝ:  бл҃гослове́нъ є҆сѝ, бж҃е мо́й, зовы́й, гдⷭ҇и. (с. 404) 
Бг҃оро́диченъ: 
Возсозда́вый мі́ръ, во оу҆тро́бѣ твое́й,  бг҃оневѣ́сто, бжⷭ҇твеннагѡ слꙋже́нїѧ показꙋ́етъ  соверши́телѧ і҆а́кѡва, взыва́юща: бл҃гослове́на ты̀ въ  жена́хъ, всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Рꙋ́ки распросте́ръ крѣ̑пкїѧ, а҆пⷭ҇толы твоѧ̑,  сп҃се, бл҃гослови́лъ є҆сѝ, восходѧ̀, влⷣко, къ  безнача́льномꙋ ѻ҆ц҃ꙋ̀ твоемꙋ̀, и҆ оу҆стро́илъ є҆сѝ ты́ѧ  съ весе́лїемъ вопи́ти: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Ꙗ҆́коже ѡ҆бѣща́лсѧ є҆сѝ нело́жнѡ а҆пⷭ҇толѡмъ  твои̑мъ, дх҃а посла́лъ є҆сѝ, сегѡ̀ і҆а́кѡвъ, влⷣко,  свѣ́тлостїю просвѣща́емь, вселе́ннꙋю мо́лнїѧми  просвѣща́етъ ꙗ҆́вѣ, и҆ вопїе́тъ тебѣ̀: благослови́те,  всѧ̑ дѣла̀ гдⷭ҇нѧ, гдⷭ҇а. 
Мꙋ́дрость, і҆а́кѡве мꙋ́дре, ѵ҆поста́снꙋю и҆мѣ́лъ  є҆сѝ оу҆чи́телѧ, оу҆ча́щꙋ тѧ̀ неизречє́ннымъ и҆  неизглагѡ́ланнымъ та́йнамъ, и҆ къ благоче́стїю лю́ди зва́ти  воздви́глъ є҆сѝ: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Го́рꙋ ꙗ҆вле́ннꙋ мы́сленнꙋю, дв҃о чⷭ҇таѧ, прⷪ҇ро́къ  ви́дѣ тѧ̀: и҆зъ тебє́ бо пречестны́й ка́мень ѿсѣче́сѧ,  спаса́ѧ вселе́ннꙋю вои́стиннꙋ, бжⷭ҇твеннѡ пою́щꙋю:  благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе,  велича́емъ. 
Прїиди́те, первопресто́льника всѝ, цр҃кве  свѣти́льника, свѧще́нными і҆а́кѡва пѣ́сньми, ꙗ҆́кѡ  і҆ера́рха и҆ (с. 405) хрⷭ҇топроповѣ́дника, тезоиме́ннѣ  пра́веднаго и҆менова́нна, велича́емъ. 
Бжⷭ҇твеннаго ѻ҆́бщника ꙗ҆́кѡ ꙗ҆́вльшасѧ  безконе́чнагѡ црⷭ҇твїѧ, и҆ бж҃їѧ нарече́нна бра́та, и҆  житїе́мъ и҆́стинствꙋюща, и҆менова́нїе прїе́мша,  свѧщеннотаи́нника, тѧ̀ велича́емъ, і҆а́кѡве. 
Прⷭ҇то́лꙋ предстоѧ̀, бл҃же́нне, вѣнцено́сецъ  трⷪ҇цы, вѣ́рою почита́ющихъ твою̀ па́мѧть, нетлѣ́ющихъ  наслади́тисѧ че́стей, ꙗ҆́кѡ і҆ера́рхъ, і҆а́кѡве,  благопрїѧ́тенъ, твоего̀ влⷣкꙋ оу҆молѝ. 
Бг҃оро́диченъ: 
Ты̀ ѿ дв҃ы рожде́ннаго неискꙋсобра́чнѡ,  бг҃оѧвле́нне, оу҆чє́нїи твои́ми ꙗ҆́вѣ честѝ бг҃а  наꙋча́еши, воплоще́нное сло́во: въ него́же мы̀ вѣ́рꙋюще  ны́нѣ, досто́йнѡ велича́емъ. 
Свѣти́ленъ. Подо́бенъ: Дх҃омъ во ст҃и́лищи: 
Ꙗ҆́кѡ гдⷭ҇нѧ бра́та бы́вша, блаже́нне і҆а́кѡве  бг҃одохнове́нне, вѣ́рнїи по до́лгꙋ хва́лимъ тѧ̀, сла́вѧще  свѣ́тлꙋю и҆ всечестнꙋ́ю и҆ свѣтоно́снꙋю твою̀ па́мѧть,  моли́сѧ прилѣ́жнѡ за чтꙋ́щихъ тѧ̀. 
Два́жды. 
Сла́ва, и҆ ны́нѣ, бг҃оро́диченъ: 
Моли́твенницꙋ тебѣ̀ приво́димъ, и҆ те́плꙋю  предста́тельницꙋ, чⷭ҇тꙋю мт҃рь твою̀, вѣ́рнїи, по до́лгꙋ:  сподо́би рабы̑ твоѧ̑ причасти́тисѧ сла́вы твоеѧ̀, и҆  пра́ведныхъ ча́сти, и҆ сла́дости ра́йскїѧ, и҆ оу҆лꙋчи́ти  на́мъ нбⷭ҇ное црⷭ҇твїе. 
На хвали́техъ стїхи̑ры на д҃, гла́съ и҃. 
Поⷣ: Гдⷭ҇и, а҆́ще и҆ на сꙋди́щи: 
Гдⷭ҇и, ꙳ а҆́ще и҆ на крилѣ̀ предста̀ ꙳ ст҃и́лища  і҆а́кѡвъ, ꙳ но дерзнове́нїемъ возопи́въ, ꙳ бг҃а сло́ва тѧ̀  проповѣ́да, ꙳ содѣ́телѧ всѣ́хъ, ꙳ въ мі́ръ прише́дшаго: ꙳  є҆гѡ́же моли́твами и҆ ны́нѣ пода́ждь ꙳ просвѣще́нїе  дꙋша́мъ на́шымъ. 
Два́жды. 
Гдⷭ҇и, а҆́ще и҆ дре́вомъ глава̀ ꙳ а҆пⷭ҇лова  сокрꙋше́на бы́сть, ꙳ но въ раѝ дре́во жи́зненное є҆мꙋ̀  даде́сѧ, ꙳ и҆ ѿ (с. 406) привре́менныхъ ѿрѣши́всѧ, ꙳  вѣ́чнѡ весели́тсѧ: ꙳ є҆гѡ́же моли́твами ꙳ цр҃квамъ ми́ръ  тво́й низпослѝ. 
Гдⷭ҇и, ꙳ тѧ̀ и҆сповѣ́давъ на землѝ до́блественнѣ  ꙳ бра́тъ бж҃їй, ꙳ сн҃а бг҃а вы́шнѧгѡ, ꙳ и҆́скреннѡ  приснопа́мѧтный, ꙳ ѕлосла̑вныѧ врагѝ ꙳ посра́ми и҆  оу҆кротѝ: сегѡ̀ ра́ди и҆ пострада́въ, ꙳ тебѣ̀ предстои́тъ  ра́дꙋѧсѧ. 
Гдⷭ҇и, ꙳ а҆́ще и҆ сверго́ша і҆ꙋде́и ꙳ съ высоты̀  пра́веднаго, ꙳ но нбⷭ҇ныхъ черто́гѡвъ ꙳ съ весе́лїемъ  сподо́бисѧ, ꙳ и҆ въ пи́щи наслажде́нїѧ ꙳ досто́йнѡ  весели́тсѧ. ꙳ тѣ́мъ оу҆́бѡ подае́ши ꙳ ми́ръ дꙋша́мъ  на́шымъ. 
Сла́ва, гла́съ а҃. Вѷзанті́ево: 
Во ѻ҆́гненнѣй зарѝ бжⷭ҇твеннагѡ дх҃а  просвѣти́всѧ, благоче́стїѧ ꙗ҆ви́лсѧ є҆сѝ бжⷭ҇твенный  ревни́тель, бра́те бж҃їй і҆а́кѡве. тѣ́мъ и҆ ѻ҆де́ждею тѧ̀  зако́ннагѡ свѧще́нства, ꙗ҆́кѡ а҆арѡ́на дре́внѧго,  честнѣ́йшею ѡ҆дѣ́ѧ, и҆́же милосе́рдїѧ ра́ди въ бра́тство  тѧ̀ прїе́мый: того̀ молѝ, а҆пⷭ҇лѡвъ похвало̀, спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ: Славосло́вїе вели́кое и҆  ѿпꙋ́стъ. 
На лїтꙋргі́и, Бл҃жє́нна ѿ канѡ́на а҆пⷭ҇ла, пѣ́снь  г҃ и҆ ѕ҃. Прокі́менъ, гла́съ и҃: Во всю̀ зе́млю и҆зы́де  вѣща́нїе и҆́хъ. Сті́хъ: Нб҃са̀ повѣ́даютъ сла́вꙋ  бж҃їю: А҆пⷭ҇лъ къ гала́тѡмъ, зача́ло с҃. А҆ллилꙋ́їа,  гла́съ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и.  Є҆ѵⷢ҇лїе матѳе́а, зача́ло н҃ѕ. Прича́стенъ: Во всю̀  зе́млю и҆зы́де вѣща́нїе и҆́хъ: (с. 407) 
Слꙋ́жба на пренесе́нїе моще́й ст҃а́гѡ і҆а́кѡва,  борови́тскагѡ чꙋдотво́рца. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ є҃.  Подо́бенъ: Ра́дꙋйсѧ: 
Ра́дꙋйсѧ, вели́кїй но́вграде, красꙋ́йсѧ и҆ ликꙋ́й,  цр҃ковь бж҃їѧ: дне́сь бо свѣти́ло вели́кое на́мъ ꙗ҆ви́сѧ,  многоцѣлє́бныѧ мо́щи бл҃же́ннагѡ і҆а́кѡва, и҆ мі́ръ ве́сь  просвѣща́ютъ бг҃одарова́нными чꙋдесы̀: ꙗ҆́кѡ и҆сто́чникъ  неисчерпа́емый показа́шасѧ, и҆ ꙗ҆́кѡ стрꙋи̑ точа́тъ  и҆сцѣлє́нїѧ, вѣ́рою приходѧ́щымъ къ ра́цѣ бл҃же́нныхъ  моще́й є҆гѡ̀: да́рꙋетъ бо здра́вїе неѡскꙋ́днѡ, болѧ́щымъ во  грѣсѣ́хъ вели́кое врачева́нїе, и҆ хрⷭ҇та̀ мо́литъ  дарова́ти дꙋша́мъ на́шымъ ми́ръ и҆ ве́лїю ми́лость. 
Ра́дꙋйсѧ, бг҃омꙋ́дре ѻ҆́ч҃е і҆а́кѡве: твоѧ̑ бо  мо́щи всечестны̑ѧ и҆ ст҃ы̑ѧ ѻ҆би́льнѡ всегда̀ и҆сточа́ютъ  и҆сцѣлє́нїѧ, вѣ́рнѡ приходѧ́щымъ, благоꙋха́нїѧ всѣ́хъ  и҆сполнѧ́юще дꙋхо́внагѡ, и҆ тмꙋ̀ де́мѡнскꙋю дале́че  ѿгонѧ́юще. тѣ́мже мо́лимъ тѧ̀ рабѝ твоѝ, всѧ́кагѡ  навѣ́та вра́жїѧ на́съ и҆зба́вити: ꙗ҆́кѡ да ра́достною  дꙋше́ю и҆ чи́стымъ се́рдцемъ, ст҃о́е твоѐ пренесе́нїе  дꙋхо́внѡ пра́зднꙋюще, мо́лимсѧ, дарова́ти дꙋша́мъ на́шымъ  ми́ръ и҆ ве́лїю ми́лость. 
Ра́дꙋйсѧ, премꙋ́дре ѻ҆́ч҃е і҆а́кѡве, а҆́гг҃льское  на землѝ житїѐ пожи́лъ є҆сѝ, дꙋ́хови пло́ть повинꙋ́лъ  є҆сѝ, поще́нїемъ же и҆ воздержа́нїемъ свѣ́тъ мі́рови  ꙗ҆ви́лсѧ є҆сѝ: оу҆краси́лсѧ бо є҆сѝ, бл҃же́нне, и҆  ст҃ѣ́й трⷪ҇цѣ ѻ҆би́тель себѐ содѣ́лалъ є҆сѝ, и҆  дарова́нїѧ чꙋде́съ ѿ неѧ̀ сподо́бисѧ, и҆сцѣлѧ́ти  разли̑чныѧ недꙋ́ги, приходѧ́щымъ съ вѣ́рою къ (с. 408)  ра́цѣ моще́й твои́хъ, и҆ пра́зднꙋющымъ ст҃о́е пренесе́нїе.  молѝ дарова́ти дꙋша́мъ на́шымъ ми́ръ и҆ ве́лїю ми́лость. 
Сла́ва, гла́съ д҃: 
Пребл҃же́нне ѻ҆́ч҃е на́шъ і҆а́кѡве, бл҃года́тїю  бжⷭ҇твеннагѡ дх҃а, ѻ҆би́льнѡ всегда̀ и҆сточа́еши  и҆сцѣлє́нїѧ, съ вѣ́рою приходѧ́щымъ къ ра́цѣ моще́й  твои́хъ, ю҆́же прїѧ́лъ є҆сѝ ѿ всѣ́хъ цр҃ѧ̀ хрⷭ҇та̀  бг҃а. є҆гѡ́же дѣ́телїю дꙋ́хи лꙋка̑выѧ ѿ человѣ̑къ  ѿгонѧ́еши, и҆сцѣлѧ́еши стра̑сти неисцѣ̑льныѧ, и҆  просвѣща́еши вѣ́рныхъ сердца̀ блиста́нїемъ чꙋде́съ  твои́хъ: съ вы́шними же ли̑ки ны́нѣ на нб҃сѣ́хъ  водворѧ́ешисѧ, бг҃омꙋ́дре, и҆ ра́дости неизрече́нныѧ  наслажда́ешисѧ. тѣ́мже дне́сь пра́зднꙋюще пренесе́нїе  твоѐ, молѝ, мо́лимъ тѧ̀, моли́твами твои́ми дарова́ти  на́мъ посо́бїе на врагѝ, и҆ ми́ръ мі́рови и҆спросѝ,  належа́щихъ на́мъ скорбе́й дꙋше́вныхъ, и҆ тѣле́сныхъ  страсте́й свободѝ моли́твами твои́ми. 
И҆ ны́нѣ, бг҃оро́диченъ: И҆́же тебє̀ ра́ди: 
Вхо́дъ. Прокі́менъ днѐ. И҆ чтє́нїѧ трѝ, пи́саны  сегѡ̀ мѣ́сѧца въ а҃ де́нь, са́ввѣ ви́шерскомꙋ. 
На лїті́и стїхи̑ры гла́съ д҃. Самогла́сны: 
Прїиди́те вѣ́рнїи, хвала́ми соше́дшесѧ ны́нѣ  соста́вимъ торжество̀, въ честнѣ́мъ пра́здницѣ честна́гѡ  пренесе́нїѧ бл҃же́ннагѡ і҆а́кѡва, дꙋхо́внѡ пра́зднꙋюще къ  немꙋ̀ возопїе́мъ: молѝ, мо́лимсѧ, на́мъ побѣди́тєльнаѧ на  врагѝ дарова́ти: тебе́ бо моли́твенника ко влⷣчцѣ те́пла  стѧжа́хомъ, подаю́щаго мі́рови ве́лїю ми́лость. 
Возсїѧ̀ дне́сь пресвѣ́тлаѧ па́мѧть твоѧ̀,  бг҃омꙋ́дре і҆а́кѡве, созыва́ющи ны̀ празднолю́бцы къ  похвале́нїю и҆ сла́вѣ хрⷭ҇та̀ бг҃а на́шегѡ, тѣ́мъ  притека́юще къ ра́цѣ моще́й твои́хъ, и҆сцѣле́нїѧ да́ръ  прїе́млемъ, и҆ тебѐ (с. 409) просла́вльшаго сп҃са хрⷭ҇та̀  воспѣва́емъ во вѣ́ки, непреста́ннѡ сла́вѧще. 
Ѻ҆́ч҃е пребл҃же́нне і҆а́кѡве, дне́сь любо́вїю  соше́дшесѧ къ честнѣ́й и҆ чꙋдотво́рнѣй тѝ ра́цѣ,  свѣ́тлѡ торжествꙋ́юще гла́сы пѣ́сненными, ѱало́мски  вопїю́ще, глаго́лемъ: бл҃же́нъ мꙋ́жъ боѧ́йсѧ гдⷭ҇а.  непоро́чнѡ бо въ за́повѣдехъ гдⷭ҇нихъ ходи́лъ є҆сѝ.  тѣ́мже ны́нѣ съ пра́ведными на нб҃сѣ́хъ водворѧ́ешисѧ: съ  ни́ми же моли́сѧ гдⷭ҇еви, спасти́сѧ дꙋша́мъ на́шымъ. 
Сла́ва, гла́съ д҃: 
Дꙋхо́вною бл҃года́тїю ѿе́млеши недꙋ́ги страсте́й,  и҆ ѿго́ниши дꙋ́хи лꙋка̑выѧ, и҆ и҆сцѣлѧ́еши стра̑сти  неисцѣ̑льныѧ, і҆а́кѡве всесла́вне, и҆ просвѣща́еши сердца̀  вѣ́рныхъ, блиста̑нїи чꙋде́съ твои́хъ. тѣ́мже дне́сь гла́сы  немо́лчными воспѣва́емъ пресвѣ́тлꙋю и҆ свѣтоно́снꙋю  па́мѧть твою̀. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́вное чꙋ́до! ꙳ бж҃їимъ манове́нїемъ, ꙳  ра́ка твоѧ̀, бл҃же́нне, на крѣ̀ прише́дши, ста̀ недви́жимѡ:  вѣ́рнїи же лю́дїе, ѡ҆брѣ́тше тѧ̀, ꙳ ра́достїю и҆ любо́вїю  прїе́млюще. ꙳ моли́твами твоегѡ̀ оу҆го́дника, ꙳ хрⷭ҇тѐ  бж҃е, ꙳ спасѝ дꙋ́шы на́шѧ, ꙗ҆́кѡ милосе́рдъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ѽ пресла́вное чꙋ́до! ꙳ сїѧ́нїемъ дх҃а прест҃а́гѡ ꙳  просвѣща́еши ве́сь мі́ръ, ꙳ притека́ющихъ къ ра́цѣ моще́й  твои́хъ, ꙳ бг҃омꙋ́дре і҆а́кѡве. ꙳ тѣ́мже вѣ́рнїи  соше́дшесѧ ꙳ въ твоѐ пренесе́нїе, ꙳ гдⷭ҇еви вопїю́ще: ꙳  і҆и҃се цр҃ю̀, ꙳ спасѝ дꙋ́шы на́шѧ, ꙗ҆́кѡ милосе́рдъ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ѽ пресла̑внаѧ и҆́стиннаѧ чꙋдеса̀ бл҃же́ннагѡ  і҆а́кѡва! ка́кѡ возмо́жемъ похвали́ти, и҆лѝ ꙗ҆́снѡ  и҆зглаго́лати; ꙳ (с. 410) подае́тъ бо разли̑чнаѧ  и҆сцѣлє́нїѧ, ꙳ не то́кмѡ притека́ющымъ къ ра́цѣ моще́й  є҆гѡ̀, ꙳ но и҆ вездѣ̀ призыва́ющымъ и҆́мѧ є҆гѡ̀, ꙳  никогда́же скꙋ̑дны свои́хъ чꙋде́съ ѡ҆ставлѧ́етъ. ꙳ и҆ ны́нѣ  моли́сѧ, бл҃же́нне і҆а́кѡве, ꙳ дарова́ти на́мъ ве́лїю  ми́лость. 
Сла́ва, гла́съ ѕ҃: 
Возсїѧ̀ дне́сь пресвѣ́тлое торжество̀, ѻ҆́ч҃е  бг҃омꙋ́дре і҆а́кѡве: ты́ бо ѿ младе́нства бг҃ꙋ  прилѣпи́лсѧ, и҆ тогѡ̀ стопа́мъ послѣ́довалъ є҆сѝ.  мїрскі́й мѧте́жъ а҆́ки нꙋ́ждное волне́нїе преплы́лъ є҆сѝ,  и҆ ны́нѣ на нб҃сѣ́хъ црⷭ҇твꙋеши: мы́ же, покланѧ́ющесѧ  моще́мъ твои̑мъ, вѣ́рнѡ ѿ дꙋшѝ хрⷭ҇та̀ славосло́вимъ,  да́вшаго на́мъ тебѐ те́пла моли́твенника къ бг҃ꙋ. къ  немꙋ́же ѡ҆ на́съ моли́сѧ, чтꙋ́щихъ и҆ вѣ́рнѡ пра́зднꙋющихъ  твоѐ пренесе́нїе, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: 
Тропа́рь, гла́съ а҃: 
Бжⷭ҇твенною бл҃года́тїю просвѣти́всѧ, и҆ по сме́рти  да́рꙋеши и҆сцѣле́нїе притека́ющымъ къ ра́цѣ моще́й  твои́хъ, премꙋ́дре і҆а́кѡве. тѣ́мже и҆ мы̀ ны́нѣ чти́мъ  честны́хъ моще́й твои́хъ пренесе́нїе, веселѧ́ще вкꙋ́пѣ  дꙋ́шы и҆ тѣлеса̀, тѣ́мъ всѝ вопїе́мъ: сла́ва да́вшемꙋ тѝ  крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ  тобо́ю всѣ̑мъ и҆сцѣлє́нїѧ. 
Сла́ва, и҆ ны́нѣ, бг҃оро́диченъ: Гаврїи́лꙋ  вѣща́вшꙋ тебѣ̀, дв҃о: 
На оу҆́трени, по а҃-мъ стїхосло́вїи, сѣда́ленъ,  гла́съ д҃. 
Подо́бенъ: Ꙗ҆ви́лсѧ є҆сѝ: 
Пресвѣ́тлꙋю твою̀ па́мѧть дне́сь торжествꙋ́юще,  сп҃са и҆ гдⷭ҇а моли́ти прилѣ́жнѡ, тѧ̀ мо́лимъ, ѻ҆́ч҃е  і҆а́кѡве, всѣ̑мъ пода́ти согрѣше́нїй проще́нїе. 
Два́жды. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, и҆  помо́щницꙋ (с. 411) на́шꙋ, и҆ къ бг҃ꙋ премѣне́нїе, є҆́юже  тлѝ и҆зба́вихомсѧ, бцⷣꙋ вѣ́рнїи оу҆бл҃жа́емъ. 
По в҃-мъ стїхосло́вїи сѣда́ленъ, гла́съ а҃.  Подо́бенъ: Ли́къ а҆́гг҃льскїй: 
Житїѐ на землѝ благоче́стнѡ сконча́въ, прїѧ́телище  дх҃а ст҃а́гѡ ꙗ҆ви́лсѧ є҆сѝ, просвѣща́ѧ къ тебѣ̀ вѣ́рою  притека́ющыѧ, бл҃же́нне. тѣ́мже молѝ влⷣкꙋ и҆ гдⷭ҇а,  просвѣти́ти дꙋ́шы на́шѧ, воспѣва́ющихъ тѧ̀, і҆а́кѡве  бг҃облаже́нне, ѻ҆́ч҃е на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Всѣ́хъ творца̀ и҆ гдⷭ҇а и҆ зижди́телѧ,  всенепоро́чнаѧ, чⷭ҇таѧ, дх҃омъ бжⷭ҇твеннымъ въ ложесна́хъ  заче́нши, безъ и҆стлѣ́нїѧ родила̀ є҆сѝ, є҆го́же  сла́вѧще, тѧ̀ воспѣва́емъ, дв҃о, ꙗ҆́кѡ пала́тꙋ всѣ́хъ  цр҃ѧ̀, и҆ мі́рови спасе́нїе. 
По Хвали́те и҆́мѧ гдⷭ҇не, припѣ́въ: 
Оу҆блажа́емъ тѧ̀, ст҃ы́й пра́ведный і҆а́кѡве, и҆  чте́мъ свѧтꙋ́ю па́мѧть твою̀: ты́ бо мо́лиши за на́съ  хрⷭ҇та̀ бг҃а на́шего. 
Ѱало́мъ и҆збра́нный: Терпѧ̀ потерпѣ́хъ гдⷭ҇а: 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Плотскі̑ѧ стра̑сти воздержа́нїемъ, ѻ҆́ч҃е,  оу҆вѧди́лъ є҆сѝ, и҆ бл҃года́ть дꙋхо́внꙋю воспрїѧ́лъ  є҆сѝ. тѣ́мъ и҆ сосꙋ́дъ досто́инъ бы́лъ є҆сѝ, и҆ по  кончи́нѣ ꙗ҆ви́лсѧ є҆сѝ стра̑сти ѡ҆чища́ѧ, ѻ҆́ч҃е  і҆а́кѡве, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти, чествꙋ́ющымъ любо́вїю ст҃о́е твоѐ пренесе́нїе. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ (с. 412)  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ:  Всѧ́кое дыха́нїе: Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прїиди́те, всѝ лю́дїе, хвалꙋ̀ принесе́мъ  бл҃же́нномꙋ, вопїю́ще: ра́дꙋйсѧ, пресвѣ́тлый сто́лпе,  просвѣща́ѧй на́съ чꙋде́съ свѣтлостьмѝ. ра́дꙋйсѧ,  росоно́сный ѻ҆́блаче, пла́мень погаша́ющь страсте́й, и҆  ѡ҆роша́ющь вѣ́рныхъ мы̑сли. ра́дꙋйсѧ, молѧ́йсѧ хрⷭ҇тꙋ̀,  є҆́же пода́ти во́инствꙋ на́шемꙋ побѣ̑ды на пога̑ныѧ  врагѝ, и҆ оу҆мири́ти мі́ръ, и҆ спастѝ дꙋ́шы на́шѧ. 
Канѡ́нъ бцⷣы, со і҆рмосо́мъ на ѕ҃. И҆ ст҃а́гѡ канѡ́нъ  на и҃: є҆гѡ́же краегране́сїе по а҆лфави́тꙋ до девѧ́тыѧ  пѣ́сни: 
Соверше́нъ же списа́вшагѡ и҆́менемъ. 
Гла́съ є҃. Пѣ́снь а҃. І҆рмо́съ: 
Сп҃си́телю бг҃ꙋ, въ мо́ри лю́ди немо́крыми нога́ми  наста́вльшемꙋ, и҆ фараѡ́на со всево́инствомъ пото́пльшемꙋ,  томꙋ̀ є҆ди́номꙋ пои́мъ, ꙗ҆́кѡ просла́висѧ. 
А҆́гнче бж҃їй, сло́ве, да́ждь мѝ сло́во  недосто́йномꙋ твоемꙋ̀ рабꙋ̀, да возмогꙋ̀ воспѣ́ти въ  па́мѧть пренесе́нїѧ моще́й бл҃же́ннагѡ і҆а́кѡва торжество̀,  взыва́ѧ: томꙋ̀ є҆ди́номꙋ воспои́мъ, ꙗ҆́кѡ просла́висѧ. 
Безвѣ̑стнаѧ и҆ та̑йнаѧ послѣ́днемꙋ ро́дꙋ  ꙗ҆влє́на бы́ша, честны̑ѧ мо́щи твоѧ̑, премꙋ́дре і҆а́кѡве,  къ ни́мже прикаса́ющесѧ, ѡ҆свѧще́нїе прїе́млемъ, гдⷭ҇еви  пою́ще: того̀ є҆ди́наго воспои́мъ, ꙗ҆́кѡ просла́висѧ. 
Всест҃а́ѧ твоѧ̀ па́мѧть возсїѧ̀ мі́рови, ꙗ҆́кѡ  со́лнце просвѣща́етъ дꙋ́шы бл҃гоче́стнѡ пою́щихъ тѧ̀, въ  не́йже (с. 413) моли́сѧ, бл҃же́нне, пода́ти ѡ҆чище́нїе  грѣхѡ́въ, гдⷭ҇еви зовꙋ́щымъ: того̀ є҆ди́наго воспои́мъ,  ꙗ҆́кѡ просла́висѧ. 
Бг҃оро́диченъ: 
Гдⷭ҇ороди́тельнице чⷭ҇таѧ, нбⷭ҇ный вхо́де, горо̀  несѣко́маѧ, две́рь непроходи́маѧ, а҆пⷭ҇лѡмъ сла́ва,  мꙋ́ченикѡмъ весе́лїе, прпⷣбнымъ красота̀, прїимѝ моле́нїе  на́ше, є҆́же тѝ прино́симъ въ па́мѧть бл҃же́ннагѡ  і҆а́кѡва, гдⷭ҇еви пою́ще: тогѡ̀ є҆ди́наго воспои́мъ, ꙗ҆́кѡ  просла́висѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ цр҃ковь  твою̀ оу҆твердѝ, є҆ди́не бла́же и҆ чл҃вѣколю́бче. 
Де́нь пра́зднственный дне́сь пра́зднꙋютъ наро́ди  вели́кагѡ нова́града: ѡ҆брѣто́ша бо мо́щи бл҃же́ннагѡ  і҆а́кѡва, ꙗ҆́кѡ нѣ́кое сокро́вище бога́тно, непреста́ннѡ  хрⷭ҇тꙋ̀ зовꙋ́ще: цр҃ковь твою̀ оу҆твердѝ, є҆ди́не бл҃же  и҆ чл҃вѣколю́бче. 
Є҆стество̀ тлѣ́нное нивочто́же вмѣни́въ, житїѐ  чи́стое на землѝ пожи́лъ є҆сѝ, и҆ сегѡ̀ ра́ди  наслѣ́довалъ є҆сѝ нбⷭ҇ное селе́нїе. молѝ и҆ на́мъ  полꙋчи́ти та́мошнее бл҃же́нство, пра́зднꙋющымъ твоѐ  пренесе́нїе, да непреста́ннѡ хрⷭ҇тꙋ̀ зове́мъ: цр҃ковь твою̀  оу҆твердѝ, є҆ди́не бл҃же и҆ чл҃вѣколю́бче. 
Житїѐ твоѐ ꙗ҆́кѡ со́лнце въ сердца̀ вѣ́рныхъ  возсїѧ̀, зарю̀ чꙋде́съ и҆спꙋща́ѧ. тѣ́мже и҆ на́съ  невече́рнимъ свѣ́томъ ѡ҆зарѝ, всечестно́е твоѐ  пренесе́нїе почита́ющихъ, да непреста́ннѡ хрⷭ҇тꙋ̀ зове́мъ:  цр҃ковь твою̀ оу҆твердѝ, є҆ди́не бл҃же и҆ чл҃вѣколю́бче. 
Бг҃оро́диченъ: 
Ѕѣлѡ̀ лю́тѣ погрꙋжа́емꙋю дꙋ́шꙋ мою̀ въ пꙋчи́нѣ  жите́йскихъ страсте́й, и҆ бꙋ́рею ѡ҆держи́мꙋю безмѣ́рныхъ  (с. 414) согрѣше́нїй, спасе́нїѧ мѝ прострѝ рꙋ́кꙋ,  пречⷭ҇таѧ, и҆ и҆зведѝ и҆зъ глꙋбины̀ ѕѡ́лъ мои́хъ, да  ра́дꙋѧсѧ сла́влю тѧ̀ всенепоро́чнꙋю. 
Сѣда́ленъ, гла́съ є҃: 
Пресвѣ́тлаѧ и҆ свѣтоно́снаѧ, ѻ҆́ч҃е бг҃омꙋ́дре  і҆а́кѡве, приспѣ̀ твоѧ̀ па́мѧть, созыва́ющи вѣ́рныхъ  мно́жество, просла́вити и҆ пѣ́ти твоѐ честно́е  пренесе́нїе, про́симъ ѿ хрⷭ҇та̀ прїѧ́ти ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆ви́ласѧ є҆сѝ вы́шши нбⷭ҇ныхъ си́лъ, влⷣкꙋ и҆  гдⷭ҇а ро́ждши, бцⷣе: земны́хъ є҆стество̀ возвела̀ є҆сѝ,  бг҃оневѣ́стнаѧ. тѣ́мже тѧ̀ вои́стиннꙋ, бг҃ороди́тельницꙋ,  се́рдцемъ и҆ дꙋше́ю вѣ́рнїи сла́вимъ. 
Пѣ́снь д҃. І҆рмо́съ: 
Дѣла̀ смотре́нїѧ твоегѡ̀, гдⷭ҇и, оу҆жаси́ша  прⷪ҇ро́ка а҆ввакꙋ́ма: и҆зше́лъ бо є҆сѝ на спасе́нїе люде́й  твои́хъ, спастѝ пома̑занныѧ твоѧ̑ прише́лъ є҆сѝ. 
Зе́млени бо є҆смы̀ и҆ пе́рстни человѣ́цы, вѣ́рнѡ  припа́даемъ къ пречестны̑мъ моще́мъ твои̑мъ, бл҃же́нне  і҆а́кѡве, просѧ́ще ѿпꙋще́нїѧ грѣхѡ́въ: моли́сѧ ѡ҆ вѣ́рнѡ  пра́зднꙋющихъ твоѐ честно́е пренесе́нїе. 
И҆́же крⷭ҇тъ взе́мъ, бл҃же́нне, и҆ жела́емагѡ тѝ  ѻ҆те́чества дости́гъ го́рнѧгѡ і҆ерⷭ҇ли́ма, и҆ въ не́мъ со  а҆́гг҃лы ликꙋ́еши, і҆а́кѡве премꙋ́дре, моли́сѧ ѡ҆ чтꙋ́щихъ  твоѐ честно́е пренесе́нїе. 
Ны́нѣ на нб҃сѣ́хъ съ пра́ведными весели́шисѧ,  пребл҃же́нне і҆а́кѡве: съ ни́миже моли́сѧ, хрⷭ҇тꙋ̀  предстоѧ̀, ми́ръ мі́рови дарова́ти, и҆ благочести́вомꙋ  наро́дꙋ на́шемꙋ здра́вїе, и҆ на врагѝ побѣжде́нїе, и҆  всѣ̑мъ скорбѧ́щымъ оу҆тѣше́нїе. 
Бг҃оро́диченъ: 
Кто̀ не оу҆диви́тсѧ, и҆лѝ кто̀ не почꙋди́тсѧ  человѣколю́бїю бж҃їю; сше́дъ бо съ нб҃сѐ, и҆ воплоти́сѧ  на́съ ра́ди и҆зъ тебє̀ безъ ѻ҆тца̀, є҆ди́на всепѣ́таѧ:  є҆го́же молѝ и҆зба́витисѧ рабѡ́мъ твои̑мъ ѿ всѧ́кїѧ  ско́рби. (с. 415) 
Пѣ́снь є҃. І҆рмо́съ: 
Ѻ҆каѧ́ннꙋю дꙋ́шꙋ мою̀, нощеборю́щꙋюсѧ со тмо́ю  страсте́й, предвари́въ, оу҆ще́дри, и҆ возсїѧ́й мы́сленное  сл҃нце, днесвѣ́тлыѧ ѕвѣзды̀ во мнѣ̀, во є҆́же  раздѣли́ти но́щь ѿ свѣ́та. 
Любо́вїю чтꙋ́ще твоѐ пренесе́нїе, прилѣ́жнѡ тѧ̀  мо́лимъ, премꙋ́дре і҆а́кѡве, не преста́й молѧ́сѧ хрⷭ҇тꙋ̀  бг҃ꙋ, да прїи́мемъ грѣхѡ́въ просты́ню, и҆ да ѡ҆зари́тъ  на́съ въ нощѝ свѣ́тъ. 
Мно́жество наро́да вели́кагѡ нова́града, соше́дшесѧ  дне́сь въ твоѐ пренесе́нїе, бл҃же́нне і҆а́кѡве,  прикаса́ющесѧ честны̑мъ моще́мъ твои̑мъ, и҆ ѿ ни́хъ  и҆сцѣлє́нїѧ почерпа́емъ, непреста́ннѡ зовꙋ́ще: да  ѡ҆зари́тъ на́съ въ нощѝ свѣ́тъ. 
Не то́кмѡ въ житїѝ сы́й, но и҆ по сме́рти мнѡ́га  чꙋдеса̀ ѿ честны́ѧ тѝ ра́ки содѣва́ютсѧ, приходѧ́щымъ съ  вѣ́рою, всебл҃же́нне і҆а́кѡве, недꙋ́ги прогонѧ́еши, и҆ ѿ  бѣ́дъ и҆збавлѧ́еши си́лою хрⷭ҇то́вою. къ немꙋ́же  непреста́ннѡ зове́мъ: да ѡ҆зари́тъ на́съ въ нощѝ свѣ́тъ. 
Бг҃оро́диченъ: 
Ѻ҆́нъ, вселꙋка́вый, по всѧ̑ дни̑ къ го́ршымъ  влече́тъ мѧ̀, и҆ въ ро́въ поги́бели влага́етъ, и҆ во  ѿча́ѧнїе мѧ̀ влече́тъ: но тогѡ́ мѧ ловле́нїѧ, чⷭ҇таѧ,  и҆схитѝ, и҆ твори́ти во́лю бжⷭ҇твеннꙋю сн҃а твоегѡ̀ и҆ бг҃а  на́шегѡ наста́ви, и҆ въ ча́съ стра́шнагѡ прише́ствїѧ є҆гѡ̀,  и҆зба́ви мѧ̀ всѧ́кагѡ ѡ҆сꙋжде́нїѧ. 
Пѣ́снь ѕ҃. І҆рмо́съ: 
Ѡ҆бы́де мѧ̀ бе́здна, гро́бъ мнѣ̀ ки́тъ бы́сть:  а҆́зъ же возопи́хъ къ тебѣ̀ чл҃вѣколю́бцꙋ, и҆ спасе́ мѧ  десни́ца твоѧ̀, гдⷭ҇и. 
Прїиди́те, собери́тесѧ вели́кагѡ нова́града наро́ди,  свѣ́тлѡ пра́зднꙋемъ пренесе́нїе моще́й бл҃же́ннагѡ  і҆а́кѡва: мо́литсѧ бо ко влⷣцѣ и҆ бг҃ꙋ на́шемꙋ, да  и҆зба́витъ на́съ ѿ всѧ́кагѡ ѡ҆ѕлобле́нїѧ, къ немꙋ́же  воспѣва́юще глаго́лемъ: спасѐ на́съ десни́ца твоѧ̀, гдⷭ҇и.  (с. 416) 
Ра́ка моще́й твои́хъ, премꙋ́дре і҆а́кѡве, дража́йши  сапфі́ра показа́сѧ: чꙋдотвори́ва бо бѣ̀, и҆сцѣлє́нїѧ  и҆сточа́ющи. ю҆́же ѡ҆блобыза́юще вѣ́рнїи, ра́достнѡ ѿ  дꙋшѝ хрⷭ҇тꙋ̀ зове́мъ: спасѐ на́съ десни́ца твоѧ̀, гдⷭ҇и. 
Свѣ́тлыми сїѧ̑нїи ѡ҆брѣто́шасѧ на крѣ̀ честны̑ѧ  твоѧ̑ мо́щи, і҆а́кѡве пречꙋ́дне, ны́нѣ а҆́ки зарѧ̀  пресвѣ́тлаѧ, просвѣща́ютъ и҆ ѡ҆свѧща́ютъ чтꙋ́щихъ тѧ̀  вѣ́рнѡ, и҆ ра́достнѡ ѿ дꙋшѝ хрⷭ҇тꙋ̀ зовꙋ́щихъ: спасѐ  на́съ десни́ца твоѧ̀, гдⷭ҇и. 
Бг҃оро́диченъ: 
Тебѐ, чⷭ҇тꙋю дв҃ꙋ нескве́рнꙋю, є҆ди́нꙋ и҆́мамъ  стѣ́нꙋ непреѡбори́мꙋ, прибѣ́жище и҆ покро́въ крѣ́покъ, и҆  ѻ҆рꙋ́жїе спасе́нїѧ: да мѧ̀ не пре́зриши ѻ҆каѧ́ннаго,  наде́жда ненадє́жнымъ, скорбѧ́щымъ ра́дость и҆  застꙋпле́нїе. 
Конда́къ, гла́съ и҃. Подо́бенъ: Взбра́нной: 
Вѣ́рою и҆ любо́вїю твоѐ честно́е пренесе́нїе  пра́зднꙋющихъ, бл҃же́нне, сохранѝ и҆ соблюдѝ ѿ всѧ́кїѧ  ѕло́бы, и҆ собла́зна ѕмїи́на: и҆́маши бо дерзнове́нїе ко  влⷣцѣ всѣ́хъ хрⷭ҇тꙋ̀ бг҃ꙋ, є҆го́же молѝ спастѝ  правосла̑вныѧ лю́ди, молѧ́щыѧ тѧ̀, да всѝ вопїе́мъ тѝ:  ра́дꙋйсѧ, ѻ҆́ч҃е і҆а́кѡве, всеѧ̀ рѡссі́йскїѧ землѝ  оу҆добре́нїе. 
І҆́косъ: 
А҆́гг҃лъ на землѝ житїе́мъ показа́всѧ, а҆́гг҃лы  оу҆диви́лъ є҆сѝ: бѣ́сы же оу҆страши́лъ є҆сѝ, и҆  человѣ́ки просвѣти́лъ є҆сѝ зарѧ́ми чꙋде́съ твои́хъ,  бг҃оно́се и҆ пребл҃же́нне ѻ҆́ч҃е на́шъ і҆а́кѡве. и҆ ны́нѣ  на́съ вразꙋмѝ воспѣва́ти пѣ́снь къ твоемꙋ̀ хвале́нїю,  ра́достнымъ гла́сомъ си́це гл҃го́лющихъ: ра́дꙋйсѧ,  ѡ҆ста́вивый тлѣ́нное мꙋдрова́нїе, и҆ прїе́мый нетлѣ́нный  вѣне́цъ. ра́дꙋйсѧ, терпѣли́вый дꙋше́ю, ѕлоко́зненнаго  врага̀ подъ нога́ми сте́рлъ є҆сѝ. ра́дꙋйсѧ, ни́жнее  мꙋдрова́нїе ѡ҆ста́вль, и҆ вы́шнѧгѡ црⷭ҇твїѧ дости́гъ. (с.  417) ра́дꙋйсѧ, цѣли́телю болѣ́зней, и҆ ѿгони́телю  страсте́й. ра́дꙋйсѧ, ѻ҆́ч҃е і҆а́кѡве, всеѧ̀ рѡссі́йскїѧ  землѝ оу҆добре́нїе. 
Пѣ́снь з҃. І҆рмо́съ: 
Ѻ҆гнѧ̀ гаси́лище, ѻ҆трокѡ́въ моли́тва, ѡ҆роша́ющаѧ  пе́щь, проповѣ́дница чꙋдесѐ, не ѡ҆палѧ́ющи, нижѐ  сожига́ющи, пѣсносло́вцы бг҃а ѻ҆тє́цъ на́шихъ. 
Оу҆ста́ви ны́нѣшнюю бꙋ́рю, ѡ҆бдержа́щꙋю на́съ,  блаже́нне, и҆ оу҆кротѝ моли́твами твои́ми, и҆ ва́рварское  нахожде́нїе низложѝ, и҆ на́съ ра̑бъ твои́хъ на сопоста́ты  оу҆крѣпѝ, да ра́дꙋющесѧ пое́мъ: бж҃е, бл҃гослове́нъ  є҆сѝ. 
Фарїсе́йски не лицемѣ́рꙋемъ, но со смире́нїемъ и҆  ра́достїю прикаса́ющесѧ къ честнѣ́й ра́цѣ твое́й,  премꙋ́дре і҆а́кѡве, про́симъ проще́нїѧ грѣхѡ́въ, хрⷭ҇тꙋ̀  ѿ дꙋшѝ вопїю́ще: бж҃е, бл҃гослове́нъ є҆сѝ. 
Храни́тель бꙋ́ди вели́кїѧ рѡссі́и, хрⷭ҇толюби́вомꙋ  наро́дꙋ на́шемꙋ, бг҃омꙋ́дре і҆а́кѡве, сохранѧ́ѧй ѿ  пога́ныхъ наше́ствїѧ и҆ междоꙋсо́бныѧ бра́ни, гла́да же и҆  па́гꙋбы, да, моли́твами твои́ми и҆зба́вльшесѧ, ра́достнѡ ѿ  дꙋшѝ хрⷭ҇тꙋ̀ зове́мъ: бж҃е, бл҃гослове́нъ є҆сѝ. 
Бг҃оро́диченъ: 
Ѿча́ѧвшымсѧ є҆сѝ ве́лїе прибѣ́жище,  ѡ҆бꙋрева́ємымъ ти́хое приста́нище є҆сѝ, бцⷣе, тѣ́мже и҆  мы̀, припа́дающїи, да не постыди́мсѧ, мт҃и и҆́стиннагѡ  живота̀, тебѐ бл҃годарѧ́ще и҆ пою́ще: бл҃гослове́на ты̀ въ  жена́хъ, всенепоро́чнаѧ влⷣчце. 
Пѣ́снь и҃. І҆рмо́съ: 
Ѡ҆роси́вшаго пе́щь, и҆ ѻ҆́троки сохра́ншаго  посредѣ̀ горѧ́щагѡ пла́мене, ѻ҆́троцы славосло́вите,  свѧще́нницы благослови́те, лю́дїе превозноси́те во всѧ̑  вѣ́ки. 
Моли́твенника тѧ̀ те́пла стѧжа́вше и҆ ско́раго (с.  418) помо́щника, и҆ ꙗ҆́кѡ стѣ́нꙋ тве́рдꙋ и҆ забра́ло  недви́жимо и҆ неѡбꙋрева́емо, не забꙋ́ди моли́твєнникъ  твои́хъ, и҆збавлѧ́й на́съ ѿ всѧ́кїѧ нꙋ́жды и҆ печа́ли, да  ра́дꙋющесѧ хрⷭ҇тꙋ̀ зове́мъ: лю́дїе, превозноси́те є҆го̀ во  вѣ́ки. 
Чꙋде́съ и҆сто́чникъ рака̀ твоѧ̀ ꙗ҆ви́сѧ, і҆а́кѡве  пребл҃же́нне, ѿ неѧ́же ѻ҆би́льнѡ всѝ притека́ющїи  прїе́млютъ тѣлесє́мъ здра́вїе и҆ дꙋша́мъ спасе́нїе,  твои́ми моли́твами, да ра́дꙋющесѧ хрⷭ҇тꙋ̀ зове́мъ: лю́дїе,  превозноси́те є҆го̀ во вѣ́ки. 
Ше́ствїе твоѐ до́брѣ сконча́лъ є҆сѝ и҆ мїрскі́й  мѧте́жъ, а҆́ки безбꙋ́рное приста́нище, преплы́лъ є҆сѝ, и҆  а҆́гг҃льски на землѝ пожи́лъ є҆сѝ, пло́ть твою̀ дх҃ови  повинꙋ́лъ є҆сѝ. и҆ ны́нѣ, на нб҃сѣ́хъ предстоѧ̀ всѣ́хъ  цр҃ю̀ хрⷭ҇тꙋ̀, помина́й чтꙋ́щихъ твоѐ пренесе́нїе, є҆мꙋ́же  зове́мъ: лю́дїе превозноси́те є҆го̀ во вѣ́ки. 
Бг҃оро́диченъ: 
Ще́драго и҆ чл҃вѣколюби́ваго сп҃са ро́ждши, чⷭ҇таѧ,  того̀ молѝ, оу҆ще́дрити раба̀ твоего̀, и҆ къ покаѧ́нїѧ  пꙋтѝ. наста́ви: лꙋка́вагѡ собла́зны ѿ се́рдца моегѡ̀  ѿженѝ, и҆ тогѡ̀ и҆зба́ви ловле́нїѧ, и҆ ѻ҆гнѧ̀ вѣ́чнагѡ  и҆схитѝ, ꙗ҆́кѡ да непреста́ннѡ пою́ тѧ, чⷭ҇тꙋю, во всѧ̑  вѣ́ки. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆блажа́емъ. 
И҆сто́чникъ и҆сцѣле́нїѧ и҆спꙋща́ѧ, врачева́нїе же  безме́здно, ковче́гъ свѧще́нїѧ твои́хъ моще́й ра́ка  ꙗ҆ви́сѧ: и҆зъ неѧ́же почерпа́емъ здра́вїе присноживо́тное,  притека́ющїи вѣ́рнѡ, бл҃же́нне і҆а́кѡве, и҆ тебѐ  дарова́вшаго, въ пѣ́снехъ велича́емъ. 
Возвели́чилъ є҆сѝ на землѝ твоего̀ влⷣкꙋ: тѣ́мъ  и҆ въ твоѐ пренесе́нїе глꙋбинꙋ̀ чꙋде́съ показа̀, и҆ стрꙋю̀  (с. 419) неѡскꙋдѣва́емꙋ ра́кꙋ моще́й твои́хъ, і҆а́кѡве  премꙋ́дре. слѣпы̑мъ є҆́же ви́дѣти дарова́сѧ,  прокажє́ннымъ ѡ҆чище́нїе, и҆ ѡ҆держи̑мыѧ нечи́стыми дꙋ́хи  цѣломꙋ́дрены твори́ши. тѣ́мже тѧ̀ велича́емъ. 
Недосто́йною мое́ю рꙋко́ю принесо́хъ тѝ таково́е  сло́ва и҆зви́тїе, бг҃омꙋ́дрый і҆а́кѡве: не пре́зри, но  прїимѝ сїѐ съ любо́вїю: и҆ молѝ за мѧ̀ творца̀ твоего̀,  влⷣкꙋ и҆ гдⷭ҇а, та́мошнѧгѡ мѧ̀ и҆зба́вити мꙋче́нїѧ, и҆  ми́лость ѡ҆брѣстѝ въ де́нь стра́шнагѡ и҆спыта́нїѧ. 
Бг҃оро́диченъ: 
Влⷣчце мі́ра, бцⷣе, во глꙋбинѣ̀ ѕѡ́лъ поги́бели,  менѐ, погрꙋже́ннаго ѕлоꙋ́мнѡ сластьмѝ плотски́ми и҆  пристра́стїемъ вещьмѝ житїѧ̀, и҆зведѝ, прест҃а́ѧ дв҃о,  твои́мъ милосе́рдїемъ, и҆́бо не и҆́мамъ наде́жды: ве́сь бо  є҆́смь, чⷭ҇таѧ, во ѿча́ѧнїи, да тѧ̀ непреста́ннѡ  велича́ю. 
Свѣти́ленъ. Подо́бенъ: Жєны̀ оу҆слы́шите: 
Ꙗ҆́коже со́лнце ѡ҆блиста́ѧ, чꙋдеса̀ и҆спꙋща́еши,  просвѣща́ѧ вѣ́рныхъ сердца̀, твоѐ сла́вное пренесе́нїе  вѣ́рнѡ творѧ́щыѧ спаса́й, бг҃омꙋ́дре і҆а́кѡве, ѻ҆́ч҃е  на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Тѧ̀ предста́тельницꙋ и҆́мамы, грѣ́шнїи, ѽ  прест҃а́ѧ дв҃о! ты̀ благопремѣ́нна сотворѝ сн҃а твоего̀ и҆  бг҃а на́шего, мт҃рними твои́ми моли́твами. 
На хвали́техъ стїхи̑ры на д҃, гла́съ д҃. Поⷣ:  Ꙗ҆́кѡ до́блѧ: 
Прїиди́те вѣ́рнїи, ꙳ хвала́ми, соше́дшесѧ, ꙳ ны́нѣ  соста́вимъ торжество̀ ꙳ въ честнѣ́мъ пра́здницѣ честна́гѡ  пренесе́нїѧ бл҃же́ннагѡ і҆а́кѡва ꙳ дꙋхо́внѡ пра́зднꙋюще, къ  немꙋ̀ возопїи́мъ: ꙳ молѝ, мо́лимсѧ, ꙳ на́мъ  побѣди́тєльнаѧ на врагѝ дарова́ти: ꙳ тебе́ бо ко влⷣцѣ  те́пла моли́твенника стѧжа́хомъ, ꙳ подаю́щемꙋ мі́рꙋ ве́лїю  ми́лость. 
Два́жды. (с. 420) 
Возсїѧ̀ дне́сь пресвѣ́тлаѧ па́мѧть твоѧ̀, ꙳  бг҃омꙋ́дре і҆а́кѡве, ꙳ созыва́ющи ны̀, празднолю́бцы, ꙳ къ  похвале́нїю и҆ сла́вѣ хрⷭ҇та̀ бг҃а на́шегѡ. ꙳ тѣ́мъ  притека́юще къ ра́цѣ моще́й твои́хъ, и҆сцѣле́нїѧ да́ръ  прїе́млемъ, ꙳ и҆ тебѐ просла́вльшаго, ꙳ сп҃са хрⷭ҇та̀,  воспѣва́емъ во вѣ́ки, ꙳ непреста́ннѡ сла́вѧще. 
Ѻ҆́ч҃е пребл҃же́нне і҆а́кѡве, ꙳ дне́сь любо́вїю  соше́дшесѧ къ честнѣ́й и҆ чꙋдотво́рнѣй твое́й ра́цѣ, ꙳  свѣ́тлѡ торжествꙋ́юще, ꙳ гла́сы пѣ́сненными, ѱало́мски  вопїю́ще глаго́лемъ: ꙳ бл҃же́нъ мꙋ́жъ, боѧ́йсѧ гдⷭ҇а, ꙳  непоро́чнѡ бо въ за́повѣдехъ гдⷭ҇нихъ ходи́лъ є҆сѝ. ꙳  тѣ́мже ны́нѣ съ првⷣными на нб҃сѣ́хъ водворѧ́ешисѧ: ꙳ съ  ни́миже моли́сѧ гдⷭ҇еви, ꙳ спасти́сѧ дꙋша́мъ на́шымъ. 
Сла́ва, гла́съ ѕ҃: 
Прїиди́те всѝ вели́кагѡ нова́града наро́ди,  соше́дшесѧ, возвели́чимъ хрⷭ҇то́ва рачи́телѧ: се́й бо  и҆змла́да покорѝ пло́ть дꙋ́хꙋ, и҆ по гдⷭ҇нимъ стопа́мъ  и҆зво́ли ходи́ти, на землѝ жестоко̀ житїѐ показа̀.  а҆́гг҃лы оу҆́бѡ оу҆дивѝ, де́мѡны же оу҆страшѝ и҆  человѣ́ки просвѣтѝ. къ немꙋ́же си́це рце́мъ: ра́дꙋйсѧ,  терпѣли́вый дꙋше́ю, и҆́же ѡ҆ста́вивъ тлѣ́нное мꙋдрова́нїе  и҆ прїе́мъ нетлѣ́нный вѣне́цъ. ра́дꙋйсѧ, свѣти́льниче  многосвѣ́тлый и҆ къ бг҃ꙋ мл҃твенниче те́плый, и҆́же  ѕлоко́зненнаго врага̀ до конца̀ подъ нога́ми сте́рлъ є҆сѝ.  ра́дꙋйсѧ, і҆а́кѡве преди́вный, нбⷭ҇ный человѣ́че, земны́й  а҆́гг҃ле, и҆ ны́нѣ на нб҃сѣ́хъ оу҆ прⷭ҇то́ла предстои́ши  всецр҃ѧ̀ хрⷭ҇та̀, къ немꙋ́же за ны̀ моли́сѧ, вѣ́рою и҆  любо́вїю пра́зднꙋющыѧ твоѐ честно́е пренесе́нїе, спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ: Бцⷣе ты̀ є҆сѝ лоза̀: 
Славосло́вїе вели́кое, и҆ ѿпꙋ́стъ. На лїтꙋргі́и  слꙋ́жба преподо́бническаѧ. 


(с. 421) 
Мѣ́сѧца тогѡ́же въ к҃д-й де́нь. 
Ст҃а́гѡ мч҃ника а҆ре́ѳы, и҆ и҆̀же съ ни́мъ. 
И҆ пра́зднованїе прест҃ѣ́й бцⷣѣ, въ че́сть і҆кѡ́ны  є҆ѧ̀ всѣ́хъ скорбѧ́щихъ ра́дости. 
Слꙋ́жба сїѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мч҃ницы: 
Є҆вре́йскомꙋ свирѣ́пствꙋ ꙳ твоѐ мꙋ́жество  противоположи́лъ є҆сѝ, ꙳ мч҃ниче а҆ре́ѳо всехва́льне, ꙳ и҆  бжⷭ҇твенною бл҃года́тїю ꙳ побѣдоно́сецъ ꙗ҆ви́лсѧ є҆сѝ, ꙳  и҆ ли́къ приве́лъ є҆сѝ мч҃никѡвъ, ꙳ хрⷭ҇тꙋ̀ во́инствꙋющїй,  ѿ всѧ́кагѡ, сла́вне, во́зраста совокꙋплѧ́емь, ꙳ и҆ ѿ  ро́да всѧ́кагѡ составлѧ́емь. 
А҆ре́ѳо всесла́вне, ꙳ кра́сный ли́къ соста́вивъ, ꙳  свѧще́нныхъ сомꙋ́ченикѡвъ твои́хъ, ꙳ съ ни́миже подвиза́лсѧ  є҆сѝ, ꙳ до́брый по́двигъ ꙳ и҆ тече́нїе соверши́въ, ꙳  твоегѡ̀ мꙋ́жественнѣйшагѡ страда́нїѧ. ꙳ тѣ́мъ хрⷭ҇та̀  молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Дѣ̑вы, бг҃омꙋ̑дрыѧ мч҃ницы, ꙳ хрⷭ҇то́вымъ  раче́нїемъ распалѧ́еми, ꙳ не́мѡщи є҆сте́ствєнныѧ забы́вше,  ꙳ и҆ си́лою бжⷭ҇твенною ꙳ ꙗ҆́вѣ оу҆крѣплѧ́еми, ꙳  льще́нїе вра́жїе попра́ша, ꙳ не оу҆страши́вшесѧ мꙋче́нїѧ  болѣ́зней, ꙳ и҆ пе́щи ѻ҆́гненныѧ не оу҆боѧ́шасѧ. 
Сла́ва, гла́съ д҃. А҆нато́лїа: 
Пѣ́сненнѡ пастыренача́льника дне́сь, вѣ́рнїи,  є҆диномы́сленнѡ почти́мъ, а҆ре́ѳꙋ сла́внѣйшаго съ сꙋ́щими  є҆гѡ̀: ꙗ҆́кѡ ѡ҆бличѝ царѧ̀ пребеззако́нновавша и҆ кро́вь  и҆злїѧ̀ за хрⷭ҇то́во и҆сповѣ́данїе, ѿѻнꙋ́дꙋже и҆  ѻ҆́гненный ѻ҆́блакъ попалѧ́ше на лицы̀ землѝ, ѡ҆блича́ѧ  пребеззако́нныхъ нече́стїе. тѣ́мъ, хрⷭ҇тѐ бж҃е, твоѧ̑  страстоте́рпцы оу҆крѣпи́въ къ твоемꙋ̀ славосло́вїю, и҆  на́съ соблюдѝ, ꙗ҆́кѡ всѣ́хъ влⷣка, ѿ и҆скꙋше́нїй и҆  скорбе́й, моли́твами ст҃ы́хъ твои́хъ. (с. 422) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ. 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше. ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
На стїхо́внѣ ѻ҆ктѡ́иха. Сла́ва, гла́съ и҃: 
Лꙋка́вое и҆ невѣ́рное ѕлосовѣ́тїе є҆вре́йское  проразꙋмѣ́вше, де́рзостїю дꙋ́ха за хрⷭ҇та̀ пострада́ти  подвиза́стесѧ. ꙗ҆́кѡ бо дре́вле въ зако́нѣ, и҆̀же ѿ  є҆гѵ́пта спа́сшаго въ пꙋсты́ни прогнѣ́ваша, и҆ того̀  крⷭ҇тꙋ̀ ѡ҆сꙋди́ша: та́кѡ ны́нѣ и҆ въ ва́съ дѣ́ломъ сло́во  преидо́ша, невѣ́рствїемъ недꙋ́говавше, ва́съ ѻ҆гню̀  ѡ҆сꙋди́ша. вы́ же кꙋпномꙋ́дреннѣ мꙋ́жески терпѣ́нїемъ  пострада́вше, стра́шни въ мч҃ницѣхъ показа́стесѧ.  дерзнове́нїе и҆мꙋ́ще къ бг҃ꙋ, моли́те ѿ прегрѣше́нїй  лю́тыхъ и҆зба́витисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа, пла́чꙋщи, ꙳ гл҃го́лаше, ꙳ є҆гда̀ оу҆зрѣ̀ на  крⷭ҇тѣ̀ возноси́ма, и҆зъ неѧ̀ неизрече́ннѡ возсїѧ́вшаго ꙳  бг҃а и҆ чл҃вѣ́ка. 
Тропа́рь, гла́съ а҃. 
Болѣ́зньми ст҃ы́хъ, и҆́миже ѡ҆ тебѣ̀ пострада́ша,  оу҆моле́нъ бꙋ́ди, гдⷭ҇и, и҆ всѧ̑ на́шѧ болѣ̑зни и҆сцѣлѝ,  чл҃вѣколю́бче, мо́лимсѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. (с. 423) 
На оу҆́трени ѻ҆́ба канѡ́на ѻ҆ктѡ́иха, и҆ мч҃никѡвъ,  на д҃, є҆гѡ́же краегране́сїе: 
Мч҃ническїй собо́ръ бг҃окра́снѣ воспое́мъ  пѣ́сньми. 
Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще, пои́мъ тебѣ̀ є҆ди́номꙋ влⷣцѣ. 
Мч҃ниче, страстоте́рпче хрⷭ҇то́въ а҆ре́ѳо,  всебл҃же́нне, моли́твами твои́ми и҆ сꙋ́щихъ съ тобо́ю  мч҃никѡвъ оу҆́мъ мо́й просвѣтѝ: ꙗ҆́кѡ да воспою̀ ва́шꙋ  свѣтоно́снꙋю и҆ бжⷭ҇твеннꙋю па́мѧть. 
Вы́спрь житїѐ ꙗ҆́вѣ на нб҃сѣ́хъ стѧжа́въ,  бг҃облаже́нне, хрⷭ҇то́вымъ подо́бїемъ, себѐ пре́далъ є҆сѝ  жела́нїемъ мꙋче́нїѧ беззакѡ́ннымъ є҆вре́ємъ, бг҃омꙋ́дре. 
Глаго́лъ престꙋпи́въ бж҃їй, є҆вре́инъ  пребеззако́нный и҆ непра́веднѣйшїй, бг҃оизбра́нное ста́до  хрⷭ҇то́во погꙋбѝ, ѻ҆ба́че воспрїѧ́ше сꙋ́дъ пра́веднымъ и҆  бжⷭ҇твеннымъ про́мысломъ. 
Стезю̀ ше́ствовалъ неꙋкло́ннѡ, къ нб҃сѝ ведꙋ́щꙋю,  хрⷭ҇тꙋ̀ приве́лъ є҆сѝ мч҃ническїй собо́ръ, а҆ре́ѳо  всехва́льне, всѧ́кагѡ во́зраста и҆ ро́да всѧ́кагѡ  со́бранный. 
Бг҃оро́диченъ: 
Пѣ́сньми прест҃ꙋ́ю, вѣ́рнїи, марі́ю похва́лимъ,  бг҃ома́терь, ѡ҆бра́дованнꙋю, покро́въ бжⷭ҇твенный, ти́хое  приста́нище, всѣ́хъ вѣ́рныхъ предста́тельницꙋ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе є҆ди́не чл҃вѣколю́бче. 
Оу҆твержде́ннꙋ зрѧ́ще крⷭ҇та̀ бл҃года́тїю твою̀  цр҃ковь, (с. 424) є҆вре́йстїи ѻ҆́троцы пребеззако́ннїи,  за́вистїю та́юще, и҆ ра́нами многоѻбра́зными неща́днѡ  мꙋ́чахꙋ, є҆ди́не человѣколю́бче. 
Ꙗ҆доме́тный ѧ҆зы́къ ѕловѣ́рнїи и҆мꙋ́ще, и҆ тѧ̀  хꙋ́лѧще, си́хъ прароди́тели и҆зба́вльшаго дре́внѧгѡ  мꙋчи́тельства, въ тѧ̀ вѣ́рꙋющыѧ, сп҃се, закла́ша. 
Созда́вый наединѣ̀ бг҃одѣ́йственнымъ ма́нїемъ  человѣ́чєскаѧ сердца̀, кто̀ про́мысла твоегѡ̀ глꙋбинꙋ̀  возмо́жетъ пости́гнꙋти; ꙗ҆́кѡ ста́до, є҆́же, хрⷭ҇тѐ,  собра́лъ є҆сѝ, волкѡ́мъ пре́далъ є҆сѝ. 
Бг҃омꙋ́дрое твоѐ ста́до, ва́рварскими мечи̑  ссѣка́емо, оу҆се́рднѡ призыва́ше тѧ̀: прїимѝ дꙋ́хи и҆  дꙋ́шы на́шѧ, сп҃се, и҆ къ свѣ́тꙋ наста́ви црⷭ҇твїѧ твоегѡ̀. 
Бг҃оро́диченъ: 
Оу҆мерщвле́на мѧ̀ дре́вле, къ жи́зни, пречⷭ҇таѧ,  па́ки возвела̀ є҆сѝ, є҆ди́на ѵ҆поста́снꙋю жи́знь  ро́ждшаѧ: є҆́йже прирази́вшисѧ, расто́ржесѧ ꙗ҆́вѣ  вражде́бнѣйшаѧ сме́рть. 
Сѣда́ленъ, гла́съ и҃. Подо́бенъ: Премꙋ́дрости: 
Крⷭ҇та̀ си́лою воѡрꙋжи́всѧ, и҆ вѣ́рою ѡ҆гради́въ  гра́дъ тво́й, дѣ́лы посрами́лъ є҆сѝ мꙋчи́телево  свирѣ́пство, терпѣ́нїѧ же ѻ҆́бразъ бжⷭ҇твеннагѡ бы́въ,  приве́лъ є҆сѝ хрⷭ҇тꙋ̀ мч҃ники. тѣ́мъ соше́дшесѧ по до́лгꙋ  почти́мъ, а҆ре́ѳо прехва́льне, всепра́зднственнꙋю па́мѧть  твою̀: страстоно́сче всесла́вне, молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чествꙋ́ющымъ любо́вїю свѧтꙋ́ю  па́мѧть твою̀. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ (с.  425) безсѣ́меннѡ, моли́сѧ прилѣ́жнѡ, ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ, согрѣше́нїй ѡ҆ставле́нїе дарова́ти,  воспѣва́ющымъ досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Собо́ръ оу҆крѣплѧ́емь бл҃года́тїю, и҆ ли́къ  бжⷭ҇твенный и҆ пресвѣ́тлый, мч҃нически мно́жество стражда̀,  во́инство побѣдоно́сное, а҆ре́ѳꙋ и҆мꙋ́ще чинонача́льника,  да пое́тсѧ любо́вїю че́стнѡ пѣснопою́щими: си́лѣ твое́й  сла́ва, человѣколю́бче. 
Твои́мъ содержа́щсѧ ра́зꙋмомъ бг҃омꙋ́дрый гра́дъ  тво́й, пребога́те, є҆ди́ною свѣтѧ́щасѧ честно́ю, къ  пребеззакѡ́ннымъ мꙋ́жески подвиза́сѧ, и҆ побѣ́дꙋ взе́мъ,  пѣснопое́тъ сп҃сꙋ: си́лѣ твое́й сла́ва, чл҃вѣколю́бче. 
Зако́номъ но́вымъ животворѧ́щагѡ дх҃а ѡ҆гражда́емь,  зако́нъ пи́смене попира́ѧ, благоче́стный гра́дъ, преѡдолѣ̀  дꙋше́вною чистото́ю, и҆ нра́вомъ бл҃горо́дїѧ, хрⷭ҇тꙋ̀  пѣснопоѧ̀: си́лѣ твое́й сла́ва, чл҃вѣколю́бче. 
Вои́стиннꙋ гра́дъ бж҃їй ꙗ҆ви́лсѧ є҆сѝ,  пречестны́й, и҆ мч҃никѡвъ бжⷭ҇твенное жили́ще, и҆ ѡ҆ тебѣ̀  пою́тсѧ свѣ́тлѡ (с. 426) ны́нѣ пресла̑внаѧ, вє́лїѧ же и҆  ди̑внаѧ: ли́къ бо пою́щихъ влⷣцѣ приво́диши: си́лѣ твое́й  сла́ва, чл҃вѣколю́бче. 
Бг҃оро́диченъ: 
И҆зъ дв҃дова ца́рскагѡ прозѧ́бши сро́дства,  всецрⷭ҇твꙋющаго пре́жде вѣ̑къ и҆зъ ѻ҆ц҃а̀ сло́ва  неизрече́ннѡ, и҆ па́че оу҆ма̀ возсїѧ́вшаго родила̀ є҆сѝ,  дв҃о. тѣ́мъ тѧ̀, бцⷣꙋ, бг҃омꙋ́дреннѡ вѣ́рнїи  оу҆блажа́емъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Бг҃озва́нный собо́ръ и҆ бг҃облаже́нный подвиза́ѧсѧ,  и҆ те́плѣ дрꙋ́гъ дрꙋ́га оу҆крѣплѧ́юще, и҆ спосо́бствꙋюще,  ѿ беззако́нныхъ хрⷭ҇та̀ ра́ди закла́тисѧ, благосла́внѡ,  добропобѣ́днїи и҆зво́лиша. 
Оу҆крѣ́пльшесѧ вѣ́рою, и҆ благоче́стїѧ ре́вностїю  распалѧ́еми, оу҆гѡ́дницы твоѝ, хрⷭ҇тѐ, пребеззако́нныхъ  стра́ха не оу҆боѧ́шасѧ, и҆ твое́ю любо́вїю цѣломꙋ́дреннѡ  свѧ́зани, са́ми во́лею преда́шасѧ. 
Бг҃а бжⷭ҇твєннымъ промышле́нїємъ и҆ неизбѣ̑жнымъ  про́мысла сꙋдьба́мъ всю̀ жи́знь свою̀ возложи́вше, собо́ръ  бжⷭ҇твенный, къ пребеззакѡ́ннымъ є҆врє́йскимъ  скверноꙋбі́йствѡмъ благоде́рзостнѡ, до́блїи,  оу҆стреми́шасѧ. 
На тѧ̀ надѣ́ющесѧ, и҆ вѣ́ровавше ны́нѣ воскрⷭ҇нїю  твоемꙋ̀, твоѝ, сп҃се, мч҃ницы, не ретѧ́щесѧ, нижѐ  во́плѧще, беззако́нными за твоѐ и҆сповѣ́данїе оу҆бїе́ни  бы́ша, до́блественнѣйшїи. 
Бг҃оро́диченъ: 
Бж҃їе бг҃ъ сло́во, пре́жде вѣ̑къ ѻ҆ц҃ꙋ̀  соприсносꙋ́щный, бл҃гоꙋтро́бїѧ бога́тствомъ, во оу҆тро́бꙋ  твою̀ всели́всѧ, ѡ҆бнища̀ и҆ чл҃вѣ́къ ꙗ҆ви́сѧ на землѝ,  пло́ть бы́въ, дв҃о бцⷣе всепѣ́таѧ. (с. 427) 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Кро́вїю хрⷭ҇то́вою зна́менавшесѧ, ст҃і́и, крѡ́ви  своѧ̑ оу҆се́рднѡ и҆злїѧ́ша, сла́внїи мч҃ницы, и҆ ны́нѣ  црⷭ҇твовати съ ни́мъ сподо́бишасѧ. 
Ми́ръ прⷪ҇ро́чески глаго́лахꙋ ѧ҆зы́цы  нѣмотствꙋ́ющїи, проповѣ́дахꙋ хрⷭ҇та̀ младе́нцєвъ  нѣмова̑нїѧ, дѣ̑вы бг҃омꙋ̑дрыѧ, за бл҃гоче́стїе, са́ми  себѐ бг҃ꙋ принесо́ша. 
Ѿдѣли́сѧ тебѣ̀ свѣ́тъ, возсїѧ́ющь и҆сцѣлє́нїѧ  бога́тнѡ ѿ хрⷭ҇та̀, а҆ре́ѳо бг҃оглаго́ливе, къ немꙋ́же  и҆зше́лъ є҆сѝ, є҆щѐ и҆ска́паѧ по́ты страда́нїѧ. 
Мно́жество тебѣ̀ мч҃ническое, бжⷭ҇твеннѡ, сп҃се,  приведе́сѧ: ѻ҆́крестъ тебє̀ ли́цы ст҃ы́хъ ликꙋ́юще,  про́сѧтъ ѡ҆ставле́нїѧ грѣхѡ́въ, тѣ́хъ при́снѡ  прославлѧ́ющымъ. 
Бг҃оро́диченъ: 
Возсїѧ̀ ѿ сїѡ́на высоча́йшагѡ благолѣ́пїе,  прїѧ́тїемъ пло́ти, по соедине́нїю неизрече́ннѡ, и҆зъ тебє̀,  неискꙋсобра́чнаѧ, ѡ҆дѣ́ѧнъ, и҆ мі́ръ просвѣтѝ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь. 
Весе́лїѧ хода́тай на́мъ наста̀ свѣтоно́сный дне́сь  страстоте́рпєцъ пра́здникъ, є҆го́же соверша́юще, сла́вимъ  въ вы́шнихъ сꙋ́щаго гдⷭ҇а. 
І҆́косъ: 
Оу҆́мъ мо́й просвѣтѝ, хрⷭ҇тѐ, заре́ю по́двигѡвъ  а҆ре́ѳы до́блѧгѡ, и҆ всѣ́хъ ст҃ы́хъ, съ ни́мъ  пострада́вшихъ: пе́рвый бо всѣ́хъ ꙗ҆ви́сѧ вѣ́рный,  мꙋ́жески ѡ҆полчи́всѧ на ѿме́щꙋщихъ воплоще́нїе, тебє̀,  па́че є҆стества̀ вопло́щшагѡсѧ и҆ ро́ждшагѡсѧ, да на́съ  и҆зба́виши ѿ ле́сти, и҆ пока́жеши небла́зненнѡ хотѧ́щымъ  ше́ствовати пꙋ́ть (с. 428) свидѣ́тельства, и҆́мже  страда́льцы ходи́ша, тѧ̀ пою́ще въ вы́шнихъ сꙋ́щаго гдⷭ҇а. 
Пѣ́снь з҃. І҆рмо́съ: 
Бж҃їѧ снизхожде́нїѧ: ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ бж҃е ѻ҆тє́цъ на́шихъ. 
Крове́й пото́цы страда́лєцъ твои́хъ и҆сточа́ютъ  и҆сцѣлє́нїѧ, вѣ́рою тѣ́хъ па́мѧть похвалѧ́ющымъ, и҆  тебѣ̀, творцꙋ̀, оу҆се́рднѡ зовꙋ́щымъ: бл҃гослове́нъ  є҆сѝ, бж҃е ѻ҆тє́цъ на́шихъ. 
Посрами́ша ве́сь, побѣдоно́сцы, беззако́нныхъ  совѣ́тъ, ꙗ҆́кѡ бжⷭ҇твеннымъ ра́зꙋмомъ и҆ ѻ҆строꙋ́мїемъ  оу҆краша́еми, и҆, веселѧ́щесѧ, закала́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ма́тєри щє́дрыѧ, ꙗ҆́кѡ оу҆ѧ́звлени твое́ю  любо́вїю, хрⷭ҇тѐ, не пощадѣ́ша дѣте́й, но въ пещѝ  попалѧ́ємыѧ, тебѣ̀, влⷣцѣ, взыва́юще поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Свѣщы̀ страда́нїѧ, дѣ́вства свѣ́тлѡ вше́гше, въ  бж҃їи черто́зѣ, бг҃оно́снїи, веселѧ́щесѧ съ мꙋ́дрыми  дѣ́вами, зовꙋ́тъ: бл҃гослове́нъ є҆сѝ, бж҃е ѻ҆тє́цъ  на́шихъ. 
Бг҃оро́диченъ: 
Дꙋ́шъ ѡ҆чище́нїе и҆ спасе́нїѧ хода́таица є҆сѝ,  вѣ́рою тѧ̀ и҆ любо́вїю бж҃їю мт҃рь возвѣща́ющымъ, и҆ сн҃ꙋ  твоемꙋ̀ согла́снѡ зовꙋ́щымъ: бл҃гослове́нъ є҆сѝ, бж҃е  ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Не въ зако́нѣ бы́сть ꙗ҆́вѣ соверше́нїе, но въ  хрⷭ҇тѣ̀ спасе́нїе даде́сѧ, вопїѧ́хꙋ мч҃ницы, бг҃оꙋбі́йцамъ  глаго́люще. (с. 429) тѣ́мъ ра́дꙋющесѧ закала́емсѧ всѝ, и҆  оу҆мира́емъ оу҆се́рднѡ, томꙋ̀ пѣснопою́ще: лю́дїе,  превозноси́те хрⷭ҇та̀ во вѣ́ки. 
Тайнонаꙋча́етъ младе́нецъ и҆ оу҆чи́тъ безꙋ́мныѧ къ  твоемꙋ̀ ѻ҆́бразꙋ зрѣ́ти пречⷭ҇томꙋ, хрⷭ҇тѐ, и҆ вѣ́рꙋ  прїѧ́ти прише́ствїѧ твоегѡ̀ на землѝ, и҆̀, оу҆таи́всѧ  пребеззако́нныхъ рꙋ́къ, въ пла́мень вни́де съ ро́ждшею,  поѧ̀: лю́дїе, превозноси́те є҆го̀ во вѣ́ки. 
На землѝ, мч҃ницы, благоче́стнѡ подвиза́вшесѧ, на  нб҃сѣ́хъ ѿ хрⷭ҇та̀ вѣнцы̀ досто́йнѡ прїѧ́ша, ра́достнѡ  ѿше́дше, и҆дѣ́же веселѧ́щихсѧ жили́ще, вѣ́рою  пѣснопою́щихъ и҆ вопїю́щихъ непреста́ннѡ: лю́дїе,  превозноси́те є҆го̀ во вѣ́ки. 
Побѣди́вше, ст҃і́и, лю́таго мїроде́ржца, и҆  слꙋжа́щыѧ тогѡ̀ хотѣ́нїємъ, ко вседержи́телю и҆ всѣ́хъ  гдⷭ҇ꙋ, со дерзнове́нїемъ и҆ ра́достїю неизрече́нною,  преидо́сте, вопїю́ще: свѧще́нницы, воспо́йте, лю́дїе,  превозноси́те є҆го̀ во вѣ́ки. 
Бг҃оро́диченъ: 
За ны̀ моли́сѧ сн҃ꙋ твоемꙋ̀ и҆ гдⷭ҇ꙋ, чи́стѡ и҆  и҆́стиннѡ пою́щыѧ тѧ̀, и҆ тѧ̀ бг҃ома́терь и҆сповѣ́дающыѧ,  пречⷭ҇таѧ, грѣхѡ́въ просѧ́щи разрѣше́нїѧ, полꙋчи́ти же  спасе́нїѧ вѣ́рнѡ пою́щымъ: свѧще́нницы, благослови́те,  лю́дїе, превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Прича̑стницы сла́вы хрⷭ҇то́вы, ѡ҆бщева́вшесѧ сме́рти  бы́сте, ст҃і́и мч҃ницы, и҆ црⷭ҇твїѧ дїади́мою  оу҆краси́стесѧ свѣ́тлѡ: бг҃ꙋ же предстоитѐ, на́мъ  просѧ́ще спасе́нїѧ дꙋше́внагѡ, достосла́внїи. 
Зако́ннїи ꙗ҆ви́стесѧ хрⷭ҇то́ви во́ини и҆  непобѣди́мїи мч҃ницы, а҆ре́ѳо всемꙋ́дре, и҆ со страда́вшими  съ тобо́ю оу҆се́рднѡ, (с. 430) со страстоте́рпицами  жена́ми, дѣ̑вы ѻ҆трокови̑цы. тѣ́мже. мо́лимъ прилѣ́жнѡ,  ѡ҆ на́съ моли́тесѧ. 
Оу҆пра́ви, сло́ве бж҃їй, жи́знь мою̀, и҆ ѡ҆кормѝ,  влⷣко, оу҆го́дникѡвъ твои́хъ моле́ньми лю́бѧщихъ тѧ̀, и҆  сподо́би тѣ́хъ соприча́стникꙋ бы́ти, грѣхи̑ моѧ̑  презира́ѧ, ꙗ҆́кѡ бл҃гъ и҆ чл҃вѣколю́бецъ. 
Бг҃оро́диченъ: 
Селе́нїе была̀ є҆сѝ бж҃їе, невмѣсти́маго во  чре́вѣ вмѣ́щшаѧ, и҆ пре́жде безпло́тнаго, воплоще́нна  на́мъ поро́ждшаѧ: є҆го́же ны́нѣ оу҆молѝ, чⷭ҇таѧ,  прегрѣше́нїй ѡ҆ставле́нїе всѣ̑мъ дарова́ти, вѣ́рою тѧ̀  при́снѡ велича́ющымъ. 
Свѣти́ленъ. Подо́бенъ: Жєны̀ оу҆слы́шите: 
А҆ре́ѳина прⷪ҇ро́чества бг҃ъ и҆спо́лнитель бы́сть,  возста́вивъ на паде́нїе нечести́вагѡ ѻ҆мирі́та, є҆лесвана̀  мꙋ́жественнаго, гонѧ́ща и҆ оу҆бива́юща нечести́выхъ полкѝ,  негра́нъ же возносѧ́ща и҆ весе́лїѧ и҆сполнѧ́юща. 
Сла́ва, и҆ ны́нѣ, бг҃оро́диченъ: 
Сꙋ́щꙋю бцⷣꙋ тѧ̀ и҆сповѣ́даемъ, влⷣчце, спа́сшїисѧ  тобо́ю: бг҃а бо неизрече́ннѡ родила̀ є҆сѝ, разрꙋши́вшаго  крⷭ҇то́мъ сме́рть, въ себѣ́ же привле́кша мч҃никѡвъ  мно́жєства: съ ни́миже тѧ̀ восхвалѧ́емъ, дв҃о. 
На лїтꙋргі́и прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀: Сті́хъ: Предзрѣ́хъ гдⷭ҇а предо  мно́ю вы́нꙋ: А҆пⷭ҇лъ ко є҆вре́ємъ, зача́ло т҃л.  А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь  оу҆слы́ша и҆́хъ. Є҆ѵⷢ҇лїе матѳе́а, зача́ло л҃и.  Прича́стенъ: Ра́дꙋйтесѧ, пра́веднїи ѡ҆ гдⷭ҇ѣ: 


(с. 431) 
Мѣ́сѧца тогѡ́же въ к҃є-й де́нь. 
Ст҃ы́хъ мч҃никъ и҆ нотарі́й, маркїа́на и҆ мартѵ́рїа. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Тече́нїе соверши́вше, ꙳ и҆ вѣ́рꙋ соблю́дше, ꙳  мꙋче́нїѧ вѣнце́мъ оу҆вѧзо́стесѧ, ꙳ маркїа́не и҆ мартѵ́рїе,  ꙳ столпѝ непоколеби́мїи цр҃кве, ꙳ сосцы̀, млеко̀ неле́стное  и҆сточа́юще, ꙳ свѣ́тлїи би́серы, ꙳ свѣти́льницы, и҆́же  тва́рь свѣтлостьмѝ ꙳ благоче́стїѧ просвѣща́юще. 
Є҆ди́нъ ра́зꙋмъ вносѧ́ще, ꙳ и҆ є҆ди́но  соглаша́юще, ꙳ дво́ица бжⷭ҇твеннаѧ, ꙳ раздѣле́нїе а҆́рїево  разрꙋши́ли є҆стѐ, ꙳ наꙋча́юще чествова́ти соприсносꙋ́щна  ѻ҆ц҃ꙋ̀ сн҃а, ꙳ и҆ собезнача́льна, и҆ дх҃ꙋ, ꙳ во є҆ди́ницѣ  трⷪ҇цꙋ, ꙳ и҆ трⷪ҇цꙋ во є҆ди́ницѣ, ꙳ є҆ди́но є҆стество̀  тремѝ ли́цы нераздѣ́льно. 
Послѣ́дователїе и҆ є҆динонра́внїи, ꙳ подо́бницы и҆  є҆диноревни́телїе, ꙳ свѧщеннопроповѣ́дника па́ѵла  ꙗ҆ви́стесѧ, ꙳ и҆злїѧ́нїемъ кро́ве, ꙳ врагѝ потопи́сте, ꙳  и҆ лю́тыхъ є҆ресе́й и҆зсꙋши́сте пото́къ, и҆ ꙗ҆ви́стесѧ  рѣка̀ благоче́стїѧ, ꙳ напаѧ́ющаѧ цр҃ковь хрⷭ҇то́вꙋ, ꙳  маркїа́не и҆ мартѵ́рїе. 
Сла́ва, гла́съ а҃. Ге́рманово: 
Оу҆ч҃ницы̀ и҆ послѣ́дователїе бы́вше  є҆диносꙋ́щныѧ трⷪ҇цы проповѣ́дника и҆ и҆сповѣ́дника, и҆  съ ни́мъ за ню̀ гони́ми бл҃же́ннїи, ме́чнꙋю сме́рть  є҆реті́ческихъ ѧ҆зыкобо́лїй предсꙋди́сте. тѣ́мъ и҆  мꙋ́ченическими вѣнцы̑ оу҆краси́вшесѧ ѿ бг҃а, и҆  дерзнове́нїе прїе́мше, моли́те и҆зба́витисѧ ѿ бѣ́дъ  чтꙋ́щымъ па́мѧть ва́шꙋ. (с. 432) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Поⷣ: Всехва́льнїи мч҃ницы: 
А҆́гнца, а҆́гница и҆ всенепоро́чнаѧ влⷣчца, ꙳ на  крⷭ҇тѣ̀ ꙗ҆́кѡ ви́дѣвши, ꙳ зра́ка не и҆мꙋ́ща, ни добро́ты,  ꙳ оу҆вы̀ мнѣ̀, пла́чꙋщи, гл҃го́лаше: ꙳ гдѣ̀ добро́та  твоѧ̀ за́йде, сладча́йшїй; ꙳ гдѣ̀ благолѣ́пїе; ꙳ гдѣ̀  бл҃года́ть сїѧ́ющаѧ ꙳ ѻ҆́браза твоегѡ̀, ꙳ сн҃е мо́й  любе́знѣйшїй; 
На стїхо́внѣ ѻ҆ктѡ́иха. Сла́ва, гла́съ г҃: 
Разꙋ́мнїи цр҃кве свѣти̑льницы, и҆ трⷪ҇цѣ  побѡ́рницы, маркїа́нъ и҆ мартѵ́рїй щито́мъ вѣ́ры є҆́рєси  низложи́вше, правосла́вїѧ свѣ́томъ мі́ръ просвѣти́ша.  па́ѵлꙋ повинꙋ́ющесѧ, равноапо́столꙋ, па́стырю и҆ оу҆чи́телю  и҆́стиннѡ догма́тѡвъ, а҆́рїево и҆ несто́рїево низложи́ша  раздѣле́нїе, саве́ллїево и҆ севи́рово сли́тїе ѿража́юще.  трⷪ҇чески бг҃осло́вѧще є҆ди́ницꙋ, и҆ ѿ дв҃ы вопло́щшасѧ  бг҃а, во двою̀ сꙋщєствꙋ̀ є҆ди́наго хрⷭ҇та̀ благоче́стнѡ  всѣ̑мъ воспѣва́ти, всехва́льнїи, проповѣ́даша. тѣ́мъ  вѣнцы̀ побѣ́ды съ нб҃сѐ прїе́мше, бг҃оглаго́ливїи,  про́сѧтъ на́мъ ве́лїѧ ми́лости. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Ѻ҆рꙋ́жїе се́рдце твоѐ про́йде, пречⷭ҇таѧ, є҆гда̀  сн҃а твоего̀ на крⷭ҇тѣ̀ ви́дѣла є҆сѝ и҆ вопїѧ́ла є҆сѝ:  не безча́днꙋ мѧ̀ покажѝ, сн҃е мо́й и҆ бж҃е мо́й, соблюды́й  мѧ̀ по ржⷭ҇твѣ̀ дв҃ꙋ. 
Тропа́рь, гла́съ д҃. 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. (с. 433) 
На оу҆́трени ѻ҆́ба канѡ́на ѻ҆ктѡ́иха. И҆ ст҃ы́хъ  канѡ́нъ на д҃, є҆гѡ́же краегране́сїе: Двꙋ́мъ приношꙋ̀  мч҃никѡмъ пѣ̑нїѧ. 
І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Превесьма̀ свѣ́томъ ст҃ы́ѧ трⷪ҇цы ѡ҆сїѧ́еми  при́снѡ, свѣти̑льницы непреле́стнїи быва́ете, ст҃і́и:  тѣ́мъ, вѣ́рою свѣтоно́сный пра́здникъ ва́шъ дне́сь  соверша́юще, свѣ́тлѡ весели́мсѧ. 
Ви́дѣти на землѝ возсїѧ́вшее сло́во и҆зъ дв҃ы  на́съ ра́ди жела́юще, страда́льцы, ѻ҆ц҃ꙋ̀ є҆диносꙋ́щна  сего̀ и҆сповѣ́дающе, нꙋ́жднѣйшꙋю сме́рть по́мысломъ  крѣпча́йшимъ пострада́сте. 
Па́ѵла мꙋ́драгѡ, бг҃оглаго́льницы, ꙗ҆́вльшесѧ  послѣ́дователє и҆ оу҆ч҃ницы̀, є҆диноче́стна ѻ҆ц҃ꙋ̀ сн҃а  проповѣ́дасте: тѣ́мъ, мечи̑ ссѣче́ни бы́вше, и҆злїѧ́нїемъ  кро́ве, страстоте́рпцы, зе́млю ѡ҆свѧти́сте. 
Бг҃оро́диченъ: 
Безнача́льнаго сн҃а бж҃їѧ заче́нши воплоти́ла  є҆сѝ, чⷭ҇таѧ, быва́ема чл҃вѣ́ка за ми́лость  неизглаго́ланнꙋю: тѣ́мъ, томꙋ̀ покланѧ́ющесѧ, благоче́стнѡ  тѧ̀ сла́вимъ, винꙋ̀ всѣ́хъ ѡ҆боже́нїѧ. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Правосла́вїѧ просвѣща́емъ бжⷭ҇твенными дх҃омъ,  а҆́рїево ѡ҆мраче́нїе ѿню́дъ прогна́сте, свидѣ́тели бы́вше  вседержи́телѧ. 
Ра́вно сло́во ѻ҆ц҃ꙋ̀ догма́тствꙋюще, ст҃і́и,  разсꙋди́сте (с. 434) оу҆мре́ти, маркїа́не и҆ мартѵ́рїе, и҆  къ безконе́чнѣй жи́зни преидо́сте. 
Воинствосло́вїемъ свѧще́ннымъ а҆́гг҃лѡмъ  сочисли́стесѧ и҆ мч҃никъ ликѡ́мъ пресвѣ́тлѡ совокꙋпи́стесѧ:  тѣ́мъ честнꙋ́ю ва́шꙋ па́мѧть похвалѧ́емъ. 
Бг҃оро́диченъ: 
Оу҆пещре́на рѧ̑сны златы́ми ꙗ҆́кѡ цр҃и́ца, цр҃ѧ̀  и҆ бг҃а ѡ҆деснꙋ́ю ны́нѣ предстои́ши, влⷣчце, молѧ́щи ѡ҆  рабѣ́хъ твои́хъ. 
Сѣда́ленъ, гла́съ г҃. Поⷣ: Бжⷭ҇твенныѧ вѣ́ры: 
Повелѣ́нїе бжⷭ҇твенное и҆сповѣ́дающе да́же до  кро́ве, є҆́же ѡ҆ не́мъ прїѧ́сте мч҃ницы сла́внїи,  ѕловѣ́рныхъ пре́лесть ѡ҆бличи́вше, и҆ правосла́внꙋю вѣ́рꙋ  соблю́дше: но моли́тесѧ хрⷭ҇тꙋ̀ бг҃ꙋ непреста́ннѡ дарова́ти  на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  бо чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇ь. того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ. сла́ва, хрⷭ҇тѐ,  си́лѣ твое́й. 
До́блимъ по́мысломъ, и҆ соверше́нною мꙋ́дростїю  правосла́вїѧ мч҃ницы гдⷭ҇ни оу҆тверди́всѧ, мч҃нически  по́двигъ соверши́сте, є҆реті́ческꙋю тмꙋ̀ ѿгна́ли є҆стѐ.  (с. 435) 
И҆́же сло́ва не проповѣ́давъ ѻ҆ц҃ꙋ̀ є҆диносꙋ́щна,  разгнѣ́вавсѧ несмы́сленнѡ на мч҃ники, оу҆дави́сѧ жи́лами  свѧще́нныхъ ва́шихъ пѡ́двигъ, и҆ погрꙋзи́сѧ кро́вными  тече́ньми, бж҃їею бл҃года́тїю. 
Во́инствовавше гдⷭ҇ꙋ вѣ́рою, ст҃і́и, и҆  пострада́вше, нбⷭ҇нымъ во́инствѡмъ сочисли́стесѧ: тѣ́мъ  оу҆блажа́етесѧ, оу҆крѣпле́нїе на́ше и҆ просвѣще́нїе  быва́юще. 
Сосцы̀ цр҃ко́внїи, млеко̀ и҆сточа́ющїи правосла́вїѧ,  и҆ благочести̑выѧ пита́ющїи, маркїа́нъ до́блїй и҆ мартѵ́рїй,  да похва́лѧтсѧ ра́достными пѣснопѣ̑нїи. 
Бг҃оро́диченъ: 
Свѧще́нный дре́вле прⷪ҇ро́къ го́рꙋ бжⷭ҇твеннꙋю  наречѐ, добродѣ́тельми, дв҃о пречⷭ҇таѧ, весьма̀  ѡ҆сѣне́нꙋ: и҆зъ неѧ́же сло́во спаси́тельное ꙗ҆ви́сѧ, на  ѡ҆бновле́нїе и҆ просвѣще́нїе дꙋша́мъ на́шымъ. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ. но  мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Премꙋ́дрыхъ ꙗ҆ви́стесѧ догма́тѡвъ послѣ́дователи,  па́ѵла свѧщеннодѣ́телѧ бжⷭ҇твеннагѡ: є҆гѡ́же нра́вы,  мꙋ́ченицы, подража́вше, терпѣли́внѡ пострада́сте, и҆  зако́ннѡ вѣнча́стесѧ. 
Ꙗ҆́кѡ ѕвѣ́зды сїѧ́ете на высотѣ̀ честны́ѧ цр҃кве  свѣ́тлѡ, тмꙋ̀ глꙋбоча́йшꙋю ѿгонѧ́юще а҆́рїевы є҆́реси,  мꙋ́чєницы до́блественнѣйшїи. 
Оу҆дали́вшесѧ, ст҃і́и, житїѧ̀ красо́тъ,  прибли́жистесѧ хрⷭ҇тꙋ̀: малѣ́йшею же кро́вїю недви́жимое  ца́рство, сла́внїи страстоте́рпцы, наслѣ́довасте. 
Бг҃оро́диченъ: 
И҆́стинна родила̀ є҆сѝ сн҃а на землѝ,  є҆диносꙋ́щна ѻ҆ц҃ꙋ̀ и҆ бжⷭ҇твенномꙋ дх҃ꙋ,  бг҃ороди́тельнице: є҆го́же непреста́ннѡ молѝ, оу҆ще́дрити  дꙋ́шы на́шѧ. (с. 436) 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Глаго́лѡмъ послѣ́дꙋюще па́стырѧ премꙋ́драгѡ па́ѵла,  правосла́внꙋю вѣ́рꙋ соблюдо́сте, и҆ ꙗ҆́кѡ а҆́гнцы  кровопі́ицъ мечи̑ закала́етесѧ, ра́дꙋющесѧ. 
Честна̀ предъ гдⷭ҇емъ, благосла́внїи, ва́ша сме́рть  ꙗ҆ви́сѧ, мꙋ́дрїи ѡ҆рꙋ̑жницы: тѣ́мъ почестьмѝ лѣ́тними,  ст҃і́и, ѿ всѣ́хъ оу҆блажа́етесѧ. 
Ва́съ дѡ́блїѧ страстоте́рпцы, маркїа́не всебл҃же́нне  и҆ мартѵ́рїе, и҆сто́чникъ чꙋде́съ хрⷭ҇то́ва цр҃ковь и҆мꙋ́щи,  вѣ́чнѡ весели́тсѧ. 
Бг҃оро́диченъ: 
Оу҆сты̀ и҆ ѧ҆зы́комъ, мт҃рь тѧ̀ всеи́стиннѡ, дв҃о,  бг҃а на́шегѡ и҆сповѣ́дꙋемъ. того̀, чⷭ҇таѧ, прилѣ́жнѡ  молѝ, спасти́сѧ дꙋша́мъ на́шымъ. 
Конда́къ гла́съ д҃: Подо́бенъ: Вознесы́йсѧ: 
Подви́гшесѧ до́брѣ ѿ младе́нства, маркїа́не съ  мꙋ́дрымъ мартѵ́рїемъ, ѿстꙋ́пника а҆́рїа низложи́сте,  невре́днѡ сохра́нше правосла́внꙋю вѣ́рꙋ, па́ѵлꙋ  послѣ́дꙋюще, мꙋ́дромꙋ оу҆чи́телю: тѣ́мже съ ни́мъ  ѡ҆брѣто́сте живо́тъ, ꙗ҆́кѡ трⷪ҇цы побѡ́рницы  и҆зрѧ́днѣйшїи. 
І҆́косъ: 
Ꙗ҆́кѡ слꙋжи́телїе благоче́стїѧ бг҃а чл҃вѣколю́бца,  дво́ице благослове́ннаѧ, предвари́те мѧ̀ ско́рѡ, и҆ лю́тыхъ  и҆зба́вите, сло́во мѝ мꙋ́дрости подаю́ще, ва́ше похвали́ти  страда́нїе, є҆́же за вѣ́рꙋ, ст҃і́и, нра́вомъ  несомнѣ́ннымъ пострада́вше, вѣнцы̀ прїѧ́сте нбⷭ҇ныѧ.  ликѡ́мъ страда́льцєвъ, и҆ а҆пⷭ҇лѡвъ, и҆ оу҆чи́телей, и҆  честны́хъ а҆рхїере́євъ свесели́тесѧ, ꙗ҆́кѡ проповѣ́дницы  бж҃їѧ сло́ва, и҆ трⷪ҇цы побѡ́рницы и҆зрѧ́днѣйшїи. (с. 437) 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Послѣ́дꙋюще до́брѣ свѧще́ннагѡ па́стырѧ,  правосла́вїемъ оу҆добрѧ́еми, рꙋка́ми закла́ни бы́сте  ѕлосла́вныхъ всꙋ́е, пресла́внїи ѻ҆рꙋ̑жницы. 
Законоположе́нїе бж҃їе невреди́мо вѣ́рнѡ сохра́нше,  мч҃ницы бжⷭ҇твеннїи, зако́ннѡ пострада́сте, ѿ рꙋ́къ  беззако́нныхъ, кꙋ́пнѡ закла́ни бы́вше. 
По погребе́нїи свѧще́ннѣмъ, приходѧ́щымъ съ вѣ́рою  ко гро́бꙋ ва́шемꙋ, недꙋ́ги погреба́ете, ст҃і́и, є҆́же къ  жизнода́телю, ст҃ы́мъ хода́тайствомъ ва́шимъ. 
Ѿ и҆сто́чникѡвъ та́инственнѡ свѧще́нныхъ  почерпа́юще бжⷭ҇твеннꙋю благода́ть цѣле́нїй, вѣ̑рныѧ  напоѧ́ете, недꙋ̑гъ всѧ́кое и҆зсꙋша́юще оу҆множе́нїе. 
Бг҃оро́диченъ: 
И҆зба́вленнїи твои́мъ рождество́мъ, бг҃ома́ти,  вѣ́чнагѡ ѡ҆сꙋжде́нїѧ, ра́дꙋйсѧ, зове́мъ тѝ, при́снѡ  бл҃гослове́ннаѧ и҆ ѡ҆бра́дованнаѧ. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
Ꙗ҆́коже два̀ а҆́гнца закала́етесѧ, а҆́гнца бж҃їѧ  є҆диносꙋ́щна ѻ҆ц҃ꙋ̀ проповѣ́дающе, и҆ трапе́зѣ вы́шнѣй  принесе́ни бы́вше, страда́льцєвъ собо́рꙋ сочетава́етесѧ. 
Оу҆крѣплѧ́еми си́лою дх҃а, и҆скорени́сте пре́лести  свирѣ́пство, и҆ крѣ́пкѡ пострада́вше, лю́тѣ  ѡ҆сла́блєнныѧ и҆ немощьмѝ, мꙋ́дрїи и҆сцѣлѧ́ете мч҃ницы. 
Вра́чеве страсте́й бы́вше дꙋ́шъ на́шихъ, ст҃і́и  мч҃ницы, лю̑тыѧ недꙋ́ги и҆ привоста̑нїѧ проти̑внаѧ  разрѣши́те, бжⷭ҇твенными моли́твами. (с. 438) 
Воспѣва́емъ ѻ҆ц҃а̀ нерожде́ннаго, и҆ сн҃а, и҆ дх҃а  ст҃а́го: є҆ди́но сꙋщество̀ несозда́нно, и҆ бжⷭ҇тво̀  є҆ди́но, и҆ вопїе́мъ согла́снѡ: всѧ̑ дѣла̀ бл҃гослови́те  гдⷭ҇нѧ гдⷭ҇а. 
Бг҃оро́диченъ: 
Оу҆мерщвлє́нныѧ ны̀ ѡ҆живи́ла є҆сѝ, жи́знь  всѣ́хъ ро́ждшаѧ, бг҃ороди́тельнице, влⷣчце мч҃никѡвъ  сла́ва, и҆ пра́ведныхъ, и҆ прегрѣше́нїй те́плое  ѡ҆чисти́лище. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Крѣ́постїю вжилѧ́еми бжⷭ҇твенною, сме́рти,  страстоте́рпцы не оу҆боѧ́стесѧ, но оу҆се́рднѡ подло́жше  мечє́мъ вы̑и, и҆спо́лнисте до́блественнѡ по́двигъ  бжⷭ҇твенный: тѣ́мъ досто́йнѡ блажите́сѧ. 
Ꙗ҆́кѡ два̀ свѣти̑льника свѣ̑тла, просвѣща́ете  вселе́нныѧ и҆сполнє́нїѧ бжⷭ҇твенными страда́нїй  свѣтлостьмѝ, маркїа́не мꙋ́дре и҆ мартѵ́рїе, тмꙋ̀ мра́чныѧ  є҆́реси а҆́рїевы ѿгонѧ́ще. 
Вѣнцы̀ сла́вы ѿ бг҃а, побѣди́вше слѣпоꙋ́мнаго  македо́нїа, прїѧ́сте досто́йнѡ: и҆ прⷭ҇то́лꙋ влⷣчню  предстоѧ́ще, прегрѣше́нїй на́мъ проси́те разрѣше́нїе  соверше́нно, достосла́внїи. 
Па́мѧть бжⷭ҇твеннаѧ ва́ша возсїѧ̀ со́лнца  свѣтлѣ́йши, всѣ́хъ просвѣща́ющи сердца̀ сїю̀  соверша́ющихъ, блаже́ннїи, въ не́йже оу҆моли́те гдⷭ҇а, тмы̀  согрѣше́нїй на́съ и҆зба́вити. 
Бг҃оро́диченъ: 
Свѣ́та жили́ще, чⷭ҇таѧ, сꙋ́щи, дꙋшѝ моеѧ̀ зѣ̑ницы  просвѣтѝ, ѡ҆чернѣ́вшыѧ небреже́нїемъ, и҆ тмо́ю  невѣ́дѣнїѧ глꙋбоча́йшею всегда̀ ѡ҆держи̑мыѧ,  всенепоро́чнаѧ: ꙗ҆́кѡ да вѣ́рою оу҆блажа́ю тѧ̀. 
Свѣти́ленъ. Подо́бенъ: Дх҃омъ: 
Па́ѵла всебл҃же́ннагѡ послѣ́дователи бы́вше,  тече́нїе (с. 439) соверши́сте, хрⷭ҇то́ва црⷭ҇твїѧ и҆ сла́вы  безсме́ртныѧ съ ни́мъ полꙋчи́сте, со всѣ́ми ст҃ы́ми, и҆  предстоитѐ кꙋ́пнѡ трⷪ҇цѣ чⷭ҇тнѣ́й, славосло́вѧще ю҆̀  досто́йнѡ. 
Сла́ва, и҆ ны́нѣ, бг҃оро́диченъ: 
Похвалѧ́ютъ ржⷭ҇тво̀ твоѐ безпло́тныхъ чи́ни,  ра́дости бо сꙋ́щыѧ на землѝ ты̀ и҆спо́лнила є҆сѝ  є҆ди́на: тѣ́мъ тѧ̀ пренепоро́чнꙋю вѣ́рнїи сла́вимъ,  пѣ́сньми славосло́вѧще. свѣ́тъ бо сꙋ́щымъ во тмѣ̀  возсїѧ́ла є҆сѝ, ꙗ҆́кѡ оу҆́тро возсїѧва́ющее де́нь. 
На лїтꙋргі́и Прокі́менъ, гла́съ д҃: Ди́венъ бг҃ъ во  ст҃ы́хъ свои́хъ, бг҃ъ і҆и҃левъ. А҆пⷭ҇лъ къ є҆фесе́ємъ  зача́ло ск҃д, ѿ полꙋ̀. А҆ллилꙋ́їа, гла́съ д҃: Воззва́ша  пра́веднїи: Є҆ѵⷢ҇лїе матѳе́а, зача́ло л҃д, ѿ полꙋ̀.  Прича́стенъ: Ра́дꙋйтесѧ пра́веднїи: 


(с. 439) 
Мѣ́сѧца тогѡ́же въ к҃ѕ-й де́нь. 
Ст҃а́гѡ и҆ сла́внагѡ великомꙋ́ченика дими́трїа  мѷрото́чца: 
И҆ воспомина́нїе вели́кагѡ и҆ стра́шнагѡ трѧсе́нїѧ. 
А҆́ще хо́щетъ настоѧ́тель, твори́тъ бдѣ́нїе. 
На ма́лѣй вече́рни стїхи̑ры, на д҃, гла́съ а҃. Поⷣ:  Нбⷭ҇ныхъ чинѡ́въ: 
И҆́же ѡ҆снова̑нїѧ всеѧ̀ землѝ колеба́ѧй бг҃ъ, ꙳  стрѧса́ѧй є҆ди́нъ морско́е ло́же, ꙳ ꙗ҆́кѡ созда́тель  всѣ́хъ, ꙳ и҆зба́ви ны̀ пра́веднагѡ гнѣ́ва трѧсе́нїѧ ꙳  твои́мъ милосе́рдїемъ, человѣколю́бче, ꙳ при́снѡ  оу҆молѧ́емъ. 
Два́жды. 
Ѳессалоні́ка ликꙋ́етъ ѡ҆ па́мѧти твое́й, ꙳ и҆  созыва́етъ всѧ̑ ѻ҆крє́стныѧ гра́ды, ꙳ дими́трїе  требл҃же́нне, ꙳ соверши́ти твоѐ свѣтоно́сное торжество̀. ꙳  съ ни́миже соше́дшесѧ и҆ мы̀, ꙳ пѣ́сненнѡ похвалѧ́емъ  по́двиги твоѧ̑. (с. 440) 
Прїиди́те вѣ́рнїи, соше́дшесѧ, ꙳ похва́лимъ  хрⷭ҇то́ва ѻ҆рꙋ́жника, ꙳ и҆ до́блѧго свѣти́льника  дими́трїа, ꙳ всѐ вра́жїе наси́лїе попра́вша, ꙳ семꙋ̀  вопїю́ще вѣ́рою: ꙳ ѡ҆ на́съ хрⷭ҇тꙋ̀, мч҃ниче, моли́сѧ. 
Сла́ва, гла́съ ѕ҃: 
Дне́сь вселе́ннаѧ всѧ̀ страстоно́сца просвѣща́етсѧ  зарѧ́ми, и҆ бж҃їѧ цр҃ковь цвѣты̑ оу҆краша́ема, дими́трїе,  вопїе́тъ тѝ: оу҆го́дниче хрⷭ҇то́въ, и҆ предста́телю  теплѣ́йшїй, не преста́й моли́ти ѡ҆ рабѣ́хъ твои́хъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
И҆́мамы тѧ̀ мно́гихъ ꙳ да́телѧ дарова́нїй,  оу҆го́дниче гдⷭ҇ень: ꙳ и҆сполнѧ́еши бо прошє́нїѧ, ꙳ ꙗ҆̀же  и҆́мамы всегда̀. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Пѣ̑нїѧ сла̑дкаѧ, ꙳ страсте́й похвалє́нїѧ, ꙳  бл҃года́тей возда̑нїѧ, ꙳ предложє́нїѧ, бл҃же́нне, ꙳ прїимѝ  дими́трїе. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Добро́та страда́льцєвъ, ꙳ благолѣ́пїе мч҃никѡвъ, ꙳  благовѣ́рныхъ храни́телю, ꙳ прїимѝ ны́нѣ похвалꙋ̀, ꙳  любо́вїю сла́вѧщихъ тѧ̀. 
Сла́ва, и҆ ны́нѣ, бг҃оро́диченъ, гла́съ то́йже: 
Дѣ́ло бг҃олѣ́пно, ꙳ дв҃а по ржⷭ҇твѣ̀, рожде́нное  бг҃ъ сло́во, ꙳ человѣ́чо є҆стество̀ и҆мѣ́ѧ, и҆ ꙗ҆влѧ́ѧ  веще́ствєннаѧ. (с. 441) 
Тропа́рь, гла́съ г҃: 
Вели́ка ѡ҆брѣ́те въ бѣда́хъ тѧ̀ побо́рника  вселе́ннаѧ, страстоте́рпче, ꙗ҆зы́ки побѣжда́юща. ꙗ҆́коже  оу҆́бѡ лѵ́евꙋ низложи́лъ є҆сѝ горды́ню, и҆ на по́двигъ  дерзнове́нна сотвори́въ не́стора, та́кѡ, свѧ́те дими́трїе,  хрⷭ҇тꙋ̀ бг҃ꙋ моли́сѧ дарова́ти на́мъ ве́лїю ми́лость. 
Сла́ва, и҆ ны́нѣ, трѧсе́нїѧ, гла́съ и҃: 
Призира́ѧй на зе́млю, и҆ творѧ́й ю҆̀ трѧсти́сѧ,  и҆зба́ви ны̀ стра́шнагѡ трꙋ́са преще́нїѧ, хрⷭ҇тѐ бж҃е  на́шъ, и҆ низпослѝ на́мъ бога̑тыѧ ми́лѡсти твоѧ̑,  моли́твами бцⷣы, и҆ спаси́ ны. 
На вели́цѣй вече́рни пое́мъ: Блаже́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ в҃.  Поⷣ: Є҆гда̀ ѿ дре́ва: 
Свѣ́тиши ѻ҆те́чествꙋ твоемꙋ̀ всегда̀, сла́вный  дими́трїе мч҃ниче, ꙗ҆́коже ѕвѣзда̀ свѣ́тлаѧ: покрыва́еши  бо при́снѡ сїѐ ѿ па́гꙋбы врагѡ́въ, и҆ и҆збавлѧ́еши  ѡ҆ѕлобле́нїѧ и҆ бꙋ́ри всѧ́кїѧ. тѣ́мже ра́достнѡ прино́ситъ,  лѣ́тнюю па́мѧть, бл҃же́нне, соверша́ѧ, вѣ́рою же и҆  любо́вїю поѧ̀ гдⷭ҇а, тѧ̀ просла́вльшаго. 
Два́жды. 
Мч҃ниче страстоте́рпче хрⷭ҇то́въ, чꙋдесы̀ свѣ́тиши  мі́рꙋ, ꙗ҆́коже со́лнце, свѧ́те дими́трїе. тѣ́мже въ  па́мѧти твое́й наслажда́емсѧ всѝ твои́хъ чꙋде́съ,  бл҃же́нне, и҆зрѧ̑днаѧ торжествꙋ́юще вѣ́рою. дерзнове́нїе  оу҆́бѡ и҆мѣ́ѧ, моли́сѧ ко гдⷭ҇ꙋ спастѝ ѿ тлѝ и҆  скорбе́й рабы̑ твоѧ̑. 
Ко́пїѧми прободе́нъ въ ре́бра, пробо́дшагѡ ра́ди  сп҃са на крⷭ҇тѣ̀ ре́бра: тогѡ́ бо оу҆ѧзвле́нїємъ любо́вїю  поревнова́лъ є҆сѝ, страстоте́рпче дими́трїе, ꙗ҆влѧ́ѧ  всѣ̑мъ непобѣди́мое свидѣ́тельства твоегѡ̀. тѣ́мже и҆  оу҆ѧ́звленъ гони́тель низпадѐ, прїе́мъ твоегѡ̀ и҆скꙋ́съ  и҆сповѣ́данїѧ, страда́льче хрⷭ҇то́въ. (с. 442) 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ на нб҃сѝ и҆ на землѝ  ра́дость ꙳ дне́сь въ па́мѧти возсїѧ̀ дими́трїа мч҃ника. ꙳  ѿ а҆́гг҃лъ хвала́ми вѣнча́етсѧ, ꙳ и҆ ѿ человѣ̑къ  пѣ̑нїѧ прїе́млетъ. ѽ ка́кѡ пострада̀! ꙳ ка́кѡ до́брѣ  подвиза́сѧ! ꙳ и҆́мже вра́гъ падѐ лꙋка́вый, ꙳ хрⷭ҇тꙋ̀  побѣ́ждшꙋ того̀. 
Два́жды. 
Ѽ пресла́внагѡ чꙋдесѐ! ꙳ чꙋде́съ свѣтлостьмѝ  со́лнца свѣтлѣ́йше, ꙳ при́снѡ дими́трїй свѣ́титъ  концє́мъ, ꙳ ѿ невече́рнѧгѡ свѣ́та ѡ҆блиста́емый, ꙳ и҆ въ  незаходи́мѣмъ свѣ́тѣ красꙋ́ѧсѧ. ꙳ є҆гѡ́же сїѧ́ньми  ѻ҆́блацы ѿгна́ни бы́ша ва́рварстїи, ꙳ недꙋ́зи  прогна́шасѧ, ꙳ и҆ де́мѡни побѣди́шасѧ. 
Ѽ пресла́внагѡ чꙋдесѐ! ꙳ хрⷭ҇та̀ ра́ди прободе́нъ  ꙳ требл҃же́нный дими́трїй, ко врагѡ́мъ всегда̀ ꙗ҆ви́сѧ  ѻ҆рꙋ́жїе ѻ҆бою́дꙋ ѻ҆́строе, ꙳ пожина́ѧ врагѡ́въ  вышє́нїѧ, ꙳ и҆ низлага́ѧ де́мѡнскаѧ свирѣ̑пства. ꙳  є҆мꙋ́же возопїи́мъ: ꙳ ст҃ы́й дими́трїе, покры́й ны̀, ꙳  вѣ́рнѡ почита́ющыѧ тѧ̀ ѿ любвѐ всегда̀. 
Сла́ва, гла́съ ѕ҃. Вѷзанті́ево: 
Дне́сь созыва́етъ на́съ страстоте́рпца всемі́рное  торжество̀. прїиди́те оу҆́бѡ, празднолю́бцы, свѣ́тлѡ  пра́зднꙋимъ па́мѧть є҆гѡ̀, глаго́люще: ра́дꙋйсѧ, и҆́же  ри́зꙋ нече́стїѧ раздра́въ вѣ́рою, мꙋ́жествомъ же дх҃а себѐ  ѡ҆бложи́въ. ра́дꙋйсѧ, оу҆праздни́вый кознодѣ̑йства  чꙋжда́гѡ, крѣ́постїю, да́нною тебѣ̀ ѿ є҆ди́нагѡ бг҃а.  ра́дꙋйсѧ, и҆́же прободе́нными оу҆десы̀, блаже́ннꙋю стрⷭ҇ть  хрⷭ҇то́вꙋ дꙋхо́внѣ на́мъ возживописа́въ. є҆го́же молѝ,  страда́льцєвъ оу҆добре́нїе, дими́трїе, и҆зба́витисѧ на́мъ  ви́димыхъ и҆ неви́димыхъ вра̑гъ, и҆ спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. Прⷪ҇ро́чества и҆са́їина  чте́нїе. 
[Глава̀ ѯ҃г] Ѡ҆брати́сѧ ѿ нб҃сѐ, гдⷭ҇и, и҆  ви́ждь ѿ до́мꙋ ст҃а́гѡ твоегѡ̀, и҆ сла́вы твоеѧ̀: гдѣ̀  є҆́сть ре́вность твоѧ̀, и҆ (с. 443) крѣ́пость твоѧ̀; гдѣ̀  є҆́сть мно́жество ми́лости твоеѧ̀, и҆ щедро́тъ твои́хъ,  ꙗ҆́кѡ терпѣ́лъ є҆сѝ на́мъ, гдⷭ҇и; ты́ бо є҆сѝ ѻ҆ц҃ъ  на́шъ: ꙗ҆́кѡ а҆враа́мъ не оу҆вѣ́дѣ на́съ, и҆ і҆и҃ль не  позна̀ на́съ: но ты̀, гдⷭ҇и ѻ҆ц҃ъ на́шъ, и҆зба́ви ны̀,  ꙗ҆́кѡ и҆знача́ла и҆́мѧ твоѐ на на́съ є҆́сть. Почто̀  оу҆клони́лъ є҆сѝ на́съ, гдⷭ҇и, заблꙋди́ти ѿ пꙋтѝ  твоегѡ̀; ѡ҆жесточи́лъ є҆сѝ сердца̀ на̑ша, є҆́же не  боѧ́тисѧ тебє̀; ѡ҆брати́сѧ ра̑бъ твои́хъ ра́ди, племе́нъ  ра́ди наслѣ́дїѧ твоегѡ̀. Да пома́лѣ наслѣ́дствимъ го́рꙋ  ст҃ꙋ́ю твою̀: проти̑вницы на́ши попра́ша ст҃ы́ню твою̀.  Бы́хомъ ꙗ҆́кѡ ѿ нача́ла, є҆гда̀ не владѣ́лъ є҆сѝ  на́ми, нижѐ назва́сѧ и҆́мѧ твоѐ на на́съ. А҆́ще  ѿве́рзеши нб҃о, тре́петъ прїи́мꙋтъ ѿ тебє̀ го́ры и҆  раста́ютсѧ, ꙗ҆́кѡ во́скъ ѿ лица̀ ѻ҆гнѧ̀ та́етъ. И҆  попали́тъ ѻ҆́гнь сꙋпоста́ты твоѧ̑: и҆ ꙗ҆вле́но бꙋ́детъ  и҆́мѧ твоѐ проти̑внымъ твои̑мъ: ѿ лица̀ твоегѡ̀ ꙗ҆зы́цы  возмѧтꙋ́тсѧ. Є҆гда̀ сотвори́ши сла̑внаѧ: тре́петъ прїи́мꙋтъ  ѿ тебє̀ го́ры. Ѿ вѣ́ка не слы́шахомъ, нижѐ ѻ҆́чи  на́ши ви́дѣша бг҃а, ра́звѣ тебє̀, и҆ дѣла̀ твоѧ̑  и҆́стинна: и҆ сотвори́ши терпѧ́щымъ тѧ̀ ми́лость. Срѧ́щетъ  бо ми́лость творѧ́щыѧ пра́вдꙋ, и҆ пꙋти̑ твоѝ помѧ́нꙋтъ. И҆  ны́нѣ, гдⷭ҇и, ѻ҆ц҃ъ на́шъ ты̀ є҆сѝ, мы́ же бре́нїе: и҆  ты̀ созда́тель на́шъ, и҆ дѣла̀ рꙋ́къ твои́хъ всѝ мы̀. Не  прогнѣ́вайсѧ на ны̀, гдⷭ҇и, ѕѣлѡ̀, и҆ да не помѧне́ши во  вре́мѧ грѣхѡ́въ на́шихъ: и҆ ны́нѣ при́зри, гдⷭ҇и, ꙗ҆́кѡ  лю́дїе твоѝ всѝ мы̀. 
Прⷪ҇ро́чества і҆еремі́ина чте́нїе. 
[Глава̀ в҃] Сїѧ̑ гл҃го́летъ гдⷭ҇ь: помѧнꙋ́хъ  ми́лость ю҆́ности твоеѧ̀, и҆ любо́вь соверше́нства твоегѡ̀,  є҆́же послѣ́довати тебѣ̀ ст҃о́мꙋ і҆и҃левꙋ, гл҃го́летъ  гдⷭ҇ь ст҃ы́й і҆и҃левъ, гдⷭ҇ꙋ нача́токъ рожде́нїй є҆гѡ̀,  всѝ снѣда́ющїи є҆го̀ прегрѣша́тъ, ѕла̑ѧ прїи́дꙋтъ на  ты́ѧ, гл҃го́летъ гдⷭ҇ь: оу҆слы́шите сло́во гдⷭ҇не, до́ме  і҆а́кѡвль, и҆ всѐ ѻ҆те́чество до́мꙋ і҆и҃лева. Сїѧ̑ (с.  444) глаго́летъ гдⷭ҇ь: ко́е ѡ҆брѣто́ша ѻ҆тцы̀ ва́ши во  мнѣ̀ прегрѣше́нїе, ꙗ҆́кѡ ѿстꙋпи́ша дале́че ѿ менє̀,  и҆ ходи́ша въ слѣ́дъ сꙋ́етныхъ, и҆ ѡ҆сꙋети́шасѧ; И҆ не  реко́ша: гдѣ̀ є҆́сть гдⷭ҇ь, возведы́й на́съ и҆зъ землѝ  є҆гѵ́петскїѧ, и҆ пꙋтеводи́вый на́съ въ пꙋсты́ни, въ землѝ  сꙋхо́й и҆ нехо́днѣй, въ землѝ безво́днѣй и҆ непло́днѣй,  и҆ въ сѣ́ни сме́ртнѣй, въ землѝ, по не́йже не про́йде  когда̀ мꙋ́жъ, нижѐ всели́сѧ сы́нъ человѣ́чь та́мѡ. И҆  возведо́хъ вы̀ на карми́лъ, є҆́же ꙗ҆́сти ва́мъ плоды̀  є҆гѡ̀, и҆ бл҃га̑ѧ є҆гѡ̀: и҆ внидо́сте и҆ ѡ҆скверни́сте  зе́млю мою̀: и҆ наслѣ́дїе моѐ положи́сте въ ме́рзость.  І҆ере́є не рѣ́ша: гдѣ̀ є҆́сть гдⷭ҇ь; и҆ держа́щїисѧ  зако́на, не вѣ́дѣша мѧ̀: и҆ па́стырїе нече́ствовахꙋ въ  мѧ̀: и҆ прⷪ҇ро́цы прⷪ҇ро́чествовахꙋ ваа́ломъ, и҆ въ слѣ́дъ  неполе́зныхъ ходи́ша. Сегѡ̀ ра́ди є҆щѐ возсꙋждꙋ́сѧ къ  ва́мъ, гл҃го́летъ гдⷭ҇ь: и҆ къ сынѡ́мъ сынѡ́въ ва́шихъ  возсꙋждꙋ́сѧ. Прейди́те во ѻ҆́стровы хеттїи́мъ, и҆  оу҆ви́дите, и҆ въ кида́ръ посли́те, и҆ оу҆разꙋмѣ́йте  вельмѝ: и҆ оу҆ви́дите, а҆́ще бѧ́хꙋ такѡва́ѧ: А҆́ще  и҆змѣнѧ́тъ ꙗ҆зы́цы бо́ги своѧ̑, и҆ сі́и не сꙋ́ть бо́зи.  лю́дїе же моѝ премѣни́ша сла́вꙋ є҆гѡ̀, ѿ неѧ́же не  прїи́мꙋтъ по́льзы. оу҆жасе́сѧ нб҃о ѡ҆ се́мъ, и҆ вострепета̀  на мно́зѣ ѕѣлѡ̀, гл҃го́летъ гдⷭ҇ь. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. (с. 445) Сконча́всѧ вма́лѣ, и҆спо́лни  лѣ̑та дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀:  сегѡ̀ ра́ди потща́сѧ ѿ среды̀ лꙋка́вствїѧ: лю́дїе же  ви́дѣвше, и҆ не разꙋмѣ́вше, нижѐ поло́жше въ помышле́нїи  таково́е: ꙗ҆́кѡ благода́ть и҆ ми́лость въ преподо́бныхъ  є҆гѡ̀, и҆ посѣще́нїе во и҆збра́нныхъ є҆гѡ̀. 
На лїті́и стїхи́ра хра́ма: и҆ ст҃а́гѡ стїхи̑ры  самогла́сны, гла́съ а҃. Геѡ́ргїа сѷкелїѡ́та: 
Весели́сѧ въ гдⷭ҇ѣ, гра́де ѳессалоні́ки: ра́дꙋйсѧ  и҆ ликꙋ́й вѣ́рою свѣтлоѡдѣ́ѧвсѧ, дими́трїа, всесла́внаго  страда́льца и҆ свидѣ́телѧ и҆́стины, въ нѣ́дрѣхъ и҆мѣ́ѧ,  ꙗ҆́кѡ сокро́вище: наслади́сѧ чꙋде́съ, и҆сцѣлє́нїѧ зрѧ̀,  и҆ ви́ждь низлага́юща и҆ноплеме́нникѡвъ де́рзѡсти, и҆  благода́рнѡ сп҃сꙋ возопі́й: гдⷭ҇и, сла́ва тебѣ̀. 
А҆нато́лїа: 
Пѣ́сней красото́ю настоѧ́щїй оу҆ѧсни́мъ де́нь, и҆  возгласи́мъ мч҃ника по́двиги: предлежи́тъ бо на́мъ во  благохвале́нїе вели́кїй дими́трїй. и҆́бо де́мѡнскаѧ  нахождє́нїѧ мꙋ́жески погꙋби́въ, къ три́знищꙋ оу҆се́рднѡ  прїи́де, и҆ побѣди́тєльнаѧ сла́внѡ ѿне́съ, сп҃сꙋ  мо́литсѧ, спасти́сѧ дꙋша́мъ на́шымъ. 
Гла́съ в҃. Ге́рманово: 
Въ премі̑рнаѧ селє́нїѧ дꙋ́хъ тво́й, дими́трїе  мч҃ниче мꙋ́дре, хрⷭ҇то́съ бг҃ъ положѝ непоро́чнѡ: ты́ бо  трⷪ҇цы бы́лъ є҆сѝ побо́рникъ, и҆ въ три́знищи мꙋ́жески  пострада́лъ є҆сѝ, ꙗ҆́кѡ а҆дама́нтъ тве́рдый: прободе́нъ  же бы́въ въ ре́бра нетлѣ̑ннаѧ твоѧ̑, всече́стне, подо́бѧсѧ  на дре́вѣ прободе́нномꙋ на спасе́нїе всегѡ̀ мі́ра, чꙋде́съ  прїѧ́лъ є҆сѝ дѣ́йство, человѣ́кѡмъ подаѧ̀ и҆сцѣлє́нїѧ  ѻ҆би́льнѡ. тѣ́мже твоѐ дне́сь оу҆спе́нїе пра́зднꙋемъ по  достоѧ́нїю, сла́вѧще тѧ̀ просла́вльшаго гдⷭ҇а. 
Сла́ва, гла́съ є҃. Подо́бенъ: Вострꙋ́бимъ: 
Стеце́мсѧ вѣ́рою и҆ любо́вїю, возопїи́мъ (с. 446)  пра́зднствєннаѧ, и҆ воспле́щемъ рꙋка́ми всѝ въ настоѧ́щее  торжество̀ первонача́льника на́шегѡ. вѡ́инства небє́снаѧ да  веселѧ́тсѧ, и҆ пробо́дшагосѧ за прободе́ннагѡ копїе́мъ цр҃ѧ̀  гдⷭ҇а, и҆ горды́ню лѵ́евꙋ низложи́вшаго де́рзостнѣ. да  чꙋдѧ́тсѧ землѧ́ же и҆ мо́ре свѣ́тлагѡ свѣти́льника  пресла̑внымъ зна́менїємъ. по до́лгꙋ да восхва́лѧтъ ю҆́нїи,  ю҆́ности ѡ҆бꙋзда́телѧ, въ ста́рости же́злъ, въ бѣда́хъ  предста́телѧ, ни́щїи ѡ҆богати́телѧ, во благоше́ствїи  строи́телѧ, спобо́рника во́ини, и҆ въ пꙋчи́нѣ спла́вателѧ,  со всѣ́ми своего̀ тве́рдаго побо́рника, гра́де  ѳессалоні́ки, молѧ́щесѧ си́це рце́мъ: пресла́вне дими́трїе,  предварѝ и҆ и҆зми́ ны ѿ всѧ́кїѧ нꙋ́жды, и҆ спасѝ рабы̑  твоѧ̑ моли́твами твои́ми. 
И҆ ны́нѣ, бг҃оро́диченъ, гла́съ то́йже. 
Творе́нїе ге́рмана патрїа́рха: 
Вострꙋ́бимъ трꙋбо́ю пѣ́сней, прекло́ншисѧ бо свы́ше  всецр҃и́ца мт҃и дв҃а, бл҃гослове́ньми вѣнчава́етъ  воспѣва́ющыѧ ю҆̀. вѣ́рнїи лю́дїе да стекꙋ́тсѧ и҆ цр҃и́цѣ  да воспле́щꙋтъ въ пѣ́снехъ, цр҃ѧ̀ ро́ждшей, сме́ртїю  ѡ҆держи́мыѧ пе́рвѣе, разрѣши́ти чл҃вѣколю́бнѡ  благоволи́вшаго. па́стырїе и҆ оу҆чи́телїе, до́брагѡ  па́стырѧ пречⷭ҇тꙋю мт҃рь, соше́дшесѧ, восхва́лимъ:  свѣ́щникъ златоза́рный, свѣтоно́сный ѻ҆́блакъ, нб҃съ  простра́ннѣйшꙋю, ѡ҆дꙋшевле́нный кївѡ́тъ, ѻ҆гнезра́чный  влⷣчень прⷭ҇то́лъ, маннопрїе́мнꙋю златꙋ́ю ста́мнꙋ,  заключе́ннꙋю сло́ва две́рь, всѣ́хъ хрⷭ҇тїа́нъ прибѣ́жище,  пѣ́сньми бг҃оглаго́ливыми похвалѧ́юще, си́це рце́мъ:  пала́то сло́ва, сподо́би смирє́нныѧ ны̀ нбⷭ҇нагѡ црⷭ҇твїѧ,  ничто́же бо невозмо́жно хода́тайствꙋ твоемꙋ̀. 
На стїхо́внѣ стїхи̑ры самогла́сны, трѧсе́нїѧ. 
Гла́съ в҃. Сѷмеѡ́на дивного́рца. 
Землѝ смꙋща́емѣй гнѣ́ва твоегѡ̀ стра́хомъ, хо́лми  и҆ го́ры трѧсꙋ́тсѧ, гдⷭ҇и: но бл҃гоꙋтро́бїѧ ѻ҆́комъ на ны̀  (с. 447) призрѣ́въ, не ꙗ҆́ростїю твое́ю прогнѣ́вайсѧ на  ны̀: но оу҆милосе́рдивсѧ на дѣла̀ рꙋ́къ твои́хъ,  стра́шнагѡ ны̀ преще́нїѧ трꙋ́са свободѝ, ꙗ҆́кѡ бл҃гъ и҆  чл҃вѣколю́бецъ. 
Сті́хъ, гла́съ ѕ҃: Призира́ѧй на зе́млю, и҆ творѧ́й  ю҆̀ трѧсти́сѧ. 
Стра́шенъ є҆сѝ, гдⷭ҇и, и҆ кто̀ стерпи́тъ  пра́веднагѡ твоегѡ̀ гнѣ́ва; и҆лѝ кто́ тѧ оу҆мо́литъ;  и҆лѝ кто̀ оу҆кроти́тъ, благі́й, ѡ҆ лю́дехъ согрѣши́вшихъ  и҆ ѿча́ѧвшихсѧ; нбⷭ҇нїи чи́ни, а҆́гг҃ли, нача̑ла и҆  вла̑сти, прⷭ҇то́ли, гдⷭ҇ьства, херꙋві́ми и҆ серафі́ми, ѡ҆  на́съ тебѣ̀ вопїю́тъ: ст҃ъ, ст҃ъ, ст҃ъ є҆сѝ, гдⷭ҇и,  дѣ́лъ рꙋ́къ твои́хъ не пре́зри, бл҃же, за оу҆трѡ́бы  ми́лости, спасѝ гра́дъ бѣ́дствꙋющїй. 
Сті́хъ: Стрѧ́слъ є҆сѝ зе́млю, и҆ смꙋти́лъ є҆сѝ  ю҆̀. 
Нїнеѵі́тѧне, согрѣше́нїй ра́ди, трꙋ́сомъ преще́нїѧ,  поги́бель слы́шахꙋ, въ сре́дственномъ же зна́менїи ки́та,  чрезъ воста́нїе і҆ѡ́ны, покаѧ́нїе оу҆молѧ́етъ. но ꙗ҆́кѡ  ѻ҆́ныѧ, во́пль люде́й твои́хъ со младє́нцы и҆ скоты̀  оу҆ще́дривъ прїѧ́лъ є҆сѝ: и҆ на́съ наказꙋ́ємыѧ,  тридне́внагѡ ра́ди воста́нїѧ пощадѝ и҆ поми́лꙋй. 
Сла́ва, гла́съ и҃. А҆нато́лїа: 
И҆мѣ́етъ оу҆́бѡ бжⷭ҇твеннѣйшаѧ твоѧ̀ дꙋша̀ и҆  непоро́чнаѧ, приснопа́мѧтне дими́трїе, нбⷭ҇ный і҆ерⷭ҇ли́мъ  жили́ще, є҆гѡ́же стѣ́ны пречⷭ҇тыми рꙋка́ми неви́димагѡ  бг҃а живописа́шасѧ. и҆́мать же и҆ всечⷭ҇тно́е и҆  многострада́льнѣйшее твоѐ тѣ́ло, преизрѧ́дный се́й хра́мъ  на землѝ, сокро́вище некра́домое чꙋде́съ, и҆ недꙋ́гѡвъ  врачевство̀, и҆дѣ́же притека́юще цѣльбы̑ почерпа́емъ.  соблюдѝ, всехва́льне тѧ̀, велича́ющїй гра́дъ ѿ  проти́вныхъ прираже́нїй, дерзнове́нїе ꙗ҆́кѡ и҆мѣ́ѧ ко  хрⷭ҇тꙋ̀, тѧ̀ просла́вльшемꙋ. 
И҆ ны́нѣ, бг҃оро́диченъ: Безневѣ́стнаѧ дв҃о: 
На благослове́нїи хлѣ́бѡвъ, тропа́рь дими́трїа,  два́жды. 
И҆ Бцⷣе дв҃о: є҆ди́ножды. (с. 448) 
На оу҆́трени,  
На Бг҃ъ гдⷭ҇ь, тропа́рь трѧсе́нїѧ, два́жды. 
Сла́ва, дими́трїа: И҆ ны́нѣ, трѧсе́нїѧ. 
По а҃-мъ стїхосло́вїи сѣда́ленъ, гла́съ д҃. Поⷣ:  Ꙗ҆ви́лсѧ є҆сѝ дне́сь: 
Дими́трїа дне́сь страстоте́рпца пра́здникъ  соверша́емъ бл҃гочестивомꙋ́дреннѡ, ꙗ҆́кѡ хрⷭ҇тꙋ̀  непреста́ннѡ молѧ́щасѧ, всѣ̑мъ да́ти ми́ръ и҆ ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, и҆  помо́щницꙋ на́шꙋ, и҆ къ бг҃ꙋ премѣне́нїе: є҆́юже тлѝ  и҆зба́вихомсѧ, бцⷣꙋ вѣ́рнїи оу҆блажа́емъ. 
По в҃-мъ стїхосло́вїи сѣда́ленъ, гла́съ д҃: Поⷣ:  Ско́рѡ предварѝ: 
Па́мѧть твоѧ̀, сла́вне мч҃ниче дими́трїе, оу҆ѧснѝ  дне́сь цр҃ковь хрⷭ҇то́вꙋ, и҆ всѧ̑ собра̀ пѣ́сньми досто́йнѡ  восхвали́ти тѧ̀, бг҃омꙋ́дре, ꙗ҆́кѡ и҆́стиннѡ во́ина, и҆  врагѡ́въ потреби́телѧ. тѣ́мже мольба́ми твои́ми и҆зба́ви  ны̀ ѿ и҆скꙋше́нїй. 
Два́жды. 
Сла́ва, и҆ ны́нѣ, бг҃оро́диченъ: 
Пое́мъ тѧ̀ бг҃оневѣ́сто, мт҃и хрⷭ҇та̀ бг҃а,  сла́вѧще ржⷭ҇тво̀ твоѐ непости́жное, и҆́мже и҆зба́вихомсѧ  ѿ ле́сти дїа́воли, и҆ всѧ́ческихъ бѣ́дъ, влⷣчце бцⷣе,  и҆ вѣ́рнѡ взыва́емъ: поми́лꙋй ста́до твоѐ є҆ди́на  всепѣ́таѧ. 
По полѷеле́и сѣда́ленъ, гла́съ и҃: Поⷣ:  Премꙋ́дрости: 
Сїѧ̑нїѧ чꙋде́съ ꙗ҆́кѡ лꙋчы̀ ѡ҆блиста́еши, и҆ всѧ̑  просвѣща́еши мі́ра концы̀, ꙗ҆́кѡ ѕвѣзда̀ пресвѣ́тлаѧ. и҆  ве́селѡ бл҃гово́нствꙋеши, ꙗ҆́коже дрꙋгі́й ра́й и҆ дꙋ́шы  весели́ши, и҆ оу҆ставлѧ́еши недꙋ́ги: тѣ́мже тѧ̀,  всебл҃же́нне, по до́лгꙋ пое́мъ, и҆ любо́вїю почита́емъ  честнꙋ́ю па́мѧть твою̀, страстоте́рпче дими́трїе, молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ  любо́вїю свѧтꙋ́ю па́мѧть твою̀. 
Два́жды. (с. 449) 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна а҃-й а҆нтїфѡ́нъ д҃-гѡ гла́са. Прокі́менъ:  гла́съ д҃: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Ст҃ы̑мъ, и҆̀же сꙋ́ть на землѝ є҆гѡ̀:  Всѧ́кое дыха́нїе: Є҆ѵⷢ҇лїе матѳе́а, зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Дне́сь созыва́етъ на́съ страстоте́рпца всемі́рное  торжество̀. прїиди́те оу҆́бѡ, празднолю́бцы, свѣ́тлѡ  пра́зднꙋимъ па́мѧть є҆гѡ̀, глаго́люще: ра́дꙋйсѧ, ри́зꙋ  нече́стїѧ раздра́въ вѣ́рою, мꙋ́жествомъ же дх҃а себѐ  ѡ҆бложи́въ. ра́дꙋйсѧ, оу҆праздни́вый кознодѣ̑йства  чꙋжда́гѡ, крѣ́постїю да́нною тебѣ̀ ѿ є҆ди́нагѡ бг҃а.  ра́дꙋйсѧ, и҆́же прободе́нными оу҆десы̀ бл҃же́ннꙋю стрⷭ҇ть  хрⷭ҇то́вꙋ дꙋхо́внѣ на́мъ возживописа́въ. є҆го́же молѝ  страда́льцєвъ оу҆добре́нїе, дими́трїе, и҆зба́витисѧ на́мъ  ви́димыхъ и҆ неви́димыхъ вра̑гъ, и҆ спасти́сѧ дꙋша́мъ  на́шымъ. 
Канѡ́нъ трѧсе́нїѧ, со і҆рмосо́мъ на ѕ҃ Гла́съ ѕ҃,  є҆гѡ́же краегране́сїе: 
Ѽ хрⷭ҇тѐ, землѝ колеба́нїе оу҆ста́ви вско́рѣ. 
І҆ѡ́сифъ. 
Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Ꙗ҆́кѡ стра́шенъ гнѣ́въ тво́й, ѿ негѡ́же на́съ  и҆зба́вилъ (с. 450) є҆сѝ, гдⷭ҇и, не погре́бъ въ землѝ  всѐ движе́нїе на́ше. тѣ́мъ благода́рственнѡ тѧ̀ при́снѡ  сла́вимъ. 
Ра́дꙋѧсѧ на́шемꙋ всегда̀ всеконе́чномꙋ  и҆справле́нїю, влⷣко, ꙗ҆́коже ли́стъ хꙋ́дъ коле́блеши всю̀  зе́млю, въ стра́хъ тво́й вѣ̑рныѧ оу҆твержда́ѧ, гдⷭ҇и. 
И҆зба́ви трꙋ́са тѧгча́йшагѡ всѧ̑ ны̀, и҆ не да́ждь,  гдⷭ҇и, поги́бнꙋти всеконе́чнѡ наслѣ́дїю твоемꙋ̀, мно́гими  прогнѣ́вавшемꙋ ѕлы́ми твоѐ долготерпѣ́нїе. 
Бг҃оро́диченъ: 
Ра́бски тебѣ̀ вопїе́мъ, мт҃и бж҃їѧ: ѻ҆бы̑чныѧ  ми́лѡсти твоѧ̑ на гра́дъ и҆ лю́ди ми́лостивнѡ показꙋ́ющи,  трꙋ́са тѧжча́йшагѡ и҆ тлѝ на́съ и҆змѣнѝ. 
И҆ ст҃а́гѡ два̀ канѡ́на, на и҃. Пе́рвый канѡ́нъ,  гла́съ д҃, є҆гѡ́же краегране́сїе: Добропобѣ́дномꙋ  приглаго́лю дими́трїю. Ѳеофа́ново. 
Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бжⷭ҇твеннымъ мꙋче́нїѧ вѣнце́мъ оу҆вѧзе́нъ, при  бз҃ѣ ликꙋ́еши, блиста̑нїи ѿѻнꙋ́дными сїѧ́ѧ, и҆  просвѣще́нїѧ и҆сполнѧ́емь, великомꙋ́чениче досточꙋ́дне. 
Ꙗ҆́кѡ сꙋ́ща и҆́стины свидѣ́телѧ, и҆ да́же до  кро́ве подви́гшасѧ, бл҃же́нне, терпѣли́внѡ: тве́рдо же  противле́нїе къ мꙋчи́телємъ показа́вша тѧ̀ влⷣка прїѧ́тъ. 
Ѕло́бы ѡ҆брѣта́телѧ низложи́лъ є҆сѝ на зе́млю,  дими́трїе, мꙋ́ченическимъ твои́мъ копїе́мъ оу҆би́въ,  бжⷭ҇твенною бл҃гостїю, па́че оу҆ма̀ си́лою, на сїѐ,  бл҃же́нне оу҆крѣплѧ́емь. 
Бг҃оро́диченъ: 
Безма́теренъ, ꙗ҆́коже бг҃ъ, пе́рвѣе сы́й, бы́сть  є҆́же по на́мъ без̾ѻ́ч҃їй и҆зъ тебє̀, бцⷣе всепѣ́таѧ,  пло́ть прїе́мь по є҆дине́нїю, є҆́же па́че сло́ва и҆  ра́зꙋма. (с. 451) 
Дрꙋгі́й канѡ́нъ, гла́съ и҃, є҆гѡ́же краегране́сїе:  Мѵ́ра чествꙋ́ю бл҃года́ть дими́трїа. Геѡ́ргїй  ски́лица. 
Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Мѵ́ра благово́нна и҆ че́стна, дими́трїе,  ѿве́рзеный и҆сто́чниче, страсте́й скве́рны се́рдце моѐ  ѡ҆мы́й, и҆ добродѣ́телей дѣѧ́нїемъ благово́нїе мѧ̀  показа́въ хрⷭ҇то́во, оу҆́мъ мо́й ѡ҆благода́тстви,  бл҃года̑ти твоѧ̑ бжⷭ҇твєнныѧ пѣ́ти. 
Воды̀ живы́ѧ рѣ́ки и҆стека́ти ѿ чре́ва вѣ́рныхъ,  сло́во бж҃їе глаго́летъ. тѣ́мже твоегѡ̀ пролива́ютсѧ мѵ́ра  и҆сто́чницы приснотекꙋ́щїи, и҆́хже стрꙋи̑ веселѧ́тъ бж҃їй  гра́дъ, сла́вѧщїй мч҃ническое дерзнове́нїе твоѐ. 
Же́злъ оу҆́бѡ дре́вле мѡѷсе́евъ, оу҆да́ривъ  ка́мень въ землѝ пꙋсты́ннѣй, ѿве́рзе стрꙋи̑ рѣ́къ  многотє́чныѧ: тѣ́ло же твоѐ, дими́трїе, прободе́нное  копїе́мъ, мѵ́ра и҆сто́чникъ показа̀, но́вагѡ і҆и҃лѧ  прохлажда́юще. 
Ꙗ҆́же оу҆́бѡ и҆́маши воздаѧ̑нїѧ, дими́трїе,  мч҃ническихъ твои́хъ ꙗ҆́звъ, нижѐ ѻ҆́ко ви́дѣ, нижѐ  оу҆́хо слы́ша: ны́нѣ же мѵ́ра мо́ре, воздаѧ́нїѧ чистоты̀  пролива́еши мі́ра концє́мъ, стра̑сти дꙋ́шъ ѡ҆чища́ющее. 
Бг҃оро́диченъ: 
Пренескве́рно прїѧ́телище, всечⷭ҇таѧ, сло́во  ѡ҆брѣ́тъ тѧ̀ бж҃їе, въ твоѧ̑ всели́сѧ ложесна̀: и҆ є҆́же  и҆зъ тебє̀ прїѧ́тїе пома́завъ свои́мъ бжⷭ҇тво́мъ, є҆ди́нъ  про́йде ѿ двою̀, и҆ и҆стоще́нное мѵ́ро нарече́сѧ,  хрⷭ҇то́съ бо бг҃ъ же и҆ человѣ́къ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. (с. 452) 
Землѧ̀ оу҆ѧзвлѧ́етсѧ, на́мъ ѕлѣ̀ залежа́щымъ, и҆  при́снѡ гнѣ́въ тво́й сподвиза́ющымъ на ны̀, ще́дре  всецр҃ю̀, но пощадѝ, влⷣко рабы̑ твоѧ̑. 
Стрѧ́съ, гдⷭ҇и, зе́млю, оу҆тверди́лъ є҆сѝ па́ки,  наказꙋ́ѧ и҆ ѡ҆браща́ѧ не́мощь на́шꙋ, оу҆твержда́тисѧ  твои́мъ бжⷭ҇твеннымъ стра́хомъ хотѧ̀ пребл҃гі́й. 
Ро́ждшагѡ сме́рть го́рькꙋю, и҆ трꙋ́сы тѧжча́йшыѧ, и҆  ꙗ҆́звы нестерпи̑мыѧ, грѣха̀, бра́тїе, оу҆бѣжи́мъ, и҆  бг҃ꙋ покаѧ́нїѧ ѻ҆́бразы оу҆годи́мъ. 
Бг҃оро́диченъ: 
Є҆ди́на сꙋ́щи бл҃га́ѧ, пребл҃го́е сло́во оу҆молѝ  прилѣ́жнѡ, настоѧ́щагѡ трꙋ́са всѣ̑мъ и҆зба́витисѧ и҆  гнѣ́ва, бцⷣе чⷭ҇таѧ, мо́лимсѧ. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Вмѣни́сѧ въ ничто́же мꙋчи́телей ѿ тебє̀  повелѣ́нїе: сло́во бо бж҃їе па́че всѣ́хъ, страстоте́рпче,  предче́ствовалъ є҆сѝ. 
Свѣ́щникъ свѣтови́дѣнъ мꙋче́нїѧ въ ски́нїи бы́лъ  є҆сѝ, бжⷭ҇твеннымъ свѣ́томъ сїѧ́ющъ, мч҃ниче  страстоте́рпче дими́трїе. 
Врачева́нїй тѧ̀ и҆сто́чникъ свѧще́нный и҆ ди́вный,  гра́дъ тво́й, и҆ сокро́вище некра́домо стѧжа́въ, всѧ́кимъ  весе́лїемъ ѡ҆богати́сѧ. 
Бг҃оро́диченъ: 
Врачꙋ́ѧ ѻ҆́бразъ и҆стлѣ́вшїй земны́хъ, пречⷭ҇таѧ,  си́мъ и҆зъ тебє̀ ѡ҆блачи́тсѧ, пребы́въ ꙗ҆́коже бѣ̀  человѣколю́бецъ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Роди́всѧ съ нб҃съ ѿ бг҃а, бы́лъ є҆сѝ  бжⷭ҇твенныхъ бла̑гъ наслѣ́дникъ, сы́нъ нарица́емь,  снаслѣ́дникъ хрⷭ҇то́въ, (с. 453) ца́рствꙋеши же съ ни́мъ,  мѵ́ро бо ѻ҆́бразъ сегѡ̀, дими́трїе. 
Вкорени́всѧ, ꙗ҆́коже дре́во дв҃дски, сла́вне, при  и҆схо́дищихъ во́дъ, вели́къ возда́лъ є҆сѝ мꙋче́нїѧ пло́дъ,  и҆ ны́нѣ и҆сто́чникъ показа́лсѧ є҆сѝ мѵ́ра, проходѧ́щъ  землѝ концы̀. 
Поче́рпъ бл҃года́ть хрⷭ҇то́вꙋ, ребра̀ съ кро́вїю  и҆сточи́вшагѡ во́дꙋ, кро́вь и҆злїѧ́лъ є҆сѝ твою̀, є҆гѡ̀  ра́ди пробо́дсѧ: и҆ ны́нѣ ꙗ҆́кѡ во́дꙋ пролива́еши  сердца́мъ, благово́нное мѵ́ро, дими́трїе. 
Бг҃оро́диченъ: 
Свѧще́ннїи твоѝ сосꙋ́ди дꙋше́внїи, пречⷭ҇таѧ,  по́лны а҆рѡма́тъ, и҆ мѵ́ра бжⷭ҇твеннагѡ дх҃а, наше́дшагѡ на  тѧ̀: и҆́бо бг҃а ро́ждши, вѣ̑рныѧ и҆змѣни́ла є҆сѝ ѿ  ѕлово́нїѧ страсте́й. 
Конда́къ трѧсе́нїѧ, гла́съ ѕ҃. Подо́бенъ: Є҆́же ѡ҆  на́съ: 
И҆зба́ви трꙋ́са тѧ́жкагѡ всѣ́хъ на́съ, гдⷭ҇и, и҆  ꙗ҆́звы нестерпи́мыѧ, грѣ̑хъ ра́ди на́шихъ. пощадѝ, гдⷭ҇и,  правосла̑вныѧ лю́ди твоѧ̑, ꙗ҆̀же стѧжа́лъ є҆сѝ твое́ю  кро́вїю, влⷣко: и҆ гра́дъ не преда́ждь въ поги́бель  трꙋ́сомъ стра́шнымъ: и҆но́гѡ бо ра́звѣ тебє̀ бг҃а не  вѣ́мы, и҆ воззовѝ пою́щымъ: а҆́зъ є҆́смь съ ва́ми, и҆  никто́же на вы̀. 
Сѣда́ленъ мꙋ́ченика, гла́съ д҃. Подо́бенъ:  Оу҆диви́сѧ і҆ѡ́сифъ: 
Ꙗ҆́кѡ до́блемꙋ страда́льцꙋ, и҆ во́инꙋ крѣ́пкꙋ  всецр҃ю́ющагѡ хрⷭ҇та̀, взыва́емъ ѱало́мски: ра́дꙋйсѧ,  мч҃никѡвъ оу҆краше́нїе и҆ лѣ́пота. ра́дꙋйсѧ, свѣ́тлаѧ  цр҃кве ѕвѣздо̀, и҆ стѣно̀, и҆ приста́нище прибѣга́ющихъ  къ тебѣ̀, великомꙋ́чениче сла́вне дими́трїе, тѧ̀ пою́щыѧ  спаса́й ѿ всѧ́кагѡ вре́да чꙋжда́гѡ и҆ ѡ҆ѕлобле́нїѧ всѧ̑. 
Два́жды. 
Сла́ва, и҆ ны́нѣ, трѧсе́нїѧ, гла́съ то́йже.  Подо́бенъ: Вознесы́йсѧ: 
Согрѣши́вшыѧ тебѣ̀ мно́гѡ не презрѣ́лъ є҆сѝ, но  наказа́въ ми́лостивнѡ и҆спра́вилъ є҆сѝ: бжⷭ҇твеннымъ (с.  454) призира́нїемъ твои́мъ потрѧ́съ зе́млю, влⷣко  долготерпѣли́ве, ника́коже повреди́въ всѧ̑ рабы̑ твоѧ̑ за  милосе́рдїе мно́гое. тѣ́мъ благода́рственными тѧ̀ гла́сы  славосло́вимъ, и҆ со стра́хомъ сла́вимъ. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Коле́блеши, гдⷭ҇и, зе́млю, хотѧ́й стра́хомъ  и҆́стиннымъ всѣ̑мъ на́мъ, влⷣко, оу҆твержда́тисѧ,  коле́блємымъ прилѡ́ги льсти́вагѡ борца̀. 
Бжⷭ҇твеннымъ манове́нїемъ твои́мъ коле́блеши  всѧ́чєскаѧ, и҆ оу҆жаса́еши сердца̀ на землѝ живꙋ́щихъ,  влⷣко: пра́веднагѡ оу҆́бѡ твоегѡ̀ гнѣ́ва ѡ҆сла́би, гдⷭ҇и,  во́лны. 
Ника́коже и҆мꙋ́щыѧ во оу҆мѣ̀ стра́ха твоегѡ̀,  оу҆страша́еши двиза́нїемъ всеѧ̀ землѝ, є҆ди́не  ми́лостиве: но ѻ҆бы́чнѡ на на́съ ми́лѡсти твоѧ̑ оу҆дивѝ. 
Бг҃оро́диченъ: 
Хра́мъ тѧ̀, влⷣчце, бж҃їй вѣ́дѧще, во ст҃ѣ́мъ  хра́мѣ твое́мъ рꙋ́ки оу҆ми̑льныѧ подно́симъ на моле́нїе:  ви́ждь ѡ҆ѕлобле́нїе на́ше, и҆ пода́ждь по́мощь. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Побѣди́вшаго лжꙋ̀ нече́стїѧ, бж҃їѧ всевысоча́йшее  ви́дѣвъ сло́во, сла́вою вѣнча́ тѧ, дими́трїе, пою́ща:  сла́ва си́лѣ твое́й, гдⷭ҇и. 
На ле́сть побѣ́дꙋ возста́вивъ, побѣди́тельный  вѣне́цъ пра́вды прїѧ́лъ є҆сѝ, дими́трїе, зовѧ̀ зижди́телю  твоемꙋ̀: сла́ва си́лѣ твое́й, гдⷭ҇и. 
Направлѧ́емь дла́нїю жизноно́сною, къ приста́нищємъ  дости́глъ є҆сѝ тиша́йшымъ, и҆дѣ́же ны́нѣ ра́дꙋѧсѧ  зове́ши, дими́трїе: сла́ва си́лѣ твое́й, гдⷭ҇и. (с. 455) 
Бг҃оро́диченъ: 
Ꙗ҆́кѡ тва́рей всѣ́хъ свѧще́ннѣйшаѧ, мт҃и бг҃а  бы́ти є҆ди́на сподо́биласѧ є҆сѝ, сего́ бо ро́ждши, мі́ръ  бл҃года́тїю бг҃озна́нїѧ просвѣти́ла є҆сѝ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Скве́рнꙋ всѧ́кꙋ ѿве́ргъ рожде́нїѧ, ба́нею  порожде́нїѧ, чистотꙋ̀ ꙗ҆ви́лсѧ є҆сѝ соблюда́ѧ да́же до  кончи́ны. тѣ́мже хрⷭ҇то́съ тебѣ̀, дими́трїе,  є҆сте́ственнꙋю вла́гꙋ претворѧ́етъ въ мѵ́ро, ꙗ҆́коже и҆  во́дꙋ въ вїно̀ преложѝ. 
Ꙗ҆́коже ѻ҆гнѧ̀ є҆стество̀ всемꙋ̀ преподае́тсѧ,  цѣ́лꙋ спаса́ющъ си́лꙋ: та́кѡ твоѐ мѵ́ро, страда́льче,  всѣ́ми оу҆́бѡ почерпа́етсѧ, ѻ҆ба́че же пребыва́етъ  неꙋма́лено. тѣ́мже ны́нѣ благоче́ствꙋющїи, покланѧ́ющесѧ,  пое́мъ бг҃а, и҆́же бл҃года́ть тебѣ̀ дадѐ. 
Кто̀ слы̑шаны твоѧ̑ хвалы̑ сотвори́тъ, хрⷭ҇тѐ  сло́ве, ви́дѧ твоѧ̑ бл҃года̑ти, ꙗ҆̀же страда́льцємъ  твои̑мъ по́далъ є҆сѝ; дими́трїа бо сѐ мѵ́ро мꙋ́ченика,  ꙗ҆́кѡ и҆сто́чникъ оу҆́бѡ и҆стека́етъ, благово́нїе же  ды́шетъ, и҆ разорѧ́етъ ѕѡ́лъ ѡ҆мраче́нїе. 
Напаѧ́ше оу҆́бѡ и҆сто́чникъ ѿ землѝ восходѧ́щїй,  пе́рвѣе не́же ѡ҆дожди́ти всѐ сеѧ̀ лицѐ, ты́ же сокры́всѧ,  мꙋ́чениче, подъ зе́млю, и҆сто́чникъ ꙗ҆ви́лсѧ є҆сѝ  бл҃гово́нна мѵ́ра, дими́трїе: ко́пїй бо мно́жество  ѿверзо́ша жи̑лы, и҆ ны́нѣ мі́ра напоѧ́еши концы̀. 
Бг҃оро́диченъ: 
Невѣ́стꙋ бж҃їю тѧ̀ и҆ мт҃рь вѣ́мы, бцⷣе, тебе́ бо  ꙗ҆́кѡ мѷродохнове́нный ши́покъ ѡ҆брѣ́тъ сло́во бж҃їе,  цвѣтꙋ́щъ во оу҆до́лѣ смире́ннѣмъ человѣ́чествѣ,  возжелѣ̀ твоеѧ̀ (с. 456) добро́ты, и҆зъ тебє̀ плотоно́сецъ  проше́дъ вѣ̑рныѧ ѡ҆благово́нствоваше. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
И҆ ты̀ се́рдце поколе́блисѧ ны́нѣ, ви́дѧ бж҃їе  преще́нїе належа́щее, и҆ возопі́й: пощадѝ лю́ди твоѧ̑,  влⷣко гдⷭ҇и, и҆ оу҆ста́ви пра́ведный гнѣ́въ тво́й,  бл҃гоꙋтро́бне. 
Лю́ди и҆ гра́дъ, ꙗ҆̀же твое́ю кро́вїю стѧжа́лъ  є҆сѝ, і҆и҃се, не преда́ждь въ поги́бель, во є҆́же  смꙋща́тисѧ землѝ трꙋ́сомъ стра́шнымъ, ли́къ а҆пⷭ҇лъ мо́литъ  тѧ̀. 
Ѿ пꙋте́й твои́хъ, влⷣко, пра́выхъ нра́вомъ  оу҆кло́ншесѧ развраще́ннымъ, въ негодова́нїе преложи́хомъ  тѧ̀, ми́лостиваго и҆ непамѧтоѕло́бнаго: по ми́лостивъ и҆  ще́дръ бꙋ́ди твои̑мъ рабѡ́мъ. 
Бг҃оро́диченъ: 
Ны́нѣ по́мощи прїи́де вре́мѧ, ны́нѣ премѣне́нїю  потре́ба, чⷭ҇таѧ, къ сн҃ꙋ твоемꙋ̀ и҆ гдⷭ҇ꙋ, ꙗ҆́кѡ да  оу҆ще́дритъ согрѣ́шшыѧ ны̀, и҆ належа́щагѡ гнѣ́ва  и҆зба́витъ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Ѻ҆́гнь любвѐ бжⷭ҇твенныѧ въ се́рдцы прїе́мъ,  ѻ҆́гнь оу҆гаси́лъ є҆сѝ безбо́жнагѡ і҆дѡлонеи́стовства,  сла́вне дими́трїе. 
И҆збавлѧ́ѧ ны̀ ѿ бѣ́дъ ꙗ҆ви́сѧ, дими́трїе,  моли́твами твои́ми покрыва́ѧ вѣ́рою и҆ любо́вїю  восхвалѧ́ющыѧ тѧ̀. 
И҆́же вѣ́рою къ твоемꙋ̀ оу҆се́рднѡ притека́юще  хра́мꙋ, дими́трїе, недꙋ́гѡвъ и҆ страсте́й дꙋшетлѣ́нныхъ  вско́рѣ и҆збавлѧ́ютсѧ. 
Бг҃оро́диченъ: 
Сло́во бж҃їе, ѻ҆ц҃ꙋ̀ є҆диносꙋ́щное, тво́й  быва́етъ, бг҃ома́ти, па́че оу҆ма́ же и҆ сло́ва, сн҃ъ,  тебѣ̀ є҆диносꙋ́щенъ. (с. 457) 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Бы́лъ є҆сѝ прїѧ́телище съ нб҃съ снизше́дшагѡ за  ми́лость, ꙗ҆́коже дождѧ̀, и҆лѝ ка́пли, ка́плющїѧ кро́ткѡ,  оу҆пои́лъ є҆сѝ та́инственными дарова̑нїи, и҆ ны́нѣ и҆з̾  гро́ба мѵ́ра и҆сто́чникъ то́чиши, дими́трїе. 
Страда́льцємъ ꙗ҆́коже зако́нъ, всѧ́кїѧ мїрскі́ѧ  ѡ҆бнажи́всѧ любвѐ, оу҆пита́лсѧ є҆сѝ, мч҃ниче, є҆ле́емъ  бл҃года́тей дх҃а. побѣди́въ же тмы̀ нача̑ла, мздꙋ̀ прїѧ́лъ  є҆сѝ точи́ти мѵ́ро сладково́нное, дими́трїе. 
Ши́покъ ꙗ҆ви́лсѧ є҆сѝ, процвѣты́й внꙋ́трь  ѕлачника̀ гдⷭ҇нѧ, дими́трїе, ѡ҆багре́нъ кро́вїю мꙋче́нїѧ и҆  ра́нами сѣче́нїй, и҆ болѣ́зньми страда́льческими, и҆  ражже́нїемъ пе́щи, и҆ ны́нѣ мѵ́ро и҆сточа́еши  приснотекꙋ́щее. 
Сѐ па́ки зри́тсѧ бжⷭ҇твенный ковче́гъ хра́мъ  мꙋ́ченика, и҆дѣ́же свѣ́щникъ внꙋ́трь, гро́бъ, носѧ́й мѵ́ро  и҆ є҆ле́й, є҆гѡ́же ѻ҆́крестъ взыгра́имъ дꙋхо́внѡ, и҆  ликꙋ́юще, восхва́лимъ вели́каго дими́трїа. 
Но́вый ꙗ҆́коже и҆лїа̀ ре́вностїю оу҆ѧ́звленъ  хрⷭ҇то́вы любвѐ, царѧ̀, ѡ҆блича́еши, и҆ тебѐ сама́го  предае́ши на сме́рть. ѻ҆ба́че живе́ши, и҆ є҆щѐ мѵ́ра  и҆сто́чникъ показа́въ гро́бъ, ꙗ҆́коже скꙋде́льникъ є҆ле́а  неистоще́нъ. 
Бг҃оро́диченъ: 
Написꙋ́етъ твоѐ, дв҃о, дре́вле та́инство поѧ̀  пра́ѻтецъ тво́й, цр҃е́ви дще́ре сла́ва всѧ̀ внꙋтрьꙋ́дꙋ,  и҆́же и҆ тѧ̀ просла́вивъ, ꙗ҆́кѡ бл҃же́ннꙋю человѣ́кѡмъ.  ра́дꙋйсѧ, мі́ра всегѡ̀ воззва́нїе. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. (с. 458) 
Не и҆мꙋ́ще, влⷣко, дерзнове́нїѧ моли́тисѧ  смире́ннїи высотѣ̀ твое́й, и҆збра̑нныѧ а҆́гг҃лы твоѧ̑ въ  те́плꙋю подвиза́емъ моли́твꙋ. тѣ́хъ ра́ди гнѣ́ва твоегѡ̀  и҆зми́ ны. 
Ны́нѣ позна́хомъ, гдⷭ҇и, ꙗ҆́кѡ восхотѣ́лъ є҆сѝ  на́съ, и҆ ника́коже покры́лъ є҆сѝ подъ зе́млю, съ  согрѣшє́нїи лю́тыми, многосогрѣши́вшыѧ. тѣ́мъ тѧ̀  благода́рнѡ сла́вимъ. 
Повелѣва́еши колеба́тисѧ ѡ҆снова́нїємъ землѝ,  ꙗ҆́кѡ да мы̀ преста́немъ смире́ннїи колеба́тисѧ  добродѣ́телей лꙋ́чшагѡ стоѧ́нїѧ, и҆ стра́хомъ твои́мъ,  сло́ве, оу҆тверди́мсѧ. 
Бг҃оро́диченъ: 
Ст҃а́ѧ бг҃оневѣ́сто, недоꙋмѣ̑нныѧ ны́нѣ лю́ди  оу҆ще́дри, и҆ мт҃рними твои́ми моли́твами, є҆́же на ны̀  бж҃їе негодова́нїе претворѝ вско́рѣ, мо́лимъ тѧ̀. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Согла́снѡ соше́дшесѧ пое́мъ сла́внꙋю и҆  свѣтоно́снꙋю твою̀ па́мѧть, и҆ чꙋде́съ по́лнꙋю и҆  дарова́нїй ст҃а́гѡ и҆ чⷭ҇тна́гѡ, всебл҃же́нне, дх҃а. 
Разрѣшѝ моѧ̑ плени̑цы согрѣше́нїй моли́твами  твои́ми, ꙗ҆́кѡ бо непобѣди́мь мч҃никъ дерзнове́нїе и҆́маши  ко влⷣцѣ, и҆ бꙋ́ди мѝ прибѣ́жище и҆ покро́въ, дими́трїе. 
Бг҃оро́диченъ: 
Чи́стꙋ тѧ̀ посредѣ̀ те́рнїѧ ѡ҆брѣ́тъ ꙗ҆́кѡ  чистѣ́йшїй крі́нъ, и҆ оу҆до́льный цвѣ́тъ, ѽ бг҃омт҃и!  жени́хъ, во оу҆тро́бꙋ твою̀ сло́во всели́сѧ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. (с.  459) 
Процвѣ́лъ є҆сѝ дꙋхо́внѡ, ꙗ҆́коже ма́слина  плодови́таѧ, и҆ копїено́сными рꙋка́ми нꙋ́жднѡ и҆згнете́сѧ.  вѣ́рныхъ же оу҆тѣша́еши, мѵ́ро ны́нѣ точа̀ и҆зъ  бжⷭ҇твеннагѡ гро́ба твоегѡ̀, дими́трїе. 
Пчелы̀ ѻ҆́бразомъ тебѐ сама́го дѣ́лателѧ всѧ́кїѧ  показа́лъ є҆сѝ бг҃отво́рныѧ добродѣ́тели, дꙋ́шꙋ,  блаже́нне, непоро́чнꙋ ꙗ҆́кѡ со́товꙋ тѣлесѝ соблюда́ѧ, и҆  мѵ́ро ны́нѣ и҆сточа́еши, оу҆слажда́ющее дꙋ́шы. 
Возлюби́лъ є҆сѝ ѿ дꙋшѝ хрⷭ҇та̀, и҆ семꙋ̀  послѣ́довалъ є҆сѝ къ мѵ́рꙋ благово́нїѧ, и҆ сегѡ̀  причасти́лсѧ є҆сѝ срастворе́нїемъ лꙋ́чшимъ. и҆ ны́нѣ  мѵ́ра стрꙋи̑ то́чиши непреста̑нныѧ, дими́трїе. 
Ка̑пли страда́льческихъ на зе́млю крове́й твои́хъ,  ка́плюще, благово́нїѧ и҆сто́чникъ мѵ́ра тꙋ́ю содѣ́лаша. и҆  ны́нѣ сїѐ непреста́ннѡ почерпа́ющымъ и҆сточа́еши,  дими́трїе. 
По́томъ твои́хъ, мꙋ́дре, крове́й ѡ҆блїѧ́нъ, ꙗ҆́коже  и҆́нъ но́вый и҆сто́чникъ рѣ́чнѡ, тре́бꙋющымъ бога́тнѡ  подае́ши во и҆сцѣле́нїе твоѐ мѵ́ро, бл҃же́нне, оу҆се́рднѡ  приходѧ́щымъ. 
Бг҃оро́диченъ: 
Зрѧ́ще златови́дный свѣ́та свѣ́щникъ неꙋгаси́мый,  мно́жествомъ грѣхѡ́въ дꙋ́шы ѡ҆мрачи́вшїи, пристꙋ́пимъ  дае́тъ бо просвѣще́нїе, и҆ всѧ́кое ѿгонѧ́етъ ѡ҆мраче́нїе. 
Конда́къ мч҃ника, гла́съ в҃: 
Крове́й твои́хъ стрꙋѧ́ми, дими́трїе, цр҃ковь бг҃ъ  ѡ҆багрѝ, да́вый тебѣ̀ крѣ́пость непобѣди́мꙋю, и҆  соблюда́ѧ гра́дъ тво́й невреди́мь: тогѡ́ бо є҆сѝ  оу҆твержде́нїе. 
І҆́косъ: 
Сего̀ вели́каго всѝ воспои́мъ соше́дшесѧ вѣ́рою,  ꙗ҆́кѡ ѻ҆рꙋ́жника хрⷭ҇то́ва и҆ мч҃ника дими́трїа, въ  пѣ́снехъ и҆ пѣ́нїихъ совзыва́юще влⷣцѣ и҆ зижди́телю  вселе́нныѧ: и҆зба́ви ны̀ трꙋ́са и҆ нꙋ́жды, человѣколю́бче,  моли́твами (с. 460) бцⷣы, и҆ всѣ́хъ ст҃ы́хъ мч҃никѡвъ  твои́хъ. на тѧ́ бо всѝ надѣ́емсѧ, и҆зба́витисѧ бѣ́дъ и҆  скорбе́й: ты́ бо є҆сѝ на́ше оу҆твержде́нїе. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Препѣ́тъ є҆сѝ, гдⷭ҇и долготерпѣли́ве, ꙗ҆́кѡ не  оу҆мори́лъ є҆сѝ рабѡ́въ твои́хъ трꙋ́сомъ и҆ колеба́нїемъ  стра́шнымъ землѝ: но оу҆страши́лъ є҆сѝ, и҆ща́й  ѡ҆брати́тисѧ ѿ ѕѡ́лъ, и҆ жи́ти всѣ̑мъ на́мъ. 
Стена́нїе ѿ се́рдца воспꙋ́стимъ и҆ сле́зы  пролїе́мъ, ꙗ҆́кѡ да ми́лостива влⷣкꙋ ѡ҆брѧ́щемъ хрⷭ҇та̀,  сокрꙋши́ти трꙋ́сомъ всѧ̑ ны̀, за оу҆множе́нїе грѣхѡ́въ  претѧ́ща на́мъ. 
Оу҆вы̀, воззове́мъ, и҆ рꙋ́цѣ воспростре́мъ къ бг҃ꙋ  высоча́йшемꙋ, и҆ преста́немъ про́чее твори́ти ѕло́е: сѐ  сп҃съ, негодꙋ́ѧ, коле́блетъ всю̀ зе́млю, оу҆тверди́ти хотѧ̀  ны̀. 
Бг҃оро́диченъ: 
При́зри чⷭ҇таѧ, и҆ спасѝ всѧ̑ пою́щыѧ тѧ̀,  потреби́тисѧ и҆мꙋ́щыѧ во гнѣ́вѣ бж҃їи и҆ ꙗ҆́ростїю  вели́кою и҆ стра́шною, ны́нѣ наше́дшагѡ преще́нїѧ, за  мно́жєства мно́гихъ грѣхѡ́въ на́шихъ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Преꙋкра́шенъ бжⷭ҇твенною сла́вою и҆ бл҃года́тїю,  мч҃ниче страстоте́рпче, сїѧ́еши свѣтови́днѡ, и҆  просвѣща́еши зовꙋ́щыѧ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Ꙗ҆́кѡ багрѧни́цею оу҆кра́шенъ твое́ю кро́вїю,  и҆мѣ́ѧ вмѣ́стѡ ски́птра, сла́вне, крⷭ҇тъ, со хрⷭ҇то́мъ  црⷭ҇твꙋеши ны́нѣ, мч҃ниче дими́трїе, бл҃гослове́нъ є҆сѝ,  зовы́й, въ хра́мѣ сла́вы твоеѧ̀, гдⷭ҇и. (с. 461) 
Бг҃оро́диченъ: 
Препросла́вленнаѧ, просвѣще́ннаѧ, мт҃и дв҃о, всѧ̑,  чтꙋ́щыѧ тѧ̀ всеи́стиннꙋю бцⷣꙋ, ѡ҆градѝ: бл҃гослове́на ты̀  въ жена́хъ, всенепоро́чнаѧ влⷣчце. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Во́дꙋ почерпстѝ и҆са́їа жа́ждꙋщымъ, дими́трїе,  предповелѣва́етъ. а҆́ще бы ви́дѣлъ тво́й гро́бъ, возопи́лъ  бы всѧ́кѡ: мѵ́ра и҆сто́чникꙋ приходи́те, и҆ почерпи́те  спасе́нїе. 
Землѝ оу҆́бѡ поро́дъ бы́лъ є҆сѝ, всели́лсѧ же  є҆сѝ въ землѝ кро́ткихъ, и҆дѣ́же вода̀ сла́дости:  є҆ѧ́же напи́всѧ въ сы́тость, мѵ́ра и҆сто́чникъ при́сный  ны́нѣ, дими́трїе, пролива́еши. 
Возра́слъ є҆сѝ ꙗ҆́кѡ розга̀ въ вїногра́дѣ,  пребыва́ѧ неѿсѣ́ченъ бг҃ꙋ, и҆ совокꙋпле́нъ: и҆ сегѡ̀  и҆спо́лнивсѧ тꙋ́ка неизрече́ннагѡ, мѵ́ро, ꙗ҆́кѡ стрꙋи̑,  всѣ̑мъ ны́нѣ, дими́трїе, то́чиши. 
Ѽ но́выхъ твои́хъ боре́нїй! ѽ стра́нныхъ  мꙋ́ченическихъ страда́нїй! твоѧ̑ бо по́ты, за него̀  пролїѧ̑нныѧ, бл҃же́нне, хрⷭ҇то́съ прїи́мъ, и҆сто́чникъ мѵ́ра  тѧ̀ показꙋ́етъ. 
Стрꙋю̀ мѵ́ра твоегѡ̀ пролива́ѧ, ве́лїю пꙋчи́нꙋ  просте́рлъ є҆сѝ чꙋде́съ, и҆ дꙋ́шъ и҆ тѣле́съ недꙋ́ги  потоплѧ́еши, и҆ напа́стей, дими́трїе, всѧ́кꙋ бꙋ́рю  оу҆сповꙋ́ѧ. 
Бг҃оро́диченъ: 
Млеко́мъ пита́ла є҆сѝ, дв҃о, плотоно́сца, твоего̀  бг҃а рожде́ннаго, ꙗ҆́кѡ да болѣ́знь а҆да́мовꙋ сꙋ́щꙋю во  а҆́дѣ ѡ҆блегчи́тъ, ѿ дре́ва снѣ́дша зна́нїѧ, и҆  за́повѣди преслꙋ́шавша. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ (с. 462) же́ртвꙋ водо́ю попали́лъ є҆сѝ:  всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Пра́ведномꙋ твоемꙋ̀ семꙋ̀ гнѣ́вꙋ, чл҃вѣколю́бче,  наше́дшꙋ внеза́пнѡ, смꙋти́хомсѧ, и҆ ѿча́ѧнїемъ  всеконе́чнымъ ѡ҆б̾ѧ́хомсѧ, негодова́вша на ны̀ зрѧ́ще  тебѐ. 
Воспростре́мъ рꙋ́ки, вѣ́рнїи, и҆ ѻ҆́чи къ  є҆ди́номꙋ влⷣцѣ, спаса́ти могꙋ́щемꙋ, зовꙋ́ще: хрⷭ҇тѐ,  ꙗ҆́рость твою̀ ѿвратѝ ѿ на́съ вско́рѣ,  чл҃вѣколю́бецъ сы́й. 
Ты́сѧщи а҆́гг҃лъ, мч҃никѡвъ сосло́вїе, прⷪ҇рѡ́къ, и҆  а҆пⷭ҇толѡвъ, прпⷣбныхъ, і҆ера́рхѡвъ ст҃ы́й ли́къ мо́литъ  тѧ̀, влⷣко: пощадѝ лю́ди твоѧ̑ смирє́нныѧ. 
Вѣ́дый, ще́дре, не́мощь на́шꙋ, и҆  оу҆добопоползнове́нное всѣ́хъ, и҆ неиспра́вленное,  ѡ҆сла́би гнѣ́въ, и҆ смꙋще́нїе оу҆ти́ши, и҆ твое́ю  ми́лостїю оу҆ще́дри мі́ръ. 
Бг҃оро́диченъ: 
Ми́лостиваѧ бцⷣе, ми́лостиваго ро́ждшаѧ сп҃са,  ви́ждь ѡ҆ѕлобле́нїе и҆ стена́нїе люде́й твои́хъ, и҆  оу҆скорѝ оу҆моли́ти, є҆́же оу҆ще́дрити ны̀. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ѡ҆мрачи́лъ є҆сѝ ве́сь вра́жїй гнѣ́въ, сла́вне, и҆  боре́нїѧ неѿе́млемою си́лою хрⷭ҇та̀ ѡ҆блече́нъ, и҆  побѣдоно́сецъ бы́въ, мч҃ниче дими́трїе, вопїѧ́лъ є҆сѝ:  благослови́те, всѧ̑ дѣла̀ гдⷭ҇нѧ, гдⷭ҇а. 
Мч҃никѡвъ благостоѧ́нїе показа́въ, мч҃никѡвъ  благозва́нїе, мч҃ниче, наслѣ́довалъ є҆сѝ: ба́нею ѡ҆мы́всѧ  ст҃о́ю, ꙗ҆́же вторы́ми не ѡ҆сквернѧ́етсѧ грѣхо́вными  прилѡ́ги. копїе́мъ пробода́емь, и҆ зовы́й: благослови́те,  всѧ̑ дѣла̀ гдⷭ҇нѧ, гдⷭ҇а. (с. 463) 
Чꙋде́съ твои́хъ мно́жество, па́че оу҆ма̀  дарова́нїй, и҆̀хже тебѣ̀ подадѐ хрⷭ҇то́съ, всѣ̑мъ  показꙋ́етъ, сла́вне, и҆ бл҃года́ть и҆сцѣле́нїй, ꙗ҆̀же  па́че сло́ва ꙗ҆́вѣ твою̀ бл҃года́ть проповѣ́даетъ на́мъ,  вопїю́щымъ: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Є҆ди́нꙋ во всѣ́хъ родѣ́хъ дв҃ꙋ мт҃рь и҆ бцⷣꙋ  чⷭ҇тꙋю пѣсносло́вимъ: та́ бо спасе́нїѧ на́шегѡ хода́таица,  ꙗ҆́кѡ мі́ра и҆зба́вителѧ сло́во ро́ждшаѧ, є҆мꙋ́же  вопїе́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Да бг҃ъ ꙗ҆вле́нна сотвори́тъ тѧ̀ сꙋ́щымъ въ мі́рѣ,  дими́трїе, негаси́мꙋ свѣщꙋ̀ дꙋше́внꙋю сохра́нша, є҆ле́емъ  дѣѧ́нїй оу҆маще́нꙋ всегда̀, и҆ ꙗ҆́кѡ черто́га тебѣ̀  ѿверзо́шасѧ двє́ри, приснотекꙋ́щъ и҆сто́чникъ тѧ̀ мѵ́ра  бжⷭ҇твеннагѡ показꙋ́етъ, возме́здїе чистоты̀ сїю̀ даѧ̀  бл҃года́ть. 
Не и҆зъ крове́й, ꙗ҆́коже речѐ честно́е є҆ѵⷢ҇лїе,  нижѐ и҆зъ по́хоти пло́ти, дими́трїе, бг҃омъ же роди́лсѧ  є҆сѝ, воплоще́ннаго почита́ѧ бг҃а: кро́вь же оу҆се́рднѡ  тогѡ̀ ра́ди твою̀ и҆стощи́въ, воспрїѧ́лъ є҆сѝ свы́ше  чꙋде́снꙋю бл҃года́ть, и҆сточа́еши бжⷭ҇твенное мѵ́ро, дꙋ́шы  благоꙋха́ѧй. 
Ты̀ лѣ́ствица ꙗ҆ви́лсѧ є҆сѝ ѡ҆дꙋшевле́ннаѧ, на  землѝ оу҆́бѡ оу҆твержде́ннаѧ стопа́ми пло́ти, до нб҃съ же  досѧ́жꙋщаѧ: бг҃омъ бо ѡ҆богати́лсѧ є҆сѝ оу҆твержде́ннымъ,  мч҃ниче, въ тебѣ̀. сто́лпъ же ꙗ҆ви́всѧ, пома́занъ  є҆ле́емъ по́двигѡвъ мꙋче́нїѧ, и҆ ны́нѣ и҆сточа́еши вѣ́рою  пристꙋпа́ющымъ и҆сто́чникъ бжⷭ҇твеннагѡ мѵ́ра. 
Тѧ̀ рѣкꙋ̀ прописа̀ бж҃їю наводне́нꙋ, поѧ̀ дв҃дъ (с.  464) прⷪ҇ро́чески, дими́трїе: се́ бо неистоща́емо  прихожде́нїе мѵ́ра твоегѡ̀. тѣ́мъ и҆ мно́жество рѣ́къ  наводнѧ́ющесѧ, гла́сы своѧ̑ возвыша́ютъ, рꙋка́ми же пле́щꙋтъ  въ сла́вꙋ си́ми всѣ́ми просла́вльшагѡ тѧ̀ бг҃а. 
Гдⷭ҇ь є҆ди́нъ трист҃ы́й, ты̀, бж҃е всемо́щнѣйше,  є҆го́же бг҃осло́вствꙋѧй страда́лецъ дими́трїй въ темни́цѣ  заключа́етсѧ, и҆ съ скорпїе́ю чꙋ́вственною ѕмі́ѧ оу҆мори́въ  мы́сленнаго, и҆ горды́ню лѵ́евꙋ низложи́въ чрезъ не́стора  бжⷭ҇твеннаго, копїе́мъ пробода́етсѧ, и҆ мѵ́ро ны́нѣ и҆зъ  гро́ба то́читъ. 
Бг҃оро́диченъ: 
За а҆да́ма, гдⷭ҇ь, за є҆́ѵꙋ, ты̀, всечи́стаѧ,  гаврїи́лъ же, за льсти́внаго ѕмі́ѧ, крⷭ҇тъ же за дре́во,  вертогра́дъ гро́ба, вмѣ́стѡ є҆де́ма, ра́дꙋйсѧ, вмѣ́стѡ  печа́ли, копїѐ, вмѣ́стѡ пла́меннагѡ ѻ҆рꙋ́жїѧ, и҆  багрѧни́ца, вмѣ́стѡ смоко́внагѡ ли́ствїѧ. тѧ̀ оу҆́бѡ  пое́мъ, ѻ҆трокови́це, ꙗ҆́кѡ всѣ́хъ вино́внꙋ. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Сѐ всѝ мы̀ согрѣши́хомъ, и҆ стра́шнѡ оу҆́бѡ  землѧ̀ не согрѣ́шши мꙋ́читсѧ: наказꙋ́ѧ бо на́съ  чл҃вѣколю́бецъ, всю̀ тꙋ́ю коле́блетъ. прїи́мемъ чꙋ́вство,  и҆ ѡ҆ спасе́нїи свое́мъ попеце́мсѧ. 
Часѡ́въ и҆ лѣ́тъ сы́й гдⷭ҇и, въ є҆ди́номъ  мгнове́нїи ѻ҆́ка восхотѣ́въ сте́рти рабы̑ твоѧ̑, ѿ  мно́гагѡ же благоꙋтро́бїѧ твоегѡ̀, влⷣко, возбрани́лсѧ  є҆сѝ. благодари́мъ тебѣ̀ без̾ѿвѣ́тнїи мы̀, є҆ди́не  чл҃вѣколю́бче. 
Трꙋ́са, меча̀, го́рькагѡ плѣне́нїѧ, и҆  ꙗ҆зы́ческагѡ, хрⷭ҇тѐ, наше́ствїѧ, паде́нїѧ, и҆ гла́да,  па́гꙋбы, и҆ ѡ҆ѕлобле́нїѧ всѧ́кагѡ и҆на́гѡ, ще́дре, и҆зба́ви  гра́дъ тво́й, и҆ всѧ́кꙋ странꙋ̀, вѣ́рнѡ пѣсносло́вѧщꙋю  тѧ̀. (с. 465) 
Землѧ̀ без̾ѧзы́чнѣ вопїе́тъ, стенѧ́щи: почто́ мѧ  ѕлы́ми ѡ҆сквернѧ́ете мно́гими всѝ человѣ́цы; ва́съ бо  влⷣка щадѧ̀, є҆ди́нꙋ менѐ оу҆ѧзвлѧ́етъ, прїими́те  чꙋ́вство и҆ покаѧ́нїемъ бг҃а оу҆ми́лостивите. 
Бг҃оро́диченъ: 
Тлѝ въ ржⷭ҇твѣ̀ не прїи́мши, тлѣ́нїѧ, дв҃о,  и҆змѣнѝ всѧ̑ ны̀, и҆ трꙋ́са тѧжча́йшагѡ, и҆ ско́рби  оу҆толѧ́ющи влⷣчнее негодова́нїе, твои́мъ мт҃рнимъ  премѣне́нїемъ, бг҃ора́дованнаѧ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,  велича́емъ. 
Раздерѝ оу҆́зы прегрѣше́нїй тѧ̀ пою́щихъ,  страстоте́рпче, оу҆ста́ви страсте́й прило́ги, молвꙋ̀  разорѝ є҆ресе́й, и҆ напа́стей оу҆тишѝ бꙋ́рю моли́твами  твои́ми. 
Напра́ви къ стезѧ́мъ пра̑вымъ нбⷭ҇нагѡ црⷭ҇твїѧ,  свѧще́ннѣйшꙋю твою̀ па́ствꙋ, вѣнцено́сче мч҃ниче  дими́трїе, на па́жить спаси́тельнꙋю, на мѣ́сто вѣ́чное. 
Да вѣнцє́въ сла́вы и҆ нбⷭ҇нагѡ црⷭ҇твїѧ полꙋче́нїѧ  пою́щымъ тѧ̀ сегѡ̀ оу҆лꙋчи́ти молѝ, мч҃ниче дими́трїе,  жизнода́вца гдⷭ҇а и҆ цр҃ѧ̀ си́лъ. 
Бг҃оро́диченъ: 
Ꙗ҆́кѡ ко́рень, и҆сто́чникъ и҆ винꙋ̀ нетлѣ́нїѧ тѧ̀,  дв҃о, всѝ вѣ́рнїи надѣ́ющесѧ хвала́ми почита́емъ: ты́ бо  ѵ҆поста́сное на́мъ безсме́ртїе и҆сточи́ла є҆сѝ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Прїе́мъ тво́й а҆лава́стръ дꙋше́вный, добродѣ́телей  бж҃е́ственнагѡ мѵ́ра и҆спо́лненъ, и҆мѣ́ѧ же хрⷭ҇та̀  прекло́нша тебѣ̀ мч҃ниче, главꙋ̀, ꙗ҆́кѡ оу҆поко́ившасѧ  житїѧ̀ твоегѡ̀ (с. 466) свѣ́тлостїю чистоты̀. тѣ́мъ  оу҆блажи́лсѧ є҆сѝ и҆ бл҃года́ти и҆спо́лнилсѧ є҆сѝ  мѷроточи́ти мі́ра концє́мъ. 
Сѐ ѡ҆жида́ющихъ тѧ̀ воздаѧ́нїй неизрече́нныхъ  свѣ̑тлаѧ проѡбражє́нїѧ, сѐ и҆сто́чникъ мѵ́ра  приснотекꙋ́щагѡ, ѽ страда́льче! бг҃ꙋ оу҆́бѡ предстоѧ̀ со  дерзнове́нїемъ мч҃ническимъ, во́инствꙋ на́шемꙋ и҆спросѝ на  врагѝ побѣ́дꙋ, и҆ ми́ръ странѣ̀ неѿе́млемь. 
Ѻ҆́бразомъ крⷭ҇та̀ побѣдотво́рца, побѣди́лъ  є҆сѝ лѵ́ево сꙋровство̀, и҆ побѣди́телѧ не́стора и҆  сострада́льца поста́вивъ: и҆ ны́нѣ всѧ́къ ꙗ҆зы́къ  ва́рварскїй рабо́тенъ покорѝ правосла̑внымъ, содѣ́йствꙋѧ,  сво́инствꙋѧ, оу҆крѣплѧ́ѧ, велича́ѧй земны̑ѧ концы̀,  дими́трїе. 
Те́плою ѿ се́рдца любо́вїю къ твоемꙋ̀ честно́мꙋ  ковче́гꙋ прибѣга́ющыѧ, мч҃ниче хрⷭ҇то́въ, мѵ́ро  пролива́ющемꙋ рѣка́ми, твои́ми моли́твами и҆зба́ви дѣ́лъ  дꙋшетлѣ́нныхъ, и҆ пото́па страсте́й ѕлосмра́дїѧ: ѡ҆бонѧ̑нїѧ  же покажѝ сїѧ̑ гдⷭ҇ꙋ благовѡ́ннѣйша. 
Де́нь ра́дости дꙋхо́вныѧ соверша́емъ, дими́трїе,  ви́дѧще мѵ́ра твоегѡ̀ непреста́ннѡ точа́щъ и҆сто́чникъ. ты́  же страсте́й ѡ҆мраче́нїе разорѧ́ѧ, ꙗ҆́кѡ бжⷭ҇твеннагѡ  и҆спо́лненъ свѣ́та, ꙗ҆́кѡ во днѝ дава́й ходи́ти  благоѻбра́знѡ, бж҃їй же ви́дѣти свѣ́тъ непристꙋ́пный. 
Бг҃оро́диченъ: 
Ты̀, всечⷭ҇таѧ, злата́ѧ голꙋби́ца є҆сѝ, ꙗ҆́кѡ  сꙋче́цъ ма́сличный, носѧ́щаѧ сло́во бж҃їе, пома́завше пло́ть  свою̀ є҆ле́емъ бжⷭ҇тва̀. є҆го́же въ се́рдцы ꙗ҆́кѡ  ковче́гъ прїе́мъ страда́лецъ, и҆зъ гро́ба мѵ́ро то́читъ, и҆  оу҆маща́етъ вѣ́рныхъ ли́ца. 
Свѣти́ленъ. Подо́бенъ: Свѣ́те неизмѣ́нный: 
Крⷭ҇то́мъ воѡрꙋжи́лъ є҆сѝ не́стора, чрезъ ѻ҆́наго  лѵ́евꙋ разори́въ горды́ню, дими́трїе, на три́знищи, ꙗ҆́коже  хрⷭ҇то́съ (с. 467) ѿверза́еши копїе́мъ ре́бра твоѧ̑,  и҆́миже ста́до твоѐ хранѝ. 
Два́жды. 
Сла́ва, и҆ ны́нѣ: 
Гдⷭ҇и, призира́ѧй на зе́млю съ нб҃сѐ, и҆ творѧ́й  всю̀ трѧсти́сѧ, и҆зба́ви ны̀ ѿ трꙋ́са бцⷣы моли́твами,  ю҆́же дарова́лъ є҆сѝ хрⷭ҇тїа́нѡмъ предста́тельницꙋ. 
На хвали́техъ стїхи̑ры мч҃ника, на ѕ҃, гла́съ д҃.  Поⷣ: Ꙗ҆́кѡ до́блѧ: 
Прободе́нъ бы́въ, ꙳ борца̀ твои́ми ко́пїѧми  оу҆ѧзви́лъ є҆сѝ, ꙳ и҆ ме́ртва сотвори́лъ є҆сѝ и҆  недѣ́йственна, ꙳ є҆гѡ́же ѕло́бы, дими́трїе, на́съ  и҆зба́ви, ꙳ крѣ́пки на стра̑сти мꙋ́чащыѧ ꙳ всегда̀  содѣва́ѧ ꙳ свѧще́нными твои́ми моли́твами, ꙳ бжⷭ҇твеннымъ  стра́хомъ оу҆милѧ́ѧ сердца̀ ꙳ и҆ дꙋ́шы на́шѧ, ст҃е. 
Рѣкꙋ̀ тѧ̀ и҆спо́лненꙋ во́дъ дꙋхо́вныхъ вѣ́дѧще,  свѧ́те, ꙳ мо́лимъ, и҆ста́ѧвшыѧ дꙋ́шы на́шѧ ꙳ страсте́й  престꙋпле́ньми ꙳ ми́лостїю твое́ю мно́гою ꙳ свѧще́ннѡ  ѡ҆росѝ, ꙳ и҆ ѡ҆мы́й сꙋ́щыѧ въ скве́рнѣ, ꙳ и҆ премно́гихъ  и҆зба́ви бѣ́дъ ꙳ и҆ вѣ́чнагѡ мꙋче́нїѧ. 
Ꙗ҆́кѡ ѕвѣзда̀ свѣтлѣ́йшаѧ, ꙳ на землѝ  показа́лсѧ є҆сѝ, ꙳ чꙋде́съ сїѧ́ньми, ꙳ подсо́лнечнꙋю  просвѣща́еши всегда̀, ꙳ дими́трїе сла́вне, ꙳ мглы̑  ѡ҆мраче́нїѧ ѿгонѧ̀ моли́твами твои́ми дꙋ́шъ на́шихъ, ꙳ и҆  недꙋ́ги и҆сцѣлѝ ꙳ ѿ любвѐ соверша́ющихъ твою̀ па́мѧть,  ꙳ сла́ва мч҃никѡвъ, и҆ похвала̀. 
И҆́ны стїхи̑ры, гла́съ є҃. Подо́бенъ: Ра́дꙋйсѧ,  по́стникѡвъ: 
Прїидѝ, мч҃ниче хрⷭ҇то́въ, къ на́мъ, твоегѡ̀  тре́бꙋющымъ ми́лостивнагѡ посѣще́нїѧ, и҆ и҆зба́ви  ѡ҆ѕло́блєнны мꙋчи́тельскими прещє́нїи и҆ лю́тагѡ  неи́стовства є҆реті́ческагѡ. ѿ ни́хже, ꙗ҆́кѡ плѣ̑нницы  и҆ на́зи, гони́ми є҆смы̀, ѿ мѣ́ста на мѣ́сто ча́стѡ  преходѧ́ще, и҆ заблꙋжда́юще въ верте́пѣхъ и҆ гора́хъ.  оу҆ще́дри оу҆́бѡ, прехва́льне, и҆ да́ждь на́мъ ѡ҆сла́бꙋ,  оу҆толѝ бꙋ́рю и҆ оу҆гасѝ, є҆́же на ны̀, (с. 468)  негодова́нїе, бг҃а молѧ̀, подаю́щаго мі́рꙋ ве́лїю ми́лость. 
Стѣна̀ тве́рдаѧ на́мъ, плѣне́нїѧ вра́жїѧ не  оу҆боѧ́всѧ, да́нъ є҆сѝ, ва̑рварскаѧ нашє́ствїѧ  оу҆пражднѧ́ѧ и҆ недꙋ́ги оу҆толѧ́ѧ, степе́нь неразрꙋши́мый  и҆ ѡ҆снова́нїе неѡбори́мое, и҆ градоде́ржецъ, насели́тель и҆  побо́рникъ бы́лъ є҆сѝ твоемꙋ̀ гра́дꙋ, дими́трїе. є҆го́же  и҆ ны́нѣ, всебл҃же́нне, лю́тѣ бѣ́дствꙋющаго и҆  ѡ҆бтѧже́нна ѻ҆каѧ́ннѣ, твои́ми моли́твами спасѝ, хрⷭ҇та̀  молѧ̀, подаю́щаго мі́рꙋ ве́лїю ми́лость. 
Всѧ́кꙋ добродѣ́тель воспрїи́мъ, страстоте́рпческїй  ли́къ ꙗ҆ви́сѧ, ѿѻнꙋ́дꙋже нетлѣ́нныѧ и҆ бл҃же́нныѧ  жи́зни наслажде́нїе досто́йнѣ наслѣ́дова. въ не́мже  досточꙋ́дне оу҆краша́емь, дими́трїе, и҆ подража́нїемъ  хрⷭ҇то́вымъ почита́ѧсѧ, и҆ хвалѧ́сѧ ра́венствомъ копїѧ̀,  просѝ прилѣ́жнѣе, на́съ почита́ющихъ тѧ̀ и҆зба́вити ѿ  страсте́й и҆ лю́тыхъ ѡ҆бстоѧ́нїй, те́плѣ молѧ̀ подаю́щаго  мі́рꙋ ве́лїю ми́лость. 
Сла́ва, гла́съ д҃. Самогла́сенъ. А҆ндре́а  і҆еросолѷми́та. 
Ко́пїѧми наслѣ́довавшаго сп҃совыхъ ре́бръ  бл҃года́ть, прободе́нныхъ копїе́мъ, и҆зъ ни́хже на́мъ  и҆сточа́етъ сп҃съ жи́зни и҆ нетлѣ́нїѧ во́ды, дими́трїа  почти́мъ, премꙋ́драго во оу҆че́нїихъ и҆ вѣне́чника въ  мꙋ́ченицѣхъ, кро́вїю сконча́вшаго страда́нїѧ тече́нїе и҆  чꙋдесы̀ просїѧ́вша все́й вселе́ннѣй, ревни́телѧ влⷣчнѧ и҆  ми́лостива нищелю́бца, во мно́гихъ и҆ мно́гащи бѣда́хъ  лю́тыхъ, ѳессало́нѧнѡмъ предста́телѧ. є҆го́же и҆ лѣ́тнюю  па́мѧть почита́юще, сла́вимъ хрⷭ҇та̀ бг҃а, дѣ́йствꙋюща  є҆гѡ̀ ра́ди всѣ̑мъ и҆сцѣлє́нїѧ. 
И҆ ны́нѣ, бг҃оро́диченъ: 
И҆зба́ви ны̀ ѿ нꙋ́ждъ на́шихъ, мт҃и хрⷭ҇та̀ бг҃а,  ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ,  є҆ди́но предста́тельство дꙋ́шъ на́шихъ. 
Славосло́вїе вели́кое. И҆ ѿпꙋ́стъ. 
На лїтꙋргі́и, Бл҃жє́нна ѿ канѡ́на трѧсе́нїѧ,  пѣ́снь г҃-ѧ, на д҃: (с. 469) и҆ ст҃а́гѡ пѣ́снь ѕ҃-ѧ, на  д҃. Прокі́менъ, гла́съ ѕ҃: Спасѝ, гдⷭ҇и, лю́ди твоѧ̑,  и҆ благословѝ достоѧ́нїе твоѐ. Сті́хъ: Къ тебѣ̀,  гдⷭ҇и, воззовꙋ̀, бж҃е мо́й. И҆ ст҃а́гѡ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ и҆ оу҆пова́етъ на  него̀. А҆пⷭ҇лъ трѧсе́нїѧ, къ є҆вре́ємъ, зача́ло тл҃а,  ѿ полꙋ̀. Бра́тїе, є҆го́же лю́битъ гдⷭ҇ь, наказꙋ́етъ:  И҆ ст҃а́гѡ а҆пⷭ҇лъ, къ тїмоѳе́ю, зача́ло сч҃в.  А҆ллилꙋ́їа, гла́съ д҃: Бж҃е, ѿри́нꙋлъ ны̀ є҆сѝ:  Сті́хъ: Стрѧ́слъ є҆сѝ зе́млю, и҆ смꙋти́лъ є҆сѝ ю҆̀.  И҆ ст҃а́гѡ: Пра́ведникъ, ꙗ҆́кѡ фі́нїѯъ,  процвѣте́тъ: Є҆ѵⷢ҇лїе трѧсе́нїѧ, матѳе́а зача́ло к҃з.  И҆ ст҃а́гѡ, і҆ѡа́нна, зача́ло н҃в. Прича́стенъ:  Хвали́те гдⷭ҇а съ нб҃съ: Дрꙋгі́й: Въ па́мѧть  вѣ́чнꙋю: 
🕅 Подоба́етъ вѣ́дати: А҆́ще слꙋчи́тсѧ  дими́трїа селꙋ́нскагѡ, и҆ трѧсе́нїѧ, въ недѣ́лю. 
Въ сꙋббѡ́тꙋ ве́чера на ма́лѣй вече́рни стїхи̑ры  воскрⷭ҇ны, и҆ бцⷣы по ѻ҆бы́чаю. На вели́цѣй вече́рни,  по ѻ҆бы́чной каѳі́смѣ, на Гдⷭ҇и, воззва́хъ, стїхи̑ры  воскрⷭ҇ны г҃: и҆ трѧсе́нїѧ г҃: пи́саны на вели́цѣй вече́рни  на стїхо́внѣ: и҆ дими́трїа д҃. Сла́ва, дими́трїа: И҆  ны́нѣ, бг҃оро́диченъ а҃-й, гла́са. Прокі́менъ днѐ.  Чтє́нїѧ г҃. На лїті́и, стїхи́ра хра́ма: и҆ самогла́сны  стїхи̑ры ст҃а́гѡ. Сла́ва, ст҃а́гѡ: И҆ ны́нѣ, бг҃оро́диченъ.  На стїхо́внѣ стїхи̑ры воскрⷭ҇ны: Сла́ва, дими́трїа: И҆  ны́нѣ, бг҃оро́диченъ по гла́сꙋ ст҃а́гѡ. На  благослове́нїи хлѣ́бѡвъ тропа́рь: Бцⷣе дв҃о, два́жды:  и҆ дими́трїа є҆ди́ножды. (А҆́ще же нѣ́сть бдѣ́нїѧ. По  Ѻ҆́ч҃е на́шъ, тропа́рь воскрⷭ҇нъ: Сла́ва, дими́трїа: И҆  ны́нѣ, трѧсе́нїѧ. На повече́рїи по Досто́йнѣ, и҆ по  трист҃о́мъ, конда́къ дими́трїа: Сла́ва, и҆ ны́нѣ,  трѧсе́нїѧ). 
На оу҆́трени: На Бг҃ъ гдⷭ҇ь, тропа́рь воскрⷭ҇нъ,  два́жды: Сла́ва, дими́трїа: И҆ ны́нѣ, трѧсе́нїѧ. По  каѳі́смахъ сѣда́льны воскрⷭ҇ны, и҆ бг҃оро́дичны и҆́хъ:  Та́же полѷеле́й: И҆ тропарѝ, А҆́гг҃льскїй собо́ръ:  Ѵ҆пакоѝ гла́са: И҆ сѣда́льны дими́трїа ѻ҆́ба по  є҆ди́ножды, безъ бг҃оро́дичнѡвъ: Сла́ва, сѣда́ленъ, и҆́же  по полѷеле́и: И҆ ны́нѣ, (с. 470) бг҃оро́диченъ є҆гѡ̀.  Степє́нна и҆ прокі́менъ, гла́са. Є҆ѵⷢ҇лїе воскрⷭ҇но.  Воскрⷭ҇нїе хрⷭ҇то́во: ѱало́мъ н҃, стїхи́ра воскрⷭ҇на.  Канѡ́нъ воскрⷭ҇нъ со і҆рмосо́мъ на д҃. и҆ трѧсе́нїѧ на  д҃. и҆ дими́трїа на ѕ҃. Катава́сїа: Ѿве́рзꙋ оу҆ста̀ моѧ̑.  По г҃-й пѣ́сни конда́къ дими́трїа, и҆ і҆́косъ и҆  сѣда́ленъ. По ѕ҃-й пѣ́сни конда́къ и҆ і҆́косъ воскрⷭ҇нъ.  Свѣти́ленъ воскрⷭ҇нъ. Сла́ва, ст҃а́гѡ: И҆ ны́нѣ,  трѧсе́нїѧ. На хвали́техъ стїхи̑ры воскрⷭ҇ны д҃: и҆  дими́трїа со сла́внымъ д҃, съ припѣ̑вы є҆гѡ̀. Сла́ва,  стїхи́ра є҆ѵⷢ҇льскаѧ: И҆ ны́нѣ, Пребл҃гослове́нна є҆сѝ.  Славосло́вїе вели́кое. По трист҃о́мъ тропа́рь воскрⷭ҇нъ  то́чїю. Є҆ктєнїѝ, и҆ ѿпꙋ́стъ, и҆ ча́съ а҃. На а҃-мъ  часѣ̀ тропа́рь воскрⷭ҇нъ. Сла́ва, трѧсе́нїѧ: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ трѧсе́нїѧ.  Си́це и҆ на про́чихъ часѣ́хъ, тропарѝ и҆ кондакѝ,  премѣнѧ́юще, глаго́лемъ: то́чїю воскрⷭ҇нъ тропа́рь  непремѣ́ннѡ. 
На лїтꙋргі́и: Бл҃жє́нна гла́са на д҃: и҆ трѧсе́нїѧ  пѣ́снь г҃, на д҃: и҆ дими́трїа пѣ́снь ѕ҃, на д҃. По  вхо́дѣ тропа́рь воскрⷭ҇нъ, и҆ трѧсе́нїѧ, и҆ хра́ма бцⷣы,  а҆́ще є҆́сть, и҆ дими́трїа: Та́же конда́къ воскрⷭ҇нъ и҆  трѧсе́нїѧ. Сла́ва, дими́трїа. И҆ ны́нѣ, бцⷣы. А҆́ще  нѣ́сть хра́ма бцⷣы, И҆ ны́нѣ, трѧсе́нїѧ. Прокі́менъ  трѧсе́нїѧ, и҆ ст҃а́гѡ. А҆пⷭ҇лъ трѧсе́нїѧ и҆ дими́трїа.  А҆ллилꙋ́їа, гла́съ д҃: Бж҃е, ѿри́нꙋлъ ны̀ є҆сѝ. Сті́хъ:  Стрѧ́слъ є҆сѝ зе́млю: И҆ ст҃а́гѡ: Првⷣникъ, ꙗ҆́кѡ  фі́нїѯъ, процвѣте́тъ. Є҆ѵⷢ҇лїе, трѧсе́нїѧ и҆  дими́трїа. Прича́стенъ: Хвали́те гдⷭ҇а съ нб҃съ:  И҆ ст҃а́гѡ: Въ па́мѧть вѣ́чнꙋю. [зрѝ] Рѧ́дъ же  а҆пⷭ҇лъ и҆ є҆ѵⷢ҇лїе чте́мъ подъ зача́ло. 


(с. 471) 
Мѣ́сѧца тогѡ́же въ к҃з-й де́нь. 
Ст҃а́гѡ мч҃ника не́стора. 
На Гдⷭ҇и воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Не́сторе страда́льче чꙋ́дне, ꙳ всеѻрꙋ́жїемъ  хрⷭ҇то́вымъ ꙳ себѐ ѡ҆бложи́лъ є҆сѝ: ꙳ чꙋ́вственнѣ  оу҆́бѡ лѵ́ю спле́тсѧ, ꙳ того̀ погꙋби́лъ є҆сѝ, ꙳  неви́димыми же неви́димаго стрѣла́ми ꙳ велїа́ра ты̀ запѧ́лъ  є҆сѝ и҆ оу҆мертви́лъ є҆сѝ. ꙳ тѣ́мже побѣ́ды вѣнце́мъ  твою̀ главꙋ̀ вѣнча̀, ꙳ великодарови́тый. 
Словесы̀ бжⷭ҇твенными оу҆крѣплѧ́емь, ꙳ не́сторе  мꙋ́дре, и҆́стиннѡ ꙳ дими́трїа мч҃ника, ꙳ го́рдаго мꙋчи́телѧ  мꙋ́жески оу҆мертви́лъ є҆сѝ: ꙳ и҆ оу҆ме́ршаго и҆ а҆́дъ  разо́ршаго ꙳ и҆сповѣ́давъ бг҃а безсме́ртна, ꙳ сме́рть  непра́веднꙋ под̾ѧ́лъ є҆сѝ, сла́вне. ꙳ тѣ́мже жи́знь,  ра́дꙋѧсѧ, ꙳ неконча́емꙋю наслѣ́довалъ є҆сѝ. 
Бжⷭ҇твенный ю҆́ноша бы́лъ є҆сѝ, ꙳ тѣлесѐ  красото́ю, мꙋ́дре, сїѧ́ѧ, ꙳ и҆ бл҃года́тїю бжⷭ҇твенною  оу҆кра́шенъ, ꙳ и҆ си́лою оу҆добре́нъ. ꙳ тѣ́мже лѵ́евꙋ  разори́въ си́лꙋ ꙳ си́лою вседержи́телѧ, ꙳ ра́дꙋѧсѧ,  пострада́лъ є҆сѝ, ꙳ и҆ ликѡ́мъ счи́слилсѧ є҆сѝ  страда́льцєвъ. ꙳ съ ни́миже ра́дꙋѧсѧ, на́съ помина́й. 
Сла́ва, и҆ ны́нѣ, бг҃оро́диченъ: 
Тѧ̀ мо́лимъ, пречⷭ҇таѧ, ꙳ предста́тельницꙋ на́шꙋ: ꙳  смꙋща́ємыѧ въ печа́лехъ не пре́зри до конца̀ ꙳ поги́бнꙋти  рабы̑ твоѧ̑, ꙳ но оу҆корѝ и҆з̾ѧ́ти ны̀ ꙳ настоѧ́щагѡ  гнѣ́ва и҆ печа́ли, ꙳ ѽ бг҃ора́дованнаѧ прест҃а́ѧ чⷭ҇таѧ! ꙳  ты́ бо на́ша є҆сѝ стѣна̀ ꙳ и҆ по́мощь неѡбори́маѧ. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ (с. 472) стра̑сти прїе́млюща во́лею, ꙳ дв҃а и҆ мт҃и  твоѧ̀, влⷣко, ꙳ оу҆вы̀ мнѣ̀, вопїѧ́ше, ꙳ ча́до сла́дкое:  ꙳ ра̑ны непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе ꙳ и҆ ѿ тлѝ всѧ̑ и҆зба́вивый  милосе́рдїемъ твои́мъ; 
Тропа́рь, гла́съ д҃: 
Мꙋ́ченикъ тво́й, гдⷭ҇и, не́сторъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немѡщны́ѧ де́рзѡсти. тогѡ̀ моли́твами  спасѝ дꙋ́шы на́шѧ. 
На оу҆́трени канѡ́нъ, на д҃: 
Гла́съ д҃. Пѣ́снь а҃. І҆рмо́съ: 
Колесни̑цы фараѡ́новы и҆ си́лꙋ є҆гѡ̀ вве́рже въ  мо́ре крѣ́пкїй во бра́нехъ, воспое́мъ пѣ́снь но́вꙋю:  ꙗ҆́кѡ просла́висѧ. 
На колесни́цꙋ пла́меннꙋю твое́ю кро́вїю, мꙋ́дре,  ра́дꙋѧсѧ, всѣ́лъ є҆сѝ, и҆ къ нбⷭ҇нѣй высотѣ̀, и҆дѣ́же  і҆и҃съ безлѣ́тный свѣ́тъ, съ ра́достїю возше́лъ є҆сѝ. 
Бронѧ́ми мы́сленными вѣ́ры тебѐ, не́сторе,  ѡ҆бложи́въ, и҆ крⷭ҇тъ, ꙗ҆́кѡ копїѐ, и҆мѣ́ѧ въ рꙋка́хъ,  вра̑жїѧ крѣ́пкѡ ссѣ́клъ є҆сѝ полкѝ. 
Теплото́ю хрⷭ҇то́вы оу҆крѣплѧ́емь любвѐ, внꙋ́трь  вскочи́лъ є҆сѝ въ три́знище, и҆ всѧ̑ разори́лъ є҆сѝ  лѵ́євы кѡ́зни и҆ побѣ́дꙋ побѣди́тельнꙋ поста́вилъ є҆сѝ. 
Бг҃оро́диченъ: 
Зачала̀ є҆сѝ во чре́вѣ собезнача́льнаго ѻ҆ц҃ꙋ̀,  и҆ родила̀ є҆сѝ, неискꙋсомꙋ́жнаѧ, па́че є҆стества̀  пло́тїю, пребы́вши дв҃а и҆́стиннѡ чⷭ҇таѧ. тѣ́мже тѧ̀ всѝ  почита́емъ. 
Пѣ́снь г҃. І҆рмо́съ: 
Оу҆твержда́ѧй гро́мъ и҆ созида́ѧй дꙋ́хъ,  оу҆твердѝ менѐ, гдⷭ҇и, да тѧ̀ пою̀ и҆́стиннѡ и҆ творю̀  во́лю твою̀, ꙗ҆́кѡ нѣ́сть свѧ́тъ, ꙗ҆́кѡ ты̀, бж҃е на́шъ.  (с. 473) 
Оу҆крѣпи́всѧ держа́вою крѣ́пости верєѝ  сокрꙋши́вшагѡ и҆ а҆́дова врата̀, со тща́нїемъ въ три́знище  вше́лъ є҆сѝ и҆ крѣ́пцѣ сокрꙋши́лъ є҆сѝ вра̑жїѧ кѡ́зни. 
Ве́тхїй пре́лести нача́льникъ подъ нога́ми твои́ми  простре́сѧ: ю҆́ношески бо къ посѣче́нїю просте́рлсѧ є҆сѝ  меча̀, не́сторе, мч҃никѡвъ похвало̀. тѣ́мже восхвалѧ́емъ  тѧ̀. 
Предразрꙋши́въ горды́ню пребеззако́нникѡвъ, бг҃ꙋ  поже́рлъ є҆сѝ, мꙋ́чениче, же́ртвꙋ, кро́вь твою̀ возме́здїе  свѧще́ннꙋю томꙋ̀ подаѧ̀: тѣ́мже тѝ возмздѝ бога́тыми  дарова́ньми. 
Бг҃оро́диченъ: 
Є҆́же ѿ а҆да́ма ро́да без̾ѻбра́зїе, внесе́нное  снѣ́дїю, во чре́вѣ твое́мъ носи́мый і҆и҃съ, бцⷣе,  преесте́ственнѡ назда́въ, пе́рвꙋю добро́тꙋ подадѐ на́мъ. 
Сѣда́ленъ, гла́съ д҃. Подо́бенъ: Вознесы́йсѧ: 
Не оу҆страши́всѧ врагѡ́въ томи́тельства, ни  оу҆жа́ссѧ плотски́хъ ра́нъ, но безбоѧ́зненнѡ поте́клъ  є҆сѝ къ боре́нїю, мꙋ́дре, носѧ̀ непобѣди́мое крⷭ҇та̀  бжⷭ҇твенное ѻ҆рꙋ́жїе. тѣ́мже внеза́пꙋ льсти́ваго  оу҆мертви́въ, оу҆мерщвле́нъ бы́лъ є҆сѝ, не́сторе, и҆  жи́зни сподо́билсѧ є҆сѝ, хрⷭ҇тꙋ̀ предстоѧ̀. 
Сла́ва, и҆ ны́нѣ, бг҃оро́диченъ: 
Грѣхолюби́въ сы́й, молю́ тѧ, безгрѣ́шнаго бг҃а  ро́ждшꙋю, взе́млющаго грѣхѝ мі́ра, пречⷭ҇таѧ,  многогрѣ́шнꙋю дꙋ́шꙋ мою̀ оу҆ще́дрити, и҆ грѣхѝ моѧ̑  мнѡ́гїѧ ѡ҆чи́стити: грѣ́шныхъ бо ты̀ є҆сѝ ѡ҆чище́нїе, и҆  спасе́нїе вѣ́рныхъ и҆ застꙋпле́нїе. 
Крⷭ҇тобг҃оро́диченъ: 
Ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый, ꙗ҆́кѡ бг҃ъ, ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. (с. 474) 
Пѣ́снь д҃. І҆рмо́съ: 
Оу҆слы́шахъ, бж҃е, слꙋ́хъ тво́й, и҆ оу҆боѧ́хсѧ,  разꙋмѣ́хъ дѣла̀ твоѧ̑, и҆ оу҆жасо́хсѧ, гдⷭ҇и: ꙗ҆́кѡ  твоегѡ̀ хвале́нїѧ и҆спо́лнь землѧ̀. 
Дими́трїевыми ѡ҆зари́всѧ свѣтолꙋ́чными оу҆чє́нїи,  є҆́ллинскїѧ сꙋеты̀ мра́ка ѿбѣ́глъ є҆сѝ, и҆ мꙋче́нїѧ  свѣ́томъ ѡ҆блиста́лсѧ є҆сѝ. 
Невѣ́рїѧ сла́ное возмꙋти́лъ є҆сѝ мо́ре,  сла́достїю твоеѧ̀, мч҃ниче, благі́ѧ вѣ́ры, нечести́выхъ  вѡ́инства глꙋбино́ю твои́хъ крове́й потопи́лъ є҆сѝ. 
Воздвиза́емо къ жи́зни ꙗ҆ви́лсѧ є҆сѝ дре́во,  благопло́дїемъ пита́ѧ пѡ́двигъ твои́хъ вѣ́рныхъ полнотꙋ̀,  не́сторе хрⷭ҇то́въ, мч҃никѡвъ хвала̀. 
Бг҃оро́диченъ: 
Ѡ҆чисти́лище мнѣ̀ бꙋ́ди грѣхѡ́въ, и҆ да́ждь мнѣ̀  рꙋ́кꙋ по́мощи бѣ́дствꙋющемꙋ, всест҃а́ѧ влⷣчце, хрⷭ҇тїа́нъ  тве́рдое застꙋпле́нїе. 
Пѣ́снь є҃. І҆рмо́съ: 
Оу҆́тро свѣ́тлое на́мъ послѝ, ꙗ҆́кѡ бл҃гъ, и҆  наста́ви ны̀ въ стра́хъ тво́й, влⷣко. 
Словесы̀ бжⷭ҇твеннагѡ ра́зꙋма по́мыслъ напои́въ,  мꙋче́нїѧ кла́съ зрѣ́лъ сла́вне не́сторе, и҆зрасти́лъ  є҆сѝ. 
И҆сцѣле́нїемъ слове́съ твои́хъ, ѽ дими́трїе  мч҃ниче хрⷭ҇то́въ! безбо́жїѧ беззако́нїе вели́кое, не́сторъ,  оу҆ста́вилъ є҆́сть. 
Ко врагꙋ̀ ви́димомꙋ спле́тсѧ, бж҃їю неви́димѡ  по́мощь стѧжа́лъ є҆сѝ, не́сторе сла́вне. 
Бг҃оро́диченъ: 
Ра́дꙋйсѧ, ро́ждшаѧ бг҃а на́шего безъ сѣ́мене.  ра́дꙋйсѧ, є҆ди́на бг҃ома́ти пречⷭ҇таѧ. ра́дꙋйсѧ, невѣ́сто  неневѣ́стнаѧ. 
Пѣ́снь ѕ҃. І҆рмо́съ: 
Бꙋ́рѧ мѧ̀ помышле́нїй пости́гши, во глꙋбинꙋ̀  низвлачи́тъ мѧ̀ безмѣ́рныхъ грѣхѡ́въ: но ты̀,  оу҆пра́вителю бл҃гі́й, предвари́въ, оу҆пра́ви, ꙗ҆́кѡ  прⷪ҇ро́ка, и҆ спаси́ мѧ. (с. 475) 
Печа́тїю назна́менавъ твоѐ се́рдце, до́блественнѡ  оу҆ѧзви́лъ є҆сѝ мꙋ́жества твоегѡ̀ копїе́мъ се́рдце  лѵ́ево, страда́льче. и҆, ра́дꙋѧсѧ, оу҆мерщвлѧ́ешисѧ за  всѣ́хъ жи́знь, і҆и҃са. 
Ꙗ҆́кѡ жени́хъ ѿ черто́га пло́ти твоеѧ̀, мꙋ́дре  и҆зше́лъ є҆сѝ. ѻ҆де́ждами, и҆стка́нными ѿ крове́й  твои́хъ, мч҃ниче, свѧще́нныхъ, ꙗ҆́снѡ оу҆краша́емь, и҆  влⷣцѣ предста́лъ є҆сѝ хрⷭ҇тꙋ̀. 
Возвы́сивъ на ка́мени твоѧ̑ но́ги бл҃гоче́стїѧ,  поста́ви хрⷭ҇то́съ жи́зни ка́мень, и҆ напра́ви, не́сторе, къ  себѣ̀ стѡпы̀ твоѧ̑, и҆ врагѝ твоѧ̑ посрамѝ. 
Бг҃оро́диченъ: 
Расто́ргни плени̑цы мои́хъ прегрѣше́нїй, ꙗ҆́же  бг҃а ро́ждшаѧ, взе́млющаго мі́ра грѣ́хъ, дв҃о марі́е, на  тѧ́ бо наде́ждꙋ спасе́нїѧ возложи́хъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Страда́льчествовавъ до́брѣ, безсме́ртнꙋю сла́вꙋ  наслѣ́довалъ є҆сѝ ны́нѣ, ꙗ҆́кѡ во́инъ и҆зрѧ́дный влⷣки  бы́лъ є҆сѝ, моли́твами дими́трїа мч҃ника: съ ни́мъ  оу҆́бѡ, не́сторе мꙋ́дре, молѧ̀ не преста́й ѡ҆ всѣ́хъ  на́съ. 
І҆́косъ: 
Въ пꙋ́ть гдⷭ҇ень ѿ младе́нства ше́ствовалъ є҆сѝ,  требл҃же́нне, и҆ тогѡ̀ благоче́стнѡ свидѣ́тельствъ  возжелѣ́лъ є҆сѝ, и҆ крⷭ҇тъ на ра́мена, не́сторе  бг҃омꙋ́дре, оу҆се́рднѡ взе́мъ, пре́лесть лю́тꙋю  і҆дѡлонеи́стовства разори́лъ є҆сѝ, сокрꙋши́въ и҆ сте́ръ  лѵ́євы кѡ́зни и҆ ловлє́нїѧ. тѣ́мже вѣ́рою притека́емъ въ  тво́й кро́въ, вопїю́ще: пребога́те, молѝ хрⷭ҇та̀ бг҃а ѡ҆  всѣ́хъ на́съ. 
Пѣ́снь з҃. І҆рмо́съ: 
Глаго́лавый на горѣ̀ съ мѡѷсе́омъ и҆ ѻ҆́бразъ  дѣ́вства ꙗ҆вле́й въ кꙋпинѣ̀, бл҃гослове́нъ є҆сѝ, бж҃е  ѻ҆тє́цъ на́шихъ. 
Ѡ҆зари́вый вѣ́рныхъ сердца̀ заре́ю подвигѡ́въ  страстоте́рпца, бл҃гослове́нъ є҆сѝ, гдⷭ҇и бж҃е ѻ҆тє́цъ  на́шихъ. (с. 476) 
Нече́стїѧ оу҆гаси́въ пла́мень росо́ю крове́й  твои́хъ, бжⷭ҇твенный мч҃ниче не́сторе, пое́ши: бл҃гослове́нъ  є҆сѝ, гдⷭ҇и, бж҃е ѻ҆тє́цъ на́шихъ. 
Же́ртвꙋ жи́вꙋ въ воню̀ бл҃гово́нїѧ гдⷭ҇и прине́съ,  мч҃ниче не́сторе, бл҃гослове́нъ є҆сѝ, взыва́лъ є҆сѝ,  гдⷭ҇и, бж҃е ѻ҆тє́цъ на́шихъ. 
Бг҃оро́диченъ: 
Ст҃ѣ́йши херꙋві̑мъ ꙗ҆ви́ласѧ є҆сѝ, ро́ждшаѧ  прест҃о́е бг҃а сло́во, всест҃а́ѧ влⷣчце, на́съ  ѡ҆свѧща́ющаго. 
Пѣ́снь и҃. І҆рмо́съ: 
Землѧ̀ и҆ всѧ̑, ꙗ҆̀же на не́й, мо́ре и҆ всѝ  и҆сто́чницы, нб҃са̀ нб҃съ, свѣ́тъ и҆ тма̀, мра́зъ и҆ зно́й  сы́нове человѣ́честїи, свѧще́нницы благослови́те гдⷭ҇а и҆  превозноси́те є҆го̀ во вѣ́ки. 
Землѧ̀ кро́вь твою̀ чⷭ҇тнꙋ́ю прїѧ́тъ, пролїѧ́вшꙋюсѧ  за хрⷭ҇та̀, небеса́ же дꙋ́шꙋ, ꙗ҆́коже невѣ́стꙋ  оу҆кра́шенꙋ: мч҃никѡвъ же ли́цы и҆ пра́ведныхъ всѣ́хъ  дꙋ́си ра́достїю срѣто́ша тѧ̀, мч҃ниче. 
Ѽ дꙋшѝ твоеѧ̀ бг҃олюби́выѧ, сме́рть привре́меннꙋю  въ ничто́же вмѣни́вшїѧ, но є҆́же жи́ти въ гдⷭ҇ѣ  и҆збра́вшїѧ! ѽ бжⷭ҇твеннагѡ мꙋ́жества, немꙋ́жества врагѡ́въ  крѣпча́йша! не и҆сповѣ́дающихъ бо хрⷭ҇та̀ ѡ҆бличи́лъ  є҆сѝ. 
По́двигомъ твои́мъ до́брымъ подвиза́всѧ, тече́нїе  и҆́стиннѡ, мꙋ́чениче, сконча́лъ є҆сѝ, мꙋ́дре, и҆ соблю́лъ  є҆сѝ твою̀ вѣ́рꙋ: про́чее тебѣ̀ вѣне́цъ пра́вды  лежи́тъ, є҆го́же тебѣ̀ пода́стъ хрⷭ҇то́съ во вѣ́ки. 
Бг҃оро́диченъ: 
Не оу҆бою́сѧ врагѡ́въ ловле́нїй, тѧ̀ и҆мѣ́ѧ  по́мощь: не оу҆бою́сѧ ѕлы́хъ, къ тебѣ̀ прите́къ,  бг҃ороди́тельнице: въ тебѣ́ бо хвалю́сѧ и҆ въ тебѣ̀  пре́йдꙋ, чⷭ҇таѧ, стѣ́нꙋ грѣха̀, спа́ссѧ моли́твами  твои́ми. 
Пѣ́снь ѳ҃. І҆рмо́съ: 
Ꙗ҆́кѡ сотворѝ мнѣ̀ вели̑чїѧ си́льный, и҆ ст҃о  и҆́мѧ є҆гѡ̀, и҆ млⷭ҇ть є҆гѡ̀ въ ро́дъ и҆ ро́дъ боѧ́щымсѧ  є҆гѡ̀. (с. 477) 
Багрѧни́цꙋ, ѿ кро́ве твоеѧ̀ ѡ҆червле́нꙋ, свѧще́ннѡ  ѡ҆дѣ́ѧлъ є҆сѝ, и҆ держа̀ въ десни́цѣ, ꙗ҆́коже ски́птръ,  крⷭ҇тъ, црⷭ҇твꙋеши со хрⷭ҇то́мъ, не́сторе бл҃же́нне. 
Зрѣ́лъ гро́здъ ꙗ҆ви́лсѧ є҆сѝ лозы̀ мы́сленныѧ,  точи̑лы же мꙋче́нїѧ и҆згнѣ́тсѧ, оу҆миле́нїѧ на́мъ вїно̀  и҆сточи́лъ є҆сѝ, при́снѡ хва́лѧщымъ тѧ̀. 
Ликꙋ́ѧ со а҆́гг҃лы предъ лице́мъ і҆и҃совымъ и҆  сла́вы насыща́ѧсѧ тогѡ̀, творѧ́щихъ твою̀ вѣ́рнѡ, не́сторе,  па́мѧть честнꙋ́ю, при́снѡ помина́й. 
Бг҃оро́диченъ: 
Свѣ́та ꙗ҆ви́ласѧ є҆сѝ прїѧ́телище, разори́вшагѡ  мглꙋ̀ дре́внѧгѡ неразꙋ́мїѧ и҆́стиннѡ, свѧще́нїѧ хра́мъ,  златы́й свѣти́льникъ, нб҃съ вы́шши, чⷭ҇таѧ. 
Свѣти́ленъ. Поⷣ: Жєны̀ оу҆слы́шите: 
Безбо́жнагѡ велича́нїе и҆ вра́жїю горды́ню крⷭ҇та̀  си́лою и҆ моли́твами дими́трїа, сла́внагѡ мч҃ника,  низложи́лъ є҆сѝ, пе́рвѣе, не́сторе, стра̑сти побѣди́въ,  и҆ мч҃никъ и҆зрѧ́денъ ꙗ҆ви́лсѧ є҆сѝ хрⷭ҇то́въ, мꙋ́дре  страда́льче. 
Сла́ва, и҆ ны́нѣ, бг҃оро́диченъ: 
Ꙗ҆́кѡ ѻ҆рꙋ́жїе непобѣди́мое, и҆ стѣ́нꙋ  неѡбори́мꙋ, и҆ сто́лпъ всѧ́кїѧ крѣ́пости, и҆ спасе́нїѧ  приста́нище, и҆ бжⷭ҇твенное ѡ҆снова́нїе вои́стиннꙋ, и҆  мо́стъ, преводѧ́й ѿ землѝ къ нбⷭ҇нымъ, пое́мъ тѧ̀, бцⷣе,  тобо́ю спаса́емїи. 
На лїтꙋргі́и, прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑  въ ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ:  А҆пⷭ҇лъ къ є҆фесе́ѡмъ, зача́ло сл҃г. А҆ллилꙋ́їа, гла́съ  д҃: Воззва́ша пра́веднїи, и҆ гдⷭ҇ь оу҆слы́ша и҆̀хъ.  Сті́хъ: Мнѡ́ги скѡ́рби пра́вєднымъ: Є҆ѵⷢ҇лїе лꙋкѝ,  зача́ло р҃ѕ. Прича́стенъ: Въ па́мѧть вѣ́чнꙋю бꙋ́детъ  пра́ведникъ. 


(с. 478) 
Мѣ́сѧца тогѡ́же въ к҃и-й де́нь. 
Ст҃ы́хъ мч҃никъ тере́нтїа и҆ неоні́лы: 
И҆ прпⷣбнагѡ ѻ҆тца̀ на́шегѡ стефа́на савваі́та и҆  творца̀ канѡ́нѡвъ: 
И҆ и҆́же во ст҃ы́хъ ѻ҆тца̀ на́шегѡ а҆рсе́нїа,  а҆рхїепі́скопа се́рбскагѡ: 
Слꙋ́жба є҆гѡ̀ пи́сана по се́й слꙋ́жбѣ. 
И҆ ст҃ы́ѧ мч҃ницы параске́ѵи, нарече́нныѧ пѧ́тницы. 
Слꙋ́жба є҆ѧ̀ пи́сана по слꙋ́жбѣ а҆рсе́нїа  се́рбскагѡ. 
И҆ прпⷣбнагѡ і҆́ѡва поча́евскагѡ. Слꙋ́жба є҆гѡ̀  пи́сана въ приложе́нїи. 
И҆ ст҃и́телѧ дими́рїа росто́вскагѡ. Слꙋ́жба є҆гѡ̀  пи́сана септе́мврїа, к҃а днѧ̀. 
На Гдⷭ҇и воззва́хъ, стїхи̑ры мч҃никѡвъ, гла́съ д҃.  Поⷣ: Ꙗ҆́кѡ до́блѧ: 
Многоѻбра́знымъ мꙋ́камъ ꙳ мꙋ́жески приѡбщи́вшесѧ, ꙳  вра̑жїѧ возношє́нїѧ низложи́сте, ꙳ и҆сповѣ́дающе,  блаже́ннїи, предъ мꙋчи́тєли ꙳ ꙗ҆́вльшагосѧ, на́съ ра́ди, ꙳  дебельство́мъ пло́ти, ꙳ и҆ пречⷭ҇тыѧ стрⷭ҇ти претерпѣ́вша  во́лею, ꙳ и҆ и҆сточи́вша мі́рꙋ ꙳ просвѣще́нїе и҆  безстра́стїе. 
Съ тере́нтїемъ возсїѧ̀ ꙳ неоні́ла сла́внаѧ, ꙳ нїтта́  же и҆ сарві́лъ чꙋ́днїи, ꙳ фѡ́тъ же и҆ і҆ера́ѯъ съ си́ми  зако́ннѡ пострада́вше ꙳ и҆ ѻ҆́гнь мꙋче́нїй бжⷭ҇твенною  росо́ю дх҃а оу҆гаси́вше: ꙳ и҆ бы́ша столпѝ благоче́стїѧ, ꙳  и҆ благопрїѧ̑тныѧ жє́ртвы, ꙳ и҆ приношє́нїѧ пречи̑ста. 
Ꙗ҆́кѡ многосвѣ́тлое со́лнце, ꙳ съ лꙋно́ю  совокꙋ́пльсѧ неоні́лою, ꙳ роди́лъ є҆сѝ, ѽ тере́нтїе, ꙳  ли́къ ѕвѣ́здъ седмочи́сленъ, мꙋ́ченическою кро́вїю  ѡ҆багри́вшихсѧ, ꙳ и҆ свѣ́тлое и҆спꙋща́ющихъ сїѧ́нїе, ꙳  всели́вшихсѧ же въ невече́рнїй поко́й, ꙳ и҆дѣ́же всѣ́хъ  страда́лєцъ стада̀ ꙳ свѣ́тлѡ ликовствꙋ́ютъ. (с. 479) 
И҆́ны стїхи̑ры стїхи̑ры прпⷣбнагѡ, гла́съ и҃. Поⷣ:  Ѽ пресла́внагѡ чꙋдесѐ! 
Ѻ҆́ч҃е бг҃оно́сне стефа́не, ꙳ бжⷭ҇твеннымъ  смы́сломъ оу҆́мъ оу҆крѣпи́въ свѣтлѣ́йше, ꙳ ꙗ҆́рость же  мꙋ́жествомъ, ꙳ цѣломꙋ́дрїемъ жела́нїе, ꙳ пра́вдою же всю̀  си́лꙋ дꙋшѝ оу҆пра́вилъ є҆сѝ. ꙳ мꙋдролю́бнѣйше  колесни́цꙋ прекра́снꙋ ꙳ добродѣ́телей состро́илъ є҆сѝ, ꙳  на ню́же всѣ́дъ, ра́дꙋѧсѧ, возше́лъ є҆сѝ къ высотѣ̀,  сла́вне. 
Ѻ҆́ч҃е бг҃оно́сне стефа́не, ꙳ бг҃осло́вїемъ оу҆́мъ  просвѣти́лъ є҆сѝ, прпⷣбне, ꙳ ꙗ҆́коже копїено́снꙋю  ꙗ҆́рость, ꙳ простира́ѧ на хꙋ̑льныѧ, ѻ҆́ч҃е, є҆ретїкѝ:  возжелѣ́въ пи́щи вы́шнїѧ, ꙳ є҆ѧ́же сподо́билсѧ є҆сѝ  причасти́тисѧ, чꙋ́дне, ꙳ предстоѧ̀ престо́лꙋ всецр҃ѧ̀ ꙳ и҆  вседержи́телѧ. 
Ѻ҆́ч҃е бг҃оно́сне стефа́не, ꙳ воздержа́нїемъ  оу҆́мъ оу҆тꙋчнѧ́ѧ всегда̀, ꙳ къ первовино́вномꙋ востещѝ  сотвори́лъ є҆сѝ, ꙳ и҆ ѿве́рглъ є҆сѝ мі́ра смꙋще́нїе,  и҆ молвы̑ ѿтрѧ́съ, ꙳ оу҆ма̀ чистото́ю ꙳ сраствори́всѧ,  всемꙋ́дре, съ жела́нїемъ ꙳ вои́стиннꙋ кра́йнимъ, ꙳  бг҃омꙋ́дре прпⷣбне. 
Сла́ва, и҆ ны́нѣ, бг҃оро́диченъ. Подо́бенъ то́йже: 
Дѣ́вства сосꙋ́дъ, ꙳ и҆ чи́стое бж҃їе и҆ кра́сное  жили́ще, ꙳ молю́ тѧ всечестно́е, ꙳ дꙋ́шꙋ мою̀ оу҆тѣ́ши, ꙳  ѡ҆ѕло́бленнꙋю ꙗ҆́домъ ѕмїи́нымъ ꙳ и҆ оу҆мерщвле́ннꙋю  престꙋпле́ньми, ꙳ ꙗ҆́кѡ да сла́влю тѧ̀, ꙳ вѣ̑рныѧ всѧ̑  возвели́чившꙋю, ꙳ бг҃ора́дованнаѧ. 
Крⷭ҇тобг҃оро́диченъ. Подо́бенъ: то́йже: 
Что̀ зри́мое видѣ́нїе, ꙳ є҆́же мои́ми ѻ҆чесы̀  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа, пла́чꙋщи, гл҃го́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ (с. 480) прїѧ́ша нетлѣ̑нныѧ ѿ тебє̀ бг҃а  на́шегѡ: и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  моли́твами спасѝ дꙋ́шы на́шѧ. 
Сла́ва, тропа́рь стефа́на, гла́съ и҃: 
Правосла́вїѧ наста́вниче, бл҃гоче́стїѧ оу҆чи́телю  и҆ чистоты̀, вселе́нныѧ свѣти́льниче, а҆рхїере́ѡвъ  бг҃одохнове́нное оу҆добре́нїе, стефа́не премꙋ́дре,  оу҆че́ньми твои́ми всѧ̑ просвѣти́лъ є҆сѝ, цѣвни́це  дх҃о́внаѧ, молѝ хрⷭ҇та̀ бг҃а спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
На оу҆́трени 
канѡ́нъ ѻ҆ктѡ́иха, є҆ди́нъ: И҆ ст҃ы́хъ два̀. 
Канѡ́нъ мч҃никѡвъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Глꙋбино́ю ѡ҆бꙋрева́емь грѣха̀, чл҃вѣколю́бче, къ  є҆ди́ной пꙋчи́нѣ бл҃гоꙋтро́бїѧ твоегѡ̀ взира́ю ѻ҆чесы̀  моегѡ̀ се́рдца, ѡ҆кормѝ и҆ спаси́ мѧ страстоте́рпєцъ  моли́твами. 
Незаходи́мое ва́съ сл҃нце ѕвѣ́зды показа̀ на  тве́рди цр҃кве своеѧ̀, ѡ҆зарѧ́ющыѧ сїѧ́нїемъ пѡ́двигъ,  мч҃ницы прехва́льнїи, сеѧ̀ и҆сполне́нїе. 
Вѣ́ры побѡ́рницы, цр҃кве оу҆твержде́нїе, тере́нтїй  бы́сть, нїтта́ же, сарві́лъ, ѳеодꙋ́лъ, і҆ера́ѯъ, неоні́ла,  и҆ ві́лъ чꙋ́дный, є҆ѵні́кїа же и҆ фѡ́тъ. 
Бг҃оро́диченъ: 
Ра́дости на́мъ хода́таица, ꙗ҆́кѡ прїе́мши полнотꙋ̀  всегѡ̀ бжⷭ҇тва̀, ꙗ҆ви́ласѧ є҆сѝ, всенепоро́чнаѧ. тѣ́мже  всѝ тебѣ̀, є҆́же ра́дꙋйсѧ, со а҆́гг҃ломъ согла́снѡ  зове́мъ, бг҃ора́дованнаѧ. (с. 481) 
И҆́нъ канѡ́нъ прпⷣбнагѡ: 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Всю̀ мою̀ мра́чнꙋю, ѻ҆́ч҃е, мглꙋ̀ оу҆ны́нїѧ  свѣ́томъ бжⷭ҇твеннымъ разорѝ, бжⷭ҇твеннꙋю бл҃года́ть  пода́въ, стефа́не, пѣ́ти па́мѧть твою̀. 
Є҆ди́ный тебѣ̀ добродѣ́телей и҆скꙋ́съ вѣ́домъ:  мїрскі́ѧ бо всеконе́чнѡ ѕло́бы не прїѧ́лъ є҆сѝ, ѿ  младе́нства бг҃ꙋ, стефа́не, возложе́нъ. 
Всегѡ̀ хрⷭ҇тꙋ̀ сп҃сꙋ ты̀ тебѐ сама́го приве́дъ  воздержа́тельнѡ, заколе́нїе свѣ́тло благопрїѧ́тнѡ,  безсме́ртнагѡ житїѧ̀, сла́вне, бы́лъ є҆сѝ прича́стникъ. 
Положѝ дх҃о́внаѧ мо́лнїѧ сто́лпъ тѧ̀ всесвѣ́телъ,  прїе́мша достоѧ́нїе слꙋ́жбы та́инственныѧ, всѧ̑ вѣ̑рныѧ  ѡ҆зарѧ́ющаѧ. 
Бг҃оро́диченъ: 
Пречⷭ҇таѧ бцⷣе, всѣ́хъ ра́досте, ꙗ҆́же бг҃а въ  твое́й оу҆тро́бѣ вмѣсти́вши, нескве́рнаѧ, и҆зба́витисѧ  ѿ вра̑гъ моли́сѧ пою́щымъ тѧ̀. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Ꙗ҆́коже со́лнце со многосвѣ́тлою лꙋно́ю  соединѧ́емь неоні́лѣ, сла́вный тере́нтїй, породѝ ѕвѣ́здъ  седмочи́сленный ли́къ мч҃никѡвъ хрⷭ҇то́выхъ. 
Сокрꙋше́нїе твои́хъ оу҆де́съ, страда́льче  тере́нтїе, пре́лести кѡ́сти, ꙗ҆́коже пра́хъ, и҆стнѝ:  тебѣ́ же и҆схода́таи сла́вꙋ неизглаго́ланнꙋю. 
Златы́ми впери́вшисѧ крилы̀, є҆ѵнїкі́е,  беззако́нныхъ ловє́цъ кова́рствїѧ и҆збѣ́гла є҆сѝ, и҆  внꙋ́трь всели́ласѧ є҆сѝ черто́га мы́сленнагѡ. (с. 482) 
Бг҃оро́диченъ: 
Тѧ̀ мꙋ́дрость бж҃їѧ чистѣ́йшее селе́нїе ѡ҆брѣ́тши,  ѿ твои́хъ чи́стыхъ крове́й воплоти́сѧ, и҆ по ржⷭ҇твѣ̀  нетлѣ́ннꙋ показа̀. 
И҆́нъ. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. 
Сквернѧ́щихъ въ житїѝ человѣ́чєскїѧ дꙋ́шы  и҆збѣжа́вша тѧ̀, стефа́не, плотски́хъ, ѡ҆чи́сти пꙋсты́нѧ  и҆здѣ́тска бжⷭ҇твеннымъ промышле́нїемъ. 
Нбⷭ҇ное и҆мꙋ́щїи житїѐ, пѡ́стницы, тѧ̀ прїе́мше,  оу҆тверди́ша, бл҃же́нне, стра́хомъ гдⷭ҇нимъ, къ мꙋ́дрости  бжⷭ҇твеннѣй. 
Ѻ҆ц҃є́въ повинꙋ́ѧсѧ оу҆че́нїємъ, премꙋ́дрости  стра́хъ бж҃їй, ꙗ҆́кѡ ѡ҆снова́нїе положи́лъ є҆сѝ твоегѡ̀  небесоподо́бнагѡ, ѻ҆́ч҃е, житїѧ̀. 
Бг҃оро́диченъ: 
Безсѣ́меннѡ зачала̀ є҆сѝ, бг҃оневѣ́сто, сп҃са и҆  гдⷭ҇а, и҆збавлѧ́ющаго ны̀ ѿ тлѝ, тѧ̀ вои́стиннꙋ  пѣсносло́вѧщыѧ. 
Конда́къ стефа́на, гла́съ д҃. Поⷣ: Вознесы́йсѧ: 
Насади́лъ є҆сѝ добродѣ́телей ра́й и҆ напои́лъ  є҆сѝ то́ками сле́зъ твои́хъ, ꙗ҆́кѡ жи́зни, всесла́вне,  дре́во полꙋчи́въ, спасѝ моли́твами твои́ми ѿ тлѝ ста́до  твоѐ, и҆зба́ви ѿ ѡ҆бстоѧ́нїй те́плѣ чтꙋ́щихъ тѧ̀,  стефа́не: тѧ́ бо предста́телѧ велича́йша, мꙋ́дре, всѝ  вѣ́рою и҆ любо́вїю стѧжа́хомъ. 
Сѣда́ленъ мч҃никѡвъ, гла́съ и҃: Подо́бенъ:  Премꙋ́дрости: 
Ꙗ҆́кѡ ѕвѣ́зды со́лнцꙋ свѣтови́дны, тере́нтїю,  дѣ́ти свѧщє́нныѧ ꙗ҆́вѣ совозсїѧва́ютъ, и҆ тва́рь  просвѣща́ютъ, мꙋ́жескими пѡ́двиги до́блественнѡ сїѧ́юще,  многобо́жїѧ но́щь разорѧ́ютъ. и҆̀хже съ весе́лїемъ  оу҆блажа́емъ вѣ́рою, ꙗ҆́кѡ сꙋ́щыѧ оу҆го́дники бж҃їѧ, и҆  возопїи́мъ: страстоте́рпцы (с. 483) всехва́льнїи, моли́те  хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть ва́шꙋ. 
Сла́ва, прпⷣбнагѡ, гла́съ є҃. Поⷣ:  Собезнача́льное сло́во: 
Воздержа́нїемъ житїѐ оу҆краси́въ и҆ стра̑сти  оу҆мертви́въ, попра́лъ є҆сѝ вра̑жїѧ прило́ги, ѻ҆́ч҃е  стефа́не: и҆̀, преложи́всѧ къ бг҃ꙋ, чꙋдотво́рецъ показа́лсѧ  є҆сѝ, въ вѣ́чнѣй сла́вѣ со а҆́гг҃лы ликꙋ́ѧ. съ ни́миже  молѝ непреста́ннѡ поми́ловатисѧ на́мъ. 
И҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное: стѣно̀ и҆  покро́ве и҆ приста́нище прибѣга́ющымъ къ тебѣ̀, приснодв҃о  чи́стаѧ, сн҃а твоего̀ и҆ бг҃а молѝ со а҆́гг҃лы, ми́ръ да́ти  мі́рꙋ, и҆ спасе́нїе, и҆ ве́лїю ми́лость. 
Крⷭ҇тобг҃оро́диченъ: 
На крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею  посредѣ̀ разбо́йникѡвъ ви́сѧща, растерза́ющисѧ оу҆тро́бою  мт҃рски гл҃го́лаше: безгрѣ́шный сн҃е, ка́кѡ непра́веднѡ на  крⷭ҇тѣ̀, ꙗ҆́коже ѕлодѣ́й, пригвожде́нъ є҆сѝ,  человѣ́ческїй ро́дъ хотѧ̀ ѡ҆живи́ти, ꙗ҆́кѡ бл҃гоꙋтро́бенъ; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Ѡ҆кормлѧ́еми дла́нїю всеси́льною, мꙋ́къ пꙋчи́нꙋ  немо́креннѡ преидо́ша, до́ндеже достиго́ша въ приста́нище  ти́хое вы́шнѧгѡ црⷭ҇твїѧ, мч҃ницы. 
Возвыша́емаго держа́вою нече́стїѧ го́рдаго  мꙋчи́телѧ, вѣ́ры ѻ҆рꙋ̑жїи, мч҃ницы всехва́льнїи,  низложи́сте, пою́ще: сла́ва си́лѣ твое́й, гдⷭ҇и. 
Седмобра́тный ли́къ страстоте́рпцєвъ съ двои́ми  роди́тели, непоро́чнаѧ же́ртва тебѣ̀, тѣ́хъ ра́ди чꙋ́днѡ  поже́ршемꙋсѧ, ꙗ҆́кѡ ѻ҆вча̀, влⷣко хрⷭ҇тѐ, приведо́шасѧ. 
Бг҃оро́диченъ: 
И҆́же во́лею всѧ́чєскаѧ созда́вый, зи́ждетсѧ хотѧ̀  и҆зъ (с. 484) тебє̀ па́че сло́ва, спаса́ѧ,  неискꙋсобра́чнаѧ, вѣ́рою зовꙋ́щыѧ: сла́ва си́лѣ твое́й,  гдⷭ҇и. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Зако́номъ бжⷭ҇твеннымъ дх҃а всѐ покори́лъ є҆сѝ  плотско́е мꙋдрова́нїе, и҆ сло́вомъ безсловє́снаѧ  стремлє́нїѧ страсте́й ѿгна́лъ є҆сѝ, мꙋ́дре стефа́не. 
Ты̀ ꙗ҆́рости вѡ́лны на врага̀ воѡрꙋжи́лъ є҆сѝ,  стефа́не, къ є҆ди́номꙋ же рачи́телю жела́нїе бг҃ꙋ  просте́рлъ є҆сѝ. 
Свѣ́тлый свѣ́тъ оу҆зрѣ́лъ є҆сѝ ты̀  безстра́стїѧ, прпⷣбне стефа́не, совле́ксѧ мглы̀ те́мныѧ  страсте́й, бл҃года́тїю наставлѧ́емь. 
Во оу҆мѣ̀ ты̀ бꙋ̑дꙋщаѧ помышлѧ́ѧ, возгнꙋша́лсѧ  є҆сѝ мимотекꙋ́щихъ безслове́сїѧ. тѣ́мже всѧ̑  наслѣ́довалъ є҆сѝ болѣ́зньми присносꙋ̑щаѧ. 
Бг҃оро́диченъ: 
Бг҃а, є҆го́же родила̀ є҆сѝ, чⷭ҇таѧ дв҃о, сего̀  оу҆молѝ, рабѡ́мъ твои̑мъ дарова́ти согрѣше́нїй проще́нїе  и҆ проти́вныхъ и҆збавле́нїе. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Тѧ̀, гдⷭ҇и, крѣ́пость стѧжа́вше, мч҃ницы, терза̑нїѧ  и҆ ра̑ны и҆ ѻ҆́гнь и҆ сме́рть мꙋ́жески преѡби́дѣша. 
Ѽ дѣ́ти свѧщє́нныѧ! ѽ бг҃опрїѧ̑тнаѧ заколє́нїѧ!  ѽ совокꙋпле́нїе, разори́вшее кѡ́зни многоплетє́нныѧ врага̀  борю́щагѡ! 
Побѣ́дами главꙋ̀ безсме́ртными вѣнча́ла є҆сѝ,  побѣди́вшаѧ ѕмі́ѧ, є҆́ѵꙋ побѣди́вшаго, є҆ѵні́кїе  добродв҃о. 
Бг҃оро́диченъ: 
Свѣ́тъ безлѣ́тный на́мъ ѻ҆́ч҃ее сїѧ́нїе родила̀  є҆сѝ, подъ лѣ́томъ бл҃гости бога́тствомъ бы́вша,  всенепоро́чнаѧ. (с. 485) 
И҆́нъ. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Ꙗ҆влѧ́ешисѧ, ꙗ҆́кѡ свѣти́льникъ, съ нб҃съ  пою́щымъ тѧ̀, ѿгонѧ̀ дѣ́лъ ѡ҆мраче́нїе, и҆ бжⷭ҇твеннагѡ  воѡбража́ѧ дѣѧ́нїѧ ѡ҆сїѧ́нїе. 
Бо́дреннꙋ моли́твꙋ и҆ стоѧ́нїе всено́щное, рꙋ́къ  прилѣ́жное воздѣѧ́нїе стѧжа́лъ є҆сѝ, ѻ҆́ч҃е, и҆  и҆сто́чники сле́зъ, стефа́не. 
Но́въ и҆́стиннѡ пꙋсты́ни ꙗ҆ви́лсѧ є҆сѝ свѣ́телъ  свѣти́льникъ, ѽ стефа́не! просвѣща́ѧ во тмѣ̀ держи̑мыѧ  ѕлы́хъ. 
Бг҃оро́диченъ: 
Молѝ при́снѡ сн҃а твоего̀ и҆ бг҃а на́шего,  неискꙋсобра́чнаѧ марі́е чⷭ҇таѧ, низпосла́ти на́мъ вѣ̑рнымъ  ми́лость. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Простре́ти неми́лостивнѡ повелѣ́въ мꙋчи́тель и҆ къ  колесє́мъ привѧза́ти многоѻбра́зными ви̑ды мꙋ́ченики, но  посрами́сѧ, непобѣди̑мы ты̑ѧ ви́дѣвъ. 
Ѕвѣрє́мъ въ снѣ́дь пре́дани бы́вше, показа́сте  ѧ҆̀ кротча́йшыѧ ѻ҆ве́цъ, непреста́нными ва́шими моли́твами,  и҆ вре́да ѿ тѣ́хъ ника́коже прїѧ́сте, ст҃і́и. 
Сарві́лъ, неоні́ла, фѡ́тъ, и҆ ѳеодꙋ́лъ, ві́лъ,  і҆ера́ѯъ, є҆ѵні́кїа же и҆ нїтта̀ бжⷭ҇твенный съ  тере́нтїемъ, ꙗ҆́кѡ до́блїи, благоче́стнѡ да восхва́лѧтсѧ,  мч҃ницы. 
Бг҃оро́диченъ: 
Кꙋпина̀ проѡбразова́ше вели́кое та́инство, є҆́же  па́че оу҆ма̀, твоегѡ̀ ржⷭ҇тва̀, ѻ҆гне́мъ всю́дꙋ  ѡ҆крꙋжа́ема, и҆ ника́коже ѡ҆палѧ́ема, дв҃о всепѣ́таѧ. (с.  486) 
И҆́нъ. І҆рмо́съ: 
І҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ,  мене́ же свѧ́заннаго мре́жами вра́жїими, ꙗ҆́кѡ ѿ тлѝ  ѻ҆́наго, спасѝ. 
Ты̀ рꙋка́ми, ви́дѣнъ бы́лъ є҆сѝ, стефа́не,  се́рнѣ подава́ѧ пи́щꙋ: дꙋшє́вныѧ бо стра̑сти ѿтрѧ́съ,  надъ ди́вїими живо́тными, ꙗ҆́коже пе́рвѣе во є҆де́мѣ  а҆да́мъ, ца́рствовалъ є҆сѝ. 
Пꙋтетворѧ̀ хрⷭ҇тꙋ̀ селе́нїе, твоеѧ̀ въ клѣтѝ дꙋшѝ  чре́во твоѐ, стефа́не, и҆ ѧ҆зы́къ оу҆держа́въ, и҆  плотскі̑ѧ сла̑сти до конца̀ оу҆мертви́лъ є҆сѝ. 
Побѣди́тельными вѣнча́лсѧ є҆сѝ вѣнцы̑,  стефа́не, по́стничества: де́мѡнѡвъ бо полкѝ побѣди́лъ  є҆сѝ, и҆ помышле́нїй и҆ страсте́й прило́ги низложи́лъ  є҆сѝ, бл҃же́нне. 
Бг҃оро́диченъ: 
Па́че оу҆ма̀ воплоще́ннаго гдⷭ҇а во чре́вѣ твое́мъ  сотворѝ твои̑мъ рабѡ́мъ ми́лостива бы́ти, твои́ми  моли́твами, чⷭ҇таѧ: ꙗ҆́кѡ да стра́шнагѡ и҆зба́вимсѧ  мꙋче́нїѧ. 
Конда́къ мч҃никѡвъ, гла́съ д҃. Подо́бенъ:  Вознесы́йсѧ: 
Мч҃ническаѧ честна́ѧ па́мѧть прїи́де дне́сь,  веселѧ́щи всѧ́чєскаѧ, тере́нтїа премꙋ́драгѡ и҆ подрꙋ́жїи  є҆гѡ̀. те́плѣ оу҆́бѡ стеце́мсѧ, да прїи́мемъ  и҆сцѣле́нїе: сі́и бо бл҃года́ть прїе́мши ѿ дх҃ъ ст҃а́гѡ  и҆сцѣлѧ́ти недꙋ́ги и҆ болѣ̑зни дꙋ́шъ на́шихъ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Въ пе́щь мꙋче́нїй вве́ржени бы́вше, мч҃ницы, ро́сꙋ  съ нб҃сѐ ѡ҆брѣто́сте терпѣ́нїемъ, благода́рнѡ взыва́юще:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Вкорене́но дꙋше́вное и҆мꙋ́ще мꙋдрова́нїе на ка́мени  (с. 487) непрело́жныѧ вѣ́ры хрⷭ҇то́вы, безбо́жныхъ  свирѣ́пства трꙋ́съ, мч҃ницы моли́твою творѧ́ще, низложи́ша. 
Повѣ́шени бы́вше и҆ по ре́брѡмъ крѣ́пкѡ стрꙋ́жеми,  ѻ҆́цтомъ лютѣ́йшимъ же и҆ ѻ҆гне́мъ сожига́еми,  бл҃же́ннїи, всю̀ попали́сте ве́щь ле́стнꙋю, сла́внїи. 
Бг҃оро́диченъ: 
Ѡ҆дѣва́ѧй нб҃о ѻ҆́блаки, пречⷭ҇таѧ, тѧ̀ нб҃о  показа̀ на землѝ, и҆зъ тебє̀ ѡ҆блече́сѧ во всего̀  человѣ́ка и҆ ѡ҆божа́етъ мѧ̀ за милосе́рдїе безчи́сленное. 
И҆́нъ. І҆рмо́съ: 
Ѻ҆́троки ѡ҆роси́вый въ пещѝ и҆ дв҃ꙋ сохрани́вый,  ро́ждшꙋю тѧ̀, по ржⷭ҇твѣ̀, бл҃гослове́нъ є҆сѝ, бж҃е  ѻ҆тє́цъ на́шихъ. 
Вои́стиннꙋ нетлѣ́нныѧ тѧ̀ трⷪ҇цы бл҃года́ть  ѡ҆брѣ́тши сосꙋ́дъ, стефа́не, и҆збра́нъ, ꙗ҆́коже жела́ше,  въ тебѣ̀ оу҆поко́исѧ, и҆ дарова̑нїи ѡ҆богатѝ, и҆ врача̀  дꙋше́вныхъ страсте́й показа̀. 
Таи́нниче пресвѣ́тлагѡ бг҃онача́лїѧ, зри́телю  сла́вы неизрече́нныѧ бж҃їѧ причаща́ѧйсѧ, пода́ждь на́мъ  просвѣще́нїе, творѧ́щымъ вѣ́рою па́мѧть твою̀,  оу҆го́дниче хрⷭ҇то́въ пребл҃же́нне стефа́не. 
Во́дꙋ мѡѷсе́йски въ землѝ невла́жнѣй, жа́ждꙋщꙋ  твоемꙋ̀ оу҆ченикꙋ̀, стефа́не, твои́мъ жезло́мъ начерта́въ,  и҆сточи́лъ є҆сѝ, прпⷣбне, пѣснопоѧ̀ хрⷭ҇тꙋ̀  вседержи́телю: бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Подоба́ше безсѣ́меннѡ воплоще́нномꙋ и҆зъ тебє̀  проитѝ, марі́е чⷭ҇таѧ, па́че со́лнца ꙗ҆́вльшисѧ чи́стаѧ и҆  нескве́рнаѧ: на ѡ҆б̾ѧ́тїихъ бо носи́ла є҆сѝ,  бл҃гослове́ннаѧ, бг҃а вседержи́телѧ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша  добродѣ́телїю препоѧ́савшесѧ, (с. 488) благоче́стїѧ  рачи́тели ѻ҆́троцы, взыва́юще: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
На ѻ҆́гнь дерзнꙋ́ша, свѣ́томъ бжⷭ҇твеннагѡ дх҃а  просвѣща́еми, коно́бѡвъ врѣ̑нїѧ показа́ша недѣ́йствєнна,  бжⷭ҇твенный хла́дъ съ нб҃сѐ, бжⷭ҇твеннїи мч҃ницы, прїе́мше:  и҆́хже по достоѧ́нїю, вѣ́рнїи, восхва́лимъ. 
А҆́гг҃лѡвъ ꙗ҆ви́сѧ мно́жество, на три́знищи ꙗ҆́снѡ  оу҆крѣплѧ́юще ва́съ, всехва́льнїи мч҃ницы, и҆ болѣ̑зни  ѿе́млюще: съ ни́миже ѻ҆трокѡ́въ пѣ́снь взыва́ете:  благослови́те, всѧ̑ дѣла̀ гдⷭ҇нѧ, гдⷭ҇а. 
Бо́дро и҆мѣ́ѧ къ бг҃ꙋ ѻ҆́ко, сарві́ле, се́рдца  твоегѡ̀, ѻ҆че́съ терпѣ́лъ є҆сѝ и҆збоде́нїе, ѡ҆блича́ѧ  мꙋчи́телѧ, безбо́жїѧ мгло́ю ѡ҆держи́маго. тѣ́мъ всѝ тѧ̀,  ꙗ҆́кѡ днѐ сы́на, оу҆блажа́емъ. 
Бг҃оро́диченъ: 
Ѻ҆́ч҃имъ бл҃говоле́нїемъ сн҃а во оу҆тро́бѣ  прїѧ́ла є҆сѝ, ѡ҆сѣни́вшꙋ бжⷭ҇твенномꙋ дх҃ꙋ, пречⷭ҇таѧ, и҆  ро́ждши, ꙗ҆́кѡ пе́рвѣе пречⷭ҇та пребыла̀ є҆сѝ: къ  немꙋ́же непреста́ннѡ моли́сѧ, и҆зба́витисѧ всѣ̑мъ, дв҃о,  тлѝ и҆ ѡ҆ѕлобле́нїѧ. 
И҆́нъ. І҆рмо́съ: 
Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ  безчи́слєннымъ покланѧ́ющымсѧ ѻ҆́бразꙋ въ деи́рѣ, трѝ  ѻ҆́троцы не повинꙋ́вшесѧ, гдⷭ҇а воспѣва́хꙋ и҆  славосло́влѧхꙋ во всѧ̑ вѣ́ки. 
Повинꙋ́лсѧ є҆сѝ, бл҃же́нне, гдⷭ҇ꙋ, пребыва́нїемъ  житїѧ̀ непоро́чнагѡ, и҆ ѿтꙋ́дꙋ оу҆крѣпи́всѧ, врагѝ  покорѧ́еши подъ но́зѣ твоѝ и҆ сокрꙋша́еши, на ты̑ѧ  болѣ́зньми, ꙗ҆́кѡ ѻ҆рꙋ̑жїи, до́блествовавъ. 
Є҆диноѻбра́зно житїѐ и҆мѣ́ѧ, и҆́стины сло́во  показа̀, и҆ ѻ҆бы́чай про́стъ и҆ пра́въ, нелꙋка́въ нра́въ,  бг҃олюби́въ ра́зꙋмъ. тѣ́мже тѧ̀ пою́ще, хрⷭ҇та̀  превозно́симъ во вѣ́ки. 
Вседꙋ́шнѡ, ѻ҆́ч҃е, возлюби́лъ є҆сѝ бг҃а, пли́щей  ѿврати́лсѧ є҆сѝ: непрохѡ́дныѧ же ѡ҆бходѧ̀ пꙋсты̑ни, (с.  489) наслажда́лсѧ є҆сѝ є҆ди́нагѡ рачи́телѧ твоегѡ̀,  є҆гѡ́же ра́ди оу҆мє́ты вмѣни́лъ є҆сѝ всѧ̑. 
Бг҃оро́диченъ: 
И҆звѣ́стнѡ вѣ́дѧщїи тѧ̀ дв҃ꙋ и҆ бж҃їю мт҃рь па́че  сло́ва, пое́мъ тѧ̀ всеблагоче́стнѡ, вѣ́рою пѣснопою́ще:  гдⷭ҇а по́йте и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе,  велича́емъ. 
Ра́й ꙗ҆ви́стесѧ, средѣ̀ жи́зни дре́во и҆мꙋ́щъ,  и҆сто́чникъ же, пролива́ющъ ка̑пли и҆сцѣле́нїй, и҆ рѣка̀,  и҆́стиннѡ и҆спо́лнена, ст҃і́и, бжⷭ҇твенныхъ во́дъ дх҃а. 
Столпѝ хрⷭ҇то́вы цр҃кве и҆ тиша̑йшаѧ приста̑нища  сꙋ́щихъ въ пꙋчи́нѣ лю́тыхъ ѡ҆бꙋрева́емыхъ, мч҃ницы,  ꙗ҆ви́стесѧ, и҆ мі́ра пита́телїе, и҆ а҆́гг҃лѡвъ  сожи́тєльницы. 
Въ нбⷭ҇ныхъ се́лѣхъ съ ра́достїю живетѐ, добрѡ́ты  недомы́слєнныѧ вкꙋ́пѣ сматрѧ́юще, и҆ наслажда́ющесѧ  и҆́стиннагѡ ѡ҆боже́нїѧ, вѣнцено́сцы великоимени́тїи. 
Бг҃оро́диченъ: 
Ꙗ҆́же нб҃съ ши́рши и҆ херꙋві́мѡвъ ст҃ѣ́йши, всеѧ́  же тва́ри вкꙋ́пѣ чⷭ҇тнѣ́йши, бг҃а, є҆го́же родила̀  є҆сѝ, ѡ҆ на́съ молѝ, бг҃ороди́тельнице, чтꙋ́щихъ тѧ̀. 
И҆́нъ. І҆рмо́съ: 
Чи́стꙋю сла́внѡ почти́мъ, лю́дїе, бцⷣꙋ, ѻ҆́гнь  бжⷭ҇тва̀ прїи́мшꙋю во чре́вѣ неѡпа́льнѡ пѣ́сньми  велича́емъ. 
Тѣ́сный пꙋ́ть ше́ствовалъ є҆сѝ, є҆го́же ничто́же  въ мі́рѣ и҆́стиннѡ нꙋ́жднѣйше: сегѡ̀ ра́ди во є҆де́мъ  вше́лъ є҆сѝ, простра́нное поко́ище. 
Ти́хъ ꙗ҆ви́лсѧ є҆сѝ, ѽ стефа́не, на нб҃сѣ́хъ бо  вѣнце́мъ сла́вы вѣнча́лсѧ є҆сѝ, бл҃же́нне, досто́йнѡ,  поѧ̀ вѣнча́вшаго тѧ̀. (с. 490) 
Чꙋ́дно житїѐ твоѐ просїѧ̀, благово́нно, ꙗ҆́кѡ  ши́покъ въ ве́ртѣ, и҆ ꙗ҆́кѡ свѣ́щникъ на воздꙋ́сѣ,  свѣтови́днѡ ѡ҆зарѧ́ѧ, всебл҃же́нне, чествꙋ́ющыѧ тѧ̀. 
Бг҃оро́диченъ: 
Дв҃ꙋ всѝ и҆ пречⷭ҇тꙋю, вѣ́рнїи, бцⷣꙋ,  неизрече́ннѡ носи́вшꙋю во оу҆тро́бѣ бг҃а и҆ сп҃са, въ  пѣ́снехъ велича́емъ. 
Слꙋ́жба и҆́же во ст҃ы́хъ ѻ҆тца̀ на́шегѡ а҆рсе́нїа,  а҆рхїепі́скопа се́рбскагѡ. 
А҆́ще хо́щетъ настоѧ́тель, твори́тъ бдѣ́нїе. 
На ма́лѣй вече́рни стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
И҆зъ мла́да во́зраста ꙳ бг҃а въ себѣ̀ носѧ̀,  ѻ҆́ч҃е а҆рсе́нїе, ꙳ де́мѡнскїѧ полкѝ ѻ҆гне́мъ  моли́твеннымъ поже́глъ є҆сѝ, бл҃же́нне. ꙳ наста́вилъ  є҆сѝ, мꙋ́дре, ста́до слове́сныхъ ѻ҆ве́цъ ꙳. на па́жить  дꙋхо́внꙋю, ꙳ и҆ къ бг҃ꙋ приве́лъ є҆сѝ. 
Дѣ́вства тезоимени́тый, ꙳ се́рбскїй свѣти́льникъ,  чꙋдодѣ́йствомъ сїѧ́ѧ, вели́кїй ѻ҆́ч҃е а҆рсе́нїе, ꙳ всѣ́хъ  на́съ созыва́еши въ па́мѧть твою̀, ꙳ торжество̀ соверша́ти  дꙋхо́вное, ꙳ воспѣва́ти сп҃са хрⷭ҇та̀. 
Добродѣ́тели ве́рхъ ꙳ и҆ вѣ́рныхъ ѡ҆снова́нїе, ꙳  а҆пⷭ҇лѡвъ сла́ва, ꙳ і҆ера́рхѡвъ хвала̀, се́рбское  оу҆твержде́нїе, вели́кїй ѻ҆́ч҃е а҆рсе́нїе, ꙳ всѣ́хъ  призыва́еши свѣ́тлѡ пра́здновати ꙳ всечестнꙋ́ю па́мѧть  твою̀. 
Сла́ва, гла́съ д҃: 
Є҆ѵⷢ҇льскихъ и҆стѡ́чникъ словесы̀ твои́ми,  ст҃и́телю ѻ҆́ч҃е а҆рсе́нїе, люде́й твои́хъ сердца̀ напои́лъ  є҆сѝ, и҆ сѣ́мѧ благоче́стїѧ въ ни́хъ моли́твами твои́ми  возрасти́лъ є҆сѝ, и҆ сїѧ̑ прине́слъ є҆сѝ хрⷭ҇тꙋ̀ пло́дъ  и҆зрѧ́денъ. и҆ ны́нѣ, (с. 491) предстоѧ̀ оу҆ негѡ̀ съ  ли́ки а҆пⷭ҇тѡлъ и҆ і҆ера́рхѡвъ, и҆ на́съ помина́й и҆  сохранѝ ѿ всѧ́кагѡ ѡ҆ѕлобле́нїѧ, ꙗ҆́кѡ въ ми́рѣ  соверша́ти па́мѧть твою̀. 
И҆ ны́нѣ, бг҃оро́диченъ: Бцⷣе, всѣ́хъ цр҃и́це: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Оу҆ма̀ влады́кꙋ ꙳ на стра̑сти поста́вивъ,  плотолю́бїемъ не порабо́тивсѧ, ꙳ а҆́гг҃льски чистото́ю,  ѻ҆́ч҃е а҆рсе́нїе, пожи́лъ є҆сѝ. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, къ  за́повѣдехъ є҆гѡ̀ восхо́щетъ ѕѣлѡ̀. 
А҆рхїере́євъ похвала̀ ꙳ и҆ свѧще́нникѡвъ сла́ва, ꙳  пра́вило мона́шествꙋющихъ, ѻ҆́ч҃е а҆рсе́нїе, ра́дꙋйсѧ,  цр҃кве оу҆твержде́нїе вели́кое. 
Сті́хъ: Сщ҃е́нницы твоѝ ѡ҆блекꙋ́тсѧ пра́вдою, и҆  прпⷣбнїи твоѝ возра́дꙋютсѧ. 
Оу҆слы́ши молє́нїѧ ра̑бъ твои́хъ, ꙳ а҆рхїере́е,  ѻ҆́ч҃е а҆рсе́нїе, ꙳ и҆ сле́зъ не премолчѝ, ꙳ и҆  сердє́чнаѧ прошє́нїѧ ꙳ подава́й лю́бѧщымъ тѧ̀. 
Сла́ва, гла́съ д҃: 
Подоба́етъ се́рбскомꙋ ро́дꙋ а҆рсе́нїа вездѣ̀  и҆мѣ́ти а҆рхїере́а, ꙗ҆́кѡ нѣ́кꙋю оу҆́тварь ца́рскꙋю и҆  сокро́вище некра́домо, всѣ̑мъ подаю́ща бога́тство,  спасе́нїѧ проповѣ́данїе, и҆ всѧ̑ собира́юща къ соедине́нїю  пѣ́сней бг҃олѣ́пныхъ, къ немꙋ́же возопїи́мъ: а҆рхїере́е и҆  наста́вниче, хрⷭ҇та̀ бг҃а молѝ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: И҆зба́ви ны̀ ѿ нꙋ́ждъ  на́шихъ: 
Тропа́рь, гла́съ и҃: Ми́лости наста́вниче: 
Пи́санъ на вели́цѣй вече́рни. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ ѿ дв҃ы: 
И҆ ѿпꙋ́стъ. (с. 492) 
На вели́цѣй вече́рни, Блаже́нъ мꙋ́жъ: 
На Гдⷭ҇и, воззва́хъ, а҆́ще бдѣ́нїе, пое́мъ  стїхи̑ры на и҃: а҆́ще ли нѝ, пое́мъ на ѕ҃, гла́съ є҃.  Подо́бенъ: Ра́дꙋйсѧ. 
Ра́дꙋйсѧ, преѡсвѧще́нне а҆рхїере́е, до́брое  ѡ҆брѣ́тъ хрⷭ҇то́во подо́бїе, и҆́мже возше́лъ є҆сѝ на  высотꙋ̀ оу҆че́нїй распложда́ѧ, дѣ́лы добродѣ́телей  соверша́ѧ, и҆ си́ми колесни́цꙋ ѻ҆́гненнꙋю восхожде́нїѧ  твоегѡ̀ сотвори́въ, къ широтѣ̀ бж҃їѧ гра́да дости́глъ  є҆сѝ. нбⷭ҇ный человѣ́че, земны́й а҆́гг҃ле, а҆рсе́нїе  ѻ҆́ч҃е свѧще́нне, хрⷭ҇та̀ бг҃а молѝ, дꙋша́мъ на́шымъ  дарова́ти ми́ръ и҆ ве́лїю ми́лость. 
Ра́дꙋйсѧ, ѡ҆свѧще́нне ѻ҆́ч҃е а҆рхїере́е, дѣѧ̑нїѧ  добродѣ́телей твои́хъ, нбⷭ҇ныхъ каса́ющесѧ, подсо́лнечнꙋю  просвѣща́ютъ, и҆ къ бжⷭ҇твеннѣй высотѣ̀ возносѧ́щесѧ,  оу҆́мныѧ зарѝ ѡ҆блиста́юще, сто́лпъ добродѣ́телей  возвы́шши вы́спрь, бжⷭ҇твеннагѡ твоегѡ̀ зра́ка возводѧ́щъ.  нбⷭ҇ный человѣ́че, земны́й а҆́гг҃ле, а҆рсе́нїе ѡ҆свѧще́нне,  хрⷭ҇та̀ бг҃а молѝ, дарова́ти дꙋша́мъ на́шымъ ми́ръ и҆  ве́лїю ми́лость. 
Ра́дꙋйсѧ, бг҃оглаго́ливаѧ главо̀, ст҃а́гѡ дх҃а  глаго́лы вѣща́ющи, трꙋбо̀ а҆́гг҃льскаѧ, всѣ̑мъ воздаѧ́нїе  гласѧ́щи, а҆рхїере́євъ ссе́льниче, грѣша́щихъ застꙋ́пниче,  те́плаѧ оу҆тѣ́ха притека́ющымъ къ тебѣ̀, и҆ си́мъ  возводѧ́щисѧ нбⷭ҇нагѡ зра́ка прїе́мъ, ѡ҆бнови́лъ є҆сѝ,  ꙗ҆́кѡ ѻ҆ре́лъ, ю҆́ность твою̀, оу҆че́нїемъ ча̑да твоѧ̑  просвѣща́ѧ. нбⷭ҇ный человѣ́че, земны́й а҆́гг҃ле, а҆рсе́нїе  пресвѧще́нне, хрⷭ҇та̀ бг҃а молѝ, дарова́ти дꙋша́мъ на́шымъ  ми́ръ и҆ ве́лїю ми́лость. 
Сла́ва, гла́съ ѕ҃. Самогла́сенъ: 
Возсїѧ̀ свѣ́тлаѧ дне́сь і҆ера́рха па́мѧть, вѣ̑рныѧ  просвѣща́ющи и҆ то́ки неѡскꙋ́днѡ благоꙋха́нїѧ точа́щи: въ  не́йже собра́вшесѧ, цвѣ́ты добропѣ́сненными главы̑ своѧ̑  оу҆вѧ́зше, просвѣще́ннаго а҆рсе́нїа хвала́ми почти́мъ, и҆  (с. 493) сегѡ̀ ѡ҆свѧще́ннѣй главѣ̀ ра́дость возгласи́мъ,  ра́дꙋйсѧ, бжⷭ҇твеннаѧ ла́стовице, всѣ̑мъ гласѧ́щи пꙋ́ть  покаѧ́нїѧ. ра́дꙋйсѧ, благово́нїемъ ра́ки твоеѧ̀ ꙗ҆ви́вый  житїѐ твоѐ. ра́дꙋйсѧ, наде́жде всѣ́хъ хва́лѧщихъ тѧ̀.  ѡ҆свѧще́нне а҆рсе́нїе, моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. Чтє́нїѧ трѝ. Пи́саны сегѡ̀  мцⷭ҇а въ є҃ де́нь. 
На лїті́и стїхи̑ры самогла́сны, гла́съ в҃: 
Се́рбскаѧ пречⷭ҇тна́ѧ цр҃ковь, созыва́ющи на́съ,  ликовствꙋ́етъ. тѣ́мъ, веселѧ́щесѧ съ дꙋхо́вными твои́ми  ча́ды, тебѣ̀ предстоѧ́ще и҆ съ любо́вїю почита́юще тѧ̀,  пѣ́сньми и҆ пѣ̑нїи зове́мъ: а҆рхїере́е а҆рсе́нїе, молѝ  спасти́сѧ дꙋша́мъ на́шымъ. 
И҆зво́ливъ лꙋ̑чшаѧ, сꙋ́щыѧ же въ житїѝ вє́щи  преѡби́дѣлъ є҆сѝ, и҆ го́рнее житїѐ возлюби́лъ є҆сѝ,  ѡ҆дѣ́ѧвсѧ въ смире́нїе, мч҃нически показа́лъ є҆сѝ  по́двигъ страда́нїѧ тѣле́сными пѡ́ты, ра́йское наслажде́нїе  воспрїѧ́лъ є҆сѝ, и҆ въ свѣ́тлости ст҃ы́хъ бога́тнѡ  всели́лсѧ є҆сѝ. съ ни́миже хрⷭ҇тꙋ̀ предстоѧ̀, пресвѧще́нне  ѻ҆́ч҃е а҆рсе́нїе, молѝ спасти́сѧ дꙋша́мъ на́шымъ. 
Гла́съ ѕ҃: 
Церко́вное свѣти́ло всѝ вѣ́мы бг҃ови́дное и҆  дꙋ́шъ спаси́телѧ, хрⷭ҇то́ва і҆ера́рха а҆рсе́нїа. се́й  оу҆́бѡ чꙋдодѣ́йствы сїѧ́ѧ и҆ богосло́вїемъ оу҆краша́емь,  хрⷭ҇то́ва ста́да досто́инъ бы́сть, досточꙋ́дный па́стырь,  ми́лостивъ, и҆ благоꙋвѣ́тливъ, и҆ всегѡ̀ мі́ра концы̀  просвѣтѝ. 
Сла́ва, гла́съ и҃: 
Пресла́внѡ просла́висѧ ст҃а́ѧ цр҃ковь, въ не́йже  стека́ютсѧ кнѧ́зи, и҆ всѝ вѣ́рнїи, дꙋхѡ́внаѧ твоѧ̑ ча̑да,  неисцѣ́льныхъ страсте́й прїе́млютъ и҆сцѣлє́нїѧ, ѡ҆  и҆́мени твое́мъ, ст҃и́телю ѻ҆́ч҃е а҆рсе́нїе: молѝ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: (с.  494) 
На стїхо́внѣ стїхи̑ры, гла́съ в҃. Подо́бенъ: Кі́ими  похва́льными: 
Кі́ими пѣ́сненными добро́тами воспои́мъ а҆рхїере́а  хрⷭ҇то́ва, оу҆ста̀ ти̑хаѧ и҆ є҆ѵⷢ҇лїа є҆гѡ̀  проповѣ́дника свѣ́тла, цр҃ко́внаго храни́телѧ и҆  застꙋ́пника землѝ се́рбстѣй, правосла́вномꙋ во́инствꙋ  на́шемꙋ побо́рника; є҆гѡ́же моли́твами врагѡ́въ шата́нїе  хрⷭ҇то́съ низложѝ, и҆мѣ́ѧй ве́лїю ми́лость. 
Сті́хъ: Свѧще́нницы твоѝ ѡ҆блекꙋ́тсѧ пра́вдою, и҆  прпⷣбнїи твоѝ возра́дꙋютсѧ. 
Кі́ими похва́льными вѣнцы̑ оу҆вѧзе́мъ і҆ера́рха,  свѧще́нства вѣнца̀, благоче́стїѧ оу҆правле́нїе, цр҃кве  свѣ́тлое оу҆краше́нїе, и҆сто́чника бжⷭ҇твенныхъ  и҆сцѣле́нїй неисчерпа́емаго, проли́тїе дарова́нїй  дꙋхо́вныхъ, рѣкꙋ̀ мно́гихъ чꙋде́съ, зе́млю се́рбскꙋю  веселѧ́щꙋ тече́нїемъ, а҆рсе́нїа, до́браго предста́телѧ  на́шего и҆ храни́телѧ; 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Кі́ими оу҆краше́нными гла̑сы воспои́мъ і҆ера́рха,  ди́внаго въ чꙋдесѣ́хъ а҆рсе́нїа, безпло́тныхъ сожи́телѧ,  ѡ҆свѧще́ннагѡ ѿ пеле́нъ, столпа̀ цр҃кве неподви́жима,  весе́лїе землѝ се́рбскїѧ, пра́вды пра́вило, ѡ҆би́димыхъ  застꙋ́пника, немощны́хъ врача̀ безме́здна; є҆гѡ́же ра́ди  дарова̀ хрⷭ҇то́съ цр҃квамъ соедине́нїе, ми́ръ и҆ ве́лїю  ми́лость. 
Сла́ва, гла́съ ѕ҃: 
Нбⷭ҇нагѡ црⷭ҇твїѧ во бл҃года́ть, оу҆́зкою стезе́ю  вше́лъ є҆сѝ, простра́нства: ра́йскаѧ ѻ҆би́тель, прїи́мши  тѧ̀, наслѣ́дника сотворѝ, и҆ гл҃го́лы оу҆́стъ твои́хъ  хва́лѧщи, и҆ житїѐ добродѣ́телей цвѣтꙋ́щее, и҆ своеѧ̀  красоты̀ ѻ҆́бщника тѧ̀ оу҆стро́и, пресвѧще́ннаѧ же ра́ка  бл҃гоꙋха́нїемъ и҆спо́лнисѧ. мы́ же свѣтоно́снꙋю па́мѧть  любе́знѡ пра́зднꙋемъ, ст҃и́телю ѻ҆́ч҃е а҆рсе́нїе, молѝ  спасти́сѧ дꙋша́мъ на́шымъ. (с. 495) 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: 
На благослове́нїи хлѣ́бѡвъ тропа́рь, гла́съ и҃: 
Ми́лости наста́вниче и҆ бл҃гоꙋтро́бїѧ сокро́вище,  є҆́же всѣ̑мъ ѿве́рзлъ є҆сѝ, правовѣ́рїѧ оу҆чи́телю,  и҆ а҆рхїере́євъ бжⷭ҇твенное оу҆добре́нїе, ѻ҆́ч҃е на́шъ  і҆ера́рше а҆рсе́нїе, ни́щихъ бы́лъ є҆сѝ застꙋ́пникъ:  тѣ́мъ молѝ хрⷭ҇та̀ бг҃а, просвѣти́ти дꙋ́шы на́шѧ, да не  когда̀ оу҆́снемъ въ сме́рть. 
Два́жды. 
Бцⷣе дв҃о: є҆ди́ножды. 
На оу҆́трени. По а҃-й стїхоло́гїи сѣда́ленъ, гла́съ  г҃: 
Подо́бенъ: Бжⷭ҇твенныѧ вѣ́ры: 
Вели́кое со́лнце всеѧ̀ се́рбскїѧ страны̀,  добродѣ́телей твои́хъ сїѧ̑нїи и҆ чꙋде́съ свѣ́тлостьми  просвѣти́въ твоѧ̑ ча̑да вѣ̑рнаѧ, и҆ и҆стреби́лъ є҆сѝ  страсте́й ѡ҆мраче́нїе, ст҃и́телю ѻ҆́ч҃е а҆рсе́нїе, хрⷭ҇та̀  бг҃а молѝ, дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋчи́всѧ, пло́ть  бы́въ во чре́вѣ твое́мъ: но бг҃ъ вочеловѣ́чивсѧ и҆  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде  ржⷭ҇тва̀, сохрани́въ всенепоро́чнꙋ, є҆ди́нъ гдⷭ҇ь: того̀  прилѣ́жнѡ молѝ, дарова́ти на́мъ ве́лїю ми́лость. 
По в҃-мъ стїхосло́вїи сѣда́ленъ, гла́съ г҃. Поⷣ:  Бжⷭ҇твенныѧ вѣ́ры: 
Ѻ҆́бразы просїѧ́лъ є҆сѝ бг҃оразꙋ́мїѧ, заре́ю  ѡ҆блиста́лъ є҆сѝ се́рбское достоѧ́нїе, и҆ ча̑да твоѧ̑  наста́вилъ є҆сѝ словесы̀ твои́ми, нищелю́бїе и҆ любо́вь  и҆сточи́лъ є҆сѝ, а҆враа́мовꙋ страннолю́бїю подо́бѧсѧ,  ѻ҆́ч҃е а҆рсе́нїе, хрⷭ҇та̀ бг҃а молѝ, дарова́ти на́мъ  ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ. 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ (с. 496) мт҃и дв҃о, чистото́ю а҆́гг҃лы  превозше́дшаѧ. па́че всѣ́хъ менѐ пе́рсть бы́вша,  ѡ҆скверне́на плотски́ми прегрѣше́ньми, ѡ҆чи́сти моли́твъ  твои́хъ бжⷭ҇твенными вода́ми, подаю́щи, чⷭ҇таѧ, ве́лїю  ми́лость. 
По полѷеле́и сѣда́ленъ, гла́съ в҃. Подо́бенъ:  Повелѣ́нное: 
Грѧди́те, всѝ вѣ́рнїи, вои́стиннꙋ оу҆ви́димъ  чꙋ́до ди́вно, тлѣ́нна бо ꙗ҆́кѡ нетлѣ́нна зрѧ́ще  бжⷭ҇твеннагѡ смотре́нїѧ, въ ра́зꙋмъ приводѧ́ща сего̀ ст҃а́го  а҆рхїере́а пѣ́сньми воспои́мъ. бжⷭ҇твєннаѧ дѣѧ̑нїѧ,  ꙗ҆̀же ѡ҆ не́мъ ви́дѧще, рце́мъ: ра́дꙋйсѧ, ѻ҆́ч҃е, землѝ  се́рбскїѧ ѻ҆тє́цъ и҆ оу҆чи́тель. молѝ хрⷭ҇та̀ бг҃а  грѣхѡ́въ ѡ҆ставле́нїе дарова́ти чтꙋ́щымъ любо́вїю ст҃ꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Повелѣ́нное та́йнѡ прїе́мъ въ ра́зꙋмѣ, въ кро́вѣ  і҆ѡ́сифовѣ, тща́нїемъ предста̀ безпло́тный, гл҃го́лѧ  неискꙋсобра́чнѣй: приклони́вый схожде́нїемъ нб҃са̀  вмѣща́етсѧ неизмѣ́ннѡ ве́сь въ тѧ̀. є҆го́же и҆ ви́дѧ въ  ложесна́хъ твои́хъ прїе́мша ра́бїй зра́къ, оу҆жаса́юсѧ  зва́ти тебѣ̀: ра́дꙋйсѧ, невѣ́сто неневѣ́стнаѧ. 
Степє́нна, а҃-й а҆нтїфѡ́нъ, д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ: Є҆ѵⷢ҇лїе і҆ѡа́нна,  зача́ло л҃ѕ. По н҃-мъ ѱалмѣ̀ стїхи́ра, гла́съ ѕ҃. 
Прпⷣбне ѻ҆́ч҃е и҆ пребл҃же́нне, свѧще́нный  па́стырю до́брый, первопа́стырѧ хрⷭ҇та̀ оу҆го́дниче,  положи́вый дꙋ́шꙋ за се́рбское достоѧ́нїе: ты̀ ны́нѣ  а҆рхїере́е а҆рсе́нїе бл҃же́нне, и҆спросѝ оу҆ гдⷭ҇а  дарова́ти на́мъ ве́лїю ми́лость. 
Канѡ́нъ бцⷣы со і҆рмосо́мъ, на ѕ҃: И҆ ст҃а́гѡ на  и҃. 
Гла́съ ѕ҃. Пѣ́снь а҃. І҆рмо́съ: 
Помо́щникъ и҆ покрови́тель бы́сть мнѣ̀ во  спасе́нїе, се́й мо́й бг҃ъ, и҆ просла́влю є҆го̀, бг҃ъ  ѻ҆тца̀ моегѡ̀, и҆ вознесꙋ̀ є҆го̀: сла́внѡ бо просла́висѧ.  (с. 497) 
Бж҃е сп҃се мо́й, ѿве́рзи моѝ оу҆стнѣ̀, и҆  ѧ҆зы́къ мо́й оу҆ѧснѝ, ꙗ҆́кѡ да воспою̀ па́мѧть і҆ера́рха  твоегѡ̀, є҆го́же на землѝ оу҆диви́лъ є҆сѝ сла́внѡ  сла́вити тѧ̀: сла́внѡ бо просла́висѧ. 
И҆́же превы̑шнѧѧ держа́щи, въ нбⷭ҇наѧ се́ла  водворѧ́ше тѧ̀ мꙋ́дрость бж҃їѧ, дѣ́тєли дарова́нїй тебѣ̀  воздаю́щи, го́рнихъ все́льника сотворѧ́етъ, гдⷭ҇ꙋ пою́ща:  сла́внѡ бо просла́висѧ. 
Бжⷭ҇твєннаѧ краси̑лища, веселѧ́ще свѧще́ннагѡ  твоегѡ̀ зра́ка, въ вы̑шнѧѧ вселѧ́ютъ покѡ́ища, къ  бжⷭ҇твеннѣй трапе́зѣ, гдⷭ҇ꙋ пою́ща: сла́внѡ бо  просла́висѧ. 
Бг҃оро́диченъ: 
Ѡ҆кова́нныхъ свободи́телѧ, бцⷣе, и҆ те́мныхъ  просвѣти́телѧ чре́во твоѐ пречⷭ҇тое вмѣстѝ. є҆гѡ́же  ржⷭ҇тво́мъ і҆́дѡльскїѧ ле́сти свобо́ждшесѧ, и҆́стиннꙋю  навыко́хомъ воспѣва́ти бж҃їю мт҃рь. 
Катава́сїа: Ѿве́рзꙋ оу҆ста̀ моѧ̑. 
Пѣ́снь г҃. І҆рмо́съ: 
Оу҆твердѝ, гдⷭ҇и, на ка́мени за́повѣдей твои́хъ  подви́гшеесѧ срⷣце моѐ, ꙗ҆́кѡ є҆ди́нъ ст҃ъ є҆сѝ и҆  гдⷭ҇ь. 
Просвѣще́нїе дѣ́тели твоеѧ̀ бжⷭ҇твенныхъ каса́ѧсѧ,  ѿ земны́хъ къ па́мѧти возво́дитъ вы́шнѧгѡ жела́нїѧ,  преводѧ̀ ѿ тлѝ въ жи́знь неконе́чнꙋю. 
Па́мѧть твоѧ̀ пребыва́етъ, ст҃и́телю, и҆ кро́тость  се́рдца твоегѡ̀ въ ро́дъ и҆ ро́дъ, се́й оу҆подоблѧ́еми,  бжⷭ҇твенныѧ твоеѧ̀ сла́вы насыща́ющесѧ, досто́йнѡ тѧ̀  воспѣва́емъ. 
Пре́йде сѣ́нь зако́на, и҆знемо́гши, дѣ́ломъ  благовѣствова́нїѧ твоегѡ̀, хрⷭ҇то́съ и҆́стина, сїѧ́ющи,  всѧ̑ просвѣща́етъ, вѣ́рою па́мѧть твою̀, ст҃и́телю,  пра́зднꙋющыѧ. 
Бг҃оро́диченъ: 
Свѣ́та бжⷭ҇твеннагѡ зарѧ̀ и҆зъ чре́ва твоегѡ̀  просїѧ̀ (с. 498) вѣ́рныхъ благоꙋха́юща: сегѡ̀ благово́нїе  полꙋчи́вше, ѡ҆мраче́нїѧ свободи́хомсѧ тобо́ю, бцⷣе  пречⷭ҇таѧ. 
Сѣда́ленъ, гла́съ д҃. Подо́бенъ: Вознесы́йсѧ: 
Дне́сь і҆ера́рха па́мѧть возсїѧ̀ на́мъ,  солнцеѻбра́знѡ лꙋча́ми сїѧ́ющи, свѣ́та ꙗ҆вле́нїе всѣ̑мъ  простира́етъ, и҆ всѣ̑мъ велегла́снѡ вопїе́тъ и҆ глаго́летъ:  прїиди́те, жела́емыхъ наслади́мсѧ. 
Два́жды. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щихъ въ бѣда́хъ, и҆  помо́щницꙋ на́шꙋ, и҆ къ бг҃ꙋ премѣне́нїе, є҆́юже тлѝ  и҆зба́вихомсѧ, бцⷣꙋ, вѣ́рнїи, оу҆блажа́емъ. 
Пѣ́снь д҃. І҆рмо́съ: 
Оу҆слы́ша прⷪ҇ро́къ, прише́ствїе твоѐ, гдⷭ҇и, и҆  оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆ чл҃вѣ́кѡмъ  ꙗ҆ви́тисѧ, и҆ глаго́лаше: оу҆слы́шахъ слꙋ́хъ тво́й, и҆  оу҆боѧ́хсѧ: сла́ва си́лѣ твое́й, гдⷭ҇и. 
Возсїѧ́вый свѣ́тъ и҆ просвѣще́й оу҆́тро, показа́  тѧ де́нь, ѡ҆свѧще́нне ѻ҆́ч҃е а҆рсе́нїе, оу҆че́нїемъ  бжⷭ҇тва̀ є҆гѡ̀ всѧ̑ къ свѣ́тꙋ тогѡ̀ возводѧ́щаго. и҆́мже  просвѣща́єма дꙋхѡ́внаѧ твоѧ̑ ча̑да, па́мѧть твою̀  пра́зднꙋемъ. 
Житїѧ̀ а҆рхїере́йства твоегѡ̀ ѻ҆́бразы, сопе́рника  не и҆мꙋ́ще, безъ свидѣ́телей ѡ҆блича́ютъ тѧ̀: плотска̑ѧ бо  дꙋхѡ́внымъ покори́въ, ѿхожде́нїемъ свои́мъ въ нбⷭ҇наѧ  всели́сѧ, и҆дѣ́же ликовствꙋ́ѧ, пребл҃же́нне а҆рсе́нїе,  свѣ́томъ бжⷭ҇твеннымъ просвѣтѝ любо́вїю пою́щыѧ тѧ̀. 
Чꙋде́съ, и҆́хже сподо́билсѧ є҆сѝ ѿ влⷣки  твоегѡ̀, прпⷣбне, зрѧ́ще бжⷭ҇твєннаѧ твоѧ̑ ча̑да,  дꙋхо́вныѧ сла́дости насыща́емсѧ, тѧ̀ предста́телѧ и҆мꙋ́ще къ  немꙋ̀, прича́стїѧ бжⷭ҇твеннагѡ сподо́би на́съ оу҆лꙋчи́ти,  мо́лимсѧ. 
Бг҃оро́диченъ: 
Чре́во дѣ́вственное но́ситъ, є҆де́мскаѧ две́рь  ѿверза́етсѧ, а҆́бїе вѣ́рныхъ со́нмы дерза́юще вхо́дѧтъ,  (с. 499) и҆́стиннꙋю бцⷣꙋ вѣ́рнѡ восхвалѧ́ютъ, рожде́нномꙋ  ѿ неѧ̀: зовꙋ́ще: сла́ва си́лѣ твое́й, гдⷭ҇и. 
Пѣ́снь є҃. І҆рмо́съ: 
Ми́ръ мно́гъ лю́бѧщымъ тѧ̀, хрⷭ҇тѐ, и҆ но́щь  просвѣще́нїѧ въ пи́щи слове́съ твои́хъ: сегѡ̀ ра́ди ѿ  но́щи оу҆́тренююще, про́симъ ми́лости ѿ тебє̀,  чл҃вѣколю́бче. 
Вседѣ́тельнаѧ и҆ всемогꙋ́щаѧ мꙋ́дрость и҆ си́ла  влⷣчнѧ, столпа̀ и҆́стинна тѧ̀ пресвѧще́ннаго сотво́рши,  до́мъ создала̀ є҆́сть, бжⷭ҇твєннаѧ ѡ҆гра̑ды є҆гѡ̀  наполнѧ́ющь, и҆ є҆реті́чєскаѧ шата̑нїѧ прогонѧ́ющь,  а҆рсе́нїе пребл҃же́нне: тѣ́мъ тѧ̀ восхвалѧ́емъ. 
Возсїѧ́въ ѿ нб҃съ благолѣ́пїе вы́шнѧгѡ,  примѣ́сомъ ст҃и́тельства ѡ҆бло́жь тѧ̀, нбⷭ҇ныѧ трапе́зы  состо́льника сотворѝ, ны́нѣшнѧгѡ же пода́телѧ вѣ̑рнымъ  показа̀, сщ҃е́нне, вопїю́ща: про́симъ ми́лости ѿ тебє̀,  чл҃вѣколю́бче. 
Свѣтоли́тїѧ бжⷭ҇твеннагѡ и҆спо́лнившисѧ,  пресвѧще́ннаѧ твоѧ̀ глава̀ сла́дости ѧ҆зы́ка оу҆держа́ти не  возмо́же: а҆́ще бо и҆ въ земна̑ѧ сни́де, но дꙋ́хомъ въ  нбⷭ҇наѧ дости́же, ѻ҆́ч҃е а҆рсе́нїе, ми́ръ и҆спросѝ дꙋша́мъ  на́шымъ. 
Бг҃оро́диченъ: 
Пра́дѣднѧѧ клѧ́тва разрѣши́сѧ и҆ прама́тернѧѧ  болѣ́знь и҆сцѣли́сѧ, пречⷭ҇таѧ, чре́ва твоегѡ̀ ржⷭ҇тво́мъ:  безсѣ́меннѡ бо заче́нши, сло́во родила̀ є҆сѝ. є҆мꙋ́же  прилѣ́жнѡ моли́сѧ спасти́ ны. 
Пѣ́снь ѕ҃. І҆рмо́съ: 
Возопи́хъ всѣ́мъ се́рдцемъ мои́мъ къ ще́дромꙋ бг҃ꙋ,  и҆ оу҆слы́ша мѧ̀ ѿ а҆́да преиспо́днѧгѡ, и҆ возведѐ ѿ  тлѝ живо́тъ мо́й. 
Бжⷭ҇твенныѧ сла́вы пꙋтеше́ствїѧ дѣ́лы ꙗ҆влѧ́юще,  земна̑ѧ прово́дѧтъ съ весе́лїемъ: нбⷭ҇наѧ же ра́дꙋютсѧ,  прїе́млюще дꙋ́хомъ пресвѧще́ннаго а҆рсе́нїа. 
Благослове́нъ пло́дъ бг҃опрїѧ́тный, бжⷭ҇твеннагѡ  дх҃а дѣ́тельми сїѧ́ѧ, и҆ преиспѡ́днѧѧ мрачи́тъ, въ  торжество̀ (с. 500) і҆ера́рха собира́ющыѧсѧ просвѣща́етъ  вои́стиннꙋ: грѧди́те, вѣ́рнїи, просвѣти́мсѧ. 
Гра́днѧгѡ ше́ствїѧ тече́нїе провосхища́ѧ, вѣдѧ́й  предстои́тъ а҆рсе́нїй, зовы́й: грѧди́те, ча̑да, стра́хꙋ  гдⷭ҇ню наꙋчи́тесѧ, ꙗ҆́коже речѐ гдⷭ҇ь: ꙗ҆́кѡ кро́токъ  є҆́смь и҆ смире́нъ се́рдцемъ, и҆ ѡ҆брѧ́щете поко́й дꙋша́мъ  на́шымъ. 
Бг҃оро́диченъ: 
И҆сконѝ прⷪ҇ро́чєствїѧ ѡ҆ тебѣ̀ прореко́ша,  ны́нѣ же на тебѣ̀ и҆спо́лнишасѧ, пречⷭ҇таѧ: ѻ҆́въ бо тѧ̀  рꙋно̀ пронаречѐ, на него́же сни́де сло́во бж҃їе, ны́нѣ же  ты̀, дв҃о, родила̀ є҆сѝ гдⷭ҇а. 
Конда́къ, гла́съ в҃. Подо́бенъ: Вы́шнихъ и҆щѧ̀. 
Въ пи́щи слове́съ твои́хъ, бг҃оно́се а҆рсе́нїе,  разꙋ́мнѡ ча̑да твоѧ̑ пита́ѧ, ѧ҆зы́комъ хвалѧ̀, оу҆стна́ми  же пѣ́нїе приносѧ̀, вѣща́нїемъ зовы́й: хрⷭ҇тѐ, ты̀ є҆сѝ  свѣ́тъ неизрече́нный. 
І҆́косъ: 
Сла́дкое твоѐ вѣща́нїе въ послꙋшество̀ прихо́дитъ,  громо́вными ѻ҆́бразы простира́ѧсѧ, въ добропослꙋша́нїе  нꙋ́дитъ, неизрече́нныѧ ра́дости ѻ҆́бщники оу҆вѣщава́ѧ:  прїиди́те, ча̑да, глаго́лѧ, возвели́чите гдⷭ҇а со мно́ю.  є҆гѡ́же сла́дости насыща́ющесѧ, въ нбⷭ҇наѧ се́ла  водвори́мсѧ и҆ свѣ́тлости сподо́бимсѧ, вѣща́нїемъ зовꙋ́ще:  хрⷭ҇тѐ, ты̀ є҆сѝ свѣ́тъ неизрече́нный. 
Пѣ́снь з҃. І҆рмо́съ: 
Неизрече́нное чꙋ́до, въ пещѝ и҆зба́вивый прпⷣбныѧ  ѻ҆́троки и҆зъ пла́мене, во гро́бѣ ме́ртвъ бездыха́ненъ  полага́етсѧ, во спасе́нїе на́съ пою́щихъ: и҆зба́вителю бж҃е,  бл҃гослове́нъ є҆сѝ. 
А҆́ще и҆ земна̑ѧ превосхо́дитъ, вы̑шнимъ каса́ѧсѧ,  бл҃года́тїю дꙋхо́вною съ си́ми совокꙋплѧ́ѧсѧ, неизрече́нныѧ  ра́дости наполнѧ́етъ, сы́ны свѣ́та сотворѧ́етъ пою́щыѧ:  бл҃гослове́нъ бг҃ъ ѻ҆тє́цъ на́шихъ. (с. 501) 
Житє́йскаѧ оу҆ныва́ютъ, и҆ бжⷭ҇твєннаѧ  красꙋ́ютсѧ, небє́снаѧ торжествꙋ́ютъ, а҆рхїере́йскїй тво́й  дꙋ́хъ прїе́млюще, земна̑ѧ попра́вша и҆ въ нбⷭ҇ныхъ ликꙋ́юща,  съ весе́лїемъ поѧ́хꙋ: ѻ҆тє́цъ на́шихъ бж҃е, бл҃гослове́нъ  є҆сѝ. 
Дѣ́тели бжⷭ҇твеннагѡ твоегѡ̀ дꙋ́ха, разширѧ́юще  вхо́ды, бжⷭ҇твєннаѧ ча̑да твоѧ̑ ведꙋ́тъ въ живо́тъ. и҆́хже  жела́юще, про́симъ: молѝ ѡ҆ на́съ, пресвѧще́нне а҆рсе́нїе. 
Бг҃оро́диченъ: 
Две́рь тѧ̀ заключе́ннꙋю наречѐ прⷪ҇ро́къ, чⷭ҇таѧ,  ю҆́же никто́же про́йде, то́кмѡ бг҃ъ є҆ди́нъ, ѿверза́ѧ  на́мъ па́ки є҆дє́мскїѧ вхо́ды, вѣ́рнѡ сла́вѧщымъ тѧ̀,  бцⷣе. 
Пѣ́снь и҃. І҆рмо́съ: 
За зако́ны ѻ҆ч҃єскїѧ бл҃же́ннїи въ вавѷлѡ́нѣ  ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени и҆́мже не свари́шасѧ ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Свѣ́томъ бжⷭ҇твеннымъ ѡ҆зарѧ́ема, благоꙋха́нїемъ  цвѣтꙋ́щи, свѧще́ннаѧ па́мѧть твоѧ̀, а҆рсе́нїе,  просвѣща́етъ вѣ̑рныѧ, созыва́ющи вопи́ти: гдⷭ҇а  воспѣва́йте дѣла̀, и҆ превозноси́те є҆го̀ во вѣ́ки. 
Жела́емыхъ сы́тости бжⷭ҇твєннаѧ твоѧ̑ ча̑да  напо́лнитисѧ просѧ́ще, благоꙋкраше́нною твое́ю па́мѧтїю  прохлажда́еми, и҆̀, веселѧ́щесѧ, вѣ́рнѡ пою́тъ  просла́вльшаго па́мѧть твою̀, і҆ера́рше, взыва́юще: гдⷭ҇а  воспѣва́йте дѣла̀, и҆ превозноси́те є҆го̀ во вѣ́ки. 
Па́мѧть твоѧ̀ вѣ́чнаѧ, а҆рхїере́е, кро́тость и҆  смире́нїе се́рдца твоегѡ̀ возвѣща́ющи, въ ню́же собира́еми,  просвѣще́нїѧ бжⷭ҇твеннагѡ хода́тайствомъ твои́мъ  надѣ́ющесѧ полꙋчи́ти жела́емыхъ, весе́лїемъ зовꙋ́ще: гдⷭ҇а  по́йте дѣла̀, и҆ превозноси́те є҆го̀ во вѣ́ки. 
Бг҃оро́диченъ: 
Неѡскꙋ̑дныѧ то́ки милосе́рдїѧ и҆сточа́ющи (с. 502)  призыва́ющымъ тѧ̀, влⷣчце, и҆ пѣ́сньми хва́лѧщихъ тѧ̀,  чⷭ҇таѧ, не ѡ҆ста́ви молѧ́щихсѧ тебѣ̀, црⷭ҇твїѧ сн҃а твоегѡ̀  сподо́би вопїю́щыѧ вѣ́рою: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Стра́нствїѧ влⷣчнѧ и҆ безсме́ртныѧ трапе́зы на  го́рнѣмъ ме́стѣ, высо́кими оу҆мы̑, вѣ́рнїи, прїиди́те  наслади́мсѧ, возше́дша сло́ва, ѿ сло́ва наꙋчи́вшесѧ,  є҆го́же велича́емъ. 
Тече́ньми преминѐ землена́ѧ твоѧ̀ жи́знь, и҆  нбⷭ҇нагѡ тѧ̀ селе́нїѧ не ѡ҆ста́ви, и҆́бо не потче́сѧ нога̀  пло́ти твоеѧ̀, дрема́нїѧ дꙋ́хъ тебє̀ не ѡ҆долѣ̀, хранѧ́щꙋ  тѧ̀ бг҃ꙋ. тѣ́мже молѝ за ны̀ гдⷭ҇а, пресвѧще́нне ѻ҆́ч҃е  а҆рсе́нїе. 
Нбⷭ҇нїи ли́цы ра́дꙋютсѧ, мы́ же землені́и  славосло́вимъ, де́мѡнскаѧ крѣ́пость и҆счезѐ,  пресвѧще́ннагѡ твоегѡ̀ дꙋ́ха вы́спрь ви́дѧще водворѧ́ема въ  нбⷭ҇наѧ селє́нїѧ, ѡ҆ хва́лѧщихъ тѧ̀ молѝ, свѧще́нне  а҆рсе́нїе. 
Ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ вѣ́рою  покланѧ́емсѧ, тричи́сленное є҆ди́нство сла́вѧще, и҆ съ  любо́вїю воспѣва́юще, глаго́лемъ: моли́твами і҆ера́рха  твоегѡ̀ а҆рсе́нїа поми́лꙋй, и҆ сохранѝ всѧ̑ ны̀. 
Бг҃оро́диченъ: 
Дре́внимъ престꙋпле́нїемъ введѐ въ па́гꙋбꙋ пра́баба  є҆стество̀ земно́е: ржⷭ҇тва́ же твоегѡ̀ чревоноше́нїемъ,  пречⷭ҇таѧ, па́ки къ бг҃ꙋ примири́хомсѧ. є҆го́же сла́вѧще,  тебѐ, дв҃о, велича́емъ. 
Свѣти́ленъ. Подо́бенъ: Не́бо ѕвѣзда́ми: 
Ст҃и́телю преста́вльшꙋсѧ, собра́шасѧ наро́ди  погребстѝ тѣ́ло є҆гѡ̀: а҆́гг҃ли же, веселѧ́щесѧ,  прїима́хꙋ дꙋ́шꙋ є҆гѡ̀, вселѧ́юще во ст҃ы̑ѧ дворы̀. 
Два́жды. 
Сла́ва, и҆ ны́нѣ, бг҃оро́диченъ: 
Держа́внымъ твои́мъ покро́вомъ, ѿ вра̑гъ навѣ́та  рабы̑ твоѧ̑ сохранѝ, чⷭ҇таѧ, всѧ̑ ны̀ невре́дны: тѧ́ бо  стѧжа́хомъ є҆ди́нꙋ прибѣ́жище въ ско́рбехъ. (с. 503) 
На хвали́техъ стїхи̑ры а҆ д҃, гла́съ д҃. Подо́бенъ:  Ꙗ҆́кѡ до́блѧ: 
Мимоте́къ земна̑ѧ, ꙳ вы́шнихъ дости́глъ є҆сѝ, ꙳ и҆  со а҆́гг҃льскими ли́ки водворѧ́ешисѧ, ꙳ трⷪ҇цы  проповѣ́дникъ ꙗ҆ви́всѧ. ꙳ є҆́йже предстоѧ̀ со  дерзнове́нїемъ, ꙳ за ны̀ моли́сѧ прилѣ́жнѡ, ꙳ а҆рсе́нїе  прпⷣбне, ꙳ сопресто́льниче а҆рхїере́євъ и҆ похвала̀. 
Два́жды. 
Ѿ чꙋ́вственна твоегѡ̀ житїѧ̀, ꙳ на нб҃са̀  возводи́ма, ꙳ со ст҃ы́ми сїѧ́юща пресвѣ́тлѡ, горѣ̀  вселѧ́ема, ꙳ тѧ̀ земна̑ѧ славосло́вѧтъ, ꙳ и҆ нбⷭ҇наѧ  ра́дꙋютсѧ: ꙳ съ ни́миже хрⷭ҇тꙋ̀ предстоѧ̀, ꙳ моли́сѧ ѡ҆  на́съ, а҆рсе́нїе, сопресто́льниче а҆рхїере́євъ ꙳ и҆  похвала̀ прпⷣбныхъ. 
Наи́тїемъ ст҃а́гѡ дх҃а, ꙳ ѡ҆свѧще́ннаѧ твоѧ̀ глава̀  і҆ера́рше, ꙳ чꙋ́вственнымъ зра́комъ прозрѧ́щи, ꙳ ꙗ҆зы́чными  стрꙋѧ́ми, ꙳ со а҆рхїерє́и и҆зво́ли сла́вити ꙳ въ трⷪ҇цѣ  є҆ди́но бжⷭ҇тво̀: ꙳ є҆́йже предстоѧ̀, а҆рсе́нїе, ꙳ молѝ  ѡ҆ на́съ, ꙳ сопресто́льниче а҆рхїере́євъ и҆ похвала̀. 
Сла́ва, гла́съ ѕ҃: 
Превзы́де па́мѧть твоѧ̀, бг҃оно́се і҆ера́рше  а҆рсе́нїе, па́че чꙋ́вственнагѡ свѣ́та сїѧ́ющи, пречꙋ̑днаѧ  бо сотвори́лъ и҆ ди̑внаѧ прїѧ́лъ є҆сѝ. пра́выми пꙋти̑  ше́ствовавъ, пресла̑внаѧ наслѣ́довалъ є҆сѝ. въ не́йже  ликꙋ́юще, дꙋхѡ́внаѧ ча̑да, въ нбⷭ҇наѧ се́ла моли́твами  твои́ми водворѧ́ютсѧ, и҆ веселѧ́тсѧ, тебѣ̀ предстоѧ́ще, и҆  торжествꙋ́ютъ твоѐ кра́сное оу҆спе́нїе, тобо́ю просѧ́ще  полꙋчи́ти ѿ хрⷭ҇та̀ ве́лїю ми́лость. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ. 
Славосло́вїи вели́кое, и҆ ѿпꙋ́стъ. 
На лїтꙋргі́и, бл҃жє́нна ѿ канѡ́на ст҃а́гѡ, пѣ́снь  г҃-ѧ, и҆ ѕ҃-ѧ. Прокі́менъ, гла́съ а҃: Оу҆ста̀ моѧ̑  возглаго́лютъ премꙋ́дрость, и҆ поꙋче́нїе се́рдца моегѡ̀  ра́зꙋмъ. Сті́хъ: Оу҆слы́шите сїѧ̑ всѝ ꙗ҆зы́цы:  А҆пⷭ҇лъ къ є҆вре́ѡмъ, зача́ло ти҃і. А҆ллилꙋ́їа, гла́съ  в҃. (с. 504) Оу҆ста̀ пра́веднагѡ поꙋча́тсѧ  премꙋ́дрости: Сті́хъ: Зако́нъ бг҃а є҆гѡ̀ въ се́рдцѣ  є҆гѡ̀, и҆ не за́пнꙋтсѧ стѡпы̀ є҆гѡ̀. Є҆ѵⷢ҇лїе лꙋкѝ,  зача́ло к҃д: Прича́стенъ: Въ па́мѧть вѣ́чнꙋю: 
Въ то́йже де́нь ст҃ы́ѧ мч҃ницы параске́ѵи. 
Ве́черъ, ѻ҆бы́чнаѧ каѳі́сма. На Гдⷭ҇и воззва́хъ,  стїхи̑ры на ѕ҃: и҆ на оу҆́трени канѡ́нъ прпⷣбныѧ на ѕ҃.  А҆́ще ли настоѧ́тель и҆зво́литъ пѣ́ти полѷеле́й, тогда̀  пое́мъ: Блаже́нъ мꙋ́жъ: а҃ а҆нтїфѡ́нъ. На Гдⷭ҇и,  воззва́хъ, стїхи̑ры на и҃, гла́съ д҃ Поⷣ: Да́лъ є҆сѝ  зна́менїе: 
Ри́мъ тѧ̀ предлага́етъ, ꙳ ꙗ҆́кѡ ѡ҆гра́дъ цвѣ́ты  благовѡ́нныѧ, ꙳ параске́ѵо многострада́льнаѧ, ꙳ вѣ́рныхъ  смы́слы ѡ҆благово́нствꙋѧ, ꙳ вонѧ́ми добродѣ́тельными, ꙳ и҆  смра́дъ стра́стный ѿгонѧ́ѧ, ꙳ бл҃года́тїю сла́внаѧ  всегда̀, ꙳ мч҃никѡвъ добро́та, дѣ́въ похвале́нїе, и҆  чꙋде́съ пꙋчи́на. 
Ꙗ҆́кѡ сла́ва многоцѣ́нна всѣ̑мъ да́стсѧ ꙳ ѿ  хрⷭ҇та̀ бг҃а на́шегѡ, ꙳ въ ри́мѣ пострада́вши, ꙳ и҆ въ  не́мъ бы́вши, сла́внаѧ мч҃нице, ꙳ де́мѡнскаѧ лꙋка̑вствїѧ ѿ  чл҃вѣ̑къ ѿгонѧ́ющи ꙳ застꙋпле́нїемъ твои́мъ. ꙳ тѣ́мъ тѧ̀  всѝ блажи́мъ, ꙳ и҆ ст҃ы̑ѧ твоѧ̑ стра̑сти дне́сь  похвалѧ́емъ, ꙳ параске́ѵо многострада́льнаѧ. 
Соблюда́ема си́лою хрⷭ҇то́вою, ꙳ всесла́внаѧ  параске́ѵо, ꙳ болѣ́зней тѣле́сныхъ небрегла̀ є҆сѝ, ꙳ къ  подвигѡ́мъ вмѣсти́ласѧ є҆сѝ, ꙳ мꙋ́жескимъ смы́сломъ, ꙳  же́нскꙋю сла́бость ѿве́ргши, ꙳ оу҆пова́нїемъ  оу҆крѣпи́вшисѧ, ꙳ воспрїѧ́ла же є҆сѝ съ пе́рвенствꙋющими  ꙳ ѡ҆заре́нїе, прехва́льнаѧ. 
И҆́ны стїхи̑ры гла́съ ѕ҃: 
Вѣ́рнїи, соше́дшесѧ, хва́лѧще тѧ̀ любо́вїю,  блажи́мъ (с. 505) по́двиги твоѧ̑ и҆ стра̑сти, мч҃нице  параске́ѵо. хрⷭ҇та̀ жениха̀ твоего̀ оу҆молѝ, ѿ бѣ́дъ и҆  напа́стей и҆зба́вити ны̀ твои́ми моли́твами. 
Ѿ твои́хъ крове́й, трꙋдолю́бнѡ и҆́стиннꙋю ча́шꙋ  и҆спила̀ є҆сѝ, жела́ющи, по хрⷭ҇тѣ̀, женисѣ̀ твое́мъ, во  слѣ́дъ потещѝ, прехва́льнаѧ мч҃нице параске́ѵо, ꙗ҆́кѡ  ла́стовица доброгла́снаѧ, пѣ́снь воспѣва́ющи ко всѣ́хъ  творцꙋ̀ хрⷭ҇тꙋ̀ бг҃ꙋ ѡ҆ пра́зднꙋющихъ па́мѧть твою̀. 
Твоѝ роди́тели хрⷭ҇тѡ́вы стрⷭ҇ти почита́юще,  знамени́тагѡ днѐ тезоимени́тꙋ тѧ̀ нареко́ша, воспита́на же  бы́вши, и҆ на стра̑сти дерзнꙋ́ла є҆сѝ, и҆ ра̑ны  претерпѣ́вши, въ темни́цѣ, а҆́ки въ черто́зѣ свѣ́тлѣ  ликꙋ́ющи, вопїѧ́ла є҆сѝ: никогда́же ѿлꙋчꙋ́сѧ тебє̀,  гдⷭ҇и, по посли́ ми по́мощь твою̀, и҆ спаси́ мѧ вели́кїѧ  ра́ди твоеѧ̀ ми́лости. 
Сла́ва, гла́съ ѕ҃: 
Ѡ҆деснꙋ́ю сп҃са, ꙗ҆́коже пое́тъ дв҃дъ, предста̀  цр҃и́ца, и҆ твоѧ̀ дꙋша̀, ꙗ҆́кѡ рѧ́снами и҆спещре́на  златы́ми, и҆ же́ртвꙋ себѐ предста́вила є҆сѝ гдⷭ҇ꙋ  твоемꙋ̀, ꙗ҆́кѡ кади́ло благово́нно, принесла̀ є҆сѝ кро́вь  пло́ти твоеѧ̀, мч҃нице прехва́льнаѧ параске́ѵо, моли́сѧ ѡ҆  на́съ влⷣцѣ хрⷭ҇тꙋ̀ бг҃ꙋ, да спасе́тъ дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Ви́дѧщи тѧ̀ распина́ема: Ли́стъ рл҃в. 
А҆́ще пое́ши полѷеле́й, по́й бг҃оро́диченъ воскрⷭ҇нъ:  Кто̀ тебѐ не оу҆блажи́тъ: Вхо́дъ. Прокі́менъ днѐ. И҆  чтє́нїѧ. 
Прⷪ҇ро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ  ꙗ҆зы́цы собра́шасѧ вкꙋ́пѣ, соберꙋ́тсѧ кнѧ́зи ѿ ни́хъ:  кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла,  кто̀ слы̑шана сотвори́тъ ва́мъ; да приведꙋ́тъ свидѣ́тели  своѧ̑ и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ  и҆́стинꙋ. Бꙋ́дите мѝ (с. 506) свидѣ́тели, и҆ а҆́зъ  свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же  и҆збра́хъ. да позна́ете и҆ вѣ́рꙋете мѝ, и҆ разꙋмѣ́ете,  ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бо́гъ  и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть  ра́звѣ менє̀ спаса́ѧй. А҆́зъ возвѣсти́хъ и҆ спасо́хъ,  оу҆ничижи́хъ, и҆ не бѣ̀ въ ва́съ чꙋ́ждїй. Вы̀ мнѣ̀  свидѣ́тели, и҆ а҆́зъ гдⷭ҇ь бг҃ъ: и҆ є҆щѐ ѿ нача́ла  а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй.  сотворю̀, и҆ кто̀ ѿврати́тъ то̀; Си́це гл҃го́летъ гдⷭ҇ь  бг҃ъ, и҆збавлѧ́ѧй ва́съ ст҃ы́й і҆и҃левъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. и҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. (с. 507) Прїи́метъ всеѻрꙋ́жїе рве́нїе  своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ  въ бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ: прїи́метъ щи́тъ непобѣди́мый преподо́бїе:  поѡстри́тъ же напра́сный гнѣ́въ во ѻ҆рꙋ́жїе: спобо́ретъ же  съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ: и҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ, рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те держа́щїи мно́жєства и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
На лїті́и стїхи̑ры, гла́съ є҃. Подо́бенъ: Ра́дꙋйсѧ: 
Ра́дꙋйсѧ, гдⷭ҇нѧ а҆́гнице, оу҆подо́бльшисѧ  честнѣ́й и҆ блаже́ннѣй оу҆спѣ́шнѡ стрⷭ҇ти безсме́ртнагѡ  на крⷭ҇тѣ̀, мїрскі̑ѧ стра̑сти разори́вшагѡ, и҆сто́чниче,  и҆сточа́ющїй ꙗ҆́кѡ во́ды чꙋдеса̀, и҆ста̑ѧвшаѧ сердца̀  немощны́хъ дарова́нїемъ и҆сцѣле́нїй напаѧ́ющи,  страстоте́рпице пребога́таѧ. де́рзость разрꙋши́ла є҆сѝ  і҆́дѡльскꙋю немощнꙋ́ю, нбⷭ҇нагѡ черто́га наслѣ́довавши  жили́ще. хрⷭ҇тꙋ̀ моли́сѧ, дарова́ти дꙋша́мъ на́шымъ ми́ръ и҆  ве́лїю ми́лость. 
И҆дѣ́же веселѧ́щихсѧ є҆́сть жили́ще, и҆дѣ́же  свѣ́тъ невече́рнїй, въ домꙋ̀ бг҃а жива́гѡ, посредѣ̀  ски́нїи ди́вныѧ, и҆дѣ́же ли́къ пра́зднꙋющихъ, чи́стаѧ,  весе́лїемъ, свѣщꙋ̀ и҆мꙋ́щи свѣ́тлꙋ недрема́ннꙋ. тѣ́мъ  наслажа́ющисѧ вы́шнѧгѡ бжⷭ҇тва̀, и҆ ѿтꙋ́дꙋ бога́тнѡ  сїѧ́ющи свѣтлостьмѝ, хрⷭ҇тꙋ̀ моли́сѧ, дарова́ти дꙋша́мъ  на́шымъ ми́ръ и҆ ве́лїю ми́лость. (с. 508) 
Ви́дѧще си̑лы нбⷭ҇ныѧ пло́тїю стра́ждꙋщꙋю содѣ́телѧ  ра́ди, параске́ѵꙋ, и҆ є҆гѡ̀ си́лою крѣплѧ́щꙋсѧ,  глаго́люще: сѐ, и҆ дѣ̑вы на землѝ просла́виша гдⷭ҇а.  человѣ́цы же, тре́петомъ ѡ҆держи́ми, оу҆жаса́хꙋсѧ, и҆,  оу҆ди́вльшесѧ, пѣ́сньми прославлѧ́хꙋ, глаго́люще: ѽле  чꙋдесѐ! дѣ́ва врага̀ побѣдѝ, и҆ мо́литсѧ ми́лостивомꙋ  влⷣцѣ за мі́ра спасе́нїе, да пода́стъ ми́ръ и҆ ве́лїю  ми́лость. 
Ра́дꙋющисѧ предста́ла є҆сѝ и҆ге́мѡнꙋ, мч҃нице  до́блѧѧ параске́ѵо, ꙗ҆́снѡ вѣ́рꙋ проповѣ́дающи,  строга̑нїѧ мнѡ́га мꙋ́жески претерпѣ́ла є҆сѝ: мꙋчи́телѧ  посрами́вши, хрⷭ҇тꙋ̀ оу҆невѣ́стиласѧ є҆сѝ, є҆мꙋ́же  предстоѧ́щи, моли́сѧ за чествꙋ́ющыѧ тѧ̀ и҆ вѣ́рою творѧ́щыѧ  па́мѧть твою̀. 
Ра́дꙋйсѧ, а҆́гнице вседо́блѧѧ, а҆́гнцꙋ и҆ па́стырю  прине́сшисѧ же́ртва, ѻ҆гне́мъ всесожега́ема, ꙗ҆́кѡ  ѻ҆гне́мъ любвѐ разже́гшисѧ по хрⷭ҇тѣ̀, женисѣ̀ твое́мъ.  пла́мень оу҆гаси́вши і҆́дѡльскагѡ сꙋ́етства, и҆ свѣщꙋ̀  неꙋга́снꙋ дꙋше́внꙋю соблю́дши, и҆ чꙋде́сными свѣтлостьмѝ,  тмы̑ ѡ҆полче́нїѧ де́мѡнѡвъ страда́льчески побѣди́вши, и҆  вошла̀ є҆сѝ со хрⷭ҇то́мъ въ черто́гъ нбⷭ҇ный. моли́сѧ ѡ҆  творѧ́щихъ па́мѧть твою̀, дарова́ти на́мъ ми́ръ и҆ ве́лїю  ми́лость. 
Сла́ва, гла́съ ѕ҃: 
Посрами́сѧ лꙋка́вый вра́гъ, ѿ дѣ́вы побѣжда́емь,  ꙗ҆́кѡ прама́терь содѣ́ѧ дерзнове́ннꙋ ко грѣхꙋ̀, ѿ дв҃ы  бо роди́вшеесѧ сло́во ѻ҆́ч҃ее, непрело́жнѡ и҆ несказа́ннѡ,  ꙗ҆́коже вѣ́сть є҆ди́нъ са́мъ, клѧ́твꙋ разрꙋшѝ а҆да́ма и҆  є҆́ѵы хрⷭ҇то́съ бг҃ъ, вѣнча́вый досто́йнѡ параске́ѵꙋ  мч҃ницꙋ. и҆ тоѧ̀ ра́ди да́рꙋетъ мі́рꙋ ѡ҆чище́нїе и҆ ве́лїю  ми́лость. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Ѡ҆багрє́нїи кро́вными, ꙳ спасе́нїѧ ѻ҆де́ждꙋ, ꙳  себѣ̀, всехва́льнаѧ, ѡ҆багри́вши, ꙳ и҆ оу҆бѣли́вшисѧ  дх҃омъ, ꙳ гдⷭ҇ꙋ (с. 509) ѡ҆брꙋчи́ласѧ є҆сѝ, безсме́ртномꙋ  цр҃ю̀, ꙳ соблюда́ющемꙋ тѧ̀ непоро́чнꙋ ꙳ и҆ нетлѣ́ннꙋ во  вѣ́ки вѣкѡ́въ, въ черто́зѣхъ нбⷭ҇ныхъ, ꙳ ꙗ҆́кѡ дѣ́вꙋ  преꙋдо́бренꙋ и҆ нетлѣ́ннꙋ. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. 
Къ ра́намъ приѡбщи́вшисѧ, ꙳ и҆ со ѻ҆гне́мъ  бра́вшисѧ, ꙳ и҆ плотска̑ѧ влачє́нїѧ претерпѣ́вши, ꙳ и҆  конѡ́бнаѧ врѣ̑нїѧ ꙳ до́блественнѣ прене́сши, ꙳ и҆  непобѣжде́на бы́сть мы́слїю, и҆ и҆стꙋка̑ннымъ не пожрѐ: ꙳  но прекло́нши бг҃ꙋ вы́ю, ꙳ ме́чнымъ оу҆сѣче́нїемъ, ꙳  вѣне́цъ носѧ́щи, на небеса̀ взы́де. 
Сті́хъ: Терпѧ̀ потерпѣ́хъ гдⷭ҇а, и҆ внѧ́тъ мѝ, и҆  оу҆слы́ша моли́твꙋ мою̀. 
Ка́плѧми кро́вными ѡ҆багри́вшисѧ, ꙳ возсїѧ́ла є҆сѝ  проѧвле́ннѡ, ꙗ҆́кѡ со́лнце, ꙳ и҆ ѿгна́ла є҆сѝ,  всехва́льнаѧ, безбо́жїѧ тмꙋ̀ бл҃года́тїю, ꙳ мч҃нице  параске́ѵо, ꙳ и҆ вѣ̑рныѧ просвѣти́ла є҆сѝ, ꙳ чтꙋ́щыѧ  твоѧ̑ до́блествєнныѧ по́двиги, ꙳ и҆ па́мѧть свѣ́тлꙋю и҆  свѣтоно́снꙋю, ꙳ и҆ всеспаси́тельнꙋю. 
Сла́ва, гла́съ и҃: 
Сїѧ̑ глаго́летъ параске́ѵа къ мꙋчи́телю: вра́же  нечести́вый и҆ге́мѡне, что̀ неи́стовствꙋеши на хрⷭ҇тїа́ны;  ни ца́рства оу҆ тебє̀ ѿѧ́хъ, ни гра́да твоегѡ̀  разори́хъ, но бꙋ́ими словесы̀ оу҆вѣща́ти мѧ̀ помышлѧ́еши.  а҆́зъ тебє̀ небрегꙋ̀, ни твои́хъ безꙋ́мныхъ глагѡ́лъ:  пло́ти бо не щаждꙋ̀ за хрⷭ҇та̀ моего̀, занѐ ѻ҆́нъ лю́битъ  мѧ̀ и҆ црⷭ҇тво мнѣ̀ да́рꙋетъ: къ немꙋ̀ пойдꙋ̀, и҆ тогѡ̀  бꙋ́дꙋ невѣ́ста, и҆ то́й менѐ спасе́тъ ѿ рꙋ́къ вра̑гъ  мои́хъ и҆ да́рꙋетъ мѝ жи́знь вѣ́чнꙋю. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Поⷣ: Ѽ пресла́внагѡ чꙋдесѐ! 
Не терплю̀, ча́до, ви́дѧщи тѧ̀, ꙳ на дре́вѣ  оу҆снꙋ́вша, ꙳ бо́дрость всѣ̑мъ подаю́щаго, ꙳ ꙗ҆́кѡ да,  дре́вле ꙳ (с. 510) престꙋпле́нїѧ плодо́мъ, ꙳ сно́мъ  поги́бельнымъ оу҆снꙋ́вшымъ, ꙳ бжⷭ҇твеннꙋю и҆ спаси́тельнꙋю  бо́дрость пода́си, ꙳ дв҃а глаго́лаше, пла́чꙋщи, ꙳ ю҆́же  велича́емъ. 
Тропа́рь, гла́съ д҃: 
Премꙋ́драѧ и҆ всехва́льнаѧ хрⷭ҇то́ва мч҃ница  параске́ѵа, мꙋ́жескꙋю крѣ́пость прїе́мши, же́нскꙋю же  не́мощь ѿве́ргши, дїа́вола побѣдѝ, и҆ мꙋчи́телѧ  посрамѝ, вопїю́щи и҆ глаго́лющи: прїиди́те, тѣ́ло моѐ  мече́мъ ссѣцы́те и҆ ѻ҆гне́мъ сожги́те: а҆́зъ бо,  ра́дꙋющисѧ, и҆дꙋ̀ ко хрⷭ҇тꙋ̀, женихꙋ̀ моемꙋ̀. тоѧ̀ мл҃твами,  хрⷭ҇тѐ бж҃е, спасѝ дꙋ́ши на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
На оу҆́трени: на Бг҃ъ гдⷭ҇ь, тропа́рь ст҃ѣ́й,  два́жды. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
По а҃-мъ стїхосло́вїи сѣда́ленъ, гла́съ д҃. Поⷣ:  Ско́рѡ предварѝ: 
Жениха̀ возлюби́вши творца̀ и҆ бг҃а, жениха̀  тлѣ́ннаго ѡ҆ста́вила є҆сѝ, мч҃нице честна́ѧ параске́ѵо:  и҆ ра́дꙋющисѧ, претерпѣ́ла є҆сѝ мꙋ́ки и҆ растерза̑нїѧ и҆  ѻ҆́гненное томле́нїе. тѣ́мже и҆ вѣне́цъ носѧ́щи, къ  бжⷭ҇твенномꙋ черто́гꙋ возшла̀ є҆сѝ, и҆спроша́ющи всѣ̑мъ  грѣхѡ́въ ѡ҆ставле́нїѧ. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со страстоте́рпицею того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
По в҃-мъ стїхоло́гїи, сѣда́ленъ, гла́съ г҃: Поⷣ:  Вознесы́йсѧ: 
Жениха̀ твоего̀ хрⷭ҇та̀ возлюби́вши, и҆ свѣщꙋ̀  твою̀ свѣ́тлѡ оу҆краси́вши, добродѣ́тельми просїѧ́ла  є҆сѝ, сла́внаѧ. тѣ́мже возшла̀ є҆сѝ въ нбⷭ҇ный  черто́гъ, и҆ вѣне́цъ (с. 511) страда́нїѧ прїи́мши, ѿ  бѣ́дъ и҆зба́ви на́съ, соверша́ющихъ, параске́ѵо, па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
По бз҃ѣ во тво́й, бцⷣе, покро́въ бжⷭ҇твенный  прибѣга́ю, смире́нный припа́даѧ, молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ. моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Оу҆невѣ́стившисѧ гдⷭ҇ꙋ бг҃олѣ́пнѡ, ꙗ҆́коже  да́ръ, кро́вь и҆ заколе́нїе томꙋ̀ принесла̀ є҆сѝ,  страстоте́рпице ѻ҆трокови́це параске́ѵо, и҆ черто́гъ  бжⷭ҇твенный досто́йнѡ оу҆лꙋчи́ла є҆сѝ, просвѣще́нїѧ  неизрече́ннагѡ непреста́ннѡ и҆сполнѧ́ема. тѣ́мже, свѧтꙋ́ю  и҆ честнꙋ́ю па́мѧть твою̀ творѧ́ще дꙋхо́внѡ, сп҃са  прославлѧ́емъ и҆ вѣ́рнѡ взыва́емъ тѝ: молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чествꙋ́ющымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Ди́венъ бг҃ъ во ст҃ы́хъ свои́хъ, бг҃ъ і҆и҃левъ. Сті́хъ:  Въ цр҃квахъ благослови́те бг҃а, гдⷭ҇а ѡ҆ и҆стѡ́чникъ  і҆и҃левыхъ. Всѧ́кое дыха́нїе: Є҆ѵⷢ҇лїе матѳе́а,  зача́ло ѯ҃в. 
По н҃-мъ ѱалмѣ̀ стїхи́ра, гла́съ а҃: 
Съ вы́шними чи́нми причта́ласѧ, сла́внаѧ, мі́ръ (с.  512) ѡ҆ста́вльши и҆ хрⷭ҇та̀ возжелѣ́вши, параске́ѵо  всечестна́ѧ, просѝ на́мъ ми́ра и҆ ве́лїѧ ми́лости. 
Канѡ́нъ бцⷣы со і҆рмосо́мъ, на ѕ҃, гла́съ и҃: Во́дꙋ  проше́дъ, ꙗ҆́кѡ сꙋ́шꙋ: И҆ ст҃ы́ѧ, два̀ канѡ́на, на и҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Свѣ́томъ бжⷭ҇твеннымъ ѡ҆свѣти́вшисѧ свы́ше, мра́къ  ѿженѝ неразꙋ́мїѧ моегѡ̀, и҆ пода́ждь мѝ моли́твами  твои́ми, параске́ѵо, бл҃года́ть, воспѣва́ти твои́хъ,  мꙋ́ченице, чꙋде́съ мно́жєства. 
Со́лнца свѣтлѣ́йши, ꙗ҆́кѡ и҆́стиннѡ возсїѧ́ла  є҆сѝ оу҆́тро, оу҆твержде́нїе цр҃кве бы́вши хрⷭ҇то́вы,  ѡ҆зари́ла є҆сѝ лꙋча́ми по́двигѡвъ, мч҃нице параске́ѵо,  твои́ми чꙋдесы̀ мі́ра концы̀. 
Жениха̀ безсме́ртнаго хрⷭ҇та̀ возлюби́вши, ꙗ҆́кѡ  вѣ́рою тогѡ̀ стрⷭ҇ти ѻ҆́бщница показа́ласѧ є҆сѝ, и҆  воспрїѧ́ла є҆сѝ вѣ́чное црⷭ҇тво, и҆ вѣне́цъ нетлѣ́нный,  мч҃нице параске́ѵо сла́внаѧ. 
Бг҃оро́диченъ: 
Дв҃о всенепоро́чнаѧ, хрⷭ҇та̀ роди́вшаѧ, и҆ всего̀ въ  ложесна́хъ понесла̀ є҆сѝ, и҆стинноимени́таѧ, разрѣшѝ  мра́къ дꙋшѝ моеѧ̀, и҆ просвѣти́ мѧ, да пою́ тѧ. 
Дрꙋгі́й канѡ́нъ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Пои́мъ гдⷭ҇еви, просла́вльшемꙋ па́мѧть мч҃ницы, и҆  приводѧ́щꙋ земны̑ѧ ли́ки къ похвале́нїю дне́сь. 
Сла́вꙋ презрѣ́ла є҆сѝ, ѡ҆ бога́тствѣ неради́вши,  честна́ѧ мч҃нице параске́ѵо, на стра́сть себѐ вдала̀  є҆сѝ. (с. 513) 
Возжела̀ влⷣка твоеѧ̀ добро́ты, мч҃нице, въ нбⷭ҇ный  черто́гъ всели́ тѧ. 
Бг҃оро́диченъ: 
Ро́дъ а҆да́мовъ, па́че оу҆ма̀ блаже́нства тобо́ю  ра́й ѿве́рстъ ѡ҆брѣ́тше, бцⷣе, досто́йнѡ хва́лимъ тѧ̀. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Па́лицами неми́лостивнѡ бїе́ма ра́довашесѧ, лы́стѡмъ  сокрꙋша́ємымъ и҆ костє́мъ вкꙋ́пѣ, прⷭ҇нопа́мѧтнаѧ мч҃ница  параске́ѵа, вопїю́щи: ничто́же мѧ̀ разлꙋчи́тъ ѿ любвѐ  твоеѧ̀, хрⷭ҇тѐ. 
Оу҆ста̀ нечести́выхъ, глагѡ́лющаѧ беззако́нїе на  пра́веднаго, и҆ ѧ҆зы́къ велерѣ́чивъ загради́шасѧ, мч҃ница  параске́ѵа вопїѧ́ше, сп҃са проповѣ́дающи. 
Крове́й твои́хъ кроплє́нїи, безбо́жїѧ ѻ҆́гнь  погаси́ла є҆сѝ, многострада́льнаѧ мч҃нице параске́ѵо, и҆  вѣ́рныхъ ра́зꙋмы просвѣти́ла є҆сѝ. 
Бг҃оро́диченъ: 
Глаго́лы благочести́внѡ и҆сполнѧ́ютсѧ и҆са́їины:  дв҃а бо родила̀ є҆́сть во пло́ти жизнода́вца хрⷭ҇та̀, сп҃са  дꙋ́шъ на́шихъ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ты̀ є҆сѝ оу҆твержде́нїе моѐ, гдⷭ҇и, глаго́лаше  мч҃ница, ты́ же и҆ застꙋпле́нїе: и҆ къ тебѣ̀ прибѣго́хъ,  цр҃ю̀ мі́ра. 
Ꙗ҆ви́ласѧ є҆сѝ на сꙋди́щи, мꙋжеꙋ́мнꙋ дꙋ́шꙋ  и҆мꙋ́щи, и҆ врага̀, ꙗ҆́кѡ нехра́бра сꙋ́ща, побѣди́ла  є҆сѝ, всехва́льнаѧ. 
Дꙋшѝ моеѧ̀ ѕѣ̑ницы и҆сцѣлѝ, всехва́льнаѧ  мч҃нице, моли́твами твои́ми, и҆ оу҆́мъ мо́й оу҆пра́ви. 
Бг҃оро́диченъ: 
Пода́ждь на́мъ по́мощь моли́твами твои́ми,  пречⷭ҇таѧ, совѣ́ты ѿрѣва́ющи лю́тыхъ ѡ҆бстоѧ́нїй. (с.  514) 
Сѣда́ленъ, гла́съ и҃. Подо́бенъ: Премꙋ́дрости. 
Крове́й твои́хъ стрꙋѧ́ми, мч҃нице хрⷭ҇то́ва, пото́ки  нече́стїѧ и҆зсꙋши́вши, всехва́льнаѧ параске́ѵо,  ѡ҆дожде́нїемъ же благода́ти словє́сныѧ напаѧ́еши бразды̑:  въ ни́хже прозѧба́еши кла́съ вѣ́ры. къ семꙋ́ же, сла́внаѧ,  и҆ по сме́рти ꙗ҆ви́ласѧ є҆сѝ точа́щи жи́знь, мꙋче́нїѧ  ра́ди, страстоте́рпице всехва́льнаѧ. молѝ хрⷭ҇та̀ бг҃а,  дарова́ти дꙋша́мъ на́шымъ ве́лїю ми́лость. 
Сла́ва, дрꙋгі́й сѣда́ленъ, гла́съ д҃: Поⷣ: Ско́рѡ  предварѝ: 
Посто́мъ оу҆краси́вши чистотꙋ̀ дꙋше́внꙋю, лꙋча́ми  страда́нїѧ просвѣща́еши вѣ̑рныѧ, мч҃нице многострада́льнаѧ  параске́ѵо. тѣ́мъ тво́й ст҃ы́й и҆ свѣтоно́сный де́нь  вѣ́рою соверша́юще, благоче́стнѡ вопїе́мъ: ꙗ҆́кѡ и҆мѣ́ѧ  дерзнове́нїе ко гдⷭ҇ꙋ, молѝ спасти́сѧ на́мъ. 
И҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ ме́ртвенное  сꙋщество̀, и҆ воздви́гла є҆сѝ всѧ̑ ѿ сме́рти къ жи́зни  нетлѣ́нїѧ. тѣ́мже тѧ̀ по до́лгꙋ блажи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃рски рыда́ющи, вѣща́ше: что̀  но́вое и҆ стра́нное сїѐ чꙋ́до, сн҃е мо́й; ка́кѡ, жи́знь  всѣ́хъ, вкꙋша́еши сме́рть, ѡ҆живи́ти мє́ртвыѧ хотѧ̀ ꙗ҆́кѡ  милосе́рдъ. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Оу҆ѧзви́вшисѧ любо́вїю хрⷭ҇то́вою, ѡ҆полчє́нїѧ  мꙋчи́тєльскаѧ крѣ́постїю твое́ю оу҆мертви́ла є҆сѝ,  бл҃года́ть (с. 515) и҆сточа́еши присноживо́тнꙋю: страсте́й  ра́ди мздовоздаѧ́нїе воспрїѧ́ла є҆сѝ, параске́ѵо, мч҃ницъ  хрⷭ҇то́выхъ добро́та. 
Превозше́дши всѧ̑ любо́вїю хрⷭ҇та̀ жениха̀ твоегѡ̀,  плотскꙋ́ю любо́вь возненави́дѣвши, крѣ́пкѡ болѣ́знєннаѧ  страда̑нїѧ претерпѣ́ла є҆сѝ, мч҃нице параске́ѵо,  вопїю́щи: не разлꙋчѝ менѐ, хрⷭ҇тѐ, ѿ жела́нїѧ твоегѡ̀,  и҆ мꙋче́нїѧ по́двигъ соверши́ти. 
Ѿве́ргши мі́ра сꙋетꙋ̀ всю̀, бг҃ꙋ є҆ди́номꙋ  прилѣпи́ласѧ є҆сѝ, параске́ѵо мч҃нице, и҆ болѣ̑зни  страда́нїѧ претерпѣ́вши, невѣ́сто бж҃їѧ мꙋжеꙋ́мнаѧ. 
Бг҃оро́диченъ: 
Сни́де, ꙗ҆́кѡ до́ждь на рꙋно̀, во оу҆тро́бꙋ твою̀  гдⷭ҇ь, ꙗ҆́коже речѐ дре́вле прⷪ҇ро́къ, всенепоро́чнаѧ,  є҆го́же во двꙋ́хъ сꙋщества́хъ родила̀ є҆сѝ, є҆мꙋ́же  взыва́емъ: сла́ва си́лѣ твое́й, гдⷭ҇и. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Оу҆слы́шавши, гдⷭ҇и, мч҃ница параске́ѵа за́пѡвѣди  є҆ѵⷢ҇льскїѧ, просла́ви твоѐ бжⷭ҇тво̀. 
Не принесла̀ є҆сѝ ѿню́дъ же́ртвы де́мѡнѡмъ  мє́рзскимъ, же́ртвꙋ жи́вꙋ себѐ гдⷭ҇ꙋ вдала̀ є҆сѝ. 
Крѣ́пкѡ на сꙋди́щи ста́вши, вопїѧ́ше мч҃ница: со  хрⷭ҇то́мъ женихо́мъ мои́мъ распнꙋ́всѧ и҆ возца́рствꙋю съ  ни́мъ. 
Бг҃оро́диченъ: 
Ѡ҆чище́нїе на́шихъ да́рꙋй согрѣше́нїй, ꙗ҆́кѡ  безгрѣ́шенъ, и҆ оу҆мирѝ лю́ди твоѧ̑, ꙗ҆́кѡ бла́гъ  моли́твами ро́ждшїѧ тѧ̀. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Свѣ́тъ незаходи́мый всели́сѧ въ дꙋшѝ твое́й, да  добродѣ́телїю сїѧ́еши, ѡ҆зарѧ́ѧ тебѐ непреста́ннѡ  сла́вѧщыѧ. (с. 516) 
Стрꙋю̀, мч҃нице параске́ѵо, нечести́вагѡ безбо́жїѧ  и҆зсꙋши́ла є҆сѝ: течє́нїи кро́вными, непра́веднѡ  пролива́еми, ѻ҆́гнь пре́лести погаси́ла є҆сѝ. 
Оу҆́мъ и҆мꙋ́щи прозра́ченъ, прⷪ҇ро́ческагѡ да́ра  сподо́биласѧ є҆сѝ, хотѧ̑щаѧ бы́ти всѣ̑мъ ꙗ҆́вѣ  предглаго́лала є҆сѝ, параске́ѵо многострада́льнаѧ. 
Бг҃оро́диченъ: 
Мт҃и бж҃їѧ, дꙋшѝ моеѧ̀ ѕло́бꙋ и҆сцѣлѝ, роди́вшаѧ  бг҃а сло́ва неизрече́ннѡ. сегѡ̀ ра́ди всѝ ро́ди блажа́тъ  тѧ̀. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Оу҆́тренюющи, мч҃ница вопїѧ́ше параске́ѵа: ничто́же  мѧ̀ разлꙋчи́тъ любвѐ хрⷭ҇то́вы. 
Бжⷭ҇твеннꙋю мч҃ницꙋ мнѣ́въ ѡ҆слабѣ́ти, смѣ́хъ  са́мъ ꙗ҆ви́сѧ проны́рливый. 
Просвѣще́нїе пода́ждь мнѣ̀, всехва́льнаѧ, и҆  многомѧте́жный мо́й оу҆́мъ просвѣтѝ моли́твами твои́ми. 
Бг҃оро́диченъ: 
Низложѝ непрестаю́щꙋю бꙋ́рю страсте́й, хрⷭ҇та̀  ро́ждшаѧ, ко́рмчїю и҆ гдⷭ҇а. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Возсїѧ́вши и҆зъ ри́ма, ꙗ҆́кѡ сл҃нце свѣ́тлое,  ст҃а́ѧ мч҃нице, мра́къ де́мѡнскїй ѿ человѣ̑къ ѿгонѧ́ющи  мольба́ми твои́ми, параске́ѵо многострада́льнаѧ. 
И҆сцѣлє́нїѧ прїе́млютъ приходѧ́щїи  прикоснове́нїемъ къ ра́цѣ моще́й твои́хъ, кровоточи́вїи и҆  прокаже́ннїи ѡ҆чища́ютсѧ, и҆ ѿбѣга́ютъ де́мѡнскїѧ полкѝ,  призыва́нїемъ ст҃а́гѡ твоегѡ̀ и҆́мене. (с. 517) 
Оу҆́треневала є҆сѝ ко хрⷭ҇тꙋ̀ невече́рнемꙋ  сл҃нцꙋ, и҆ тогѡ̀ свѣтлостьмѝ дꙋ́шꙋ, бг҃омꙋ́драѧ, и҆  се́рдце ѡ҆зари́ла є҆сѝ, параске́ѵо честна́ѧ, и҆ къ свѣ́тꙋ  трⷪ҇ческомꙋ, ра́дꙋѧсѧ, прешла̀ є҆сѝ. 
Бг҃оро́диченъ: 
И҆сцѣлѝ дꙋшѝ моеѧ̀ стра̑сти всенепоро́чнаѧ,  безстра́стїѧ ро́ждшаѧ и҆сто́чникъ, и҆ ѿженѝ  томи́тельство, непреста́ннѡ смꙋща́ющее се́рдце моѐ. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Ри́зою мѧ̀ съ нб҃сѐ приѡдѣ́й, гдⷭ҇и, вопїѧ́ше  параске́ѵа, и҆́же ѻ҆́блаки нб҃са̀ ѡ҆дѣва́ѧй  многоми́лостиве. 
Ꙗ҆́коже и҆зъ ро́ва данїи́ла оу҆слы́ша гдⷭ҇ь, та́кѡ  и҆ тебѣ̀, въ темни́цѣ молѧ́щейсѧ, и҆сцѣле́нїе подава́етъ. 
Мꙋчи́телевꙋ го́рдость низложи́ла є҆сѝ, сама́ же,  невреди́ма пребы́вши, на мꙋ́кꙋ дерзнꙋ́ла є҆сѝ. 
Бг҃оро́диченъ: 
Сло́во бж҃їе тѧ̀ земны̑мъ показа̀ нбⷭ҇нꙋю  лѣ́ствицꙋ: тобо́ю бо къ на́мъ сни́де. 
Конда́къ, гла́съ г҃. Подо́бенъ: Дв҃а дне́сь: 
Всест҃о́е и҆ непоро́чное мꙋче́нїе прине́сши, ꙗ҆́кѡ  вѣ́но пречестно́е, безсме́ртномꙋ женихꙋ̀ хрⷭ҇тꙋ̀,  а҆́гг҃льское ликостоѧ́нїе возвесели́ла є҆сѝ, и҆ побѣди́ла  є҆сѝ де́мѡнскїѧ кѡ́зни. сегѡ̀ ра́ди тѧ̀ че́стнѡ вѣ́рою  чти́мъ, мч҃нице параске́ѵо многострада́льнаѧ. 
І҆́косъ: 
Кто̀ и҆зглаго́летъ си̑лы гдⷭ҇ни; и҆лѝ кто̀  повѣ́сть страда̑нїѧ твоѧ̑ и҆ добродѣ́тєли, мч҃нице; и҆лѝ  кі́й ѧ҆зы́къ воспѣ́ти возмо́жетъ по досто́инствꙋ; тѣ́мже  и҆ а҆́зъ недосто́йный воспѣ́ти покꙋша́юсѧ, хвали́ти же и҆  сла́вити влⷣкꙋ жизнода́вца, да́вшаго тебѣ̀ на три́знищи  крѣ́пость, мꙋчи́телей не оу҆боѧ́тисѧ и҆сповѣ́дающей  и҆́стиннаго (с. 518) бг҃а. сегѡ̀ ра́ди тѧ̀ чти́мъ вѣ́рою и҆  любо́вїю, мч҃нице параске́ѵо многострада́льнаѧ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Голꙋби́це, кри́ла и҆мꙋ́щи злата̑ѧ, и҆ ѻ҆рꙋ́жїемъ  храни́ма крⷭ҇тнымъ, а҆га́рѧны же, въ нощѝ гра́дꙋ твоемꙋ̀  прибли́жившыѧсѧ, ѿгна́ла є҆сѝ, спа́сши вѣ̑рныѧ ѿ  оу҆бі́йства, мч҃нице параске́ѵо, пою́щыѧ: препѣ́тый  ѻ҆тє́цъ на́шихъ бж҃е, бл҃гослове́нъ є҆сѝ. 
Многоѻбра̑зныѧ бѡлѣ́зни претерпѣ́вши хрⷭ҇та̀  ра́ди, мч҃нице параске́ѵо, неболѣ́зненный оу҆ негѡ̀  ѡ҆брѣла̀ є҆сѝ поко́й, и҆ ра́дꙋющисѧ взыва́еши: препѣ́тый  ѻ҆тє́цъ на́шихъ бж҃е, бл҃гослове́нъ є҆сѝ. 
Ко́ль непобѣди́мь тво́й ра́зꙋмъ, параске́ѵо  чⷭ҇тна́ѧ, ꙗ҆́кѡ ѿ нача́льникѡвъ ли́ка мꙋчи́телей мꙋ́къ не  оу҆боѧ́ласѧ є҆сѝ. съ ни́миже бра́вшисѧ, сконча́ласѧ  є҆сѝ, ꙗ҆́кѡ слꙋжи́тельница та́йны бжⷭ҇твенныѧ сла́вы,  пою́щи: препѣ́тый ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Бл҃гослове́нъ пло́дъ бл҃гослове́ннагѡ твоегѡ̀  чре́ва, є҆го́же бл҃гословѧ́тъ нбⷭ҇ныѧ си̑лы, и҆  чл҃вѣ́честїи собо́ри восхвалѧ́ютъ, на́съ и҆зба́вльшаго  клѧ́твы дре́внїѧ, бл҃гослове́ннаѧ, пою́щихъ: препѣ́тый  ѻ҆тє́цъ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Ꙗ҆ви́шасѧ па́че оу҆ма̀ чꙋдеса̀ бжⷭ҇твенныѧ  мч҃ницы, во ю҆́нотствѣ дѣ́вства побѣдѝ мꙋчи́телѧ,  зовꙋ́щи: ѻ҆тє́цъ на́шихъ бж҃е, бл҃гослове́нъ є҆сѝ. (с.  519) 
Бꙋ́ихъ загради́ла є҆сѝ бг҃омє́рзскаѧ оу҆ста̀,  средѝ сꙋди́ща ста́вши, бг҃а и҆сповѣ́дала є҆сѝ,  взыва́ющи: ѻ҆тє́цъ на́шихъ бж҃е, бл҃гослове́нъ є҆сѝ. 
Забы́вши же́нскꙋю не́мощь, мꙋ́жественнѡ  оу҆крѣпи́вшисѧ терпѣ́нїемъ, стра́ждꙋщи, вопїѧ́ла є҆сѝ:  ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
И҆зъ дв҃и́чєскꙋ бокꙋ̀ вопло́щсѧ, ꙗ҆ви́лсѧ є҆сѝ  на спасе́нїе на́ше. тѣ́мъ, твою̀ мт҃рь вѣ́дꙋще бцⷣꙋ,  благода́рнѡ взыва́емъ: ѻ҆тє́цъ на́шихъ бж҃е, благослове́нъ  є҆сѝ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть. тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Бжⷭ҇твенными свѣтлостьмѝ сл҃нца мы́сленнагѡ  просвѣти́вшисѧ, мч҃нице всехва́льнаѧ параске́ѵо, но́щь  претекла̀ є҆сѝ безбо́жїѧ, пою́щи є҆диномы́слїемъ дꙋшѝ:  гдⷭ҇а воспѣва́йте дѣла̀, и҆ превозноси́те є҆го̀ во  вѣ́ки. 
Ꙗ҆́кѡ а҆́гница, ꙗ҆́кѡ нескве́рнаѧ ю҆́ница, ꙗ҆́кѡ  бжⷭ҇твеннаѧ голꙋби́ца, ꙗ҆́кѡ самово́льное заколе́нїе,  привела́сѧ є҆сѝ, мч҃нице параске́ѵо, зижди́телю твоемꙋ̀,  и҆̀, ꙗ҆́кѡ же́ртва непоро́чна, принесла́сѧ є҆сѝ,  согла́снѡ пою́щи: гдⷭ҇а по́йте дѣла̀, и҆ превозноси́те  є҆го̀ во вѣ́ки. 
Свѣ́тлꙋ себѣ̀ ѿ крове́й ри́зꙋ мꙋче́нїемъ  ѡ҆бложи́ла є҆сѝ, параске́ѵо до́блѧѧ мч҃нице, совле́кшисѧ  и҆́стиннѡ тлѣ́ннагѡ со грѣхи̑ человѣ́ка, ра́достнѡ  воспѣва́ющи: гдⷭ҇а по́йте дѣла̀, и҆ превозноси́те є҆го̀  во вѣ́ки. 
Бг҃оро́диченъ: 
Во слѣ́дъ тебє̀ теко́ша жєны̀, мѵ́ра  сладково́ннагѡ вѣ́дꙋще, всечⷭ҇таѧ бг҃оневѣ́сто, є҆ди́на  неискꙋсобра́чнаѧ, и҆зъ (с. 520) оу҆тро́бы твоеѧ̀  возсїѧ́вшаго є҆диноро́днаго сн҃а, хрⷭ҇та̀ бг҃а, и҆ съ  тобо́ю црⷭ҇твꙋютъ и҆́стиннѡ, пѣсносло́вѧще є҆го̀ во  вѣ́ки. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Цр҃ѧ̀ хрⷭ҇та̀ бг҃а, є҆го́же и҆сповѣ́да дѣ́ва  мч҃ница параске́ѵа, воспѣва́ющи: хвали́те и҆ превозноси́те  є҆го̀ во вѣ́ки. 
За любо́вь бжⷭ҇твенныѧ трⷪ҇цы ѻ҆́гнь безбо́жїѧ  погаси́ла є҆сѝ, вопїю́щи: превозноси́те хрⷭ҇та̀ во вѣ́ки. 
Пѡ́двиги, и҆̀же къ бг҃ꙋ, тмы̀ нача́льника низложи́ла  є҆сѝ, пою́щи: превозноси́те хрⷭ҇та̀ во вѣ́ки. 
Бг҃оро́диченъ: 
Проти́вныхъ прило́га на ны̀ оу҆гасѝ и҆́скры, дв҃о,  ꙗ҆́кѡ да пое́мъ гдⷭ҇а, и҆ превозно́симъ є҆го̀ во вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ  приснодв҃о. 
Въ нбⷭ҇ный черто́гъ все́льшисѧ, дѣ́во параске́ѵо  всечестна́ѧ, и҆ неви́димыхъ добро́тъ разꙋ́мнѡ наслади́вшисѧ,  воспрїи́мши неизрече́ннꙋю свѣ́тлость, просвѣтѝ пою́щыѧ и҆  велича́ющыѧ тѧ̀. 
Вѣне́цъ воспрїѧ́ла є҆сѝ на главѣ̀ твое́й,  параске́ѵо доблеꙋ́мнаѧ, ꙗ҆́кѡ сконча́вши тече́нїе и҆  сохрани́вши вѣ́рꙋ непоколеби́мꙋ, пра́ведныхъ чи́ни  ра́достнѡ тѧ̀ прїѧ́ша. тѣ́мъ ны́нѣ оу҆блажа́емъ тѧ̀. 
Подае́ши и҆сцѣле́нїй ка̑пли тре́бꙋющымъ, ꙗ҆́кѡ ѿ  и҆сто́чника, всебога́таѧ мч҃нице параске́ѵо, оу҆ставлѧ́ющи  то́ки недꙋ́гѡвъ, и҆ страсте́й ѿгонѧ́щи зно́й, сердца̀  благочести́выхъ напаѧ́ющи ко благопло́дїю бжⷭ҇твенныхъ  дѣѧ́нїй. (с. 521) 
Бг҃оро́диченъ: 
Мꙋ́дрости вмѣсти́лище па́че оу҆ма̀ лꙋ́чшагѡ  ꙗ҆ви́ласѧ є҆сѝ, ѻ҆трокови́це всенепоро́чнаѧ,  ѡ҆дꙋшевле́нъ же прⷭ҇то́лъ и҆ две́рь. тѣ́мъ, ꙗ҆́кѡ цр҃и́цꙋ,  тѧ̀ возлю́бльше дѣ̑вы, во слѣ́дъ тебє̀ приведо́шасѧ,  бг҃оѻтрокови́це. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Вои́стиннꙋ тезоимени́та назва́ласѧ є҆сѝ,  параске́ѵо, подо́бѧщисѧ стрⷭ҇те́мъ хрⷭ҇тѡ́вымъ, съ нбⷭ҇ными  вѡ́инствы ликꙋ́ющи. 
Пости́гла є҆сѝ коне́цъ мꙋче́нїѧ мно́гими  страстьмѝ и҆ болѣ́зньми твои́ми, со а҆́гг҃лы хрⷭ҇та̀  сла́вѧщи на нб҃сѣ́хъ, всечестна́ѧ. 
Дерзнове́нїе и҆мꙋ́щи ко сп҃сꙋ и҆ влⷣцѣ, молѝ за  пою́щыѧ твою̀ па́мѧть, мч҃нице сла́внаѧ параске́ѵо. 
Бг҃оро́диченъ: 
Пѣ́сньми тѧ̀ пое́мъ бг҃обл҃года́тнаѧ, и҆ немо́лчнѡ  тебѣ̀, ра́дꙋйсѧ, прино́симъ: ты́ бо и҆сточи́ла є҆сѝ  всѣ̑мъ на́мъ весе́лїе. 
Свѣти́ленъ. Подо́бенъ: Жєны̀ оу҆слы́шите: 
Ꙗ҆́кѡ ши́покъ краснѣ́йшїй ѿ терно́внагѡ  прозѧбла̀ є҆сѝ ко́рене, дѣ́во параске́ѵо ѡ҆броше́нїемъ,  мч҃нице, свѧще́ннагѡ страда́нїѧ ѡ҆багри́вшисѧ кро́вїю. и҆  ны́нѣ бжⷭ҇твеннꙋю твою̀ па́мѧть творѧ́щыѧ любо́вїю спаса́ѧй  ны̀ ѿ бѣ́дъ. 
Сла́ва, и҆ ны́нѣ, бг҃оро́диченъ: 
Стоѧ́ще ѻ҆́крестъ тебє̀ дѣ̑вы бг҃омꙋ̑дрыѧ,  бг҃ороди́тельнице марі́е, ꙗ҆́кѡ цр҃и́цѣ ро́домъ, твоемꙋ̀  сн҃ꙋ приведо́шасѧ невѣстолѣ́пнѡ, пречⷭ҇таѧ, ꙗ҆́кѡ цр҃ю̀  всѧ́ческихъ. є҆го́же, мт҃и дв҃о ѻ҆трокови́це, ѡ҆ на́съ  молѝ. 
На хвали́техъ стїхи̑ры, гла́съ д҃. Поⷣ: Ꙗ҆́кѡ  до́блѧ: 
Дѣ́вство нетлѣ́ннѡ, ꙳ мꙋче́нїе всечꙋ́дно, ꙳  хрⷭ҇тꙋ̀ (с. 522) принесла̀ є҆сѝ, ꙳ всечестна́ѧ дѣ́во  параске́ѵо. ꙳ низложи́ла є҆сѝ шата́нїе пре́лести  безбо́жныѧ, ꙳ си́лою крⷭ҇тною, ꙳ мꙋ́жественнымъ ра́зꙋмомъ. ꙳  тѣ́мже всѧ̀ хрⷭ҇то́ва цр҃ковь пра́зднꙋетъ ꙳ свѧтꙋ́ю твою̀  па́мѧть. 
Твоемꙋ̀ страда́нїю, дѣ́во мꙋ́драѧ, и҆  сопротивле́нїю, ꙳ и҆ неѡдолѣ́нїю ꙳ ли́цы а҆́гг҃льстїи,  бл҃же́ннаѧ параске́ѵо, ꙳ ꙗ҆́вѣ оу҆диви́шасѧ, ꙳ ка́кѡ  мꙋ́жественнымъ сплете́нїемъ ꙳ врага̀ неви́димаго разрази́ла  є҆сѝ, ꙳ и҆ побѣ́ды вѣне́цъ ѿ рꙋкѝ жизнода́вца ꙳  бога́тнѡ прїѧ́ла є҆сѝ. 
Ѻ҆гне́мъ ѡ҆палѧ́ема, ꙳ ѻ҆́гненною мꙋ́дростїю ꙳  пла́мень оу҆гаси́ла є҆сѝ є҆сте́ственный, ꙳ и҆ свѣщꙋ̀  неꙋгаси́мꙋ дꙋше́внꙋю соблю́дши, ꙳ вошла̀ є҆сѝ со  хрⷭ҇то́мъ, женихо́мъ твои́мъ ꙳ въ черто́гъ нбⷭ҇ный. ꙳  чꙋде́сными и҆́скрами ꙳ стра̑сти оу҆мертви́вши, ꙳ и҆  де́мѡнскїѧ полкѝ страда́льчески побѣди́ла є҆сѝ. 
И҆́ны стїхи̑ры, гла́съ а҃. Подо́бенъ: Нбⷭ҇ныхъ  чинѡ́въ: 
Въ нбⷭ҇ныѧ дворы̀ ꙳ всели́ласѧ є҆сѝ, ꙳ мч҃нице  параске́ѵо, ꙳ кровьмѝ твои́хъ страда́нїй, ꙳ въ видѣ́нїи  ликостоѧ́нїй причи́слиласѧ є҆сѝ ꙳ ра́внѡ, всехва́льнаѧ. 
Мꙋчи́телѧ посрами́ла є҆сѝ, ꙳ ѡ҆ мꙋ́кахъ небре́гши,  ꙳ и҆ ѕвѣре́й рыка́нїѧ ꙳ не оу҆страши́ласѧ є҆сѝ, ꙳  и҆мꙋ́щи хрⷭ҇та̀, ꙳ помо́щника твоего̀, всехва́льнаѧ. 
Ра́дꙋющисѧ, текла̀ є҆сѝ, ꙳ прехва́льнаѧ  параске́ѵо, ꙳ тща́щисѧ коне́цъ мꙋче́нїѧ прїѧ́ти, ꙳ дѣ́во  всехва́льнаѧ, ꙳ и҆ хрⷭ҇тꙋ̀ оу҆невѣ́стившисѧ та́мѡ, ꙳  помина́й ны̀, всегда̀ чествꙋ́ющыѧ тѧ̀. 
Сла́ва, гла́съ ѕ҃: 
Пѣ́сньми да почестви́тсѧ хрⷭ҇то́ва мч҃ница,  подоба́етъ бо є҆́й всѧ́кое хвалосло́вїе: хвала́ми бо  и҆спле́тши сво́й вѣне́цъ, то́й непрекло́ннѣй сꙋ́щи и҆  тве́рдѣй, мно́гꙋ мꙋчи́телей ѕло́бꙋ низложѝ. тѣ́мъ, въ  болѣ́знехъ стра́ждꙋщи, вопїѧ́ше: ты̀ мнѣ̀, гдⷭ҇и, бꙋ́ди  по́мощь, и҆ не ѡ҆ста́ви менє̀. (с. 523) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле, и҆  непоро́чнаѧ влⷣчца, ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше ꙳ и҆, дивѧ́щисѧ, вопїѧ́ше:  ча́до сладча́йшее, ꙳ что̀ зрѣ́нїе сїѐ но́вое и҆  пресла́вное; ꙳ ка́кѡ со́нмъ безбл҃года́тный ꙳ сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть, жи́знь  всѧ́ческихъ; ꙳ но воспѣва́ю твоѐ неизрече́нное, ꙳ сло́ве,  снизхожде́нїе. 
На стїхо́внѣ, Сла́ва, гла́съ д҃: 
Крⷭ҇тъ, ꙗ҆́кѡ ѻ҆рꙋ́жїе держа́вно, параске́ѵо  мч҃нице держа́щи рꙋка́ми: вѣ́рꙋ, ꙗ҆́кѡ щи́тъ, наде́ждꙋ,  ꙗ҆́кѡ броню̀, любо́вь, ꙗ҆́кѡ лꙋ́къ, мꙋчи́телей томле́нїе  побѣди́вши мꙋ́жески, и҆ де́мѡнѡвъ кова̑рствїѧ  оу҆праздни́ла є҆сѝ бжⷭ҇твенною си́лою: во главꙋ́ же  оу҆сѣкнове́на бы́вши, ликꙋ́еши во хрⷭ҇тѣ̀, не преста́й  молѧ́щисѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
На крⷭ҇тѣ́ тѧ ꙗ҆́кѡ оу҆зрѣ̀ пригвожде́на, гдⷭ҇и,  ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀ видѣ́нїе  сїѐ, взыва́ше, ꙳ сн҃е вожделѣ́нне, ꙳ сїѧ̑ тебѣ̀  невѣ́рный собо́ръ воздадѐ беззако́нный, ꙳ мно́гихъ твои́хъ  чꙋде́съ наслади́выйсѧ; ꙳ но сла́ва неизглаго́ланномꙋ ꙳  соше́ствїю твоемꙋ̀, влⷣко. 
Славосло́вїе вели́кое. И҆ ѿпꙋ́стъ. 
На лїтꙋргі́и, Бл҃жє́нна ѿ канѡ́на пе́рвагѡ, пѣ́снь  г҃-ѧ: и҆ втора́гѡ канѡ́на, пѣ́снь ѕ҃-ѧ. Прокі́менъ, гла́съ  д҃: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Въ цр҃квахъ благослови́те бг҃а, гдⷭ҇а ѿ  и҆стѡ́чникъ і҆и҃левыхъ. А҆пⷭ҇лъ къ корі́нѳѧнѡмъ, зача́ло  рп҃а. А҆ллилꙋ́їа: Терпѧ̀ потерпѣ́хъ гдⷭ҇а, и҆ внѧ́тъ мѝ.  Є҆ѵⷢ҇лїе лꙋкѝ, зача́ло л҃г. Прича́стенъ: Въ па́мѧть  вѣ́чнꙋю: 


(с. 524) 
Мѣ́сѧца тогѡ́же въ к҃ѳ-й де́нь. 
Ст҃ы́ѧ прпⷣбномꙋ́ченицы а҆настасі́и ри́млѧныни: 
И҆ прпⷣбнагѡ ѻ҆тца̀ на́шегѡ а҆вра́мїа затво́рника: 
И҆ прпⷣбнагѡ ѻ҆тца̀ на́шегѡ а҆вра́мїа  а҆рхїмандрі́та, росто́вскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры мч҃ницы, гла́съ  и҃. 
Подо́бенъ: Что̀ ва́съ нарече́мъ: 
Мч҃нице страстоте́рпице всехва́льнаѧ, ꙳  воздержа́нїемъ стра̑сти низложи́вши плотскі̑ѧ, ꙳  страда́нїемъ ѕмі́ѧ оу҆мертви́ла є҆сѝ врага̀, ꙳ а҆́гг҃лы  оу҆диви́вши болѣ́зньми твои́ми, ꙳ человѣ́ки ѡ҆бвесели́вши  страда̑нїи твои́ми, ꙳ мона́шествꙋющихъ оу҆добре́нїе, ꙳  дѣ́вства сосꙋ́дъ. ꙳ молѝ спастѝ ꙳ и҆ просвѣти́ти дꙋ́шы  на́шѧ. 
Что́ тѧ воз̾именꙋ́емъ, сла́внаѧ; ꙳ дѣ́вства  добро́тами невѣ́стꙋ просїѧ́вшꙋ хрⷭ҇то́вꙋ, ꙳ дще́рь  и҆збра́ннꙋ вы́шнѧгѡ і҆ерⷭ҇ли́ма, ꙳ сожи́тельницꙋ а҆́гг҃лѡвъ  и҆ собесѣ́дницꙋ, ꙳ черто́га мы́сленнагѡ наслажда́ющꙋсѧ, ꙳  а҆настасі́е многострада́льнаѧ, ꙳ мона́шествꙋющихъ  оу҆добре́нїе. ꙳ молѝ спастѝ ꙳ и҆ просвѣти́ти дꙋ́шы  на́шѧ. 
Терпѣ́ла є҆сѝ зꙋбѡ́въ и҆скорене́нїе, ꙳ рꙋ́къ  ѿсѣче́нїе, и҆ но́гъ и҆ сосцє́въ, ꙳ ссѣка́ема на оу҆́ды  ѿ беззако́нныхъ мꙋчи́телей, ꙳ къ добро́тѣ жениха̀  взира́ющи, ꙳ и҆ болѣ̑зни па́че є҆стества̀ терпѧ́щи: ꙳  а҆настасі́е многострада́льнаѧ, ꙳ невѣ́сто хрⷭ҇то́ва  нетлѣ́ннаѧ, ꙳ молѝ спастѝ ꙳ и҆ просвѣти́ти дꙋ́шы на́шѧ.  (с. 525) 
И҆́ны стїхи̑ры прпⷣбнагѡ, гла́съ то́йже. Поⷣ: Ѽ  пресла́внагѡ чꙋдесѐ! 
Ѻ҆́ч҃е бг҃омꙋ́дре а҆вра́мїе, ꙳ а҆враа́мꙋ подо́бникъ  бы́въ дꙋ́хомъ, ꙳ пресе́льникъ бы́лъ є҆сѝ ꙳ землѝ  ѻ҆те́ческїѧ, бл҃же́нне. ꙳ пло́ти пожела̑нїѧ ѿве́ргъ ꙳ и҆  въ хи́жинѣ ма́лѣй ꙳ заключи́въ ра́дꙋѧсѧ тѣ́ло твоѐ, ꙳  дꙋ́шꙋ же впери́лъ є҆сѝ. къ нб҃сѝ, ꙳ и҆дѣ́же житїѐ  ꙗ҆́вѣ стѧжа́лъ є҆сѝ. 
Прпⷣбне ѻ҆́ч҃е а҆вра́мїе, ꙳ а҆враа́мскꙋю дꙋ́шꙋ  тезоиме́ннѡ стѧжа́въ, ꙳ напа̑сти претерпѣ́лъ є҆сѝ ꙳  вѣ́рою бжⷭ҇твенною оу҆крѣплѧ́емь ꙳ и҆ любо́вїю бг҃ꙋ  соединѧ́емь, ꙳ ѡ҆бѣтова́нїѧ зе́млю наслѣ́довалъ є҆сѝ, ꙳  оу҆краша́емь добродѣ́телей свѣтлостьмѝ. ꙳ тѣ́мже  веселѧ́щесѧ, ꙳ твою̀ па́мѧть торжествꙋ́емъ. 
Прпⷣбне ѻ҆́ч҃е а҆вра́мїе, ꙳ пре́лестьми лю́тѣ ꙳  поглоще́ннꙋю ѕмі́емъ ꙳ и҆ попо́лзшꙋюсѧ поги́бели въ ро́въ, ꙳  про́мысломъ бжⷭ҇твеннымъ возвле́клъ є҆сѝ ꙳ и҆ спаса́емꙋ  бг҃ꙋ предста́вилъ є҆сѝ. ꙳ є҆ѧ́же покаѧ́нїю ꙳ всѝ  оу҆диви́шасѧ, ꙳ бл҃гоче́стнѡ гдⷭ҇а сла́вѧщїи пребл҃га́го. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, свѣ́та бж҃е́ственнагѡ носи́ло, ꙳  пресвѣ́тлый свѣ́щниче, ꙳ прест҃а́ѧ бг҃оневѣ́сто: ꙳  свѣ́тъ на́мъ возсїѧ́ла є҆сѝ ѿ пречⷭ҇тѡю бокꙋ̀ твоє́ю,  ꙳ просвѣща́ѧ мі́ра концы̀ ꙳ и҆ ѡ҆свѧща́ѧ свое́ю бл҃гостїю.  ꙳ ра́дꙋйсѧ, нача́ло на́шегѡ спасе́нїѧ, чⷭ҇таѧ. ꙳ ра́дꙋйсѧ,  стра́шное слы́шанїе и҆ глаго́ланїе ꙳ надѣ́ющихсѧ на тѧ̀. 
Крⷭ҇тобг҃оро́диченъ: 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши, всѣ̑мъ даѧ́й жи́знь;  ꙳ бцⷣа пла́чꙋщи глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
Тропа́рь ст҃ы́ѧ, гла́съ д҃: 
А҆́гница твоѧ̀, і҆и҃се, а҆настасі́а, зове́тъ  ве́лїимъ гла́сомъ: (с. 526) тебѐ, женишѐ мо́й, люблю̀, и҆  тебѐ и҆́щꙋщи страда́льчествꙋю, и҆ сраспина́юсѧ, и҆  спогреба́юсѧ креще́нїю твоемꙋ̀, и҆ страждꙋ̀ тебє̀ ра́ди,  ꙗ҆́кѡ да црⷭ҇твꙋю въ тебѣ̀, и҆ оу҆мира́ю за тѧ̀, да и҆  живꙋ̀ съ тобо́ю: но, ꙗ҆́кѡ же́ртвꙋ непоро́чнꙋю, прїими́ мѧ  съ любо́вїю поже́ршꙋюсѧ тебѣ̀. тоѧ̀ моли́твами, ꙗ҆́кѡ  ми́лостивъ, спасѝ дꙋ́шы на́шѧ. 
Сла́ва, прпⷣбнагѡ, гла́съ и҃: 
Въ тебѣ̀, ѻ҆́ч҃е, и҆звѣ́стнѡ спасе́сѧ є҆́же по  ѻ҆́бразꙋ: прїи́мъ бо крⷭ҇тъ, послѣ́довалъ є҆сѝ хрⷭ҇тꙋ̀,  и҆ дѣ́ѧ оу҆чи́лъ є҆сѝ презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй.  тѣ́мже и҆ со а҆́гг҃лы сра́дꙋетсѧ, прпⷣбне а҆вра́мїе, дх҃ъ  тво́й. 
На оу҆́трени, канѡ́нъ прпⷣбныѧ, є҆гѡ́же  краегране́сїе: 
Мꙋ́жєскїѧ твоѧ̑, мꙋ́ченице, восхвалю̀ болѣ̑зни. 
Творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Сїю̀ свѣтоно́снꙋю па́мѧть твою̀ почита́ющемꙋ,  бг҃омꙋ́драѧ, просвѣще́нїе мѝ пода́ждь, дꙋшѝ моеѧ̀ тмꙋ̀  ѿгонѧ́щи. 
Всю̀ ѿ пеле́нъ тебѐ самꙋ́ю возложи́ла є҆сѝ  зижди́телю твоемꙋ̀, и҆ ѻ҆гне́мъ воздержа́нїѧ тѣлє́сныѧ  стра̑сти попали́ла є҆сѝ. 
Къ высотѣ̀ мꙋче́нїѧ, мч҃нице, возшла̀ є҆сѝ,  непощадѣ́вши пло́ти, и҆ черто́гѡвъ мы́сленныхъ, ꙗ҆́кѡ  дѣ́ва, сподо́биласѧ є҆сѝ. 
Бг҃оро́диченъ: 
Тѧ̀, нб҃омѣ́рнꙋю лѣ́ствицꙋ, на не́йже бг҃ъ  оу҆тверди́сѧ, человѣ́ки нбⷭ҇ны содѣ́лавъ, ѻ҆трокови́це,  почита́емъ. (с. 527) 
И҆́нъ канѡ́нъ прпⷣбнагѡ. 
Є҆гѡ́же краегране́сїе: Твоѐ чествꙋ́ю всесвѣ́тлое  житїѐ, бл҃же́нне. 
І҆ѡ́сифъ. 
Гла́съ то́йже. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Бжⷭ҇твенными сїѧ́ѧ блиста̑нїи, свѣтоно́сный тво́й  соверша́ющыѧ пра́здникъ, страсте́й ѡ҆мраче́нїѧ,  всебл҃же́нне, моли́твами твои́ми, а҆вра́мїе, и҆зба́ви. 
Бжⷭ҇твенное разжжѐ твою̀ дꙋ́шꙋ, бл҃же́нне,  жела́нїе, оу҆гасѝ плотска̑ѧ разжжє́нїѧ, ѻ҆́ч҃е, и҆  невеще́ственнѡ на земли́ тѧ жи́ти сотворѝ. 
Оу҆мертви́въ оу҆́ды, ꙗ҆̀же на землѝ, поще́нїемъ  и҆ всѧ́кими ѕлострада̑нїи, ѻ҆́ч҃е мꙋ́дре, жи́зни  сподо́билсѧ є҆сѝ лꙋ́чшїѧ на нб҃сѣ́хъ, бг҃оно́се  а҆вра́мїе. 
Бг҃оро́диченъ: 
Ѿ крове́й твои́хъ свѧще́нныхъ, бг҃а ѻ҆ц҃а̀ сло́во  воплоти́сѧ преесте́ственнѡ, дв҃о марі́е: є҆го́же молѝ,  плотска̑ѧ моѧ̑ оу҆мертви́ти взыгра̑нїѧ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Стоѧ́ла є҆сѝ предъ сꙋди́щемъ мꙋчи́телѧ, хрⷭ҇та̀,  сла́внаѧ, творца̀ всѣ́хъ и҆ влⷣкꙋ, бг҃а сло́ва  проповѣ́дающи. 
Добро́та серде́чнаѧ ви́димымъ зра́комъ, сла́внаѧ,  и҆зда́вшисѧ, тѧ̀ краснѣ́йшꙋю зрѧ́щымъ ꙗ҆ви́ла є҆́сть. 
Бога́тство неистощи́мо и҆сцѣле́нїй тебѣ̀ подадѐ,  ѻ҆трокови́це, хрⷭ҇то́съ, є҆гѡ́же нищетꙋ̀ во́льнѡ  возлюби́ла є҆сѝ. 
Бг҃оро́диченъ: 
Ве́щь грѣхѡ́въ мои́хъ твои́хъ моли́твъ ѻ҆гне́мъ  попалѝ, мт҃и свѣ́та, ро́сꙋ мѝ бжⷭ҇твеннꙋю ѡ҆ставле́нїѧ  носѧ́щи. (с. 528) 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Всеѻбра́знѡ возжелѣ́въ жела́нїй коне́чное, мі́ра  и҆ пло́ти, бг҃оно́се, внѣ̀ бы́лъ є҆сѝ. тѣ́мъ воспрїѧ́лъ  є҆сѝ премі́рнꙋю сла́вꙋ и҆ вѣ́чнꙋющее, ѻ҆́ч҃е,  наслажде́нїе. 
Хра́мъ жи́въ ꙗ҆ви́лсѧ є҆сѝ вседѣ́тельнагѡ дх҃а,  ѻ҆́ч҃е, въ хи́жинѣ тѣ́ло заключи́въ, прпⷣбне. тѣ́мже  ѡ҆блиста́лъ є҆сѝ добродѣ́телей лꙋча́ми, свѧще́ннѡ  ѡ҆божа́емь, бл҃же́нне а҆вра́мїе. 
Дѣ́ланїемъ болѣ́зней, добродѣ́телей зрѣ́лъ,  прпⷣбне, и҆зрасти́лъ є҆сѝ кла́съ стори́чествꙋющь, и҆́мже  пита́ютсѧ че́стнѡ честно́е твоѐ оу҆спе́нїе торжествꙋ́ющїи. 
Бг҃оро́диченъ: 
Въ тебѣ̀, всест҃а́ѧ, всегѡ̀ вино́вный, за  премно́гое милосе́рдїе, хотѧ̀ всели́сѧ и҆ ѡ҆свѧтѝ  человѣ́ческое сꙋщество̀, престꙋпле́нїемъ пе́рвѣе  попо́лзшеесѧ. 
По г҃-й пѣ́сни конда́къ а҆настасі́и, гла́съ г҃. Поⷣ:  Дв҃а дне́сь: 
Дѣ́вства вода́ми ѡ҆чище́нна, прпⷣбнаѧ, мч҃ничества  кровьмѝ, а҆настасі́е, вѣнча́вшисѧ, подае́ши сꙋ́щымъ въ  нꙋ́ждахъ недꙋ́гѡвъ и҆сцѣле́нїе и҆ спасе́нїе, пристꙋпа́ющымъ  ѿ се́рдца: крѣ́пость бо тебѣ̀ подае́тъ хрⷭ҇то́съ,  и҆сточа́ѧ бл҃года́ть приснотекꙋ́щꙋю. 
Сѣда́ленъ, гла́съ и҃. Подо́бенъ: Премꙋ́дрости: 
Воздержа́нїѧ росо́ю страсте́й погаси́ла є҆сѝ  пла́мень ю҆́ношески, ѻ҆гне́мъ же крове́й твои́хъ всю̀  пре́лесть попали́ла є҆сѝ: и҆ женихꙋ̀ сло́вꙋ, ꙗ҆́кѡ да́ръ,  принесла̀ є҆сѝ честно́е дѣ́вство и҆ до́блественное  страда́нїе. тѣ́мже въ черто́гъ введе́ тѧ сла́вы, свѣ́тлѣ  до́бльствовавшꙋю, и҆ ѕмі́ѧ попра́вшꙋю, а҆настасі́е  многострада́льнаѧ: молѝ хрⷭ҇та̀ (с. 529) бг҃а, грѣхѡ́въ  ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть  твою̀. 
Сла́ва, прпⷣбнагѡ, гла́съ а҃. Подо́бенъ: Гро́бъ  тво́й: 
И҆́же дре́внемꙋ а҆враа́мꙋ подо́бѧсѧ, ѻ҆́ч҃е,  оу҆дали́лсѧ є҆сѝ сро́дникѡвъ по пло́ти, повинꙋ́ѧсѧ,  а҆вра́мїе, глаго́лꙋ бг҃а на́шегѡ. тѣ́мже, пости́всѧ, и҆  дꙋ́шꙋ свѣтлѣ́йшꙋ показа́лъ є҆сѝ со́лнечныхъ лꙋ̑чь,  бг҃омꙋ́дре всебл҃же́нне. 
И҆ ны́нѣ, бг҃оро́диченъ: 
Наста́ви ны̀ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїемъ ѕѡ́лъ, и҆ пребл҃га́го прогнѣ́вавшыѧ  гдⷭ҇а, неискꙋсобра́чнаѧ, бл҃гослове́ннаѧ марі́е, прибѣ́жище  ѿча́ѧнныхъ человѣ́кѡвъ, бж҃їе ѻ҆бита́лище. 
Крⷭ҇тобг҃оро́диченъ: 
Нескве́рнаѧ а҆́гница а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва,  сн҃е мо́й, сни́тїе, и҆ вѡ́льныѧ стрⷭ҇ти, бж҃е пребл҃гі́й; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Тѧ̀, и҆́го легча́йшее хрⷭ҇то́во, мч҃нице, поне́сшꙋю  ѿ ю҆́ности, желѣ́зное оу҆́же носи́ти пребеззако́ннꙋющїи  ѡ҆сꙋди́ша. 
Ка̑пли крове́й твои́хъ, многобо́жїѧ оу҆гаси́ша  оу҆́глїе: лꙋчи́ же чꙋде́съ твои́хъ страсте́й ве́щь  попали́ша. 
Не ѡ҆бнажѝ благода́ти, тѣ́ло твоѐ ѡ҆бнажи́въ  лꙋка́внѣйшїй: и҆стка́нꙋ же па́че свы́ше нераздра́нꙋ ри́зꙋ  и҆схода́таи тебѣ̀. 
Бг҃оро́диченъ: 
По ржⷭ҇твѣ̀ пребыла̀ є҆сѝ нетлѣ́нна дв҃а,  ꙗ҆́коже пре́жде ржⷭ҇тва̀, ю҆́на бо млⷣнца родила̀ є҆сѝ,  пре́жде вѣ̑къ познава́ема. 
И҆́нъ. І҆рмо́съ то́йже: 
Стрꙋѧ́ми, ѻ҆́ч҃е, сле́зъ твои́хъ дꙋшє́вныѧ  сквє́рны (с. 530) ѡ҆мы́въ, бжⷭ҇твенное бы́лъ є҆сѝ дх҃а и҆  честно́е, всебл҃же́нне, жили́ще. 
Бдѣ́нїе всено́щно, моли́твꙋ непреста́ннꙋ,  безпристра́стїе и҆ любо́вь нелицемѣ́рнꙋ, и҆ соверше́ннꙋ  вѣ́рꙋ оу҆держа́лъ є҆сѝ. 
И҆сцѣлѧ́ти стра̑сти и҆ ѿгони́ти, прпⷣбне, дꙋ́хи,  бл҃года́ть прїѧ́лъ є҆сѝ, а҆вра́мїе, ꙗ҆́кѡ бж҃їй  оу҆го́дникъ и҆́стиннѣйшїй. 
Бг҃оро́диченъ: 
Оу҆ны́нїемъ ѡ҆держи́ма и҆ грѣхо́мъ ны́нѣ  погрꙋже́на, мольбо́ю твое́ю и҆зба́ви мѧ̀, бцⷣе мт҃и  приснодв҃о. 
Пѣ́снь є҃. І҆рмо́съ:  
Оу҆́тренююще, вопїе́мъ тѝ: гдⷭ҇и, спаси́ ны: ты̀  ко є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Не и҆знꙋре́на ѻ҆гне́мъ веще́ственнымъ ꙗ҆ви́ласѧ  є҆сѝ, мч҃нице а҆настасі́е: ѻ҆́гнь бо тѧ̀ серде́чный  бжⷭ҇твенныѧ любвѐ ѡ҆роша́ше. 
Оу҆даре́ньми лица̀, мч҃нице а҆настасі́е,  оу҆краси́вшисѧ, врагѡ́въ ѿрази́ла є҆сѝ ме́рзское  неразꙋ́мїе. 
Протѧже́на на дре́вѣ, бг҃омꙋ́драѧ а҆настасі́е,  любо́вїю жениха̀ твоегѡ̀, бжⷭ҇твеннꙋю стрⷭ҇ть ѡ҆бразова́ла  є҆сѝ. 
Бг҃оро́диченъ: 
Пое́мъ тѧ̀, всепѣ́таѧ влⷣчце, бцⷣе: бг҃а бо  препѣ́таго пло́тїю родила̀ є҆сѝ, пречⷭ҇таѧ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго. но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Ꙗ҆́кѡ плодови́таѧ розга̀, гро́зды и҆зрасти́лъ  є҆сѝ, ѻ҆́ч҃е а҆вра́мїе, добродѣ́телей бжⷭ҇твенныхъ,  оу҆миле́нїѧ вїно̀ точа́щыѧ, и҆ страсте́й пїѧ́нство ѿ  дꙋ́шъ ѿгонѧ́щыѧ, и҆ сердца̀ вѣ́рныхъ веселѧ́щыѧ. (с. 531) 
Напа̑сти тебѣ̀ разли̑чны ѕмі́й вселꙋка́вый,  ѻ҆́ч҃е, воздви́же, но того̀ ѻ҆рꙋ́жїемъ креста̀, бг҃оно́се,  оу҆мертви́лъ є҆сѝ: и҆ побѣ́ды вѣне́цъ ѿ бг҃а  пра́веднымъ сꙋдо́мъ прїѧ́лъ є҆сѝ, бг҃омꙋ́дре а҆вра́мїе. 
Ст҃ы́ни до́мъ, ѻ҆́ч҃е, бжⷭ҇твеннагѡ дх҃а вѣ́рою  бы́въ, созда́лъ є҆сѝ до́мъ свѧще́нный, и҆ несвѧще́нный  собо́ръ несвѧще́нныѧ ле́сти преложи́въ наказа́ньми, всѣ́хъ  бг҃ꙋ ѡ҆свѧти́лъ є҆сѝ. 
Бг҃оро́диченъ: 
Мт҃рь, дв҃ꙋ ѻ҆трокови́цꙋ, бжⷭ҇твеннымъ  просвѣща́еми дх҃омъ, пречⷭ҇таѧ, свѧще́ннїи прⷪ҇ро́цы  свѧще́нными тѧ̀ гла́сы провозвѣсти́ша, и҆зъ неѧ́же бг҃ъ  сло́во, па́че вины́ же и҆ сло́ва, воплоти́сѧ за милосе́рдїе  безчи́сленное. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многоми́лостиве хрⷭ҇тѐ, бж҃е на́шъ. 
Сокрꙋша́емо тѣ́ло ра́нами ꙗ҆влѧ́ше пра́вость  твоеѧ̀ со́вѣсти, страстоте́рпице, ко хрⷭ҇тꙋ̀ бг҃ꙋ на́шемꙋ. 
Ви́сѧщи высокѡ̀, ра̑ны, мч҃нице, терпѧ́щи, и҆ не  оу҆ѧ́звлено хранѧ́щи дꙋшѝ благоро́дїе, достохва́льнаѧ. 
Претерпѣ́ла є҆сѝ зꙋбѡ́въ и҆ рꙋ́къ и҆ но́гъ  ѿѧ́тїе, мч҃нице многострада́льнаѧ, взира́ющи ко хрⷭ҇тꙋ̀  женихꙋ̀ твоемꙋ̀. 
Бг҃оро́диченъ: 
Чл҃вѣколю́бца ро́ждши бг҃а, бл҃голюби́ваѧ влⷣчце:  того̀ молѝ, гее́нны ѻ҆гнѧ̀ и҆зба́витисѧ на́мъ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Свѣти́льника тѧ̀ сꙋ́щїи во тмѣ̀ пре́лести,  неле́стнѡ наставлѧ́юща, ѡ҆брѣ́тше къ пꙋтє́мъ жи́зни,  бг҃оно́се, невѣ́дѣнїѧ тмꙋ̀ ѿложи́ша, и҆ ꙗ҆ви́шасѧ  свѣтови́дни вѣ́рою бжⷭ҇твенною, а҆вра́мїе. (с. 532) 
Бо́дреннѡ, оу҆моли́въ бг҃а, посыла́еши  просвѣще́нїе спасе́нїѧ сꙋ́щымъ въ нощѝ і҆дѡлонеи́стовства  ѡ҆держи̑мымъ, бг҃омꙋ́дре а҆вра́мїе: и҆ показа́лъ є҆сѝ всѧ̑  сы́ны свѣ́та и҆ днѐ бл҃года́тїю. 
Безмо́лвнѡ твою̀ жи́знь соверши́въ, ꙗ҆̀же въ житїѝ  треволнє́нїѧ, всебл҃же́нне, бж҃їими наде́ждами преше́лъ  є҆сѝ, и҆ къ ти̑химъ приста́нищємъ дости́глъ є҆сѝ,  а҆вра́мїе, нбⷭ҇нагѡ црⷭ҇тва и҆ бжⷭ҇твенныѧ свѣ́тлости. 
Бг҃оро́диченъ: 
Ѡ҆тѧгче́на мѧ̀ дрема́нїемъ оу҆ны́нїѧ, возста́ви  твои́мъ хода́тайствомъ, мт҃и бж҃їѧ, и҆ не да́ждь оу҆снꙋ́ти  въ сме́рть грѣха̀, дв҃о, предста́тельницꙋ бо и҆ пꙋтевожда̀  моеѧ̀ жи́зни написꙋ́ю тѧ̀. 
Конда́къ а҆вра́мїа, гла́съ г҃. Подо́бенъ: Дв҃а  дне́сь: 
Во пло́ти, ꙗ҆́кѡ а҆́гг҃лъ, на землѝ ꙗ҆ви́лсѧ  є҆сѝ, и҆ поще́нїемъ бы́лъ є҆сѝ ꙗ҆́кѡ дре́во  насажде́нное, водо́ю воздержа́нїѧ до́брѣ возврати́всѧ, и҆  тече́ньми твои́хъ сле́зъ скве́рнꙋ ѡ҆мы́въ: сегѡ̀ ра́ди  ꙗ҆ви́лсѧ є҆сѝ прїѧ́телище бжⷭ҇твенное, а҆вра́мїе, дх҃а. 
І҆́косъ: 
Тлѣ̑ннаѧ презрѣ́въ, нетлѣ̑нныѧ воспрїѧ́лъ є҆сѝ  красѡты̀: сла̑сти плотскі̑ѧ возненави́дѣлъ є҆сѝ, мꙋ́дре,  и҆змла́да возлюби́въ чистотꙋ̀. тѣ́мъ, черто́га мїрска́гѡ  ѿбѣжа́въ, сопрꙋ́жницы же благосла́вныѧ и҆ роди́телей  оу҆клони́всѧ, є҆ди́наго бг҃а ꙗ҆́снѡ рачи́телѧ возжела́въ  и҆ возлюби́въ ѿ всеѧ̀, ѻ҆́ч҃е, дꙋшѝ и҆ се́рдца  и҆́стиннѡ: сегѡ̀ ра́ди показа́лсѧ є҆сѝ дѣ́вства и҆  чистоты̀ прїѧ́телище бжⷭ҇твенное, а҆вра́мїе, дх҃а. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Шꙋ́мъ гла́са пра́зднꙋющихъ и҆дѣ́же є҆́сть  ликꙋ́еши, (с. 533) страстоте́рпице съ дѣ́вами бг҃ꙋ  зижди́телю пѣснопою́щи: бл҃гослове́нъ є҆сѝ, гдⷭ҇и бж҃е,  во вѣ́ки. 
Оу҆́ды сокрꙋша́емы зрѧ́щи и҆ ногте́й и҆стерза́нїе  терпѧ́щи, принесла́сѧ є҆сѝ бг҃ꙋ же́ртва, пѣснопою́щи:  бл҃гослове́нъ є҆сѝ, гдⷭ҇и бж҃е, во вѣ́ки. 
Ꙗ҆ви́ласѧ є҆сѝ, ꙗ҆́кѡ лоза̀, бг҃омꙋ́драѧ, рꙋ́цѣ  и҆ но́зѣ, ꙗ҆́кѡ вѣ̑тви, рѣ́жемы, и҆ на́мъ мы́сленно  вїно̀ и҆сточа́ющее, сердца̀ оу҆тѣша́ющее, и҆ страсте́й  ѿрѣва́ющее пїѧ́нство. 
Бг҃оро́диченъ: 
Во всего̀ человѣ́ка ѡ҆бле́ксѧ нескве́рный кромѣ̀  грѣха̀, и҆зъ оу҆тро́бы твоеѧ̀, чⷭ҇таѧ, про́йде  плотоно́сецъ: є҆го́же оу҆молѝ, вѣ́рою тѧ̀ чествꙋ́ющыѧ  спастѝ. 
И҆́нъ. І҆рмо́съ то́йже. 
Да вы́шнее црⷭ҇тво полꙋчи́ши и҆ сла́вꙋ  неизрече́ннꙋю, сла́вꙋ же попира́емꙋю, мꙋ́дре, и҆ тлѣ́ннꙋю,  ꙗ҆́кѡ смы́сленъ и҆ разꙋ́менъ преѡби́дѣлъ є҆сѝ мꙋ́дреннѡ. 
Є҆гда̀ во́лкъ лꙋка́вый а҆́гницꙋ твою̀ расто́ргне  льсти́внѣ, тогда̀ сегѡ̀, мꙋ́дре, чє́люсти сокрꙋши́лъ  є҆сѝ: сїю́ же, ꙗ҆́кѡ па́стырь и҆зрѧ́днѣйшїй, къ жи́зни  приве́лъ є҆сѝ. 
Зако́нѡмъ повинꙋ́ѧсѧ влⷣчнимъ, заблꙋ́ждшее  взыска́лъ є҆сѝ и҆ ѡ҆брѣ́лъ є҆сѝ, и҆ на ра́мена твоѧ̑  взе́мъ, всебл҃же́нне, ꙗ҆́кѡ па́стырь, вве́лъ є҆сѝ во  ѡ҆гра́дꙋ покаѧ́нїѧ. 
Бг҃оро́диченъ: 
Є҆ди́на є҆ди́нагѡ ѿ трⷪ҇цы родила̀ є҆сѝ во  двꙋ̀ сꙋществꙋ̑, ѵ҆поста́си же є҆ди́нѣй ви́димаго, дв҃о.  є҆мꙋ́же пѣснопое́мъ: бл҃гослове́нъ є҆сѝ, гдⷭ҇и бж҃е, во  вѣ́ки. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. (с. 534) 
Ю҆́ношски до́бльствовавши, страстоно́сице  всехва́льнаѧ, и҆ на пре́лесть воздви́гла є҆сѝ побѣ̑ды:  рꙋ́къ бо лише́нїѧ и҆ но́гъ терпѣ́ла є҆сѝ, сосцє́въ же и҆  зꙋбѡ́въ твои́хъ и҆скорене́нїе, мч҃нице, претерпѣ́ла є҆сѝ,  въ ра́дости пѣснопою́щи: лю́дїе, превозноси́те хрⷭ҇та̀ во  вѣ́ки. 
Всесвѣтла̀, ꙗ҆́кѡ со́лнце, дѣ́вства  свѣ́тлостьми, и҆ мꙋче́нїѧ добро́тами ѡ҆блиста́ла є҆сѝ, и҆  мі́ръ просвѣти́ла є҆сѝ свѣтолꙋ́чными сїѧ̑нїи твоегѡ̀  терпѣ́нїѧ, страстоте́рпице, вопїю́щи: ѻ҆́троцы,  благослови́те, свѧще́нницы, воспо́йте, лю́дїе, превозноси́те  хрⷭ҇та̀ во вѣ́ки. 
Ѡ҆скверне́ннꙋю страстьмѝ дꙋ́шꙋ мою̀, бг҃оневѣ́сто,  и҆ ѡ҆черне́ннꙋю прилѡ́ги ѕмі́ѧ, твои́ми мольба́ми ѿ  лю́тыхъ ѡ҆чи́сти, и҆ свѣ́тлымъ ѡ҆сѣне́нїемъ твои́мъ,  мꙋ́ченице а҆настасі́е, ѡ҆зарѝ вопи́ти: свѧще́нницы по́йте,  лю́дїе превозноси́те хрⷭ҇та̀ во вѣ́ки. 
Бг҃оро́диченъ: 
Тѧ̀ чи́стꙋю и҆ непоро́чнꙋю дѣ́ва жела́ющи,  непоро́чно и҆ тѣ́ло и҆ дꙋ́шꙋ соблюдѐ, страсте́й  подпалє́нїѧ терпѣ́нїемъ и҆спепели́вши, и҆скꙋше́нїе же  мно́гихъ претерпѣ́вши мꙋ́къ, и҆ ны́нѣ въ нбⷭ҇ныхъ  черто́зѣхъ ликꙋ́етъ съ тобо́ю, веселѧ́щисѧ во всѧ̑ вѣ́ки. 
И҆́нъ. І҆рмо́съ: 
Побѣди́тели мꙋчи́телѧ и҆ пла́мене, благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Въ поги́бели ро́въ чи́стꙋю све́рже голꙋби́цꙋ твою̀  ѕлодѣ́йственный ѕмі́й, но сїю̀ и҆зве́лъ є҆сѝ, ѻ҆́ч҃е,  всемꙋ́дреннѡ, благослови́те, поѧ̀, дѣла̀ гдⷭ҇а, и҆  превозноси́те є҆го̀ во вѣ́ки. 
И҆ въ житїѝ ѡ҆бходѧ̀, ѻ҆́ч҃е а҆вра́мїе, и҆ по  кончи́нѣ вра́чь болѧ́щихъ ꙗ҆ви́лсѧ є҆сѝ, дх҃а  бл҃года́тїю бжⷭ҇твенною, благослови́те, поѧ̀, дѣла̀ гдⷭ҇а,  и҆ превозноси́те є҆го̀ во вѣ́ки. (с. 535) 
Неѕло́бїемъ, бл҃же́нне, пра́вдою же и҆  цѣломꙋ́дрїемъ и҆ вѣ́рою просїѧ́въ, а҆́гг҃лѡмъ, прпⷣбне,  счи́слилсѧ є҆сѝ, благослови́те, поѧ̀, дѣла̀ гдⷭ҇а, и҆  превозноси́те є҆го̀ во вѣ́ки. 
Бг҃оро́диченъ: 
Стрꙋѝ живы́ѧ ꙗ҆ви́ласѧ є҆сѝ всест҃о́е селе́нїе,  ѿ неѧ́же пїю́ще, оу҆мертви́вшїисѧ, жи́знь наслѣ́дꙋемъ,  вопїю́ще: благослови́те дѣла̀ всѧ̑ гдⷭ҇а, и҆ превозноси́те  є҆го̀ во вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
На дре́вѣ повѣ́шена была̀ є҆сѝ, сло́ва бж҃їѧ  ѡ҆бразꙋ́ющи стрⷭ҇ть бл҃же́ннꙋю, и҆ ѿсѣче́нїе терпѣ́ла  є҆сѝ рꙋ́къ твои́хъ и҆ но́гъ, зꙋбѡ́въ и҆скорене́нїе,  ѧ҆зы́ка же ѿрѣ́занїе и҆ сосцє́въ, чи́стаѧ а҆настасі́е,  мона́шествꙋющихъ сла́во и҆ мч҃никѡвъ оу҆краше́нїе. 
Ꙗ҆́кѡ невѣ́ста оу҆краси́ласѧ є҆сѝ добро́тою,  ѡ҆брꙋчи́вшисѧ женихꙋ̀ страда́ньми добротво́рными, внꙋ́трь же  черто́гѡвъ свѣтови́дныхъ, ꙗ҆́кѡ и҆збра́ннаѧ, всели́ласѧ  є҆сѝ, носѧ́щи свѣщꙋ̀ дѣ́вственнꙋю. и҆ ны́нѣ црⷭ҇твꙋеши  съ живꙋ́щимъ во вѣ́ки, а҆настасі́е, сїѧ́ющи. 
И҆ска́паютъ болѣ̑зни твоѧ̑ сла́дость, грѣха̀  го́ресть ѿе́млющꙋ: ра́ка же то́читъ и҆сцѣле́нїй рѣ́ки,  и҆ потоплѧ́етъ всѧ̑ стра̑сти и҆ недꙋ́ги лю̑тыѧ, въ сла́вꙋ  сп҃совꙋ, честна́ѧ а҆настасі́е, и҆̀же по достоѧ́нїю тѧ̀  сла́вѧтъ. 
До́блествоваша жєны̀ твои́мъ крⷭ҇то́мъ  оу҆крѣ́пльшесѧ, хрⷭ҇тѐ всеси́льне, и҆ вра́жїю главꙋ̀  многоко́зненнꙋю мꙋ́жески, сло́ве бж҃їй, сокрꙋши́ша, и҆ раѧ̀  ра́достно селе́нїе полꙋчи́вше, ѡ҆боже́нїе прїѧ́ша ди́вное,  воспѣва́юще тѧ̀. 
Бг҃оро́диченъ: Поне́сшаго тѧ̀ пло́ть ѿ жены̀  ꙗ҆́кѡ позна̀ мч҃ница (с. 536) твоѧ̀, гдⷭ҇и, дѣ́вственными  оу҆кра́шена лꙋча́ми, и҆ мꙋче́нїѧ кро́вїю ѡ҆багрена̀, тебѣ̀  бг҃ꙋ, во слѣ́дъ мт҃ре твоеѧ̀, сла́внѡ приведе́сѧ, ꙗ҆́кѡ  црⷭ҇твꙋющемꙋ тва́рїю. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чи́стаѧ, съ безпло́тными ли́ки тѧ̀ велича́юще. 
Ви́дѣти сподо́билсѧ є҆сѝ, ѻ҆́ч҃е бг҃оно́се,  чрезъ наде́ждꙋ тебѣ̀ дре́вле жела́ємаѧ, и҆́хже ѻ҆́ко не  ви́дѣ, и҆ оу҆́хо не слы́ша. 
Красе́нъ ꙗ҆ви́лсѧ є҆сѝ бжⷭ҇твенными  добродѣ́телей лꙋча́ми сїѧ́ѧ, а҆вра́мїе, и҆ кра́сномꙋ  влⷣцѣ ра́дꙋѧсѧ предстои́ши. 
Совокꙋпи́лсѧ є҆сѝ ликѡ́мъ всѣ́хъ преподо́бныхъ,  и҆ съ ни́ми ѡ҆боже́нїѧ, прпⷣбне, полꙋчи́въ, молѝ є҆́же  спасти́сѧ всѣ̑мъ на́мъ. 
Де́нь весе́лїѧ приво́дитъ ра́достнѡ, свѧще́нное  твоѐ, а҆вра́мїе, оу҆спе́нїе, цр҃ковь чествꙋ́ющи житїѐ  твоѐ. 
Бг҃оро́диченъ: 
Благолюби́ваѧ дв҃о, ѡ҆ѕло́бленнꙋю грѣхо́мъ дꙋ́шꙋ  мою̀ оу҆блажѝ, и҆ бла̑гъ нбⷭ҇ныхъ прича́стника сотворѝ. 
На лїтꙋргі́и прокі́менъ, гла́съ з҃: Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  гала́тѡмъ, зача́ло сг҃і. А҆ллилꙋ́їа, гла́съ ѕ҃: Блаже́нъ  мꙋ́жъ: Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе матѳе́а, зача́ло м҃г. Прича́стенъ: Въ па́мѧть  вѣ́чнꙋю. (с. 537) 
Слꙋ́жба прпⷣбнагѡ а҆вра́мїа, росто́вскагѡ  чꙋдотво́рца. 
На ма́лѣй вече́рни стїхи̑ры на д҃, самогла́сны,  гла́съ д҃: 
Вѣ́рою и҆ любо́вїю, празднолю́бцы, соше́дшесѧ,  ѱалмы̑ и҆ пѣ́сньми восхва́лимъ дне́сь нбⷭ҇наго человѣ́ка  и҆ земна́го а҆́гг҃ла, къ немꙋ́же возопїи́мъ: ѽ всебл҃же́нне  и҆ прпⷣбне, по́стникѡвъ похвало̀! ѡ҆ на́съ моли́сѧ ко  гдⷭ҇ꙋ, а҆вра́мїе, ѻ҆́ч҃е на́шъ, поми́ловатисѧ дꙋша́мъ  на́шымъ. 
Честны́й и҆ свѣтоно́сный, прпⷣбне, тво́й  пра́здникъ, и҆спо́лненъ ра́дости и҆ весе́лїѧ дꙋхо́внагѡ:  тѣ́мже соше́дшесѧ мона́хѡвъ мно́жєства и҆ хрⷭ҇тоимени́тїи  лю́дїе, любо́вїю восхвалѧ́юще, блажи́мъ бжⷭ҇твєннаѧ  дѣѧ̑нїѧ твоѧ̑: ꙗ҆́кѡ бо крі́нъ во оу҆до́лїи процвѣ́лъ  є҆сѝ, и҆ благово́ниши дꙋшє́внаѧ на̑ша чꙋ̑вства.  а҆вра́мїе, ѻ҆́ч҃е на́шъ, молѝ спасти́сѧ дꙋша́мъ на́шымъ. 
Ꙗ҆́кѡ оу҆ѧзви́лсѧ є҆сѝ жела́нїемъ бжⷭ҇твеннымъ,  преподо́бне ѻ҆́ч҃е на́шъ а҆вра́мїе, взе́мъ бо крⷭ҇тъ тво́й,  послѣ́довалъ є҆сѝ влⷣцѣ хрⷭ҇тꙋ̀, тогда̀ всѧ̑ плотска̑ѧ  мꙋдрова̑нїѧ оу҆мертви́лъ є҆сѝ и҆ наслѣ́довалъ є҆сѝ  вои́стиннꙋ кро́ткихъ зе́млю, прича́стїемъ ѡ҆божа́емь,  неизрече́ннагѡ ѻ҆́нагѡ весе́лїѧ наслажда́ѧсѧ, помина́й  на́съ, творѧ́щихъ всесвѧтꙋ́ю и҆ пречестнꙋ́ю твою̀ па́мѧть. 
Сла́ва, гла́съ и҃. 
Прпⷣбне и҆ бг҃обл҃же́нне ѻ҆́ч҃е на́шъ а҆вра́мїе,  вои́стиннꙋ сподо́билсѧ є҆сѝ бжⷭ҇твенныѧ жи́зни, посто́мъ  бо и҆ бдѣ́нїемъ и҆знꙋри́лъ є҆сѝ тѣ́ло твоѐ, тѣ́мже и҆  ѻ҆́бразъ бы́лъ є҆сѝ мона́хѡвъ. а҆́ще бо и҆ тѣле́сный  ѧ҆зы́къ оу҆молчѐ, но (с. 538) чꙋдеса̀ свидѣ́тельствꙋютъ.  гра́дъ же росто́въ, проповѣ́дꙋѧ, хва́литсѧ: и҆мѣ́ю въ  себѣ̀, глаго́лѧ, неистощи́мое сокро́вище: са́ми бо зрѧ́ще  честнꙋ́ю ра́кꙋ моще́й твои́хъ, и҆ чꙋдеса̀ быва́єма,  прославлѧ́ютъ просла́вльшаго тѧ̀ гдⷭ҇а, є҆мꙋ́же моли́сѧ  дарова́ти вселе́ннѣй ми́ръ и҆ ве́лїю ми́лость. 
И҆ ны́нѣ, бг҃оро́диченъ: На стїхо́внѣ стїхи̑ры,  гла́съ в҃. 
Дх҃а ст҃а́гѡ теплото́ю, мꙋ́дре, жела́нїе се́рдца  твоегѡ̀, є҆́же къ бг҃ꙋ, согрѣ́ѧвъ, и҆ зи́мꙋ страсте́й  оу҆мертви́въ, многоко́зненнꙋю же си́лꙋ і҆́дѡла веле́са  низложи́лъ є҆сѝ, въ коне́цъ не́мощна сего̀ показа́въ.  нбⷭ҇наѧ же вѡ́инства оу҆диви́лъ є҆сѝ терпѣ́нїемъ  твои́мъ, ꙗ҆́кѡ по́стникѡвъ подража́тель и҆ преподо́бныхъ  сожи́тель, молѝ спасти́сѧ дꙋша́мъ на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Крⷭ҇тъ тво́й взе́мъ, прпⷣбне а҆вра́мїе, крѣ́пкѡ  послѣ́довалъ є҆сѝ хрⷭ҇тꙋ̀, на́съ ра́ди на крⷭ҇тѣ̀  распе́ншемꙋсѧ: и҆ тогѡ̀ ра́ди любвѐ всѧ̑ ѡ҆ста́вилъ є҆сѝ,  и҆ того̀ є҆ди́наго возлюби́лъ є҆сѝ: є҆мꙋ́же и҆ со  а҆́гг҃лы предстоѧ̀, молѝ оу҆ще́дрити мі́ръ и҆ спастѝ  дꙋ́шы на́шѧ. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ꙗ҆́кѡ прїе́мъ, ѻ҆́ч҃е, нбⷭ҇ное сѣ́мѧ, пло́дъ  стори́чествꙋющь добродѣ́тели прине́слъ є҆сѝ, а҆вра́мїе,  ѻ҆́ч҃е на́шъ, пита́ѧ благоче́стнѡ гла́домъ та́ющыѧ  добродѣ́тели, ѿѻнꙋ́дꙋже и҆сцѣлє́нїѧ вѣ́рою  приходѧ́щымъ подае́ши. тѣ́мже, ꙗ҆́кѡ и҆мѣ́ѧ дерзнове́нїе  ко хрⷭ҇тꙋ̀, молѝ, прпⷣбне ѻ҆́ч҃е на́шъ а҆вра́мїе,  спасти́сѧ вѣ́рою и҆ любо́вїю чествꙋ́ющымъ па́мѧть твою̀. 
Сла́ва, гла́съ и҃: 
Прїиди́те мона́хѡвъ мно́жєства дне́сь, ѱалѡ́мскаѧ  пѣ̑нїѧ и҆ цвѣ́ты дꙋхѡ́вныѧ принесе́мъ, ꙗ҆́кѡ вои́стиннꙋ  мона́шескомꙋ оу҆добре́нїю и҆ прпⷣбныхъ сожи́телю. є҆го́же  (с. 539) хва́лѧще, си́це рце́мъ: ра́дꙋйсѧ, свѣти́льниче  многосвѣ́тлый, приведы́й ко хрⷭ҇тꙋ̀ мона́хѡвъ мно́жєства.  ра́дꙋйсѧ, гра́да росто́ва похвала̀ и҆ оу҆твержде́нїе, и҆  всѣ́хъ вѣ́рныхъ благоꙋти́шное приста́нище, и҆ ѡ҆чище́нїе  болѧ́щихъ во грѣсѣ́хъ, на бжⷭ҇твєнныѧ ты́ѧ возвыша́ѧ  рачє́нїѧ. тѣ́мъ, въ пречестнꙋ́ю твою̀ па́мѧть, свѧтꙋ́ю и҆  а҆гг҃логовѣ́йнꙋю, ѡ҆бстоѧ́ще, ра́кꙋ любе́знѡ ѡ҆блобыза́емъ,  прпⷣбне ѻ҆́ч҃е на́шъ а҆вра́мїе, и҆ бжⷭ҇твеннагѡ  чл҃вѣколю́бїѧ про́симъ полꙋчи́ти твои́ми моли́твами, мі́рꙋ  ми́ръ дарова́ти и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: 
Тропа́рь, гла́съ а҃: 
Просвѣти́всѧ бжⷭ҇твенною благода́тїю, невѣ̑рныѧ  лю́ди наста́вилъ є҆сѝ къ свѣ́тꙋ бг҃оразꙋ́мїѧ: и҆ по  сме́рти сїѧ́ѧ свѣ́тлостїю житїѧ̀ твоегѡ̀, и҆сточа́еши  и҆сцѣлє́нїѧ притека́ющымъ съ вѣ́рою къ ра́цѣ моще́й  твои́хъ, а҆вра́мїе ѻ҆́ч҃е на́шъ, хрⷭ҇та̀ бг҃а молѝ,  дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ воскрⷭ҇нъ. 
На вели́цѣй вече́рни. На Гдⷭ҇и, воззва́хъ,  стїхи̑ры, на и҃, гла́съ а҃. Подо́бенъ: Ѽ ди́внагѡ  чꙋдесѐ: 
Ѽ пресла́внагѡ чꙋдесѐ! и҆сто́чникъ благоче́стїѧ въ  росто́вѣ ꙗ҆влѧ́етсѧ, и҆ лѣ́ствица къ нб҃сѝ а҆вра́мїй  быва́етъ на́мъ: весели́тсѧ гра́дъ росто́въ, и҆мѣ́ѧ въ  себѣ̀ мо́щи тогѡ̀. ра́дꙋетсѧ правосла́вныхъ мно́жество,  а҆вра́мїа и҆мꙋ́ще въ бѣда́хъ застꙋ́пника, и҆ къ немꙋ̀  вопїю́ще: прпⷣбне, ра́дꙋйсѧ, и҆ гдⷭ҇ꙋ моли́сѧ, дарова́ти  дꙋша́мъ на́шымъ ми́ръ и҆ ве́лїю ми́лость. 
Ѽ ди́внагѡ чꙋдесѐ! вѣ́твь благода́ти въ рѡссі́и  воспитова́етсѧ, и҆ кѷпарі́съ доброво́нный въ росто́вѣ  возраста́етъ, и҆ сто́лпъ непоколе́блемь правосла̑внымъ  оу҆твержда́етсѧ, и҆ крѣ́пкїй а҆дама́нтъ дꙋше́ю быва́етъ  (с. 540) а҆вра́мїй бг҃облаже́нный: тѣ́мъ бг҃омꙋ́дрыхъ  собо́ри на высотꙋ̀ дх҃омъ вознеси́тесѧ, прпⷣбномꙋ вопїю́ще:  ѻ҆́ч҃е а҆вра́мїе, ра́дꙋйсѧ, и҆ гдⷭ҇ꙋ помоли́сѧ, дарова́ти  дꙋша́мъ на́шымъ ми́ръ и҆ ве́лїю ми́лость. 
Ди̑вны твоѧ̑ та̑йны, хрⷭ҇тѐ бж҃е, ꙗ҆́кѡ дарова́лъ  є҆сѝ на́мъ такова́го свѣти́льника а҆вра́мїа предо́блѧго,  правосла́вномꙋ ѻ҆те́чествꙋ на́шемꙋ на сопроти̑вныѧ  побо́рника, веле́са погꙋби́вшаго и҆ хра́мъ и҆́мени твоемꙋ̀  ст҃о́мꙋ воздви́гшаго, въ не́мже и҆́мѧ твоѐ прославлѧ́етсѧ,  и҆ вѣ́рнїи оу҆крѣплѧ́емсѧ, припа́дающе къ тебѣ̀, всѣ́хъ  влⷣцѣ, просѧ́ще, чл҃вѣколю́бче, дарова́ти дꙋша́мъ на́шымъ  ми́ръ и҆ ве́лїю ми́лость. 
Сла́ва, гла́съ є҃: 
Добродѣ́тели подража́телѧ похва́лимъ дне́сь,  а҆вра́мїа, похвалꙋ̀ рѡссі́йскꙋю, и҆ па́мѧть є҆гѡ̀ свѣ́тлѡ  торжествꙋ́имъ, вѣ́рныхъ собо́ри соше́дшесѧ въ це́рковь  гдⷭ҇ню, мо́щи тогѡ̀ ѡ҆блобыза́юще, и҆ къ немꙋ̀ си́це  вопїю́ще: прїидѝ ны́нѣ, прпⷣбне, и҆ ѡ҆ на́съ непреста́ннѡ  моли́сѧ, пра́зднꙋющихъ твоѐ торжество̀, да твои́ми  моли́твами да́рꙋетъ на́мъ хрⷭ҇то́съ ве́лїю и҆ бога́тꙋю  ми́лость. 
И҆ ны́нѣ, бг҃оро́диченъ: Въ чермнѣ́мъ мо́ри: 
Вхо́дъ, Прокі́менъ днѐ. Чтє́нїѧ г҃. 
Пи́саны сегѡ̀ мцⷭ҇а въ а҃ де́нь, прпⷣбномꙋ са́ввѣ  ви́шерскомꙋ. 
На лїті́и стїхи̑ры, гла́съ ѕ҃: 
Прїиди́те празднолю́бцы и҆ пѡ́стникъ сосло́вїе,  вѣ́рою соше́дшесѧ, ꙗ҆́кѡ и҆́стиннаго по́стника почти́мъ  а҆вра́мїа дне́сь, ше́ствовавшаго по стопа́мъ влⷣки своегѡ̀,  оу҆́зкїй пꙋ́ть, и҆ безстра́стнꙋю жи́знь, и҆ вѣ́рою  возопїи́мъ: ѽ всеблаже́нне сожи́телю прпⷣбныхъ и҆  по́стникѡвъ похвало̀! ѡ҆ на́съ моли́сѧ ко гдⷭ҇ꙋ,  поми́ловатисѧ дꙋша́мъ на́шымъ. 
Прпⷣбне ѻ҆́ч҃е бг҃оно́се а҆вра́мїе, ѿ ма́тернихъ  пеле́нъ бг҃ꙋ возложе́нъ є҆сѝ, и҆ любвѐ ра́ди тогѡ̀ всѧ̑  ѡ҆ста́вилъ є҆сѝ, (с. 541) и҆ і҆́дѡла веле́са сокрꙋши́въ,  кова̑рства є҆гѡ̀ всѧ̑ сте́рлъ є҆сѝ, и҆ ѻ҆би́тель  соста́вивъ, мно́жество мона́хѡвъ собра́лъ є҆сѝ, сла́вити  многопѣ́тꙋю трⷪ҇цꙋ, ю҆́же молѝ, бл҃же́нне, спасти́сѧ  дꙋша́мъ на́шымъ. 
И҆́же на землѝ а҆́гг҃ла и҆ на нб҃сѣ́хъ человѣ́ка  бж҃їѧ, мі́ра благо́е оу҆краше́нїе, пи́щꙋ благи́хъ  добродѣ́телей, по́стникѡвъ похвалꙋ̀ а҆вра́мїа почти́мъ:  насажде́нъ бо въ домꙋ̀ бж҃їи, процвѣтѐ пра́веднѡ, ꙗ҆́кѡ  ке́дръ въ пꙋсты́ни, въ преподо́бствѣ и҆ пра́вдѣ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ а҆вра́мїе: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Нбⷭ҇ныхъ чинѡ́въ ревни́тель, тѣ́хъ житїѐ пожи́въ,  ꙳ въ ме́ртвеннѣмъ тѣлесѝ, ꙗ҆́кѡ а҆́гг҃лъ, показа́лсѧ  є҆сѝ. ꙳ сегѡ̀ ра́ди ѿ хрⷭ҇та̀ бг҃а да́ръ чꙋде́съ  прїе́мъ, ꙳ и҆ на́мъ ѡ҆би́льнѡ и҆сцѣлє́нїѧ подава́еши, ꙳ и҆  ѿ всѧ́кихъ скорбе́й спаса́еши къ тебѣ̀ притека́ющыѧ,  ꙗ҆́кѡ на тѧ̀ оу҆пова́нїе возлага́емъ, ꙳ и҆ твои́ми  моли́твами ѿ бѣ́дъ и҆збавлѧ́емсѧ, ѻ҆́ч҃е а҆вра́мїе. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀: 
Нбⷭ҇ныхъ чинѡ́въ ра́дованїе, ꙳ твоѐ житїѐ, свѧ́те  а҆вра́мїе, ꙳ и҆ на землѝ человѣ́кѡмъ ско́рый въ бѣда́хъ  застꙋ́пниче, ꙳ моли́сѧ ѡ҆ на́съ, къ тебѣ̀ притека́ющихъ и҆  твоѐ преставле́нїе пра́зднꙋющихъ, ꙳ ꙗ҆́кѡ на тѧ̀  оу҆пова́нїе (с. 542) возлага́емъ, ꙳ и҆ твои́ми моли́твами  ѿ бѣ́дъ спаса́емсѧ. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Нбⷭ҇ный человѣ́къ ꙗ҆ви́сѧ на́мъ, и҆ земны́й  а҆́гг҃лъ ꙳ провѣ́дꙋетсѧ дне́сь а҆вра́мїй ѡ҆свѧще́нный, ꙳  є҆гѡ́же житїю̀ оу҆диви́шасѧ а҆́гг҃ли, и҆ вострепета́ша  дꙋ́си лꙋка́вїи, ꙳ то́й на́ми пра́зднꙋетсѧ дне́сь. ꙳ и҆ тогѡ̀  торжество̀ ликовствꙋ́юще, вопїе́мъ: ꙳ молѝ, прпⷣбне,  хрⷭ҇та̀ бг҃а, да твои́ми моли́твами ѿ вра̑гъ свободи́мсѧ. 
Сла́ва, гла́съ ѕ҃: 
Дне́сь вѣ́рныхъ собо́ри соше́дшесѧ, восхва́лимъ  ѻ҆тца̀ на́шего, дꙋхо́внѡ веселѧ́щесѧ и҆ па́мѧть є҆гѡ̀  свѣ́тлѡ пра́зднꙋюще, ꙗ҆́кѡ вра̑жїѧ полкѝ прогна́вшаго и҆  де́мѡна посрами́вшаго, и҆ ѕла́го і҆́дѡла веле́са  и҆скорени́вшаго, и҆ гра́дъ росто́въ кꙋпѣ́лїю ст҃а́гѡ дх҃а  ѡ҆бно́вльшаго, и҆ ны́нѣ сїѧ́юща чꙋдесы̀, а҆вра́мїа  предо́блѧго: ꙗ҆́кѡ да тогѡ̀ моли́твами да́рꙋетъ на́мъ  хрⷭ҇то́съ ве́лїю и҆ бога́тꙋю ми́лость. 
И҆ ны́нѣ, бг҃оро́диченъ: Тропа́рь, гла́съ а҃:  Просвѣти́всѧ бжⷭ҇твенною благода́тїю: Пи́санъ на  ма́лѣй вече́рни. 
На оу҆́трени тропа́рь ст҃а́гѡ, два́жды. Сла́ва, и҆  ны́нѣ, бг҃оро́диченъ: 
По а҃-мъ стїхосло́вїи сѣда́ленъ, гла́съ д҃: 
Крѣ́пкїй дꙋше́ю а҆дама́нтъ ꙗ҆ви́лсѧ є҆сѝ,  прпⷣбне, непоколе́блемо ѡ҆снова́нїе въ вѣ́рѣ и҆мѣ́ѧй,  ѻ҆́ч҃е а҆вра́мїе. сегѡ̀ ра́ди гнꙋ́снаго і҆́дѡла разори́лъ  є҆сѝ и҆ въ не́мъ де́мѡнскїѧ полкѝ побѣди́лъ є҆сѝ,  ꙗ҆́кѡ до́бръ во́инъ хрⷭ҇то́въ. є҆мꙋ́же моли́сѧ, да  спасе́тъ тебє̀ ра́ди дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, влⷣчце, нбⷭ҇наѧ цр҃и́це, бг҃а пло́тїю  на́мъ (с. 543) ро́ждшаѧ, є҆ди́наго а҆́гнца, за на́съ во́лею  поже́ршагосѧ. того̀ молѝ, всеблаже́ннаѧ, да твои́ми  моли́твами спасе́тъ дꙋ́шы на́шѧ. 
По в҃-мъ стїхосло́вїи сѣда́ленъ, гла́съ в҃: 
Моли́твъ твои́хъ тре́бꙋемъ, грѣ́шнїи, и҆ ты́ѧ на́мъ  пода́ждь, ѻ҆́ч҃е а҆вра́мїе, ꙗ҆́кѡ да, наставлѧ́еми и҆́ми,  пре́йдемъ къ небꙋ́рномꙋ приста́нищꙋ и҆ вѣнцы̀ небє́сныѧ  оу҆лꙋчи́мъ, и҆ тебѣ̀ воспѣва́емъ: ра́дꙋйсѧ, ѻ҆́ч҃е  ѻ҆ц҃є́въ, похвала̀ на́ша и҆ оу҆твержде́нїе. 
Два́жды. 
Сла́ва, и҆ ны́нѣ, бг҃оро́диченъ: 
Моли̑твы твои́хъ ра̑бъ прїимѝ, бцⷣе, застꙋ́пнице  на́ша и҆ прибѣ́жище: къ комꙋ́ бо прибѣ́гнемъ ра́звѣ  тебє̀, влⷣчце; ты̀ покро́въ на́шъ и҆ застꙋпле́нїе. и҆  ны́нѣ не ѡ҆ста́ви на́съ до конца̀ поги́бнꙋти, да твои́ми  моли́твами ѿ бѣ́дъ сохранѧ́емсѧ: на тѧ́ бо оу҆пова́нїе,  съ бг҃омъ, бцⷣе, возложи́хомъ. 
По полѷеле́и сѣда́ленъ, гла́съ є҃: 
А҆пⷭ҇лѡвъ ревни́тель бы́въ, прпⷣбне, сегѡ̀ ра́ди и҆  бг҃осло́вꙋ бесѣ́довати сподо́билсѧ є҆сѝ, и҆ сегѡ̀ же́злъ  прїи́мъ, веле́са разрꙋши́лъ є҆сѝ, и҆ тогѡ̀ кѡ́зни до  конца̀ и҆скорени́лъ є҆сѝ, и҆ невѣ̑рныѧ ко хрⷭ҇то́вѣ  вѣ́рѣ приве́лъ є҆сѝ. ны́нѣ же хрⷭ҇та̀ бг҃а молѝ ѡ҆  чтꙋ́щихъ па́мѧть твою̀, дарова́ти на́мъ ми́ръ и҆ ве́лїю  ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Храни́телище нело́жное содѣ́телѧ на́шегѡ, влⷣчце  бцⷣе, сохранѝ гра́дъ и҆ лю́ди, и҆́мѧ твоѐ ст҃о́е  сла́вѧщыѧ, и҆ покры́й покро́вомъ ми́лости твоеѧ̀: тѧ́ бо  те́плꙋ предста́тельницꙋ и҆́мамы ко и҆зъ тебє̀ ро́ждшемꙋсѧ  хрⷭ҇тꙋ̀, бг҃ꙋ на́шемꙋ, да твои́ми моли́твами спасе́тъ дꙋ́шы  на́шѧ. 
Степє́нна а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ (с. 544) всѣ́хъ, ꙗ҆̀же воздаде́  ми; Всѧ́кое дыха́нїе: Є҆ѵⷢ҇лїе матѳе́а, зача́ло  м҃г. 
По н҃-мъ ѱалмѣ̀ стїхи́ра, гла́съ д҃: 
Прїиди́те мона́хѡвъ мно́жєства, прїиди́те  пꙋсты́нное воспита́нїе, прїиди́те, и҆ ли́къ соста́вимъ,  дне́сь бо трапе́за поставлѧ́етсѧ, и҆ па́че бл҃гово́нныхъ  а҆рѡма̑тъ ѡ҆благоꙋха́етъ на́съ па́мѧть преблаже́ннагѡ  а҆вра́мїа, прїиди́те, стеце́мсѧ къ ра́цѣ є҆гѡ̀, и҆  любе́знѡ цѣлꙋ́емъ пречестно́е ѻ҆́но тѣ́ло, нетлѣ́нно во  гро́бѣ лежа́що, и҆ на́мъ ѻ҆би́льнѡ и҆сто́чникъ чꙋде́съ  и҆сточа́ющо, и҆ къ немꙋ̀ возопїе́мъ: ѻ҆́ч҃е а҆вра́мїе,  твои́ми моли́твами просѝ на́мъ оу҆ хрⷭ҇та̀ ми́ра и҆ ве́лїѧ  ми́лости. 
Канѡ́нъ бцⷣы на ѕ҃: и҆ прпⷣбнагѡ на и҃: 
Гла́съ а҃. Пѣ́снь а҃. І҆рмо́съ: 
Го́рькїѧ рабо́ты и҆зба́вльсѧ і҆и҃ль, непроходи́мое  про́йде, ꙗ҆́кѡ сꙋ́шꙋ, врага̀ зрѧ̀ потоплѧ́ема, пѣ́снь,  ꙗ҆́кѡ бл҃годѣ́телю, пое́тъ бг҃ꙋ, чꙋдодѣ́ющемꙋ мы́шцею  высо́кою, ꙗ҆́кѡ просла́висѧ. 
Лю́тыми страстьмѝ побѣжда́емь є҆́смь,  ѻ҆каѧ́нный, и҆ сегѡ̀ ра́ди молю́ тѧ, хрⷭ҇тѐ бж҃е, ѿ  си́хъ и҆зба́вити мѧ̀, ꙗ҆́кѡ да по достоѧ́нїю возмогꙋ̀  воспѣ́ти твоего̀ оу҆го́дника, а҆вра́мїа прпⷣбнаго. 
Лю́тыхъ смꙋще́нїй свободи́ мѧ, ѻ҆́ч҃е, да,  наставлѧ́емь твои́ми моли́твами, свѣ́тлѡ воспою̀ твоѐ  торжество̀, бг҃оно́се а҆вра́мїе. 
Лю́таго і҆́дѡла и҆скорени́лъ є҆сѝ, ѻ҆́ч҃е  пребл҃же́нне, и҆ ко хрⷭ҇тꙋ̀ приве́лъ є҆сѝ невѣ́рныхъ  собѡ́рища, и҆ ты́ѧ, ꙗ҆́кѡ ке́дръ, и҆́же въ лїва́нѣ,  оу҆мно́жилъ є҆сѝ твои́ми моли́твами, во сто̀  плодоносѧ́щыѧ и҆ врага̀ попира́ющыѧ. 
Бг҃оро́диченъ: 
Лю́тыхъ напа́стей и҆ мно́гихъ прегрѣше́нїй свободи́  мѧ, влⷣчце, и҆ проще́нїе пода́ждь мѝ, ꙗ҆́кѡ дерзнꙋ́хъ  написа́ти мое́ю скве́рною десни́цею ст҃о́е твоѐ и҆́мѧ. (с.  545) 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Да оу҆тверди́тсѧ се́рдце моѐ моли́твами твои́ми,  ст҃е, и҆ наꙋчи́ мѧ недосто́йнаго, похвали́ти по досто́инствꙋ  пресла́внꙋю па́мѧть твою̀, бг҃оно́се ѻ҆́ч҃е на́шъ  а҆вра́мїе. 
Да оу҆тверди́ши ны̀, бг҃омꙋ́дре, на безплѡ́тныѧ  врагѝ, є҆́же прогони́ти ты́ѧ, твою́ же па́мѧть велича́ти  и҆ хрⷭ҇та̀ прославлѧ́ти тебѐ просла́вльшаго, ѻ҆́ч҃е  а҆вра́мїе. 
Да оу҆тверди́мсѧ на ка́мени непоколеби́мѣмъ  твои́хъ мл҃твъ, да не поколе́блютъ на́съ прило́зи  льсти́вагѡ, и҆ оу҆́мъ на́шъ просвѣтѝ свѣ́томъ  за́повѣдей хрⷭ҇то́выхъ, ꙗ҆́кѡ да вѣ́рою воспѣва́емъ тѧ̀,  преблаже́нне а҆вра́мїе. 
Бг҃оро́диченъ: 
Да оу҆твержде́нъ бꙋ́дꙋ ми́лостїю твое́ю, влⷣчце,  и҆ покрове́нъ кро́вомъ кри́лъ твои́хъ, бцⷣе, и҆ и҆збѣ́гнꙋ  сѣте́й лꙋка́вагѡ, воспѣва́ѧ пресла́вное твоѐ торжество̀. 
По г҃-й пѣ́сни сѣда́ленъ, гла́съ є҃. 
А҆пⷭ҇лѡвъ ревни́тель, бы́въ, прпⷣбне, сегѡ̀ ра́ди  и҆ бг҃осло́вꙋ бесѣ́довати сподо́билсѧ є҆сѝ, и҆ сегѡ̀  же́злъ прїи́мъ, веле́са разрꙋши́лъ є҆сѝ, и҆ тогѡ̀ кѡ́зни  до конца̀ и҆скорени́лъ є҆сѝ, и҆ невѣ̑рныѧ ко хрⷭ҇то́вѣ  вѣ́рѣ приве́лъ є҆сѝ. ны́нѣ же хрⷭ҇та̀ бг҃а молѝ ѡ҆  чтꙋ́щихъ па́мѧть твою̀, дарова́ти на́мъ ми́ръ и҆ ве́лїю  ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Побѣ́дꙋ и҆мꙋ́ще крѣ́пкїѧ си́лы на тѧ̀ любо́вїю  вѣ́рнѡ надѣ́ющїисѧ, чⷭ҇таѧ цр҃и́це дв҃о бцⷣе, врагѝ  покарѧ́юще, побо́рницꙋ и҆мꙋ́щи тѧ̀, весели́мсѧ. (с. 546) 
Пѣ́снь д҃. І҆рмо́съ: 
Разꙋмѣ́хъ, всеси́льне, твоѐ смотре́нїе, и҆ со  стра́хомъ просла́вихъ тѧ̀, сп҃се. 
Разꙋмѣ́хъ, прпⷣбне, моѐ недосто́инство, и҆ со  стра́хомъ коснꙋ́хсѧ къ твоемꙋ̀ хвале́нїю: но ты̀, свѧ́те,  прїимѝ, ꙗ҆́кѡ оу҆бо́гїѧ двѣ̀ ца̑тѣ, съ вѣ́рою тебѣ̀  приноси́мое хвале́нїе, всехва́льне ѻ҆́ч҃е а҆вра́мїе. 
Разꙋмѣ́лъ є҆сѝ, ѻ҆́ч҃е пребл҃же́нне, кова̑рствїѧ  лꙋка́вагѡ веле́са, и҆ сего̀ до конца̀ низложи́лъ є҆сѝ:  на́съ на моли́твꙋ воздви́гни дне́сь, да вѣ́рнѡ  ликовствꙋ́емъ, пребл҃же́нне, въ па́мѧти твое́й, ѻ҆́ч҃е  а҆вра́мїе. 
Разꙋмѣ́лъ є҆сѝ, свѧ́те, де́мѡна во  оу҆мыва́льницꙋ твою̀ вше́дша и҆ па́кость тебѣ̀ сотвори́ти  хотѧ́ща, сосꙋ́дъ крⷭ҇то́мъ покры́въ, того̀ ѡ҆пали́лъ є҆сѝ:  ны́нѣ же на́съ спасѝ ѿ є҆гѡ̀ ловле́нїѧ твои́ми  моли́твами, ѻ҆́ч҃е а҆вра́мїе. 
Бг҃оро́диченъ: 
Разꙋмѣ́ла є҆сѝ, влⷣчце, воплоти́вшагосѧ и҆зъ  тебє̀ хрⷭ҇та̀ бг҃а на́шего, того̀ молѝ, бг҃облаже́ннаѧ, да  твои́ми моли́твами сохрани́тъ на́съ ѿ всѧ́кагѡ навѣ́та  льсти́вагѡ. 
Пѣ́снь є҃. І҆рмо́съ: 
Ѿ но́щи оу҆́тренююще, воспѣва́емъ тѧ̀, хрⷭ҇тѐ  бж҃е, ѡ҆бнища́вшаго на́съ ра́ди, и҆ крⷭ҇тъ и҆ сме́рть  пло́тїю претерпѣ́вшаго. 
И҆зъ но́щи тмы̀ глꙋбо́кїѧ возве́лъ є҆сѝ лю́ди  твоѧ̑, и҆ покаѧ́нїѧ свѣ́томъ просвѣти́въ, ко хрⷭ҇тꙋ̀  приве́лъ є҆сѝ, бг҃оно́се а҆вра́мїе: и҆ на́съ просвѣтѝ,  блаже́нне, сїѧ́нїемъ твоеѧ̀ бл҃года́ти, ꙗ҆́кѡ да при́снѡ  тѧ̀ оу҆блажа́емъ. 
И҆зъ но́щи і҆дѡлонеи́стовства и҆звле́клъ є҆сѝ,  ѻ҆́ч҃е, мно́жество люде́й, и҆ си́хъ погрꙋже́нїемъ  благода́ти ѡ҆зари́лъ є҆сѝ дꙋхо́вныѧ: и҆ ны́нѣ на́съ  ѡ҆зарѝ свѣ́томъ невеще́ственнымъ, и҆ моли́твами твои́ми  просвѣтѝ, ꙗ҆́кѡ да по до́лгꙋ велича́емъ тѧ̀. (с. 547) 
И҆зъ но́щи страсте́й мои́хъ возведи́ мѧ, свѧ́те, и҆  да́рꙋй мѝ свѣ́тъ мы́сленный, да возмогꙋ̀ недосто́йный, ѿ  грꙋ́багѡ оу҆ма̀ моегѡ̀ хꙋдо́е сїѐ плете́нїе принестѝ къ  похвале́нїю чꙋде́съ, пресла́внагѡ твоегѡ̀ торжества̀,  бг҃оно́се а҆вра́мїе. 
Бг҃оро́диченъ: 
И҆зъ но́щи а҆́да преиспо́днѧгѡ и҆зведе́ ны сн҃ъ  тво́й, пречⷭ҇таѧ, и҆ раѧ̀ жи́тели па́ки содѣ́лавъ: сегѡ̀  ра́ди, покланѧ́ющесѧ є҆мꙋ̀, тебѐ, дв҃о, оу҆блажа́емъ. 
Пѣ́снь ѕ҃. І҆рмо́съ: 
Ѿве́рглъ мѧ̀ є҆сѝ во глꙋбины̑ се́рдца морска́гѡ,  и҆ спа́слъ є҆сѝ мѧ̀, сп҃се, ѿ рабо́ты сме́ртныѧ, и҆  разрѣши́лъ є҆сѝ оу҆́зы беззако́нїй мои́хъ. 
Ѿверго́шасѧ неразꙋ́мнїи твоегѡ̀ оу҆че́нїѧ,  бл҃же́нне, и҆ къ веле́сꙋ, глꙋ́хꙋ і҆́дѡлꙋ, нижѐ глаго́лющꙋ,  нижѐ ѡ҆сѧза́ющꙋ притека́хꙋ. и҆ є҆гда̀ сего̀ пробо́лъ  є҆сѝ тро́стїю бг҃осло́вовою, тогда̀ и҆ си́хъ къ ра́зꙋмꙋ  благоче́стїѧ наста́вилъ є҆сѝ, ѻ҆́ч҃е а҆вра́мїе. 
Ѿве́рженъ є҆́смь въ ро́въ неча́ѧнїѧ  многостра́стный, но ты̀ возведи́ мѧ, свѧ́те, на стезю̀  покаѧ́нїѧ, ꙗ҆́кѡ да ѿве́ргꙋ всѧ̑ моѧ̑ ѕла̑ѧ дѣѧ̑нїѧ, и҆  ѡ҆блекꙋ́сѧ свѣ́томъ моли́твъ твои́хъ, ѻ҆́ч҃е а҆вра́мїе  бл҃же́нне. 
Ѿве́рженъ бы́въ ѻ҆каѧ́нный де́мѡнъ, восхотѣ̀  спо́нꙋ тебѣ̀ сотвори́ти, преѡбразꙋ́етсѧ въ во́ина лꙋка́вый:  и҆ предстае́тъ тогда̀ владꙋ́щемꙋ благовѣ́рномꙋ кнѧ́зю  влади́мїрꙋ, и҆ того̀ на тѧ̀ воѡрꙋжа́етъ: ты́ же, сего̀  прогна́въ, вѧ́щше прославлѧ́ешисѧ, и҆ кнѧ́зѧ въ вѣ́рѣ  оу҆твержда́еши. 
Бг҃оро́диченъ: 
Ѿве́рзи мнѣ̀, влⷣчце, двє́ри ми́лости твоеѧ̀,  ꙗ҆́коже сн҃ъ тво́й ѿве́рзе разбо́йникꙋ и҆ блꙋдни́цѣ и҆  блꙋ́дномꙋ двє́ри милосе́рдїѧ: ꙗ҆́кѡ да и҆ а҆́зъ твои́ми  моли́твами оу҆лꙋчꙋ̀ жи́знь вѣ́чнꙋю, воспѣва́ѧ твою̀  бл҃гость. (с. 548) 
Конда́къ, гла́съ в҃: 
И҆́го хрⷭ҇то́во прїе́мъ, а҆вра́мїе, и҆ тогѡ̀ крⷭ҇тъ  на ра́мо взе́мъ, послѣ́довалъ є҆сѝ є҆мꙋ̀: насажде́нъ  бы́въ въ домꙋ̀ гдⷭ҇ни, и҆ процвѣ́лъ є҆сѝ, ꙗ҆́кѡ  фі́нїѯъ, и҆ ꙗ҆́кѡ ке́дръ, и҆́же въ лїва́нѣ, оу҆мно́жилъ  є҆сѝ ча̑да твоѧ̑, мꙋ́жъ жела́нїй дꙋхо́вныхъ: ѿ  возлю́бленнагѡ же а҆пⷭ҇ла і҆ѡа́нна бг҃осло́ва бл҃года́ть  воспрїи́мъ, жезло́мъ сокрꙋши́лъ є҆сѝ і҆́дѡла, и҆  разсы́палъ є҆сѝ є҆го̀, ꙗ҆́кѡ пра́хъ, и҆ чꙋдотво́рецъ  оу҆́бѡ ве́лїй ꙗ҆ви́лсѧ є҆сѝ, прпⷣбне: тѣ́мже хрⷭ҇та̀  бг҃а молѝ непреста́ннѡ ѡ҆ всѣ́хъ на́съ. 
І҆́косъ: 
А҆вра́мїе бг҃омꙋ́дре, житїѐ непоро́чно стѧжа́лъ  є҆сѝ. и҆ кі́й ѧ҆зы́къ человѣ́чь довлѣ́етъ когда̀ къ  похвалѣ̀ повѣ́дати ꙗ҆̀же ѡ҆ тебѣ̀; ѻ҆ба́че воспое́мъ  бж҃їю мꙋ́дрость и҆ твоѧ̑, прпⷣбне, стра̑сти и҆ по́двиги,  ꙗ҆̀же на землѝ, ꙗ҆́кѡ свѣти́льника тѧ̀, ꙗ҆́вльшасѧ  всѣ̑мъ человѣ́кѡмъ, и҆ мно́гимъ терпѣ́нїемъ въ ли́цѣ  а҆́гг҃льстѣмъ возсїѧ́вша. тѣ́мъ въ пѣ́снехъ вопїе́мъ тѝ  си́це: ра́дꙋйсѧ, а҆вра́мїе прпⷣбне и҆ бг҃оно́се, нбⷭ҇ный  человѣ́че и҆ земны́й а҆́гг҃ле. ра́дꙋйсѧ, дх҃а ст҃а́гѡ  ѻ҆би́телище. ра́дꙋйсѧ, ꙗ҆́кѡ и҆зъ мла́да послѣ́довалъ  є҆сѝ ст҃ѣ́й трⷪ҇цѣ. ра́дꙋйсѧ, цѣломꙋ́дрїѧ сто́лпе,  низложи́вый де́мѡна многокова́рственнаго. ра́дꙋйсѧ, ꙗ҆́кѡ  ѿ млады́хъ ногте́й послѣ́довалъ є҆сѝ хрⷭ҇тꙋ̀. ра́дꙋйсѧ,  свѣти́льниче многосвѣ́тлый, приведы́й ко хрⷭ҇тꙋ̀ мона́хѡвъ  мно́жєства. ра́дꙋйсѧ, разори́вый і҆́дѡла и҆ воздви́гнꙋвый  хрⷭ҇то́вꙋ це́рковь. ра́дꙋйсѧ, и҆́же і҆дѡлопокло́нники  сотвори́лъ є҆сѝ прест҃ѣ́й трⷪ҇цѣ покло́нники. ра́дꙋйсѧ,  ꙗ҆́кѡ моли́твами твои́ми де́мѡни побѣжда́ютсѧ. ра́дꙋйсѧ  гра́дꙋ росто́вꙋ похвала̀, ꙗ҆́кѡ пе́рвꙋю ѻ҆́бщꙋю ѻ҆би́тель  воздви́глъ є҆сѝ, и҆ въ не́й мнѡ́гїѧ мона́хи, ꙗ҆́кѡ  вїногра́дъ хрⷭ҇то́въ, насади́лъ є҆сѝ, и҆ трⷪ҇цꙋ сла́вити  наꙋчи́лъ є҆сѝ. ра́дꙋйсѧ, правосла́вномꙋ ѻ҆те́чествꙋ  на́шемꙋ похвала̀ и҆ (с. 549) оу҆твержде́нїе, є҆го́же  соблюдѝ моли́твами твои́ми ѿ вра̑гъ ненавѣ́тно, да  зове́мъ тѝ: ра́дꙋйсѧ, ѻ҆́ч҃е а҆вра́мїе бл҃же́нне, и҆  хрⷭ҇та̀ бг҃а молѝ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Ꙗ҆вле́йсѧ въ кꙋпинѣ̀ законополо́жникꙋ ѻ҆гне́мъ,  и҆ ржⷭ҇тво̀ дв҃ы проѡбраже́й въ не́й, бл҃гослове́нъ є҆сѝ  гдⷭ҇и, бж҃е ѻ҆ц҃ъ на́шихъ. 
Ꙗ҆ви́лсѧ є҆сѝ въ рѡссі́и свѣти́льникъ  пресвѣ́тлый, ѻ҆́ч҃е а҆вра́мїе, трисо́лнечными  свѣтосїѧ̑нїи къ бг҃озна́нїю на́съ приводѧ̀ и҆ пѣ́ти  наꙋча́ѧ: бл҃гослове́нъ бг҃ъ ѻ҆тє́цъ на́шихъ. 
Ꙗ҆ви́лсѧ є҆сѝ рѣка̀ медото́чныхъ оу҆че́нїй,  бг҃оно́се, вѣ̑рныѧ напаѧ́ѧ, грѣхи́ же потоплѧ́ѧ, и҆ къ  позна́нїю благоче́стїѧ всѣ́хъ возводѧ̀, и҆ наꙋча́ѧ пѣ́ти:  бл҃гослове́нъ бг҃ъ ѻ҆тє́цъ на́шихъ. 
Ꙗ҆́вльсѧ тебѣ̀ оу҆чени́къ хрⷭ҇то́въ  бг҃ослове́снѣйшїй, и҆ дѣ́вственникъ возлю́бленный, тро́сть  тебѣ̀, блаже́нне, дарова̀, є҆́юже дїа́вола пробо́лъ  є҆сѝ, и҆ ктомꙋ̀ неви́дима сего̀ сотвори́лъ є҆сѝ, и҆  человѣ́ки наꙋчи́лъ є҆сѝ вопи́ти. бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
Ꙗ҆вле́йсѧ, ꙗ҆́кѡ чл҃вѣ́къ, сн҃ъ, тво́й,  бг҃оневѣ́сто, на́съ ѡ҆божѝ и҆ къ ра́зꙋмꙋ ми́лости  возведѐ, и҆ во свѣ́тѣ непристꙋ́пнѣмъ ликова́ти  оу҆стро́и воспѣва́ющыѧ и҆ глаго́лющыѧ: бл҃гослове́нъ бг҃ъ  ѻ҆тє́цъ на́шихъ. 
Пѣ́снь и҃. І҆рмо́съ: 
Пѣ́снь тебѣ̀ прино́симъ безпло́тныхъ, ꙗ҆́коже  ѻ҆́троцы въ пещѝ, и҆, пою́ще, глаго́лемъ: бл҃гослови́те  всѧ̑ дѣла̀ гдⷭ҇нѧ гдⷭ҇а. 
Пѣ́снь тебѣ̀ приношꙋ̀, ѻ҆́ч҃е бг҃оно́се  а҆вра́мїе, є҆́юже проповѣ́даю твоѧ̑ по́двиги и҆ чꙋдеса̀,  и҆ прославлѧ́ю твоѐ вели́чество, вопїѧ̀: благослови́те,  всѧ̑ дѣла̀ гдⷭ҇нѧ, гдⷭ҇а. 
Пѣ́снь прино́сиши хрⷭ҇тꙋ̀, ликꙋ́ѧ со а҆́гг҃лы,  ѻ҆́ч҃е а҆вра́мїе: тѣ́хъ бо житїю̀ поревнова́лъ є҆сѝ, и҆  на́съ въ (с. 550) па́мѧть твою̀ ликова́ти оу҆стро́илъ  є҆сѝ, пою́щихъ: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь пое́ши херꙋві́мскꙋю, и҆̀мже и҆ подо́бникъ  бы́лъ є҆сѝ, кри́ла ѻ҆́гнєннаѧ воспрїе́мъ, и҆́миже  го́рнѧгѡ і҆ерⷭ҇ли́ма дости́гъ, ѡ҆ на́съ моли́сѧ, ѻ҆́ч҃е  а҆вра́мїе, пою́щихъ вѣ́рнѡ: благослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Пѣ́снь прїимѝ, влⷣчце, ѿ несоверше́ннагѡ  оу҆ма̀ на́шегѡ, и҆ моли́сѧ сн҃ꙋ твоемꙋ̀ и҆ бг҃ꙋ на́шемꙋ,  пода́ти на́мъ ѡ҆ставле́нїе грѣхѡ́въ, ꙗ҆́кѡ да воспѣва́емъ  тѧ̀ во всѧ̑ вѣ́ки. 
Пѣ́снь ѳ҃. І҆рмо́съ: 
Живопрїе́мный и҆сто́чникъ приснотекꙋ́щїи,  свѣтоно́сный свѣти́льникъ бл҃года́ти, хра́мъ  ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ  простра́ннѣйшꙋю, бцⷣꙋ, вѣ́рнїи велича́емъ. 
Живоно́сный и҆сто́чникъ бл҃года́тныхъ во́дъ  ꙗ҆ви́лсѧ є҆сѝ, а҆вра́мїе бг҃облаже́нне: пода́ждь мѝ  и҆сто́чникъ сле́зъ, да ѡ҆мы́ю дꙋшє́вныѧ моѧ̑ стра̑сти, и҆  оу҆бѣлю̀ свѣ́томъ покаѧ́нїѧ ѡ҆чернѣ́вшꙋю дꙋ́шꙋ мою̀. 
Живоно́сный крⷭ҇тъ на ра́мо взе́мъ, прпⷣбне,  распе́ншемꙋсѧ на не́мъ хрⷭ҇тꙋ̀ послѣ́довалъ є҆сѝ, ѻ҆́ч҃е  а҆вра́мїе, и҆ вра̑жїѧ полкѝ прогна́лъ є҆сѝ, и҆ на́мъ  просѝ ми́лости, торжествꙋ́ющымъ твоѐ пра́зднество,  бг҃оно́се. 
Живоно́снымъ крⷭ҇то́мъ врага̀ ѡ҆пали́лъ є҆сѝ, и҆  сего̀ въ сосꙋ́дѣ запеча́тавъ, оу҆ченикѡ́мъ рабо́тати  ѿше́лъ є҆сѝ, показꙋ́ѧ смире́нїѧ ѻ҆́бразъ, и҆ си́хъ  наꙋча́ѧ любомꙋ́дреннѡ послѣ́довати тебѣ̀. 
Бг҃оро́диченъ: 
И҆сто́чникъ ро́ждши на́мъ, влⷣчце, житїѐ ми́рно  рабѡ́мъ твои̑мъ и҆спросѝ, и҆ правосла́вномꙋ во́инствꙋ  на́шемꙋ на и҆ноплеме́нники посо́бствꙋй, ꙗ҆́кѡ ты̀ є҆сѝ  спасе́нїе на́ше, бг҃оневѣ́стнаѧ. (с. 551) 
Свѣти́ленъ. Подо́бенъ: Жєны̀ оу҆слы́шите: 
По́стнически пожи́въ, ѻ҆́ч҃е а҆вра́мїе, и҆ на  врагѝ вла́сть прїи́мъ, ꙗ҆́кѡ и҆ въ сосꙋ́дѣ ты́ѧ  затворѧ́ти и҆ крⷭ҇то́мъ ѡ҆палѧ́ти: и҆ человѣ́ки ѿ недꙋ̑гъ  и҆сцѣлева́еши, притека́ющыѧ съ вѣ́рою къ ра́цѣ моще́й  твои́хъ и҆ почита́ющыѧ, бг҃оно́се, всечⷭ҇тнꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Зачала̀ є҆сѝ во оу҆тро́бѣ бг҃а, є҆гѡ́же  трепе́щꙋтъ всѧ̑ нбⷭ҇ныѧ си̑лы: сего̀, дв҃о, родила̀ є҆сѝ  пло́тїю, на́ше є҆стество̀ ѡ҆божи́вшаго. є҆го́же молѝ,  бг҃облаже́ннаѧ, съ прпⷣбнымъ а҆вра́мїемъ, да спасе́тъ  тебє̀ ра́ди дꙋ́шы на́шѧ. 
На хвали́техъ стїхи̑ры, на д҃. гла́съ в҃. Подо́бенъ:  Є҆гда̀ ѿ дре́ва: 
Терпѣ́лъ є҆сѝ гонє́нїѧ ѿ невѣ́рныхъ,  ра́довалсѧ є҆сѝ надѣ́емыми, ꙗ҆̀же оу҆гото́ва бг҃ъ  лю́бѧщымъ є҆го̀. сегѡ̀ ра́ди, преподо́бне, ве́тхагѡ  совле́клсѧ є҆сѝ человѣ́ка, и҆ ве́тхаго и҆скорени́въ  і҆́дѡла, благода́тїю же креще́нїѧ просвѣти́лъ є҆сѝ гра́дъ  росто́въ, и҆ въ не́мъ, ꙗ҆́кѡ сл҃нце, сїѧ́ѧ чꙋдесы̀,  рѡссі́йскꙋю странꙋ̀ ѿ бѣ́дъ спаса́еши, и҆ ѿ  ва́рварскагѡ нахожде́нїѧ. сегѡ̀ ра́ди мо́лимъ тѧ̀, ѻ҆́ч҃е  а҆вра́мїе, молѝ хрⷭ҇та̀ бг҃а, спасти́сѧ дꙋша́мъ на́шымъ. 
Два́жды. 
Терпѣ́лъ є҆сѝ ѿ і҆дѡлопокло́нникѡвъ гонє́нїѧ,  и҆ ра́довалсѧ є҆сѝ ѿ влⷣки хрⷭ҇та̀ воздаѧ́нїємъ, и҆ къ  невѣ̑рнымъ вопїѧ́лъ є҆сѝ: нꙋ́ждно страда́нїе, но  ра́достно возме́здїе: мнѡ́ги скѡ́рби, но сла́докъ ра́й. и҆  сегѡ̀ ра́ди ѻ҆нѝ, ѡ҆ста́вльше ѻ҆каѧ́ннаго веле́са, къ  тебѣ̀ притека́хꙋ, глаго́люще: молѝ хрⷭ҇та̀ бг҃а, ѻ҆́ч҃е  а҆вра́мїе, да твои́ми моли́твами спасе́тъ дꙋ́шы на́шѧ. 
Терпѣ́лъ є҆сѝ ѿ врага̀ скѡ́рби, и҆ ра́дꙋѧсѧ,  вѣне́цъ ѿ хрⷭ҇та̀ прїе́млеши, престо́лꙋ сла́вы предстоѧ̀,  со а҆́гг҃лы ликꙋ́еши. ѡ҆ на́съ непреста́ннѡ моли́сѧ,  прпⷣбне, да твои́ми (с. 552) моли́твами ѿ бѣ́дъ и҆  скорбе́й и҆зба́вимсѧ. тѧ́ бо те́пла предста́телѧ къ бг҃ꙋ  и҆́мамы. ꙗ҆́кѡ да тебє̀ ра́ди, ѻ҆́ч҃е а҆вра́мїе, спасе́тъ  дꙋ́шы на́шѧ. 
Сла́ва, гла́съ и҃: 
Прїиди́те, празднолю́бныхъ собо́ри, прїиди́те  правосла́вныхъ торжество̀, прїиди́те мона́хѡвъ  бг҃осочета́нный ли́че: прїиди́те, насы́титесѧ ны́нѣшнѧгѡ  пра́зднства. прїиди́те ѻ҆вча́та гдⷭ҇нѧ дꙋхо́вныѧ ѡ҆гра́ды.  прїиди́те, да ликꙋ́имъ свѣ́тлѡ въ па́мѧть ѻ҆тца̀ на́шегѡ:  дне́сь бо бг҃оно́сный а҆вра́мїй ликꙋ́етъ со безпло́тными  си́лами, предстоѧ̀ прⷭ҇то́лꙋ всѣ́хъ цр҃ѧ̀ хрⷭ҇та̀ бг҃а, и҆  мо́литсѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
Влⷣчце, прїимѝ моли̑твы ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое. И҆ ѿпꙋ́стъ. 
На лїтꙋргі́и: бл҃жє́нна ст҃а́гѡ ѿ канѡ́на, пѣ́снь  г҃-ѧ и҆ ѕ҃-ѧ. Прокі́менъ, гла́съ з҃: Честна̀ предъ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ,  зача́ло сг҃і. А҆ллилꙋ́їа: Бл҃же́нъ мꙋ́жъ, боѧ́йсѧ гдⷭ҇а.  Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе матѳе́а, зача́ло і҃. Прича́стенъ: Въ па́мѧть  вѣ́чнꙋю: 


(с. 552) 
Мѣ́сѧца тогѡ́же въ л҃-й де́нь. 
Ст҃ы́хъ мч҃никъ, зино́вїа и҆ зинові́и, сестры̀  є҆гѡ̀. 
На Гдⷭ҇и, воззва́хъ, стїхи̑ры, гла́съ д҃. Поⷣ:  Ꙗ҆́кѡ до́блѧ: 
Мꙋче́нїѧ кро́вїю ꙳ ѻ҆де́ждꙋ твою̀, зино́вїе,  ѡ҆багри́въ, сла́вне, ꙳ соверши́лъ є҆сѝ свѧще́ннѣйшꙋ  бл҃года́тїю, ꙳ (с. 553) съ не́юже вше́лъ є҆сѝ, ꙳ ꙗ҆́кѡ  мꙋ́дръ а҆рхїере́й во ст҃а̑ѧ свѧты́хъ: ꙳ же́ртва непоро́чна,  ꙳ тебє̀ ра́ди поже́ршемꙋсѧ, ꙳ и҆ соверше́нное приноше́нїе  пречи́сто ꙳ прине́слсѧ є҆сѝ, сщ҃е́ннѣйше. 
Стрꙋ́жемꙋ тѣлесѝ, ꙳ дꙋшѝ свѣтлѣ́йшаѧ добро́та,  ꙳ пока́зовашесѧ краснѣ́йши, ꙳ свѧщенномч҃ниче зино́вїе,  бг҃омꙋ́дре пребога́те, ꙳ і҆ера́рхѡвъ добро́та, ꙳  страда́льцєвъ хвала̀, ꙳ чꙋде́съ же при́сный и҆сто́чникъ, ꙳  дꙋхѡ́въ нечи́стыхъ прогони́тель, ꙳ хрⷭ҇то́въ бжⷭ҇твенный  побо́рникъ. 
Спострада́ти тебѣ̀ произво́ли ꙳ сестра̀  є҆диномꙋ́дреннаѧ тебѣ̀, ꙳ зинові́а, премꙋ́дре, ꙳ ꙗ҆́же  є҆динокро́внаѧ твоѧ̀: ꙳ коно́бѡвъ бо врѣ̑нїѧ мꙋ́жески  претерпѣва́ше, ꙳ ѻ҆гнѧ̀ преще́нїе и҆ нꙋ́жднꙋю сме́рть. ꙳  тѣ́мже оу҆лꙋчѝ съ тобо́ю вѣнцы̀ побѣ́ды, ꙳ и҆ вы́шнее  црⷭ҇тво, ꙳ свѧщеннотаи́нниче зино́вїе. 
Сла́ва, гла́съ ѕ҃. І҆ѡа́нна мона́ха: 
Пѣ́сненный ли́къ воспле́щимъ дне́сь, ѽ  мч҃николю́бцы, въ па́мѧти всеблагочести́выхъ страда́лєцъ,  зино́вїа и҆ зинові́и: сі́и бо трⷪ҇цы бы́ша побѡ́рницы, и҆ на  три́знищи мꙋ́жески неви́димаго врага̀ честно́ю свое́ю  кро́вїю оу҆дави́ша, и҆ побѣ́ды вѣне́цъ сла́внѡ прїѧ́ша.  тѣ́мже къ ни̑мъ возопїи́мъ: сопрꙋ́же ст҃ы́й, гдⷭ҇ꙋ  благослове́ннаѧ дво́ице и҆ просвѣще́ннаѧ, сп҃са молѝ ѡ҆  дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
На дре́вѣ жи́знь на́шꙋ ꙳ зрѧ́щи всенепоро́чнаѧ  бцⷣа ви́сѧщꙋ, ꙳ мт҃рски рыда́ющи, вопїѧ́ше: ꙳ сн҃е мо́й ꙳  и҆ бж҃е мо́й, ꙳ спасѝ любо́вїю пою́щыѧ тѧ̀. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. (с. 554) 
На оу҆́трени ѻ҆́ба канѡ́на ѻ҆ктѡ́иха: и҆ ст҃ы́хъ на  д҃. І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще, пои́мъ тебѣ̀ є҆ди́номꙋ влⷣцѣ. 
Прⷭ҇то́лꙋ предстоѧ̀ хрⷭ҇то́вꙋ, ꙗ҆́кѡ і҆ере́й  благопрїѧ́тенъ и҆ мч҃никъ и҆зрѧ́днѣйшїй, зино́вїе  требл҃же́нне, ꙗ҆̀же любо́вїю чествꙋ́ющыѧ твою̀ па́мѧть  свѣтоно́снꙋю, жите́йскихъ и҆зба́ви собла́знѡвъ. 
Заре́ю просвѣща́емь, мꙋ́дре, трисо́лнечнагѡ  сїѧ́нїѧ, мглꙋ̀ разори́лъ є҆сѝ є҆́ллинскагѡ ѕлосла́вїѧ, и҆  свѣ́томъ твои́хъ слове́съ всѧ̑ просвѣти́въ, ны́нѣ  преше́лъ є҆сѝ къ незаходи́момꙋ сїѧ́нїю. 
Оу҆́гль ꙗ҆вле́нъ мы́сленный, ѻ҆гне́мъ вжига́емь  бжⷭ҇твеннагѡ дх҃а, всѣ́хъ сердца̀ вже́глъ є҆сѝ къ  жела́нїю бжⷭ҇твенномꙋ, свѧщеннотаи́нниче, и҆ пре́лесть  попали́лъ є҆сѝ всѧ́кꙋ. 
Бг҃оро́диченъ: 
Ра́дꙋйсѧ, прест҃ы́й хра́ме, рꙋно̀ бг҃оро́сное,  запеча́танный и҆сто́чниче, безсме́ртїѧ стрꙋѧ̀: па́ствꙋ  твою̀, влⷣчце, сохранѝ, ѿ всѣ́хъ сопроти́вныхъ  невоева́нꙋ. 
Пѣ́снь г҃. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ, и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. 
Мѵ́ромъ пома́занїѧ дꙋхо́внагѡ пома́занъ, зино́вїе,  свѧще́нствовалъ є҆сѝ, ꙗ҆́кѡ а҆́гг҃лъ, мч҃ническими при  кончи́нѣ оу҆краси́всѧ вѣнцы̑. 
Дꙋ́шъ прирадѣ́нїе прїе́мъ, воздѣ́ланїемъ  бжⷭ҇твеннымъ, прпⷣбне, плодонѡ́сны сїѧ̑ показа́лъ є҆сѝ:  тѣ́мже гдⷭ҇ни ра́дости сподо́билсѧ є҆сѝ. 
Сестра̀ є҆динокро́внаѧ твоѧ̀ тебѣ̀  є҆диномꙋ́дренна (с. 555) показа́сѧ зинові́а свѧще́ннѣйшаѧ:  спострада́ти бо тебѣ̀ произво́ли, и҆ съ тобо́ю наслади́тисѧ  сла́вы вѣ́чныѧ. 
Бг҃оро́диченъ: 
Трⷪ҇цы є҆ди́наго родила̀ є҆сѝ, въ человѣ́чество  ѡ҆бле́кшасѧ, прест҃а́ѧ мт҃и дв҃о: є҆го́же молѝ, спасти́ тѧ  воспѣва́ющыѧ. 
Сѣда́ленъ, гла́съ а҃. Подо́бенъ: Гро́бъ тво́й: 
Мѵ́ромъ честны́мъ пома́занъ, ꙗ҆ви́лсѧ є҆сѝ,  пребл҃же́нне, і҆ере́й бг҃а вы́шнѧгѡ: и҆́мже оу҆крѣплѧ́емь,  і҆ера́рше зино́вїе, мч҃никъ бы́лъ є҆сѝ, и҆ сограждани́нъ  а҆́гг҃лѡвъ: тѣ́мже дне́сь всесвѧтꙋ́ю па́мѧть творѧ́ще,  пое́мъ тѧ̀. 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й и҆ лю́тыхъ  ѡ҆бстоѧ́нїй всѣ́хъ и҆зба́ви, на тѧ̀ оу҆пова́нїе,  ѻ҆трокови́це, и҆мꙋ́щихъ, и҆ дꙋ́шы на́шѧ спасѝ бжⷭ҇твенными  моли́твами твои́ми. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ строе́нїе,  и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Всѣ́лъ є҆сѝ на ко́ни, а҆пⷭ҇лы твоѧ̑ гдⷭ҇и, и҆  прїѧ́лъ є҆сѝ рꙋка́ма твои́ма оу҆зды̀ и҆́хъ, и҆ спасе́нїе  бы́сть ѣ҆жде́нїе твоѐ вѣ́рнѡ пою́щымъ: сла́ва си́лѣ  твое́й, гдⷭ҇и. 
Возвы́шенъ ꙗ҆ви́лсѧ є҆сѝ страда̑нїи честны́ми  свѧще́ннѣйше, и҆ прїѧ́лъ є҆сѝ вѣнцы̀ побѣ́ды, мꙋ́дре,  и҆ вѣ́чное полꙋчи́лъ є҆сѝ ра́дованїе: тѣ́мъ тѧ̀  почита́емъ, ѻ҆́ч҃е і҆ера́рше зино́вїе. 
На дре́вѣ просте́ршемꙋсѧ во́лею подо́бѧсѧ,  воздви́гсѧ не оу҆жа́слсѧ є҆сѝ, зино́вїе, и҆ тлѣ́нїѧ,  сла́вне, и҆ (с. 556) оу҆мерщвле́нїѧ дебельства̀ совле́клсѧ  є҆сѝ, ѻ҆́ч҃е, сщ҃е́нникѡвъ похвало̀. 
Дꙋша̀ твоѧ̀ крѣ́пкаѧ де́мѡнскаѧ оу҆тверждє́нїѧ  низложѝ, ка̑пища же разсѣдо́шасѧ, твердѣ́йшею вѣ́рою  твое́ю потреблѧ́еми, зино́вїе сла́вне, свѧщенномꙋ́ченикѡвъ  похвало̀. 
Бг҃оро́диченъ: 
Стра́ннымъ твои́мъ ржⷭ҇тво́мъ ѿ бг҃а  оу҆страни́вшыѧсѧ къ немꙋ̀ присво́ила є҆сѝ, всепѣ́таѧ.  тѣ́мже велегла́снѡ тѧ̀ всѝ сла́вимъ, и҆ вопїе́мъ тѝ  вѣ́рою: ра́дꙋйсѧ, земноро́дныхъ воззва́нїе. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Же́нское є҆стество̀ дх҃омъ оу҆крѣпи́сѧ, и҆ попра̀  и҆́же въ раѝ прама́терь дре́вле запе́ншаго, и҆ бжⷭ҇твенныѧ  сла́вы на нб҃сѣ́хъ сподо́бисѧ, дѣ́вствомъ и҆ страда́ньми  сїѧ́ющи. 
Тꙋчеро́денъ ѻ҆́блакъ бы́сть ѧ҆зы́къ тво́й, ꙗ҆́кѡ  ѡ҆дождѧ́ющь благоче́стїѧ до́ждь, и҆ вѣ́рныхъ сердца̀  напаѧ́ющь, и҆ къ благопло́дїю свѧщеннодѣ́йственнѣ  пꙋтеводѧ́щь, добродѣ́тельныхъ, зино́вїе, дѣѧ́нїй. 
Дѣ́вства зарѧ́ми сластолю́бїѧ тмꙋ̀ ѿгна́ла  є҆сѝ, и҆ свѣ́томъ страда́нїй безбо́жїѧ но́щь потреби́ла  є҆сѝ, зинові́е мч҃нице, і҆и҃сова кра́снаѧ невѣ́сто,  жили́ще бжⷭ҇твеннагѡ дх҃а. 
Бг҃оро́диченъ: 
Грѣха̀ тѧ́жкимъ всегда̀ ѡ҆бложе́нъ є҆́смь  бре́менемъ, пречⷭ҇таѧ, и҆ вопїю́ ти: сїѐ хода́тайствомъ  твои́мъ бжⷭ҇твеннымъ ѡ҆блегчѝ: ты́ бо є҆сѝ  предста́тельница грѣ́шникѡвъ препросла́вленнаѧ,  и҆зба́вителѧ и҆ сп҃са ро́ждши. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. (с. 557) 
Моли́тва бжⷭ҇твенныѧ дꙋшѝ твоеѧ̀ прїѧ́та бы́сть,  ꙗ҆́кѡ кади́ло, ѻ҆́ч҃е: въ воню́ бо благово́нїѧ,  пребл҃же́нне, страда́нїй, зино́вїе, поте́клъ є҆сѝ,  возсїѧ́вшагѡ ѿ жены̀ и҆ всю̀ тва́рь просвѣ́щшагѡ. 
Кро́вїю страда́нїѧ, бл҃же́нне, ѡ҆свѧти́лъ є҆сѝ  зе́млю, дꙋ́хъ же на нб҃са̀ возше́дъ, перворо́дныхъ цр҃ковь  бжⷭ҇твеннѣ оу҆ѧснѝ, зино́вїе, і҆ера́рхѡвъ и҆ мч҃никѡвъ  свѣ́тлаѧ похвало̀. 
Оу҆тѣсни́лъ є҆сѝ нече́стїе, бл҃же́нне,  простра́нствомъ и҆́стиннагѡ благоче́стїѧ, и҆ пꙋти̑ въ сїѐ  ведꙋ́щыѧ заблꙋ́ждшымъ лю́демъ показа́лъ є҆сѝ, и҆ спа́слъ  є҆сѝ лю́тѣ потоплѧ́ємыѧ пре́лести вода́ми. 
Бг҃оро́диченъ: 
Оу҆красѝ дꙋ́шꙋ мою̀, дв҃о, без̾ѻбра́зїемъ  страсте́й ѡ҆держи́мꙋю, и҆ помышле́ньми и҆́стиннагѡ покаѧ́нїѧ  ѻ҆каѧ́нное се́рдце моѐ оу҆твердѝ, и҆ спаси́ мѧ на тѧ̀  несомнѣ́ннѡ, дв҃о, надѣ́ющагосѧ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
И҆́стины свидѣ́тели и҆ благоче́стїѧ проповѣ́дники,  дво́ицꙋ досто́йнѡ почти́мъ въ бг҃одохнове́нныхъ пѣ́снехъ,  зино́вїа вкꙋ́пѣ съ мꙋ́дрою зинові́ею, кꙋ́пнѡ жи́вшыѧ и҆  ѿше́дшыѧ, и҆ мꙋче́нїемъ прїи́мшыѧ вѣне́цъ нетлѣ́нный. 
І҆́косъ: 
До́блѧго и҆ вели́кагѡ зино́вїа, пѣ́сньми и҆ пѣ̑нїи  восхва́лимъ, съ до́брою дѣ́вою и҆ нескве́рною зинові́ею,  сꙋ́щею сострада́лицею, ꙗ҆́кѡ низложи́ша вра̑жїѧ  свирѣ̑пства, и҆ і҆́дѡльское безбо́жїе ѡ҆бличи́ша, вѣ́рꙋ же  хрⷭ҇то́вꙋ оу҆ѧсни́ша. тѣ́мже ра́достнѡ прїѧ́ша ны́нѣ  вѣне́цъ нетлѣ́нный. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  благослове́нъ є҆сѝ, гдⷭ҇и бж҃е, во вѣ́ки. 
Течє́нїи кро́вными погаси́въ, всеприснопа́мѧтне,  ѻ҆́гнь (с. 558) безбо́жїѧ, чꙋдесы̀ на́съ всегда̀ ѡ҆роша́еши  дожде́мъ, зино́вїе, влⷣкꙋ благосло́вѧщыѧ: бл҃гослове́нъ  є҆сѝ, гдⷭ҇и бж҃е, во вѣ́ки. 
Въ бжⷭ҇твенный мра́къ вше́дъ, неви́димаго, ꙗ҆́кѡ  мо́щно, ви́дѣлъ є҆сѝ, дꙋ́шꙋ и҆ оу҆́мъ просвѣща́юща  твою̀, мч҃ниче, благочестивомꙋ́дреннѡ пою́щаго:  бл҃гослове́нъ є҆сѝ, гдⷭ҇и бж҃е, во вѣ́ки. 
Дае́тъ тебѣ̀ че́сть влⷣка, пострада́вшꙋ тве́рдѡ,  и҆ низложи́вшꙋ кѡ́зни вра̑жїѧ, и҆ пою́щꙋ велегла́снѡ:  бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Мѣ́сто, дв҃о, ꙗ҆ви́ласѧ є҆сѝ свѧще́нїѧ, и҆зъ  негѡ́же бг҃ъ ꙗ҆ви́сѧ, ѡ҆свѧща́ѧ ны̀ вѣ́рою пѣснопою́щыѧ:  бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: бл҃гослови́те дѣла̀ гдⷭ҇нѧ,  гдⷭ҇а. 
Не оу҆боѧ́лсѧ є҆сѝ меча̀, і҆ера́рше, не  оу҆страши́лсѧ є҆сѝ бѣ́дъ, не оу҆жа́слсѧ є҆сѝ сме́рти,  безсме́ртныѧ тѧ̀ сла́вы показꙋ́ющїѧ прича́стника. 
Свѧщеннодѣ́йственникъ та̑инъ показа́лсѧ є҆сѝ, и҆  себѐ ѡ҆свѧти́въ, же́ртва благово́нна бы́лъ є҆сѝ, и҆  вы́шнїѧ трапе́зы, зино́вїе, досто́инъ. 
Чꙋдодѣ̑йствы сїѧ́ѧ, і҆ера́рше, мꙋ́ченическими  лꙋча́ми свѣ́тлѡ ѡ҆блиста́лъ є҆сѝ: и҆ мра́къ пре́лести до  конца̀ ѿгна́лъ є҆сѝ. 
Бг҃оро́диченъ: 
Не земледѣ́ланный гро́здъ заче́нши, и҆сточа́ющь  вїно̀, дв҃о мт҃и, ѡ҆ставле́нїѧ, страсте́й мѧ̀ пїѧ́нства  и҆змѣнѝ, молю́сѧ. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. (с. 559) 
Стоѧ́лъ є҆сѝ предъ сꙋди́лищи, пресла́вне,  мꙋчи́телей, воплоще́нїе свѣ́тлымъ гла́сомъ проповѣ́дꙋѧ  вседержи́телѧ, и҆ страда̑нїѧ є҆гѡ̀, крⷭ҇тъ и҆ сме́рть и҆  воскрⷭ҇нїе, и҆́мже спасе́ ны, ꙗ҆́кѡ чл҃вѣколю́бецъ. 
Ѽ чꙋдесѐ! ка́кѡ съ пло́тїю безплѡ́тныѧ врагѝ  побѣдѝ; ка́кѡ низложѝ не́мощїю многоко́зненнаго; ка́кѡ съ  нбⷭ҇ными слꙋжи́тєли совокꙋпи́тисѧ земны́й подви́гсѧ;  є҆го́же чтꙋ́ще благоче́стнѡ велича́емъ. 
Тѣлеса̀, мч҃ницы честні́и, ра́намъ разли̑чнымъ  разли́чнѣ преда́сте, взира́юще къ вѣ́чномꙋ бл҃же́нствꙋ:  бра́тскою бо любо́вїю дрꙋ́гъ дрꙋ́гꙋ свѧ́зани, мч҃ническими  добро́тами просвѣти́стесѧ: тѣ́мже оу҆блажа́етесѧ. 
Па́мѧть дне́сь ва́ша свѣтозаре́нїемъ сїѧ́ющи дх҃а,  всѣ̑мъ просїѧ̀, чꙋде́съ бл҃года́ть ѡ҆блиста́ющи, и҆  врачева́нїй рѣ́ки ѻ҆би́льнѡ точа́щи, ю҆́же пра́зднꙋюще,  блажи́мъ вы̀ хрⷭ҇тѡ́вы мꙋ́чєницы. 
Бг҃оро́диченъ: 
Просвѣтѝ, две́ре свѣ́та, се́рдца моегѡ̀ ѻ҆́чи,  молю́сѧ, дале́че ѿгонѧ́щи грѣха̀ тмꙋ̀ тѧжча́йшꙋю ѿ  ѻ҆каѧ́нныѧ моеѧ̀ дꙋшѝ: да велича́ю тѧ̀, да сла́влю тѧ̀, да  любо́вїю тѧ̀ пою̀ всепѣ́тꙋю. 
Свѣти́ленъ. Подо́бенъ: Жєны̀ оу҆слы́шите: 
Ѽ чꙋдесѐ! ка́кѡ пе́рстнїи, зла́ти є҆стество́мъ  ꙗ҆ви́шасѧ: и҆́бо ни ѻ҆́гнь, нижѐ ме́чь, нижѐ ѕвѣре́й  зꙋ́бы, ни мꙋ̑ки, ни ра̑ны си́хъ повреди́ша: но въ пло́ти  безпло́тнаго низложи́вше, гдⷭ҇ꙋ ѡ҆ на́съ мо́лѧтсѧ. 
Сла́ва, и҆ ны́нѣ, бг҃оро́диченъ: 
Стра́шно предста́тельство твоѐ, марі́е  бг҃окра́снаѧ, и҆ стра́шна твоѧ̀ сла́ва все́й землѝ, бцⷣе:  тобо́ю бо ны́нѣ хва́лимсѧ, тѧ̀ и҆ хода́таицꙋ и҆мꙋ́ще къ  сн҃ꙋ и҆ зижди́телю твоемꙋ̀, и҆ неꙋсы́пною моли́твою твое́ю  спаса́емсѧ всѝ. 


(с. 560) 
Мѣ́сѧца тогѡ́же въ л҃а-й де́нь. 
Ст҃ы́хъ а҆пⷭ҇тѡлъ, стахѵ́а, а҆мплі́а, и҆ и҆̀же съ  ни́ми: 
И҆ ст҃а́гѡ мч҃ника є҆пїма́ха. 
На Гдⷭ҇и, воззва́хъ, стїхи̑ры а҆пⷭ҇лѡвъ, гла́съ  а҃. Поⷣ: Всехва́льнїи мч҃ницы: 
Во всю̀ протечѐ зе́млю ꙳ ва́ше спаси́тельное ꙳  вѣща́нїе, гдⷭ҇ни а҆пⷭ҇ли, ꙳ сїѧ́нїемъ бл҃года́ти ꙳  ѡ҆зарѧ́ющее всѣ́хъ сердца̀, сла́внїи, ꙳ и҆ разорѧ́ющее  пре́лести ѡ҆мраче́нїе. ꙳ тѣ́мже моли́тесѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Стахѵ́й всебл҃же́нный, хрⷭ҇то́въ проповѣ́дникъ и҆  а҆пⷭ҇лъ, и҆ а҆пе́ллїй чꙋ́дный, ꙳ и҆ а҆рїстовꙋ́лъ,  оу҆рва́нъ, а҆мплі́й, и҆ бжⷭ҇твенный наркі́ссъ, ꙳ трⷪ҇цꙋ  всест҃ꙋ́ю проповѣ́давше, ꙳ ꙗ҆зы́ки просвѣти́ша ꙳ и҆ ѿ  рабо́ты и҆зба́виша, ꙳ ꙗ҆̀же вѣ́рою всѝ оу҆блажи́мъ. 
Свѣти́льницы хрⷭ҇тѡ́вы пресвѣ́тлїи, ꙳ сосꙋ́ди  чистѣ́йшїи, ꙳ всю̀ зарю̀ дх҃а вѣ́рою вмѣсти́вше, ꙳  цр҃ко́внїи столпѝ: ꙳ нб҃са̀ пресла̑внаѧ, ꙳ сла́вꙋ бж҃їю  повѣ́дающе. ꙳ того̀ моли́те, ꙳ дарова́ти дꙋша́мъ на́шымъ ꙳  ми́ръ и҆ ве́лїю ми́лость. 
И҆́ны стїхи̑ры, мч҃ника, гла́съ д҃. Подо́бенъ:  Ꙗ҆́кѡ до́блѧ: 
Дохнове́нїемъ дх҃а ст҃а́гѡ, є҆пїма́ше, ꙳ жили́ще  ꙗ҆ви́лсѧ є҆сѝ ꙳ бжⷭ҇твенно, сла́вне, ꙳ и҆ ѿ негѡ̀  дѣ́йство прїе́мъ врачева́нїй, ꙳ болѧ́щымъ бога́тнѡ здра́вїе  подава́еши, ꙳ при́снѡ зовꙋ́щымъ: ꙳ і҆и҃се жизнода́вче, ꙳ ты̀  є҆сѝ весе́лїе же и҆ сла́ва ꙳ твои́хъ мч҃никѡвъ и҆  похвала̀. 
Дерзнове́нїемъ проповѣ́далъ є҆сѝ ꙳ и҆́стинꙋ,  сла́вне, ꙳ ꙗ҆́кѡ хрⷭ҇то́въ во́инъ зако́ннѣйшїй, ꙳ не  оу҆боѧ́всѧ сꙋдѧ́щагѡ ꙗ҆́рости ѕвѣ́рскїѧ, поклоне́нїе  богѡ́мъ не сꙋ́щымъ (с. 561) повелѣ́вша, ꙳ є҆го́же  посрами́лъ є҆сѝ, ꙳ бг҃одохнове́нными твои́ми словесы̀,  страстоте́рпче, ꙳ и҆ проповѣ́далъ є҆сѝ всѣ̑мъ сꙋ́щаго ꙳  надъ всѣ́ми бг҃а на́шего. 
Ꙗ҆́кѡ кра́сны но́ги твоѧ̑, ꙳ мꙋче́нїѧ  оу҆краси́шасѧ, ꙳ пꙋ́ть проитѝ невозвра́тнѡ. ꙳ и҆ оу҆́бѡ  сконча́въ тече́нїе твоѐ, ꙳ вѣ́рꙋ соблю́лъ є҆сѝ, ꙳ и҆  вѣне́цъ ѿ рꙋкѝ влⷣчни прїѧ́лъ є҆сѝ, ꙳ є҆го́же молѝ,  ѿ тлѝ и҆ бѣ́дъ и҆зба́витисѧ ꙳ вѣ́рою творѧ́щымъ ꙳  пречестнꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ. Подо́бенъ то́йже. 
Въ зе́млю низве́рженъ бы́хъ, ꙳ грѣхи̑  оу҆мертви́хсѧ, дꙋше́вными страстьмѝ и҆ тѣле́сными: ꙳  тѣ́мже тмо́ю покрыва́юсѧ ѿча́ѧнїѧ. ꙳ но воздви́гни мѧ̀  ны́нѣ, ꙳ къ жи́зни нетлѣ́ннѣй наставлѧ́ющи мѧ̀, ꙳ и҆  вы́шнемꙋ ѻ҆те́чествꙋ, ꙳ и҆дѣ́же гла́съ чи́стъ  пра́зднꙋющихъ, ꙳ прест҃а́ѧ бг҃оневѣ́сто. 
Крⷭ҇тобг҃оро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, и҆ мт҃рски тѝ вѣща́ше. ꙳ сн҃е  возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве,꙳ пригвозди́шасѧ ѿ беззако́нныхъ, ꙳ и҆ кро́вь твою̀  и҆злїѧ́лъ є҆сѝ, влⷣко; 
Тропа́рь, гла́съ г҃: 
А҆пⷭ҇ли, ст҃і́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, мч҃никꙋ гла́съ д҃. 
Мꙋ́ченикъ тво́й, гдⷭ҇и, є҆пїма́хъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀, бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немѡщны́ѧ де́рзѡсти. тогѡ̀ моли́твами  сп҃сѝ дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  (с. 562) 
На оу҆́трени є҆ди́нъ канѡ́нъ ѻ҆ктѡ́иха. И҆ ст҃ы́хъ  два̀. 
Канѡ́нъ а҆пⷭ҇лѡвъ, є҆гѡ́же краегране́сїе: Вѣ́рнѡ  восхвалю̀ бж҃їѧ слꙋги̑. І҆ѡ́сифъ. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Вѣ́рою почита́ющыѧ ва́шꙋ, свѧще́ннїи  благоглаго́ливїи, па́мѧть, и҆ торжествꙋ́ющыѧ ра́достнѡ,  страсте́й мглы̀ и҆зба́вите, и҆ вѣ́чныѧ ра́дости  прича́стники содѣ́лайте. 
Стопа́мъ послѣ́дꙋюще хрⷭ҇та̀, воплоще́ннагѡ за  милосе́рдїе, пребога́тїи, сегѡ́ же повелѣ́нїємъ  бг҃онача́льнымъ слꙋжа́ще, ꙗ҆ви́стесѧ всѣ́хъ заблꙋ́ждшихъ  наста́вницы къ благоче́стїю. 
Стахѵ́а и҆ а҆мплі́а мꙋ́драго, и҆ оу҆рва́на,  а҆пе́ллїа же и҆ наркі́сса, и҆ а҆рїстовꙋ́ла, хрⷭ҇то́вы  оу҆ч҃никѝ бы́вшыѧ, вѣ́рою соше́дшесѧ, до́лжнѡ  оу҆блажи́мъ. 
Бг҃оро́диченъ: 
Ꙗ҆́вственнꙋю го́рꙋ бж҃їю, кївѡ́тъ ст҃ы́й и҆  трапе́зꙋ, ста́мнꙋ же всезлатꙋ́ю, чи́стꙋю і҆и҃совꙋ пала́тꙋ,  бл҃гослове́ннꙋю въ жена́хъ оу҆блажи́мъ. 
И҆́нъ канѡ́нъ мч҃ника. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́новы и҆ си́лꙋ. 
Воспою̀ тебѣ̀, гдⷭ҇и бж҃е мо́й, ꙗ҆́кѡ показа́лъ  є҆сѝ на́мъ па́мѧть мч҃ника, ѡ҆зарѧ́ющꙋ всѧ́чєскаѧ, ꙗ҆́кѡ  є҆ди́нъ многоми́лостивъ. 
Воспою̀ тебѣ̀, гдⷭ҇и бж҃е мо́й, ꙗ҆́кѡ непобѣди́ма  твоего̀ показа́лъ є҆сѝ мч҃ника, побо́рника въ мч҃ницѣхъ  на безбо́жїе. (с. 563) 
Воспою̀ тебѣ̀, гдⷭ҇и бж҃е мо́й, ꙗ҆́кѡ дарова̑нїи  бжⷭ҇твенными твоего̀ страда́льца оу҆краси́лъ є҆сѝ,  є҆пїма́ха, и҆ че́стїю вѣнча́лъ є҆сѝ. 
Бг҃оро́диченъ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ безсѣ́меннѡ  и҆зъ оу҆тро́бы дв҃ы роди́лсѧ є҆сѝ, є҆ѧ́же ра́ди и҆  спаса́еши всѧ̑, ꙗ҆́кѡ є҆ди́нъ многоми́лостивъ. 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й: ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. 
Ꙗ҆́кѡ кла́съ многопло́денъ, мꙋ́дре, ꙗ҆ви́лсѧ  є҆сѝ, сло́вомъ зна́нїѧ, гла́домъ та́ющыѧ вѣ́ры, пита́ѧ,  стахѵ́е бг҃обл҃же́нне, и҆ пи́щи лꙋ́чшїѧ прича́стники  бл҃года́тїю содѣ́лавъ, си́лою дх҃а. 
Мре́жею ѧ҆зы́ка, благоесте́ственнѡ взе́мъ,  оу҆лови́лъ є҆сѝ и҆зъ глꙋбины̀ ле́сти, а҆пⷭ҇толе, и҆  прине́слъ є҆сѝ бжⷭ҇твеннѡ пи́щꙋ, прише́дшемꙋ, наркі́ссе,  спастѝ заблꙋ́ждшаго, цр҃ю̀ и҆ влⷣцѣ тва́ри. 
Поте́клъ є҆сѝ, ꙗ҆́коже ѕвѣзда̀ ѿ восто́ка,  оу҆стреми́всѧ, и҆ вретані̑йскїѧ гра́ды пости́глъ є҆сѝ,  хрⷭ҇то́во проповѣ́дꙋѧ є҆ѵⷢ҇лїе, и҆ просвѣща́ѧ  бл҃года́тїю, блаже́нне а҆рїстовꙋ́ле, вѣ́рнѡ прїе́млющыѧ  сло́во твоѐ. 
Бг҃оро́диченъ: 
Черто́гъ свѣтоно́сенъ хрⷭ҇то́въ, и҆ прⷭ҇то́лъ  высоча́йшїй, бг҃ороди́тельнице, ꙗ҆ви́ласѧ є҆сѝ,  всенепоро́чнаѧ: въ тебѣ́ бо є҆ди́нъ почи́въ, на́шѧ ѿѧ́тъ  трꙋды̀, и҆ бꙋ́дꙋщꙋю достѡ́йнымъ оу҆гото́ва ѡ҆сла́бꙋ. 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. (с. 564) 
Сꙋровство̀ нечести́выхъ ѡ҆мрачи́лъ є҆́сть,  всехва́льнымъ крⷭ҇то́мъ хвалѧ́сѧ, непобѣди́мый  вѣнцено́сецъ хрⷭ҇то́въ, мч҃никъ є҆пїма́хъ. 
Сла́вꙋ презрѣ́въ привре́меннꙋю, и҆ къ подвигѡ́мъ  совле́ксѧ, ра́довашесѧ бг҃омꙋ́дрый и҆ наслѣ́дникъ  хрⷭ҇то́въ, мч҃никъ є҆пїма́хъ. 
Бг҃оро́диченъ: 
Ра́дꙋйсѧ, мт҃и приснодв҃о, бг҃а сло́ва во чре́вѣ  твое́мъ вмѣсти́вшаѧ, и҆ ро́ждшаѧ воплоще́ннаго, ꙗ҆́кѡ бг҃а  кꙋ́пнѡ и҆ чл҃вѣ́ка. 
Сѣда́ленъ а҆пⷭ҇толѡвъ, гла́съ а҃. Подо́бенъ: Гро́бъ  тво́й, сп҃се: 
Протечѐ зе́млю честно́е ва́ше вѣща́нїе,  просвѣща́ющее дꙋ́шы невѣ́рныхъ человѣ̑къ, а҆пⷭ҇ли  сла́внїи, свѧще́нными ходата̑йствы ва́шими. тѣ́мъ дне́сь  ра́достнѡ соверша́емъ всечестнꙋ́ю и҆ свѣтоза́рнꙋю ва́шꙋ  па́мѧть, вѣ́рнѡ веселѧ́щесѧ. 
Сла́ва, мч҃ника, гла́съ г҃. Подо́бенъ: Бжⷭ҇твенныѧ  вѣ́ры: 
Сто́лпъ ѡ҆дꙋшевле́нъ, и҆́стины свидѣ́тель бы́лъ  є҆сѝ во страда́нїи, неви̑димыѧ врагѝ побѣди́въ,  ви́димыми мꙋчи́тєли, всеизрѧ́дне, ѿ хрⷭ҇та̀ вѣне́цъ  прїе́мъ. тѣ́мже зове́мъ тѝ: не преста́й молѧ́сѧ, сла́вне,  дарова́ти на́мъ ве́лїю ми́лость. 
И҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋчи́всѧ, пло́ть  бы́въ во чре́вѣ твое́мъ: но бг҃ъ вочеловѣ́чивсѧ и҆  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде  ржⷭ҇тва̀, сохрани́въ всенепоро́чнꙋю, є҆ди́нъ гдⷭ҇ь: того̀  прилѣ́жнѡ молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, (с. 564) ча́до моѐ, ка́кѡ стра́ждеши во́лею, хотѧ̀  и҆зба́вити ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Ѡ҆блиста́въ на землѝ пра́вды со́лнце, ꙗ҆́коже  лꙋчѝ та́инствєнныѧ происпꙋстѝ ꙗ҆́вѣ, стахѵ́а же и҆  наркі́сса, оу҆рва́на и҆ а҆мплі́а, а҆рїстовꙋ́ла и҆  а҆пе́ллїа, сꙋ́щихъ во тмѣ̀ просвѣща́ющыѧ. 
Крѣ́постїю бжⷭ҇твеннагѡ оу҆крѣплѧ́емь дх҃а,  живꙋ́щыѧ во тмѣ̀, сы́ны показа́лъ є҆сѝ свѣ́та, а҆мплі́е  а҆пⷭ҇ле, соверша́ѧ чꙋде́съ дѣла̀ пресла̑внаѧ, и҆  оу҆пражднѧ́ѧ де́мѡнѡвъ полкѝ. 
Во́дъ бжⷭ҇твенныхъ и҆спо́лненъ, поте́клъ є҆сѝ  ꙗ҆́коже стрꙋѧ̀, оу҆рва́не, спаси́тельнаѧ, гѡ́рькїѧ и҆  непи̑тныѧ во́ды ѿгонѧ́ѧ, и҆ напаѧ́ѧ бл҃года́тїю,  благоче́ствꙋющихъ, преблаже́нне, полнотꙋ̀. 
Бг҃оро́диченъ: 
Ꙗ҆ви́ласѧ є҆сѝ а҆́гг҃лѡвъ преимꙋ́щи, влⷣчце:  ѻ҆́нымъ бо стра́шнаго во оу҆тро́бѣ несказа́ннѡ вмѣсти́ти  сподо́биласѧ є҆сѝ, и҆ на рꙋка́хъ носи́ти, ꙗ҆́коже  млⷣнца, дне́й же и҆ лѣ́тъ дре́внѣйша. 
И҆́нъ. І҆рмо́съ: 
Твоегѡ̀ на землѝ ꙗ҆вле́нїѧ, хрⷭ҇тѐ бж҃е  проповѣ́даѧ проро́къ прише́ствїе, съ весе́лїемъ вопїѧ́ше:  сла́ва си́лѣ твое́й, гдⷭ҇и. 
Безбо́жныхъ неради́въ преще́нїѧ, къ по́двигѡмъ  ѡ҆полчи́сѧ, дерзнове́ннѡ вопїѧ̀ благосла́вный є҆пїма́хъ:  сла́ва си́лѣ твое́й, гдⷭ҇и. 
Два́жды. 
Земна̑ѧ ѡ҆плева́въ, сме́ртїю црⷭ҇тво наслѣ́дова  сла́вный є҆пїма́хъ, вѣ́рнѡ вопїѧ̀: сла́ва си́лѣ твое́й,  гдⷭ҇и. 
Бг҃оро́диченъ: 
И҆́же со ѻ҆ц҃е́мъ и҆ дх҃омъ славосло́вимагѡ въ (с.  566) вы́шнихъ, добропобѣ́дный є҆пїма́хъ на три́знищи гдⷭ҇а  всѣ̑мъ невѣ́дꙋщымъ проповѣ́да. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ, свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Па́стырѧ до́брагѡ бг҃оизбра̑нныѧ ѻ҆́вцы, посредѝ  волкѡ́въ ѿ негѡ̀ ꙗ҆́вѣ по́слани бы́ша, сїѧ̑  оу҆кроща́юще и҆ приводѧ́ще ко ѡ҆гра́дѣ мы́сленнѣй  вѣ́рою. 
Вели́кїй тѧ̀ а҆ндре́й вѷзанті́и поста́ви  є҆пі́скопа, и҆̀же та́мѡ вѣ́рнѡ пла́вающыѧ, стахѵ́е  свѧще́ннѣйше, и҆ оу҆правлѧ́ющаго къ приста́нищємъ  ти̑химъ, бжⷭ҇твенною бл҃года́тїю. 
Ꙗ҆́коже многоцѣ́ненъ ка́мень тѧ̀ и҆мѧ́ше  краеꙋго́льный и҆раклі́йскаѧ честна́ѧ це́рковь,  оу҆крѣплѧ́юща, а҆пе́ллїе бл҃же́нне, сїю̀ сло́вомъ  и҆́стины. тѣ́мъ досто́йнѡ почита́емъ тѧ̀. 
Бг҃оро́диченъ: 
Зачала̀ є҆сѝ па́че сло́ва сло́во, и҆ родила̀  є҆сѝ, всепѣ́таѧ, є҆го́же ѻ҆ц҃ъ и҆зъ чре́ва родѝ  пре́жде вѣкѡ́въ, чⷭ҇таѧ. тѣ́мже, ꙗ҆́кѡ сегѡ̀ мт҃рь, тѧ̀  до́лжнѡ оу҆блажа́емъ. 
И҆́нъ. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Защити́всѧ бл҃года́ти ѻ҆рꙋ́жїемъ крⷭ҇та̀,  нечести̑вымъ вопїѧ́ше мч҃никъ: ме́чь же и҆ ѻ҆́гнь не  ѿсѣче́тъ мѧ̀ хрⷭ҇то́вы любвѐ. 
Благосла́вный є҆пїма́хъ сꙋди́щꙋ предстоѧ̀  беззако́ннꙋющихъ, вопїѧ́ше благоде́рзостнѣ: землѝ и҆  нб҃сѐ бо́зи несотво́ршїи, нечести́вїи да поги́бнꙋтъ. 
Благосла́вный є҆пїма́хъ ѿ бг҃а вдохнꙋ́всѧ,  ѻ҆ц҃а̀, сло́ва и҆ ст҃а́гѡ дх҃а во є҆ди́номъ є҆стествѣ̀  невѣ́дꙋщымъ трⷪ҇цꙋ проповѣ́да. (с. 567) 
Бг҃оро́диченъ: 
Кто̀ и҆зрещѝ возмо́жетъ ржⷭ҇тва̀ твоегѡ̀, чⷭ҇таѧ,  па́че сло́ва пресла́вный ѻ҆́бразъ; є҆стество́мъ бо бг҃а  воплоще́нна па́че сло́ва родила̀ є҆сѝ. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Морѧ̀ ꙗ҆зы́кѡвъ возмꙋти́вше бжⷭ҇твенными  восхождє́нїи, спасо́сте дре́вле въ го́рцѣмъ мо́ри  пото́пльшыѧсѧ, и҆ приведо́сте и҆зба́вителю спа́сшыѧсѧ,  бг҃обл҃же́ннїи. 
Ми́лости воли́телѧ бг҃а проповѣ́далъ є҆сѝ, и҆  ле́сти свободи́лъ є҆сѝ, бжⷭ҇твенный наркі́ссе, дꙋ́шы  благочести́выхъ, вели́кїй бы́въ а҆ѳи́нѧнъ предсѣда́тель и҆  насади́тель садѡ́въ кра́сныхъ, бг҃облаже́нне. 
Бжⷭ҇твенный оу҆рва́нъ, сло́во жизното́чное и҆  бл҃года́ть врачева́нїй и҆сточи́въ, привлечѐ лю́ди къ  просвѣще́нїю бж҃е́ственнагѡ ра́зꙋма, ꙗ҆́кѡ подража́тель  воплоти́вшагѡсѧ и҆ мі́ръ спа́сшагѡ. 
Бг҃оро́диченъ: 
Пое́мъ тѧ̀, є҆́юже ѡ҆правди́хомсѧ, и҆̀же пе́рвѣе  ѡ҆сꙋжде́ннїи, и҆ совокꙋпи́хомсѧ навеще́ствєннымъ  слꙋжи́телємъ, и҆ раѧ̀ сподо́бихомсѧ, въ жена́хъ  бл҃гослове́ннаѧ бг҃ора́дованнаѧ. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Ѡ҆ста́ви ꙗ҆̀же въ мі́рѣ и҆ мі́ръ є҆пїма́хъ, и҆  тѣ́ло мꙋ́камъ мꙋ́жественнѡ предадѐ за влⷣкꙋ, и҆ хрⷭ҇то́въ  наслѣ́дникъ бы́сть. 
Оу҆празднѝ і҆́дѡлѡвъ ле́сть є҆пїма́хъ, и҆ сла́вы  сподо́бисѧ и҆́стинныѧ, прїе́мъ врачева́нїй благода́ть, ѿ  ни́хже всѝ вѣ́рнїи почерпа́емъ. (с. 568) 
Приѡбщи́всѧ хрⷭ҇то́вымъ стрⷭ҇те́мъ є҆пїма́хъ си́лою  распе́ншагосѧ пло́тїю хрⷭ҇та̀ бг҃а, и҆ вѣнцы̀ сла́вы ѿ  негѡ̀, ꙗ҆́кѡ вѣ́ренъ, прїѧ́тъ. 
Бг҃оро́диченъ: 
Молѝ ѡ҆ рабѣ́хъ твои́хъ, дв҃о бцⷣе, и҆зъ тебє̀  вопло́щшагосѧ бг҃а на́шего, ꙗ҆́кѡ тѧ̀ и҆ є҆ди́нꙋ  предста́тельницꙋ на́шꙋ вѣ́мы. 
Конда́къ, а҆пⷭ҇лѡвъ, гла́съ и҃. Подо́бенъ: Ꙗ҆́кѡ  нача́тки: 
Ꙗ҆́кѡ свѧщє́ннаѧ сокрѡ́вища всест҃а́гѡ дх҃а, и҆  сл҃нца сла́вы сїѧ̑нїѧ по до́лгꙋ воспои́мъ, мꙋ̑дрыѧ а҆пⷭ҇лы,  а҆пе́ллїа, оу҆рва́на же и҆ а҆рїстовꙋ́ла, а҆мплі́а,  наркі́сса, и҆ стахѵ́а, ꙗ҆̀же бл҃года́ть собра̀ бг҃а  на́шегѡ. 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Терпѣ́нїемъ напа́стей и҆зба́вистесѧ врага̀  и҆скꙋша́ющагѡ вы̀: тꙋ́чами же сло́ва живо́тнагѡ, сла́внїи  а҆пⷭ҇ли, ве́сь оу҆гаси́сте пла́мень ле́сти, зовꙋ́ще:  хва́льный и҆ превозноси́мый ѻ҆тє́цъ на́шихъ бж҃е,  бл҃гослове́нъ є҆сѝ. 
Пресвѣ́тлѡ и҆ и҆зрѧ́днѡ совѣща́лъ є҆сѝ, и҆  соверше́ннѡ твоѧ̑, а҆рїстовꙋ́ле, оу҆ченикѝ, бл҃же́нне,  наказа́лъ є҆сѝ, ꙗ҆́кѡ ѵ҆поста́снꙋю мꙋ́дрость и҆мѣ́ѧ, тѧ̀  наказꙋ́ющꙋ хва́льнаго возвѣща́ти, ѻ҆тцє́въ бг҃а и҆  препросла́вленна. 
Вѣ́рныхъ свѧще́нное совокꙋпле́нїе, свѧще́ннѣйшими  гла́сы блажи́тъ тѧ̀, а҆пе́ллїе, кончи́нꙋ бо бл҃же́ннꙋ  и҆мѣ́лъ є҆сѝ, житїе́ же а҆́гг҃льское, поѧ̀ всегда̀  хва́льнаго ѻ҆тцє́въ бг҃а и҆ препросла́вленна. 
Бг҃оро́диченъ: 
И҆зба́ви ны̀ ѿ напа́стей и҆ скорбе́й и҆ печа́лей  разли́чныхъ, и҆ ꙗ҆зы́кѡвъ наше́ствїѧ, влⷣчце всепѣ́таѧ,  ꙗ҆́кѡ да тѧ̀ (с. 569) сла́вимъ, и҆ сн҃ꙋ твоемꙋ̀ взыва́емъ:  хва́льный ѻ҆тє́цъ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Со ѻ҆гне́мъ ле́сть попира́ѧ мꙋ́жески, распе́ншемꙋсѧ  добропобѣ́дный вопїѧ́ше є҆пїма́хъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Не оу҆боѧ́сѧ пла́мене, нижѐ ѕвѣре́й ди́вїихъ,  нижѐ мꙋ́къ, непобѣди́мый є҆пїма́хъ, зовы́й: ѻ҆тє́цъ  на́шихъ бж҃е, бл҃гослове́нъ є҆сѝ. 
Со ѻ҆ц҃е́мъ, сло́ва и҆ всест҃а́го дх҃а не  вѣ́дꙋщымъ є҆пїма́хъ проповѣ́дꙋѧ, взыва́ше: ѻ҆тє́цъ  на́шихъ бж҃е, бл҃гослове́нъ є҆сѝ. 
Бг҃оро́диченъ: 
Неѡпа́льною кꙋпино́ю и҆ росода́тельною пе́щїю, ты̀  пронаписа́вшаѧсѧ, мт҃и чⷭ҇таѧ, несказа́ннѡ бо родила̀ є҆сѝ  воплоще́ннаго хрⷭ҇та̀ бг҃а, бл҃гослове́ннаѧ. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃левы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  гл҃го́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Въ мі́рѣ, ꙗ҆́коже мо́лнїѧ, ꙗ҆ви́стесѧ бг҃ови́дцы,  попалѧ́юще оу҆́бѡ ле́сть, пою́щыѧ же сы́ны днѐ показꙋ́юще,  и҆ вопїю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а,  по́йте, и҆ превозноси́те во всѧ̑ вѣ́ки. 
Сла́дкою со́лїю твои́хъ, а҆мплі́е, оу҆че́нїй,  ле́сти гни́лость ѡ҆чи́стилъ є҆сѝ. тѣ́мже чтꙋ́ще тѧ̀  пое́мъ: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆  превозноси́те во всѧ̑ вѣ́ки. 
Да пое́тсѧ стахѵ́й сла́вный, и҆ а҆мплі́й, а҆пе́ллїй  же и҆ наркі́ссъ, оу҆рва́нъ же, и҆ всемꙋ́дрый, вопїѧ́й  вѣ́рнѡ, (с. 570) а҆рїстовꙋ́лъ: благослови́те всѧ̑ дѣла̀  гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки. 
Бг҃оро́диченъ: 
Тѧ̀ и҆ стѣ́нꙋ и҆ прибѣ́жище и҆ лѣ́ствицꙋ, къ  высотѣ̀ преводѧ́щꙋ человѣ́чество, всенепоро́чнаѧ чⷭ҇таѧ,  вѣ́дѧще, зове́мъ: благослови́те, всѧ̑ дѣла̀ гдⷭ҇нѧ, гдⷭ҇а,  по́йте и҆ превозноси́те во всѧ̑ вѣ́ки. 
И҆́нъ. І҆рмо́съ: 
Во ѻ҆́бразѣ а҆́гг҃ла ꙗ҆́вльшагѡсѧ въ пещѝ  ѻ҆́гненнѣй пѣсносло́вцєвъ, хрⷭ҇та̀ бг҃а, по́йте  ѻ҆́троцы, сщ҃е́нницы бл҃гослови́те, лю́дїе превозноси́те во  всѧ̑ вѣ́ки. 
Побѣди́телѧ ле́сти показа́вшаго и҆ беззако́нныхъ  мꙋже́й, вѣнцено́сца є҆пїма́ха, по́йте ѻ҆́троцы,  свѧще́нницы благослови́те, лю́дїе превозноси́те во всѧ̑  вѣ́ки. 
Врача̀ страсте́й и҆ недꙋ́гѡвъ на́мъ дарова́вшаго  лю́тыхъ, страстоно́сца є҆пїма́ха, по́йте ѻ҆́троцы,  свѧще́нницы благослови́те, лю́дїе превозноси́те є҆го̀ во  вѣ́ки. 
На землѝ па́мѧть є҆пїма́ха возвели́чившаго  хрⷭ҇та̀, и҆ тѣ́мъ и҆сцѣли́вшаго разли̑чныѧ недꙋ́ги,  свѧще́ннїи по́йте, и҆ превозноси́те є҆го̀ во вѣ́ки. 
Бг҃оро́диченъ: 
Неизрече́ннѡ и҆ безсѣ́меннѡ заче́ншꙋю, и҆ ро́ждшꙋю  дв҃ꙋ хрⷭ҇та̀ бг҃а на́шего, по́йте дѣ́ти, свѧще́нницы  благослови́те, лю́дїе превозноси́те ю҆̀ во вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Да земны̑ѧ концы̀ и҆спо́лнєнныѧ пре́лести борца̀,  и҆ напо́лнєнныѧ ѡ҆мраче́нїѧ безбо́жїѧ, бла́гости свѣ́томъ  ѡ҆зари́ши зна́нїѧ, твоѧ̑ спаси́тєльныѧ зари̑, ще́дре, си̑мъ  посла́лъ є҆сѝ. (с. 570) 
Ꙗ҆ви́лсѧ є҆сѝ тезоиме́ннѡ, сла́вне, спаси́тельный  кла́съ, пшени́цꙋ тре́бꙋющымъ носѧ́щь, оу҆твержде́нїе  бг҃оразꙋ́мїѧ подаю́щꙋю и҆ гла́да оу҆́мнагѡ и҆з̾има́ющꙋю,  вѣ́рою тѧ̀ и҆ любо́вїю, свѧщеннопроповѣ́дниче, пою́щымъ. 
Оу҆ста̀ бж҃їѧ бы́въ, ри́торѡвъ ѧ҆зы́ки неглагѡ́ливы  показа́лъ є҆сѝ, и҆ и҆зъ горта́ни вра́жїѧ, а҆рїстовꙋ́ле,  и҆звле́клъ є҆сѝ дꙋ́шы, и҆ приве́лъ є҆сѝ гдⷭ҇ꙋ спасе́ны,  совершє́нны позна́нїемъ. 
Нб҃са̀ оу҆́бѡ бы́ша бг҃ови̑дна живꙋ́щѧ, бж҃їи  а҆пⷭ҇ли, и҆̀же на землѝ чи́стѡ ва́съ чтꙋ́щыѧ, и҆ и҆́скреннѡ  вы́нꙋ блажа́щыѧ, прича́стники вѣ́чныѧ сподо́бите  свѣ́тлости. 
Бг҃оро́диченъ: 
Но́сиши всѧ̑ носѧ́щаго и҆ млеко́мъ пита́еши всѣ̑мъ  пи́щꙋ подаю́щаго. ве́лїе и҆ стра́шно, є҆́же па́че оу҆ма̀,  твоѐ та́инство, кївѡ́те честна́гѡ свѧще́нїѧ, дв҃о бцⷣе:  тѣ́мъ тѧ̀ вѣ́рою оу҆блажа́емъ. 
И҆́нъ. І҆рмо́съ: 
Тѧ̀, невмѣсти́мое сло́во, во оу҆тро́бꙋ  вмѣсти́вшꙋю, нб҃съ простра́ннѣйшꙋю и҆ херꙋві́мѡвъ  сла́внѣйшꙋю, бцⷣе чи́стаѧ, пѣ́сньми велича́емъ. 
Ты̀ ꙗ҆́кѡ возлюби́лъ є҆сѝ соверше́ннѡ и҆  оу҆мре́ти за оу҆ме́ршаго на́съ ра́ди хрⷭ҇та̀. тѣ́мже ѿ  негѡ̀ въ вы́шнихъ вво́инилсѧ є҆сѝ, мч҃ниче: є҆го́же со  ѻ҆ц҃е́мъ и҆ дх҃омъ пѣ́сньми велича́емъ. 
Ты̀ ꙗ҆́кѡ на землѝ сп҃са бг҃а и҆сповѣ́далъ є҆сѝ  предъ нечести́выми мꙋчи́тєли вѣ́рнѡ: ны́нѣ въ вы́шнихъ  ѿ негѡ̀ предъ а҆́гг҃лы, свидѣ́телю є҆пїма́ше, и҆ ѿ  ѻ҆ц҃а̀ и҆ дх҃а сла́вою вѣнча́лсѧ є҆сѝ. 
Бг҃оро́диченъ: 
Тѧ̀ свѣтоно́сный ѻ҆́блакъ, и҆ чⷭ҇тꙋю и҆ сла́внꙋю  дв҃ꙋ, и҆ мт҃рь бж҃їю, мѡѷсе́ю ꙗ҆́вльшꙋюсѧ та́инственнѡ на  горѣ̀ сїна́йстѣй, неѡпали́мꙋю кꙋпинꙋ̀, въ пѣ́нїихъ  велича́емъ. (с. 572) 
Свѣти́ленъ. Подо́бенъ: Жєны̀ оу҆слы́шите: 
Бжⷭ҇твенный а҆рїстовꙋ́лъ, и҆ стахѵ́й пребога́тый, и҆  а҆пе́ллїй бг҃омꙋ́дрый и҆ наркі́ссъ, и҆ а҆мплі́й и҆  оу҆рва́нъ всемꙋ́дрїи, ны́нѣ ѿ на́съ да почтꙋ́тсѧ, ꙗ҆́кѡ  хрⷭ҇тѡ́вы а҆пⷭ҇ли, и҆́миже мі́ръ ѿ ле́сти многоѻбра́зныѧ  и҆зба́висѧ. 
Сла́ва, и҆ ны́нѣ, бг҃оро́диченъ: 
Ꙗ҆ви́ласѧ є҆сѝ преимꙋ́щи херꙋві́мѡвъ, всепѣ́таѧ:  сѣдѧ́щаго бо на си́хъ ра́менахъ, пречⷭ҇таѧ ѻ҆трокови́це,  на ѡ҆б̾ѧ́тїихъ твои́хъ носи́ла є҆сѝ, и҆ млⷣнца  млекопита́ла є҆сѝ. є҆го́же прилѣ́жнѡ молѝ ѡ҆ на́съ  пою́щихъ тѧ̀ бцⷣꙋ вои́стиннꙋ. 


(с. 573) 
Мѣ́сѧца тогѡ́же во в҃-й де́нь: 
Ст҃ы́ѧ прпⷣбныѧ бл҃говѣ́рныѧ вели́кїѧ кнѧги́ни  и҆ноки́ни а҆́нны, ка́шинскїѧ чꙋдотво́рицы. 
Є҆ѧ́же пренесе́нїе моще́й пра́зднꙋемъ і҆ꙋ́нїа въ  в҃і-й де́нь. 
[Зрѝ] А҆́ще бꙋ́детъ па́мѧть прпⷣбныѧ а҆́нны  ка́шинскїѧ въ попра́зднство ст҃ы́ѧ пѧтидесѧ́тницы и҆лѝ въ  недѣ́лю всѣ́хъ ст҃ы́хъ, и҆щѝ оу҆ста́въ є҆ѧ̀ слꙋ́жбы въ  хра́мовыхъ гла́вахъ. 
На ма́лѣй вече́рни, 
на Гдⷭ҇и, воззва́хъ: стїхи̑ры на д҃, гла́съ а҃. 
Подо́бенъ: Ѽ, ди́вное чꙋ́до: 
Ѽ бл҃же́ннаѧ мт҃и, вели́каѧ кнѧги́не и҆ноки́не  а҆́нно! ѿ бл҃га́гѡ ко́рене произрасла̀ є҆сѝ, прпⷣбнаѧ,  а҆́ки красноцвѣтꙋ́щаѧ вѣ́твь, и҆ та́кѡ сама̀ ѿ ю҆́ности  твоеѧ̀ сосꙋ́дъ и҆збра́нный бг҃ꙋ ꙗ҆ви́ласѧ є҆сѝ до́брыми  твои́ми дѣѧ̑нїи, посто́мъ и҆ мл҃твою, воздержа́нїемъ и҆  ми́лостынею, чистото́ю дꙋше́вною и҆ тѣле́сною, любо́вїю и҆  смиренномꙋ́дрїемъ. тѣ́мъ и҆ хрⷭ҇то́съ всели́сѧ въ тѧ̀,  прпⷣбнаѧ, є҆мꙋ́же ны́нѣ моли́сѧ дарова́ти на́мъ ми́ръ и҆  ве́лїю ми́лость. (с. 574) 
Ѽ бл҃же́ннаѧ мт҃и, вели́каѧ кнѧги́не и҆ноки́не  а҆́нно! ты̀ ѿ млады́хъ ногте́й твои́хъ стра́хъ бж҃їй  и҆мѣ́ла є҆сѝ въ се́рдцѣ твое́мъ, дꙋхѡ́вныѧ ѻ҆́чи твоѝ  къ го́рнемꙋ і҆ерⷭ҇ли́мꙋ оу҆стремлѧ́ющи и҆ помышлѧ́ющи  всегда̀ ѡ҆ бꙋ́дꙋщихъ, ꙗ҆̀же и҆ полꙋчи́ла є҆сѝ, прпⷣбнаѧ.  тѣ́мже ны́нѣ моли́сѧ дарова́ти на́мъ ми́ръ и҆ ве́лїю  ми́лость. 
Ѽ чꙋ́днаѧ мт҃и, вели́каѧ кнѧги́не и҆ноки́не а҆́нно!  чи́стаѧ дꙋша̀ твоѧ̀. ꙗ҆́кѡ зерца́ло, ѡ҆чище́но  добродѣ́тельми твои́ми мно́гими, ꙗ҆влѧ́етсѧ,  ѻ҆тобража́ющее всѣ̑мъ дꙋше́вное сп҃се́нїе и҆ ко творцꙋ̀  на́шемꙋ и҆ бг҃ꙋ присвое́нїе. ны́нѣ оу҆̀бо моли́сѧ  дарова́ти дꙋша́мъ на́шымъ ми́ръ и҆ ве́лїю ми́лость. 
Сла́ва, гла́съ є҃: 
Возсїѧ́вшей веснѣ̀, прїиди́те, лю́дїе,  возвесели́мсѧ, се́ бо приближа́етсѧ лѣ́то гдⷭ҇не  бл҃гопрїѧ́тное, приносѧ́щее плоды̀ мнѡ́гїѧ: почти́мъ па́мѧть  прпⷣбныѧ мт҃ре, вели́кїѧ кнѧги́ни и҆ноки́ни а҆́нны, и҆  воспрїи́мемъ по́льзꙋ дꙋше́внꙋю, ꙗ҆́кѡ та́ѧ оу҆годѝ  хрⷭ҇тꙋ̀ бг҃ꙋ мно́гими свои́ми трꙋды̀ и҆ по́двиги и҆ показа̀  на́мъ пꙋ́ть ко сп҃се́нїю, и҆ ны́нѣ мо́литъ хрⷭ҇та̀ бг҃а  дарова́ти на́мъ ми́ръ и҆ ве́лїю ми́лость. 
И҆ ны́нѣ, бг҃оро́диченъ: 
Бл҃жи́мъ тѧ̀, бг҃оро́дице дв҃о, и҆ сла́вимъ тѧ̀,  вѣ́рнїи, по до́лгꙋ, гра́дъ непоколеби́мый, стѣ́нꙋ  неѡбори́мꙋю, тве́рдꙋю предста́тельницꙋ и҆ прибѣ́жище дꙋ́шъ  на́шихъ. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ. (с. 575) 
До́мъ и҆ жили́ще прест҃о́мꙋ дх҃ꙋ была̀ є҆сѝ,  бл҃же́ннаѧ мт҃и а҆́нно, тѣ́мъ и҆ хрⷭ҇то́съ въ тебѣ̀  живѧ́ше и҆ оу҆́мъ тво́й и҆ дꙋ́шꙋ просвѣща́ше. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
До́мъ и҆ пода́тельница ни́щымъ и҆ всѣ̑мъ неимꙋ́щымъ  ꙗ҆ви́ласѧ є҆сѝ, достохва́льнаѧ, тѣ́мъ и҆ приѡбрѣла̀  є҆сѝ бога́тство неистощи́мое на нб҃сѣ́хъ. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆́же  воздаде́ ми; 
До́мъ добродѣ́телей и҆змла́да начала̀ є҆сѝ бы́ти,  прпⷣбнаѧ мт҃и а҆́нно, тѣ́мъ и҆ полꙋчи́ла є҆сѝ црⷭ҇тво  нбⷭ҇ное и҆ жи́знь вѣковѣ́чнꙋю. 
Сла́ва, и҆ ны́нѣ, гла́съ то́йже: 
Ра́дꙋйсѧ, мт҃и гдⷭ҇нѧ, ра́дость ѿ а҆́гг҃ла  прїе́мшаѧ, и҆ мі́рꙋ пода́вшаѧ, и҆ печа́ль є҆́ѵинꙋ до́брѣ  оу҆толи́вшаѧ. 
Тропа́рь пи́санъ на вели́цѣй вече́рни. 
На вели́цѣй вече́рни. 
Бл҃же́нъ мꙋ́жъ: а҃-й а҆нтїфѡ́нъ. 
На Гдⷭ҇и воззва́хъ: стїхи̑ры на и҃, гла́съ є҃. 
Подо́бенъ: Ра́дꙋйсѧ: 
Ра́дꙋйсѧ, прпⷣбнаѧ мт҃и, вели́каѧ кнѧги́не  и҆ноки́не а҆́нно, бл҃говоли́ бо бг҃ъ ѡ҆ст҃и́ти тѧ̀ ѿ  ю҆́ности твоеѧ̀ бж҃е́ственнымъ свои́мъ свѣтосїѧ́нїемъ, и҆  ѡ҆богати́ти тѧ̀ свое́ю бл҃года́тїю и҆ просвѣти́ти твоѝ  ѻ҆́чи сердє́чныѧ, во є҆́же зрѣ́ти къ бꙋ́дꙋщемꙋ  пребыва́нїю. тогѡ̀ ра́ди, ꙗ҆́кѡ ца́рскимъ пꙋте́мъ,  ше́ствовала є҆сѝ, бл҃же́ннаѧ, хрⷭ҇тꙋ̀ бг҃ꙋ оу҆гожда́ющи,  є҆мꙋ́же ны́нѣ моли́сѧ дарова́ти на́мъ ми́ръ и҆ ве́лїю  ми́лость. (с. 576) 
Ра́дꙋйсѧ, бл҃же́ннаѧ мт҃и, ꙗ҆́кѡ, подо́бѧщисѧ  а҆́ннѣ цѣломꙋ́дреннѣй, де́нь и҆ но́щь моли́ласѧ є҆сѝ  гдⷭ҇еви, пребыла́ же є҆сѝ въ постѣ̀ и҆ смире́нїи, вы́нꙋ  твою̀ дꙋ́шꙋ снабдѣва́ющи, тѣ́мже оу҆годи́ла є҆сѝ  нбⷭ҇номꙋ цр҃ю̀ и҆ влⷣцѣ всѣ́хъ, є҆мꙋ́же ны́нѣ моли́сѧ  дарова́ти на́мъ ми́ръ и҆ ве́лїю ми́лость. 
Ра́дꙋйсѧ, ни́щымъ пита́тельнице неѡскꙋ́днаѧ, си̑рымъ  и҆ вдови́цамъ крѣ́пкаѧ помо́щнице, всѣ̑мъ же скорбѧ́щымъ  оу҆тѣше́нїе. ми́лостивꙋ дꙋ́шꙋ твою̀ и҆мꙋ́щи, съ любо́вїю  и҆ ти́хостїю ми́лостыню подава́ла є҆сѝ, надѣ́ющисѧ  сꙋгꙋ́бꙋ ми́лость себѣ̀ прїѧ́ти въ бꙋ́дꙋщемъ вѣ́цѣ, по  рече́нномꙋ ѿ хрⷭ҇та̀ бг҃а на́шегѡ, ꙗ҆́кѡ ми́лостивїи  ми́лостивъ и҆ сꙋ́дъ прїи́мꙋтъ. тѣ́мже оу҆годи́ла є҆сѝ,  прпⷣбнаѧ, творцꙋ̀ твоемꙋ̀ и҆ гдⷭ҇ꙋ и҆ прїѧ́ла є҆сѝ ѿ  негѡ̀ црⷭ҇тво нбⷭ҇ное и҆ вѣне́цъ нетлѣ́нный, того̀ молѝ  сп҃сти́сѧ дꙋша́мъ на́шымъ. 
Ра́дꙋйсѧ, достохва́льнаѧ мт҃и, вели́каѧ кнѧги́не  и҆ноки́не а҆́нно, ꙗ҆́кѡ за мнѡ́гїѧ твоѧ̀ добродѣ̑тели  сподо́биласѧ є҆сѝ прїѧ́ти ѿ бг҃а да́ръ чꙋдотворе́нїй:  мнѡ́ги бо болѧ́щыѧ разли́чными недꙋ́ги и҆сцѣлѧ́еши, и҆  ꙗ҆́кѡ нѣ́кїимъ драги́мъ бога́тствомъ, ѡ҆богаща́еши, и҆  всѣ́хъ чꙋдесы̀ твои́ми оу҆дивлѧ́еши. тѣ́мъ тѧ̀ ны́нѣ  мо́лимъ: молѝ хрⷭ҇та̀ бг҃а дарова́ти дꙋша́мъ на́шымъ ми́ръ  и҆ ве́лїю ми́лость. 
Ра́дꙋйсѧ, чⷭ҇таѧ се́рдцемъ мт҃и, ꙗ҆́кѡ тезоимени́та  бы́вши а҆́ннѣ цѣломꙋ́дреннѣй, вы́нꙋ гото́виласѧ є҆сѝ къ  вѣ́чномꙋ сп҃се́нїю, по гдⷭ҇ню и҆зволе́нїю, къ немꙋ́же и҆  ѿшла̀ є҆сѝ въ вѣ́чный поко́й и҆ весе́лїе и҆ пребыва́еши  (с. 577) въ неизрече́нныхъ свѣ́тлостехъ, со всѣ́ми  ст҃ы́ми, бг҃ꙋ оу҆годи́вшими, ра́дꙋющисѧ и҆ веселѧ́щисѧ,  наслажда́ющисѧ бжⷭ҇твеннагѡ свѣтосїѧ́нїѧ. молѝ оу҆̀бо  хрⷭ҇та̀ бг҃а дарова́ти на́мъ ми́ръ и҆ ве́лїю ми́лость. 
Сла́ва, гла́съ и҃:  
Прїиди́те, всѝ вѣ́рнїи рѡссі́йстїи наро́ди,  почти́мъ, и҆ похва́лимъ, и҆ согла́снѡ воспои́мъ рѡссі́йскꙋю  на́шꙋ похвалꙋ̀, ꙗ҆́кѡ пресвѣ́тлꙋю ѕвѣздꙋ̀, ѡ҆сїѧва́ющꙋю  гра́дъ сво́й ка́шинъ чꙋдесы̀ свои́ми, ни́щымъ пита́тельницꙋ,  си̑рымъ и҆ вдова́мъ застꙋ́пницꙋ, скорбѧ́щымъ  оу҆тѣ́шительницꙋ, сїю̀ бл҃же́ннꙋю въ жена́хъ, прпⷣбнꙋю  мт҃рь кнѧги́ню а҆́ннꙋ: сїѧ́ бо пре́йде ко хрⷭ҇тꙋ̀ бг҃ꙋ въ  вѣ̑чныѧ ѡ҆би́тели и҆ ны́нѣ пребыва́етъ въ го́рнихъ  селе́нїихъ, съ чи́нми а҆́гг҃льскими ра́дꙋющисѧ и҆  веселѧ́щисѧ. тѣ́мъ возопїи́мъ къ не́й, зовꙋ́ще: ра́дꙋйсѧ,  рѡссі́йскаѧ похвало̀, всѣ̑мъ жена́мъ кра́сное  оу҆добре́нїе, гра́дꙋ ка́шинꙋ просвѣще́нїе: прїе́мши ѿ  хрⷭ҇та̀ бг҃а црⷭ҇тво нбⷭ҇ное и҆ вѣне́цъ нетлѣ́нный, того̀  молѝ сп҃сти́сѧ дꙋша́мъ на́шымъ. 
И҆ ны́нѣ, бг҃оро́диченъ: Цр҃ь нбⷭ҇ный: 
Вхо́дъ. Прокі́менъ днѐ. 
Чтє́нїѧ трѝ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ, и҆ є҆́же ѿ на́съ ше́ствїе, сокрꙋше́нїе: ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ (с. 578) вма́лѣ нака́зани бы́вше, вели́кими  благодѣ́тельтвовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀ и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ. и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ, преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ́та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Главы̑ є҃ и҆ ѕ҃] Пра́вєдницы во вѣ́ки живꙋ́тъ,  и҆ въ гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ.  Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ  добро́ты ѿ (с. 579) рꙋкѝ гдⷭ҇ни: занѐ десни́цею  покры́етъ ѧ҆̀, и҆ мы́шцею защити́тъ и҆̀хъ. Прїи́метъ  всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть  врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ  шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый,  преподо́бїе: поѡстри́тъ же напра́сный гнѣ́въ во ѻ҆рꙋ́жїе:  спобо́ретъ же съ ни́мъ мі́ръ на безꙋ̑мныѧ: по́йдꙋтъ  праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла  лꙋ́ка ѻ҆блакѡ́въ на намѣ́ренїе полетѧ́тъ. И҆ ѿ  каменоме́тныѧ ꙗ҆́рости, и҆спо́лнь падꙋ́тъ гра́ды:  вознегодꙋ́етъ на ни́хъ вода̀ морска́ѧ, вѣ́ки же потопѧ́тъ  ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ  ви́хорь развѣ́етъ и҆̀хъ: и҆ ѡ҆пꙋстоши́тъ всю̀ зе́млю  беззако́нїе, и҆ ѕлодѣ́йство преврати́тъ престо́лы  си́льныхъ. Слы́шите оу҆̀бо, ца́рїе, и҆ разꙋмѣ́йте:  навы́кните, сꙋдїи̑ концє́въ землѝ. Внꙋши́те, держа́щїи  мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ  дана̀ є҆́сть ѿ гдⷭ҇а держа́ва ва́мъ, и҆ си́ла ѿ  вы́шнѧгѡ. 
На лїті́и стїхи́ра хра́ма и҆ прпⷣбнѣй стїхи̑ры,  гла́съ в҃. 
Подо́бенъ: Кі́ими похва́льными вѣнцы̀: 
Кі́ими похва́льными пѣ́сньми оу҆бл҃жи́мъ прпⷣбнꙋю  чꙋдотво́рицꙋ, вели́кꙋю кнѧги́ню и҆ноки́ню а҆́ннꙋ, вѣ̑рнымъ  лю́демъ застꙋ́пницꙋ те́плꙋю; вѣ́рою и҆ любо́вїю возопїи́мъ  є҆́й. глаго́люще: ра́дꙋйсѧ, землѝ на́шей кра́сное  оу҆твержде́нїе, всемꙋ́ же хрⷭ҇тоимени́томꙋ жи́тельствꙋ  оу҆дивле́нїе, тѧ́ бо вѣнце́мъ нетлѣ́нїѧ вѣнча́етъ  хрⷭ҇то́съ бг҃ъ на́шъ, и҆мѣ́ѧй ве́лїю и҆ бога́тꙋю ми́лость.  (с. 580) 
Кі́ими похва́льными пѣ́сньми возвели́чимъ прпⷣбнꙋю  мт҃рь, вели́кꙋю кнѧги́ню а҆́ннꙋ, те́плꙋю моли́твенницꙋ и҆  хода́таицꙋ ко влⷣцѣ хрⷭ҇тꙋ̀ и҆ бг҃ꙋ на́шемꙋ; во  оу҆миле́нїи серде́цъ на́шихъ є҆́й помо́лимсѧ: молѝ  странѣ̀ на́шей побѣ́дꙋ на врагѝ дарова́ти, просѧ́щи на́мъ  ми́ра и҆ ве́лїѧ ми́лости. 
Кі́ими пѣ́сненными добро́тами восхва́лимъ прпⷣбнꙋю  мт҃рь а҆́ннꙋ; ꙗ҆́кѡ бо ѕвѣзда̀, ѡ҆сїѧва́етъ зе́млю  рѡссі́йскꙋю и҆ гра́дъ сво́й ка́шинъ свои́мъ къ бг҃ꙋ  предстоѧ́нїемъ, того̀ молѧ́щи за лю́ди правосла̑вныѧ, во  є҆́же сп҃сти́сѧ всѣ̑мъ, па́мѧть є҆ѧ̀ вѣ́рою и҆ любо́вїю  почита́ющымъ. 
Сла́ва, гла́съ є҃: 
Стецы́тесѧ, всѝ правовѣ́рнїи лю́дїе, соше́дшесѧ,  соста́вимъ пра́зднество въ прославле́нїе вели́кїѧ кнѧги́ни  и҆ноки́ни а҆́нны и҆ возопїи́мъ є҆́й, глаго́люще: ра́дꙋйсѧ,  ꙗ҆́кѡ а҆́гг҃лы и҆ человѣ́ки оу҆диви́ла є҆сѝ,  бл҃же́ннаѧ, чи́стымъ твои́мъ и҆ непоро́чнымъ житїе́мъ и҆  прешла̀ є҆сѝ ко хрⷭ҇тꙋ̀ въ вѣ́чный поко́й и҆ небꙋ́рное  приста́нище: дне́сь лю́дїе ра́дꙋютсѧ и҆ веселѧ́тсѧ ѡ҆  ѡ҆брѣ́тенїи честны́хъ моще́й твои́хъ, ꙗ҆̀же подаю́тъ  и҆сцѣле́нїе приходѧ́щымъ къ ни́мъ съ вѣ́рою, ты́ же,  пребыва́ющи оу҆ хрⷭ҇та̀ бг҃а во црⷭ҇твїи нбⷭ҇нѣмъ, молѝ  сп҃сти́сѧ дꙋша́мъ на́шымъ. 
И҆ ны́нѣ, бг҃оро́диченъ: 
Хра́мъ и҆ две́рь є҆сѝ, пала́та и҆ престо́лъ  цр҃е́въ, дв҃о всечⷭ҇тна́ѧ, є҆́юже и҆зба́витель мо́й,  хрⷭ҇то́съ гдⷭ҇ь, во (с. 581) тмѣ̀ спѧ́щымъ ꙗ҆ви́сѧ, сл҃нце  сы́й пра́вды, просвѣти́ти хотѧ̀ ꙗ҆̀же созда̀ по ѻ҆́бразꙋ  своемꙋ̀ рꙋко́ю свое́ю. тѣ́мже, всепѣ́таѧ, ꙗ҆́кѡ мт҃рне  дерзнове́нїе къ немꙋ̀ стѧжа́вшаѧ, непреста́ннѡ молѝ  сп҃сти́сѧ дꙋша́мъ на́шымъ. 
На стїхо́внѣ стїхи̑ры, гла́съ и҃. 
Подо́бенъ: Ѽ, пресла́внагѡ чꙋдесѐ: 
Ѽ, пресла́внагѡ чꙋдесѐ, ꙗ҆́кѡ въ немощнѣ́мъ  є҆стествѣ̀ ве́лїѧ крѣ́пость ꙗ҆ви́сѧ, и҆ бѣсо́вскаѧ  пре́лесть побѣди́сѧ, и҆ всѧ̑ кѡ́зни лꙋка́вагѡ разрꙋши́шасѧ,  и҆ навѣ́ты оу҆праздни́шасѧ. ѽ, бл҃же́ннаѧ въ жена́хъ,  прпⷣбнаѧ вели́каѧ кнѧги́не и҆ноки́не а҆́нно, молѝ ѡ҆ на́съ  чл҃вѣколю́бца, хрⷭ҇та̀ бг҃а на́шего. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Ѽ, вели́кихъ бж҃е́ственныхъ дарова́нїй, на тебѣ̀,  ма́ти прпⷣбнаѧ, вели́каѧ кнѧги́не а҆́нно, бы́вшихъ: ꙗ҆́кѡ  ѿ млады́хъ ногте́й твои́хъ всели́сѧ въ тѧ̀ хрⷭ҇то́съ бг҃ъ  на́шъ, тѣ́мъ мнѡ́гїѧ добродѣ́тєли сотвори́ла є҆сѝ и҆  житїе́мъ твои́мъ всѣ́хъ оу҆диви́ла є҆сѝ. молѝ оу҆̀бо  сп҃сти́сѧ дꙋша́мъ на́шымъ. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздаде́ ми; 
Ѽ, досточꙋ́днаѧ мт҃и а҆́нно, похвала̀ є҆сѝ гра́дꙋ  ка́шинꙋ, всѣ̑мъ же и҆ноки́нѧмъ кра́сное оу҆добре́нїе:  ꙗ҆́кѡ бо добропло́днаѧ лоза̀, посредѣ̀ и҆́хъ процвѣла̀  є҆сѝ до́брыми твои́ми дѣ́лы и҆ прешла̀ є҆сѝ къ  вѣ́чномꙋ селе́нїю. молѝ оу҆̀бо ѡ҆ на́съ хрⷭ҇та̀ бг҃а  сп҃сти́сѧ дꙋша́мъ на́шымъ. (с. 582) 
Сла́ва, гла́съ ѕ҃: 
Прїиди́те, всѝ и҆́ноцы и҆ и҆ноки́ни, мїрсті́и же  мꙋ́жїе и҆ жєны̀ бл҃гочести̑выѧ, бога́тїи и҆ оу҆бо́зїи,  хотѧ́щїи сп҃сти́сѧ: поревнꙋ́имъ бл҃же́ннѣй и҆ прпⷣбнѣй  мт҃ри, вели́цѣй кнѧги́не а҆́ннѣ, ꙗ҆́же посто́мъ, и҆  бдѣ́нїемъ, и҆ ѕѣ́льнымъ воздержа́нїемъ тѣ́ло своѐ до  конца̀ и҆знꙋрѝ, и҆, ꙗ҆́кѡ ве́лїѧ свѣти́льница, возсїѧ̀  до́брыми свои́ми дѣ́лы, и҆ прише́дши ко хрⷭ҇тꙋ̀ въ вѣ̑чнаѧ  селє́нїѧ, ны́нѣ пребыва́етъ въ невече́рнѣмъ свѣ́тѣ со  а҆́гг҃льскими чи́нми, ра́дꙋющисѧ и҆ веселѧ́щисѧ, и҆ мо́литъ  ѡ҆ всѣ́хъ лю́дехъ, во є҆́же сп҃сти́сѧ дꙋша́мъ на́шымъ. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й. 
Тропа́рь, гла́съ г҃: 
Дне́сь восхвалѧ́емъ тѧ̀, прпⷣбнаѧ мт҃и, вели́каѧ  кнѧги́не и҆ноки́не а҆́нно: ꙗ҆́кѡ бо лоза̀ плодови́та  посредѣ̀ те́рнїѧ, процвѣла̀ є҆сѝ во гра́дѣ ка́шинѣ  твои́ми добродѣ́тельми, всѣ́хъ оу҆диви́ла є҆сѝ чꙋ́днымъ  твои́мъ житїе́мъ, тѣ́мже хрⷭ҇тꙋ̀ бг҃ꙋ оу҆годи́ла є҆сѝ,  и҆ ны́нѣ, ра́дꙋющисѧ и҆ веселѧ́щисѧ, пребыва́еши съ ли́ки  прпⷣбныхъ же́нъ, наслажда́ющисѧ ра́йскїѧ красоты̀ и҆  весе́лїѧ. мо́лимъ оу҆̀бо тѧ̀: молѝ ѡ҆ на́съ  чл҃вѣколю́бца, хрⷭ҇та̀ бг҃а на́шего, дарова́ти на́мъ ми́ръ  и҆ ве́лїю ми́лость. 
И҆́нъ тропа́рь, гла́съ д҃: 
Просвѣти́вшисѧ бжⷭ҇твенною бл҃года́тїю, прпⷣбнаѧ,  и҆ пра́востїю оу҆́мною дꙋ́шꙋ твою̀ привѧза́вши въ любо́вь  хрⷭ҇то́вꙋ, тлѣ̑нныѧ, и҆ кра̑сныѧ, и҆ врє́менныѧ нивочто́же  вмѣни́ла є҆сѝ. крⷭ҇тнымъ зна́менїемъ на мы́слєнныѧ (с.  583) врагѝ мꙋ́жески воѻрꙋжи́вшисѧ, по́стническими  пѡ́двиги, посто́мъ и҆ моли́твами оу҆́глїе страсте́й  оу҆гаси́ла є҆сѝ, достосла́внаѧ а҆́нно, и҆ по сме́рти  и҆сточа́еши бл҃года́ть притека́ющымъ къ моще́мъ твои́мъ. и҆  ны́нѣ, въ нбⷭ҇нѣмъ черто́зѣ съ мꙋ́дрыми дѣ́вами  предстоѧ́щи хрⷭ҇тꙋ̀, молѝ ѡ҆ на́съ, почита́ющихъ ст҃ꙋ́ю  па́мѧть твою̀. 
На оу҆́трени, 
по а҃-мъ стїхосло́вїи сѣда́ленъ, гла́съ а҃: 
Дне́сь призыва́етъ на́съ ѡ҆брѣ́тенїе чⷭ҇тны́хъ  моще́й твои́хъ, прпⷣбнаѧ мт҃и а҆́нно, свѣ́тлѡ пра́здновати  па́мѧть твою̀, дне́сь всѝ лю́дїе веселѧ́тсѧ, прїи́мше тѧ̀  застꙋ́пницꙋ пред̾ гдⷭ҇емъ. ты́ же, ѽ бл҃же́ннаѧ, моли́сѧ  ѡ҆ на́съ, вѣ́рою и҆ любо́вїю тѧ̀ почита́ющихъ. 
Сла́ва, и҆ ны́нѣ, бг҃оро́диченъ: 
Свѣ́тъ, ѿ свѣ́та происходѧ́й, во твою̀ дѣви́чꙋ  оу҆тро́бꙋ вни́де и҆ пло́тїю ѡ҆бложи́сѧ недомы́сленнѡ и҆  несказа́ннѡ, рожⷭ҇тво́мъ же є҆гѡ̀ всѧ̀ тва́рь ѡ҆бнови́сѧ и҆  і҆́дѡльскаѧ ле́сть разори́сѧ. тѣ́мъ мо́лимъ тѧ̀, пречⷭ҇таѧ:  молѝ, да сп҃се́тъ дꙋ́шы на́шѧ. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Ско́рѡ предварѝ: 
Пребл҃гі́й бг҃ъ, премꙋ́дростїю свое́ю всѧ̑  содѣ́ловаѧй и҆ прославлѧ́ѧй ст҃ы̑ѧ своѧ̑, просла́ви тѧ̀,  прпⷣбнаѧ мт҃и, на землѝ и҆ на нб҃сѝ: и҆мꙋ́щи оу҆̀бо къ  немꙋ̀ дерзнове́нїе ве́лїе, молѝ за всѧ̑ лю́ди, въ  правосла́вїи живꙋ́щыѧ, ꙗ҆́кѡ да пода́стъ и҆̀мъ ми́лость  свою̀ въ де́нь сꙋ́дный. (с. 584) 
Сла́ва, и҆ ны́нѣ, бг҃оро́диченъ: 
Ѿ всѣ́хъ родѡ́въ пред̾избра́ннаѧ и҆ ѿ всѣ́хъ  проро́кѡвъ пронарече́ннаѧ, ѿ всѣ́хъ же человѣ̑къ  препросла́вленнаѧ и҆ ѿ а҆́гг҃лъ оу҆дивлѧ́емаѧ, мт҃и бг҃а  вы́шнѧгѡ, оу҆дивѝ на на́съ недосто́йныхъ рабѣ́хъ твои́хъ  ми́лость твою̀ и҆ молѝ за ны̀ сн҃а твоего̀ и҆ бг҃а на́шего,  ꙗ҆́кѡ да пода́стъ на́мъ ми́лость свою̀ въ де́нь сꙋ́дный. 
Велича́нїе: 
Оу҆бл҃жа́емъ тѧ̀, прпⷣбнаѧ мт҃и, вели́каѧ кнѧги́не  а҆́нно, и҆ чти́мъ ст҃ꙋ́ю па́мѧть твою̀, наста́внице  и҆ноки́нѧмъ и҆ собесѣ́днице а҆́гг҃лѡмъ. 
Ѱало́мъ и҆збра́нный: Терпѧ̀ потерпѣ́хъ гдⷭ҇а: 
По полѷеле́и сѣда́ленъ, гла́съ и҃. 
Подо́бенъ: Премꙋ́дрости: 
Ѿ ю҆́ности твоеѧ̀ пред̾избра́ тѧ гдⷭ҇ь въ  селє́нїѧ своѧ̑, прпⷣбнаѧ мт҃и а҆́нно, и҆ ѿ  вседержи́тельныѧ десни́цы є҆гѡ̀ положи́сѧ вѣне́цъ  нетлѣ́ненъ на главѣ̀ твое́й, и҆ ѡ҆заре́на бы́вши ѿ негѡ̀  бжⷭ҇твеннымъ свѣтосїѧ́нїемъ, ны́нѣ мо́лишисѧ за гра́дъ  тво́й, за всю́ же зе́млю рѡссі́йскꙋю и҆ за всѧ̑ хрⷭ҇тїа́ны  правосла̑вныѧ, ст҃ꙋ́ю па́мѧть твою̀ вѣ́рнѡ почита́ющыѧ и҆  хрⷭ҇тꙋ̀ воспѣва́ющыѧ: сла́ва тебѣ̀, гдⷭ҇и, творѧ́щемꙋ  ди̑внаѧ твоѧ̑ чꙋдеса̀. 
Сла́ва, и҆ ны́нѣ, бг҃оро́диченъ: 
Со́лнце разꙋ́мное возсїѧ̀ ѿ пречⷭ҇тыѧ твоеѧ̀  оу҆тро́бы, ѿ негѡ́же всѧ̀ тва́рь ви́димаѧ и҆ неви́димаѧ  просвѣти́сѧ и҆ те́рнїе грѣхо́вное и҆скорени́сѧ, тѣ́мъ и҆  (с. 585) мы̀, оу҆бо́зїи и҆ недосто́йнїи рабѝ твоѝ,  мо́лимъ тѧ̀: да просвѣти́тъ сн҃ъ тво́й мра́къ дꙋ́шъ  на́шихъ, да и҆збꙋ́демъ ти́ны грѣхо́вныѧ и҆ да ѡ҆брѧ́щемъ  ми́лость въ де́нь стра́шнагѡ и҆спыта́нїѧ твои́ми ма́терними  къ немꙋ̀ моли́твами. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Ди́венъ бг҃ъ во ст҃ы́хъ  свои́хъ, бг҃ъ і҆и҃левъ. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Всѧ́кое дыха́нїе: Є҆ѵⷢ҇лїе ѿ матѳе́а, зача́ло  р҃д. 
По н҃-мъ ѱалмѣ̀ стїхи́ра, гла́съ ѕ҃. 
Тѧ̀ хода́таицꙋ и҆ моли́твенницꙋ бл҃гопрїѧ́тнꙋ  и҆́мамы къ бг҃ꙋ, прпⷣбнаѧ мт҃и, вели́каѧ кнѧги́не а҆́нно,  ты́ бо мо́лиши за всѧ̑ правосла̑вныѧ лю́ди ꙗ҆́кѡ да  и҆зба́вимсѧ ѿ бѣ́дъ, и҆ скорбе́й, и҆ ѿ всѧ́кагѡ  навѣ́та вра́жїѧ. тѣ́мъ прославлѧ́емъ твою̀ ст҃ꙋ́ю и҆  чⷭ҇тнꙋ́ю па́мѧть, и҆ восхвалѧ́емъ тѧ̀, бл҃же́ннꙋю въ  жена́хъ, зовꙋ́ще: не преста́й молѧ́щисѧ ѡ҆ дꙋша́хъ на́шихъ. 
Канѡ́нъ прест҃ѣ́й бг҃оро́дицѣ со і҆рмосо́мъ на ѕ҃ и҆  прпⷣбнѣй канѡ́нъ на и҃, гла́съ г҃. 
Пѣ́снь а҃. 
І҆рмо́съ: Во́ды дре́вле ма́нїемъ бж҃е́ственнымъ во  є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. (с.  586) 
Да́ждь мѝ, гдⷭ҇и, разꙋмѣ́нїе, да досто́йнѡ воспою̀  и҆ просла́влю бл҃гоꙋго́ждшꙋю тѝ прпⷣбнꙋю ма́терь, пре́жде  бы́вшꙋю вели́кꙋю кнѧги́ню а҆́ннꙋ, и҆ возопїю̀ тебѣ̀,  хрⷭ҇тꙋ̀ моемꙋ̀, ꙗ҆́кѡ препросла́вленъ є҆сѝ. 
Ѡ҆ тебѣ̀, бл҃же́ннаѧ ма́ти а҆́нно, хощꙋ̀ ны́нѣ  ѧ҆зы́къ подви́гнꙋти и҆ сло́во прострѣ́ти: споспѣ́шествꙋй  мѝ, недосто́йномꙋ, моли́твами твои́ми, да досто́йнѡ  восхвалю́ тѧ и҆ воспою̀ гдⷭ҇еви моемꙋ̀, ꙗ҆́кѡ просла́висѧ. 
Со млады́хъ ногте́й твои́хъ стра́хъ бж҃їй и҆мѣ́ла  є҆сѝ въ се́рдцѣ твое́мъ, бл҃же́ннаѧ, є҆го́же до конца̀  содержа́ла є҆сѝ, оу҆крѣплѧ́ема бж҃е́ственною  бл҃года́тїю, тѣ́мъ и҆ дꙋ́шꙋ твою̀ сп҃сла̀ є҆сѝ, вы́нꙋ  пою́щи хрⷭ҇тꙋ̀, ꙗ҆́кѡ просла́висѧ. 
Бг҃оро́диченъ: 
Тобо́ю, пречⷭ҇таѧ влⷣчце, ѿ всѣ́хъ родѡ́въ  пред̾избра́ннаѧ дв҃о, ве́сь мі́ръ ѡ҆бнови́сѧ, и҆ ве́сь  ро́дъ чл҃вѣ́ческїй ѿ ле́сти дїа́вольскїѧ свободи́сѧ, и҆  вопїе́тъ ко хрⷭ҇тꙋ̀, ꙗ҆́кѡ просла́висѧ. 
Пѣ́снь г҃. 
І҆рмо́съ: Непло́днаѧ дꙋшѐ и҆ безча́днаѧ, стѧжѝ  пло́дъ бл҃госла́вный, веселѧ́щисѧ, возопі́й: оу҆тверди́хсѧ  тобо́ю, бж҃е, нѣ́сть ст҃ъ, нѣ́сть пра́веденъ, па́че тебѐ,  гдⷭ҇и. 
Ѻ҆́ко дꙋше́вное чи́сто и҆ здра́во и҆мѣ́ла є҆сѝ  ѿ ю҆́ности твоеѧ̀, бл҃же́ннаѧ, и҆́мже всегда̀ зрѣ́ла  є҆сѝ къ го́рнемꙋ селе́нїю, є҆гѡ́же и҆ дости́гла є҆сѝ,  и҆ ны́нѣ хрⷭ҇тꙋ̀ воспѣва́еши: нѣ́сть ст҃ъ и҆ нѣ́сть  пра́веденъ, па́че тебѐ, гдⷭ҇и. (с. 587) 
И҆зъ бл҃гочести́вагѡ ко́рене произрасла̀ є҆сѝ,  бл҃же́ннаѧ, и҆ во всѧ̑ дни̑ житїѧ̀ твоегѡ̀ съ сꙋпрꙋ́гомъ  твои́мъ чи́стѡ и҆ непоро́чнѡ пребыва́ющи, вопїѧ́ла є҆сѝ ко  хрⷭ҇тꙋ̀: нѣ́сть ст҃ъ и҆ нѣ́сть пра́веденъ, па́че тебѐ,  гдⷭ҇и. 
Ничто́же пред̾ бг҃омъ вѧ́щше є҆́сть добро́ты  дꙋше́вныѧ. ты́ же, прпⷣбнаѧ мт҃и, соблюла̀ є҆сѝ ю҆̀  непреткнове́ннѡ, вопїю́щи ко хрⷭ҇тꙋ̀: нѣ́сть ст҃ъ и҆  нѣ́сть пра́веденъ, па́че тебѐ, гдⷭ҇и. 
Бг҃оро́диченъ: 
Ѻ҆трокови́це чⷭ҇таѧ, мт҃и гдⷭ҇а на́шегѡ, помози́  ми, недосто́йномꙋ рабꙋ̀ твоемꙋ̀, воспѣ́ти оу҆го́дницꙋ сн҃а  твоегѡ̀ и҆ бг҃а моегѡ̀, прпⷣбнꙋю мт҃рь а҆́ннꙋ, и҆ рещѝ ко  хрⷭ҇тꙋ̀: нѣ́сть ст҃ъ и҆ нѣ́сть пра́веденъ, па́че тебѐ,  гдⷭ҇и. 
И҆́нъ конда́къ, гла́съ и҃: 
Скоропослꙋ́шнꙋю помо́щницꙋ всѝ, сꙋ́щїи въ бѣда́хъ,  бл҃гоче́стнѡ воспое́мъ, а҆́ннꙋ ст҃ꙋ́ю, дне́сь любо́вїю  соше́дшесѧ во ѡ҆брѣ́тенїе чⷭ҇тны́хъ моще́й є҆ѧ̀. воспое́мъ  пѣ́снь є҆ди́номꙋ въ трⷪ҇цѣ бг҃ꙋ, ра́дꙋющесѧ,  сподо́бльшемꙋ на́съ ви́дѣти пречⷭ҇тое сокро́вище чⷭ҇тны́хъ  моще́й є҆ѧ̀: ѿ мнѡ́гъ бо лѣ́тъ сокровє́ны бы́ша,  напослѣ́докъ же на́мъ ꙗ҆влє́ны и҆ и҆сточа́ютъ мнѡ́га и҆  разли̑чна и҆сцѣлє́нїѧ. ꙗ҆́кѡ да моли́твами є҆ѧ̀ къ бг҃ꙋ  ѿ всѧ́кихъ находѧ́щихъ ѕѡ́лъ и҆зба́вимсѧ, ра́достною  дꙋше́ю и҆ весе́лїемъ се́рдца бл҃года̑рнаѧ воспое́мъ,  глаго́люще: ра́дꙋйсѧ, оу҆твержде́нїе гра́дꙋ на́шемꙋ. (с.  588) 
Сѣда́ленъ, гла́съ г҃: 
Воспита́на была̀ є҆сѝ, бл҃же́ннаѧ, ѿ ро́ждшихъ  тѧ̀ въ за́повѣдехъ гдⷭ҇нихъ, ꙗ҆́кѡ лоза̀ въ  красноцвѣтꙋ́щихъ вїногра́дѣхъ, тѣ́мъ тѧ̀ оу҆бл҃жа́емъ и҆  ст҃ꙋ́ю па́мѧть твою̀ вѣ́рнѡ почита́емъ. молѝ хрⷭ҇та̀ бг҃а,  да сп҃се́тъ дꙋ́шы на́шѧ. 
Сла́ва, и҆ ны́нѣ, бг҃оро́диченъ: 
Свѣ́та превѣ́чнаго, ѿ ѻ҆ц҃а̀ пре́жде вѣ̑къ  рожде́нное сло́во бж҃їе, родила̀ є҆сѝ на́мъ, прест҃а́ѧ  влⷣчце, хрⷭ҇та̀ бг҃а на́шего, и҆́мже вселе́ннаѧ ѿ тлѝ  сме́ртныѧ свободи́сѧ, тѣ́мъ тѧ̀ непреста́ннѡ съ ни́мъ  пое́мъ и҆ велича́емъ. 
Пѣ́снь д҃. 
І҆рмо́съ: Покры́ла є҆́сть нб҃са̀ добродѣ́тель  твоѧ̀, хрⷭ҇тѐ: и҆з̾ кївѡ́та бо проше́дъ ст҃ы́ни, твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ младе́нецъ рꙋконоси́мь, и҆ и҆спо́лнишасѧ всѧ̀  твоегѡ̀ хвале́нїѧ. 
Преꙋкраше́на была̀ є҆сѝ, прпⷣбнаѧ мт҃и,  добродѣ́тельми твои́ми, ꙗ҆́кѡ цвѣ́ты бл҃гоꙋха́нными и҆  ꙗ҆́кѡ ка́менїемъ драгоцѣ́ннымъ. тѣ́мъ и҆ оу҆годи́ла  є҆сѝ нетлѣ́нномꙋ цр҃ю̀ и҆ влⷣцѣ всѣ́хъ, є҆мꙋ́же и҆  воспѣ́ла є҆сѝ: гдⷭ҇и, и҆спо́лнишасѧ всѧ̑ твоегѡ̀  хвале́нїѧ. 
Ѽ, тве́рдое ѡ҆снова́нїе вѣ́ры, ѽ, любы̀ къ бг҃ꙋ  крѣ́пкаѧ! въ же́нстѣмъ бо є҆стествѣ̀ мꙋ́жески побѣди́ла  є҆сѝ неви́димаго врага̀ сꙋпоста́та и҆ та́кѡ оу҆годи́ла  є҆сѝ хрⷭ҇тꙋ̀, вопїю́щи: гдⷭ҇и, и҆спо́лнишасѧ всѧ̑ твоегѡ̀  хвале́нїѧ. (с. 589) 
Хрⷭ҇то́въ хра́мъ была̀ є҆сѝ, прпⷣбнаѧ мт҃и,  твое́ю чⷭ҇тото́ю и҆ цѣломꙋ́дрїемъ и҆ про́чими  добродѣ́тельми, тѣ́мже вмѣсти́ла є҆сѝ въ себѐ ст҃а́го  дх҃а, къ немꙋ́же и҆ возопи́ла є҆сѝ: гдⷭ҇и, и҆спо́лнишасѧ  всѧ̑ твоегѡ̀ хвале́нїѧ. 
Бг҃оро́диченъ: 
Вои́стиннꙋ всѣ́хъ тва́рей вы́шши ꙗ҆ви́ласѧ є҆сѝ,  влⷣчце, и҆ кто̀ дово́ленъ по достоѧ́нїю и҆зрещѝ вели́чїе  твоѐ; простра́ннее бо небе́съ ꙗ҆ви́сѧ чре́во твоѐ, въ  не́мже носи́ла є҆сѝ всѣ́ми невмѣсти́маго бг҃а, къ  немꙋ́же и҆ мы̀ вопїе́мъ: гдⷭ҇и, и҆спо́лнишасѧ всѧ̑ твоегѡ̀  хвале́нїѧ. 
Пѣ́снь є҃. 
І҆рмо́съ: Ꙗ҆́кѡ ви́дѣ и҆са́їа ѡ҆бра́знѡ на  прⷭ҇то́лѣ превознесе́на бг҃а, ѿ а҆́гг҃лъ сла́вы  дѡрѷноси́ма, ѽ, ѡ҆каѧ́нный, вопїѧ́ше, а҆́зъ: прови́дѣхъ  бо воплоща́ема бг҃а, свѣ́та невече́рнѧ и҆ ми́ромъ  влады́чествꙋюща. 
А҆́ще и҆ во бл҃годе́нствїи пребыва́ла є҆сѝ,  бл҃же́ннаѧ мт҃и, и҆ всѧ́ко и҆з̾ѻби́лїе бли́зъ себѐ  и҆мѣ́ла є҆сѝ, ника́коже вда́ласѧ є҆сѝ на поко́й и҆  весе́лїе пи́щное, но, ѕѣ́льнымъ трꙋдо́мъ и҆ воздержа́нїемъ  тѣ́ло твоѐ оу҆дрꙋча́ющи, воспѣва́ла є҆сѝ жениха̀  твоего̀, хрⷭ҇та̀, свѣ́та невече́рнѧ и҆ ми́ромъ  влады́чествꙋюща. 
Любо́вїю хрⷭ҇то́вою оу҆ѧзви́вшисѧ, бл҃же́ннаѧ мт҃и,  вели́каѧ кнѧги́не и҆ноки́не а҆́нно, ꙗ҆́кѡ добропло́днаѧ  лоза̀ въ вїногра́дѣ, процвѣла̀ є҆сѝ во гра́дѣ ка́шинѣ  бл҃ги́ми твои́ми дѣѧ̑нїи и҆ побѣди́ла є҆сѝ бѣсѡ́вскїѧ  (с. 590) полкѝ, воспѣва́ющи хрⷭ҇та̀, свѣ́та невече́рнѧ и҆  ми́ромъ влады́чествꙋюща. 
И҆́стиннымъ свѣ́томъ хрⷭ҇то́вымъ ѡ҆сїѧ́на была̀  є҆сѝ, мт҃и ст҃а́ѧ, вели́каѧ кнѧги́не и҆ноки́не а҆́нно,  насыща́ющисѧ ве́лїѧ бл҃года́ти и҆ воспѣва́ющи є҆го̀,  свѣ́та невече́рнѧ и҆ ми́ромъ влады́чествꙋюща. 
Бг҃оро́диченъ: 
Ты̀ оу҆̀бо, чⷭ҇таѧ мт҃и гдⷭ҇нѧ, чⷭ҇тото́ю и҆  дв҃ствомъ всѣ́хъ превзошла̀ є҆сѝ, тѣ́мже и҆збра́на была̀  є҆сѝ въ бж҃їе вмѣсти́лище и҆ родила̀ є҆сѝ на́мъ хрⷭ҇та̀  бг҃а на́шего, свѣ́та невече́рнѧ и҆ ми́ромъ влады́чествꙋюща. 
Пѣ́снь ѕ҃. 
І҆рмо́съ: Бе́здна послѣ́днѧѧ грѣхѡ́въ ѡ҆бы́де мѧ̀,  и҆ и҆счеза́етъ дꙋ́хъ мо́й: но простры́й, влⷣко, высо́кꙋю  твою̀ мы́шцꙋ, ꙗ҆́кѡ петра̀, мѧ̀ оу҆пра́вителю, сп҃сѝ. 
И҆зъ бл҃гочести́вагѡ ко́рене произрасла̀ є҆сѝ,  прпⷣбнаѧ мт҃и, вели́каѧ кнѧги́не и҆ноки́не а҆́нно,  бл҃гоче́стїемъ же и҆ вѣ́рою, а҆́ки цвѣ́тъ, процвѣла̀  є҆сѝ во твое́мъ ѻ҆те́чествѣ, во гра́дѣ ка́шинѣ, и҆  прешла̀ є҆сѝ къ го́рнемꙋ жи́тельствꙋ, вопїю́щи ко хрⷭ҇тꙋ̀:  ꙗ҆́кѡ петра́ мѧ, оу҆пра́вителю, сп҃сѝ. 
Вои́стиннꙋ досто́йна є҆сѝ похвалы̀ ве́лїѧ,  прпⷣбнаѧ мт҃и, вели́каѧ кнѧги́не а҆́нно, ꙗ҆́кѡ въ  же́нстѣмъ є҆стествѣ̀ мꙋ́жескꙋю крѣ́пость и҆мѣ́ла  є҆сѝ, и҆ побѣди́ла є҆сѝ сꙋпоста́та дїа́вола, и҆  воспѣва́ла є҆сѝ ко влⷣцѣ хрⷭ҇тꙋ̀: ꙗ҆́кѡ петра́ мѧ,  оу҆пра́вителю, сп҃сѝ. 
Є҆́й, вои́стиннꙋ свѣ́телъ и҆ тве́рдъ оу҆́мъ  и҆мѣ́ла є҆сѝ, прпⷣбнаѧ, всѧ̑ бо кра̑снаѧ мі́ра сегѡ̀,  ꙗ҆́кѡ оу҆ме́ты, (с. 591) вмѣни́ла є҆сѝ, бл҃же́ннаѧ, и҆  ничто́же возмо́же поколеба́ти непоро́чнꙋю твою̀ дꙋ́шꙋ,  внегда̀ воспѣва́ти тѝ хрⷭ҇тꙋ̀: ꙗ҆́кѡ петра́ мѧ,  оу҆пра́вителю, сп҃сѝ. 
Бг҃оро́диченъ: 
Ле́стнымъ оу҆́бѡ ѕмїи́нымъ престꙋпле́нїемъ  низпадо́хомъ, но съ сн҃омъ твои́мъ, і҆и҃сомъ хрⷭ҇то́мъ,  бг҃омъ на́шимъ, совоста́хомъ, мт҃и гдⷭ҇нѧ, є҆го́же родила̀  є҆сѝ на́мъ, свѣ́тъ, и҆ живо́тъ, и҆ воскресе́нїе. 
Конда́къ, гла́съ д҃. Подо́бенъ: Возне́слсѧ є҆сѝ: 
Ꙗ҆́кѡ пресвѣ́тлаѧ ѕвѣзда̀, ꙗ҆ви́ласѧ є҆сѝ въ  рѡссі́йстѣй землѝ, во гра́дѣ ка́шинѣ, прпⷣбнаѧ мт҃и  а҆́нно, во всѣ́хъ бл҃гочести́выхъ и҆ вѣ́рныхъ жена́хъ,  а҆́ки крі́нъ, процвѣла̀ є҆сѝ чⷭ҇тымъ и҆ непоро́чнымъ  твои́мъ житїе́мъ, во и҆ноки́нѧхъ же соверше́нными твои́ми  трꙋды̀ и҆ пѡ́двиги, и҆ возшла̀ є҆сѝ къ вы́шнемꙋ гра́дꙋ,  ра́дꙋющисѧ и҆ веселѧ́щисѧ, ꙗ҆́кѡ до́брѣ соверши́вши твоѐ  тече́нїе, и҆ ны́нѣ честны̑ѧ твоѧ̑ мо́щи, а҆́ки би́серїе  драго́е, ꙗ҆ви́шасѧ, на и҆сцѣле́нїе всѣ̑мъ, приходѧ́щымъ  съ вѣ́рою. тѣ́мъ и҆ вопїе́мъ тѝ: ра́дꙋйсѧ, всекра́снаѧ  дꙋше́ю, и҆ молѝ хрⷭ҇та̀ бг҃а ѡ҆ сп҃се́нїи дꙋ́шъ на́шихъ. 
І҆́косъ: 
Прїиди́те, всѝ бл҃говѣ́рнїи лю́дїе, воспои́мъ и҆  просла́вимъ прпⷣбнꙋю вели́кꙋю кнѧги́ню и҆ноки́ню а҆́ннꙋ и҆  та́кѡ къ не́й возопїи́мъ: ра́дꙋйсѧ, мт҃и ст҃а́ѧ,  великоимени́таѧ кнѧги́не и҆ноки́не а҆́нно, ꙗ҆́кѡ ѿ  ю҆́ности твоеѧ̀ возлюби́ла є҆сѝ хрⷭ҇та̀ и҆ по за́повѣдемъ  (с. 592) є҆гѡ̀ ше́ствовала є҆сѝ: ра́дꙋйсѧ, ꙗ҆́кѡ  ѕѣ́льнымъ твои́мъ воздержа́нїемъ тѣ́ло твоѐ оу҆дрꙋчи́ла  є҆сѝ. ра́дꙋйсѧ, ꙗ҆́кѡ сподо́биласѧ є҆сѝ ѿ бг҃а да́ра  чꙋдотворе́нїй: ра́дꙋйсѧ, ꙗ҆́кѡ ѡ҆зарѝ бг҃ъ се́рдце твоѐ,  во є҆́же восхотѣ́ти ѡ҆блещи́сѧ во и҆́ноческое ѡ҆дѣѧ́нїе  и҆ послѣ́довати хрⷭ҇тꙋ̀. ра́дꙋйсѧ, ни́щымъ пита́тельнице и҆  си̑рымъ застꙋ́пнице: ра́дꙋйсѧ, всѣ̑мъ рѡссі̑йскимъ жена́мъ  похвало̀ и҆ оу҆твержде́нїе. ра́дꙋйсѧ, все́й рѡссі́йстѣй  странѣ̀ тве́рдое оу҆добре́нїе: ра́дꙋйсѧ, ꙗ҆́кѡ вмѣ́сто  земна́гѡ ца́рства нбⷭ҇ное ѡ҆брѣла̀ є҆сѝ. ра́дꙋйсѧ, ꙗ҆́кѡ  по сме́рти твое́й тѣ́ло твоѐ въ нѣ́драхъ землѝ не  подве́ржесѧ тлѣ́нїю: ра́дꙋйсѧ, ꙗ҆́кѡ предстои́ши съ ли́ки  ст҃ы́хъ и҆ прпⷣбныхъ же́нъ невече́рнемꙋ свѣ́тꙋ и҆  мо́лишисѧ ѡ҆ сп҃се́нїи дꙋ́шъ на́шихъ. 
Пѣ́снь з҃. 
І҆рмо́съ: Ꙗ҆́коже дре́вле бл҃гочести̑выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ,  свѣ́тлымъ бжⷭ҇тва̀ ѻ҆гне́мъ и҆ на́съ ѡ҆зарѝ,  бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ. 
И҆́стинно ве́лїе чꙋ́до ꙗ҆ви́сѧ во гра́дѣ ка́шинѣ,  ꙗ҆́кѡ чⷭ҇тны̑ѧ твоѧ̑ мо́щи мно́га лѣ́та земле́ю  покровє́ны бы́ша, ны́нѣ же бж҃їею бл҃года́тїю ꙗ҆ви́шасѧ  верхꙋ̀ землѝ на и҆сцѣле́нїе всѣ̑мъ, приходѧ́щымъ съ  вѣ́рою и҆ вопїю́щымъ: бл҃гослове́нъ бг҃ъ ѻ҆тє́цъ на́шихъ. 
Ка́кѡ возмо́жемъ не диви́тисѧ тебѣ̀, бл҃же́ннаѧ  мт҃и; пребыла́ бо є҆сѝ, а҆́ки свѣща̀ свѣтѧ́щи, посредѣ̀  рѡссі́йскихъ же́нъ чꙋ́днымъ твои́мъ житїе́мъ, вы́нꙋ  воспѣва́ющи: бл҃гослове́нъ бг҃ъ ѻ҆тє́цъ на́шихъ. (с. 593) 
Оу҆твержде́на была̀ є҆сѝ, мт҃и прпⷣбнаѧ, а҆́ки  а҆дама́нтъ крѣ́пкїй, добродѣ́тельми твои́ми и҆, ꙗ҆́кѡ  невѣ́ста, оу҆кра́шена была̀ є҆сѝ мѡни́сты златы́ми,  дѣ́лы твои́ми бл҃ги́ми, воспѣва́ющи хрⷭ҇тꙋ̀: бл҃гослове́нъ  є҆сѝ, гдⷭ҇и бж҃е ѻ҆тє́цъ на́шихъ. 
Бг҃оро́диченъ: 
Ю҆́ницꙋ тѧ̀ нескве́рнꙋю, дв҃ꙋ и҆ бг҃оро́дицꙋ,  и҆здале́ча прⷪ҇ро́цы и҆мены̀ разли́чными нареко́ша: и҆́нъ бо  тѧ̀ го́рꙋ мы́сленнꙋ наречѐ, дрꙋгі́й же роди́тельницꙋ бж҃їю,  ѻ҆́въ же рꙋно̀, ѻ҆́въ же сщ҃е́ннꙋю две́рь. тѣ́мже и҆ мы̀  всѝ досто́йнѡ тѧ̀ пое́мъ и҆ славосло́вимъ во вѣ́ки. 
Пѣ́снь и҃. 
І҆рмо́съ: Слꙋжи́ти живо́мꙋ бг҃ꙋ въ вавѷлѡ́нѣ  ѻ҆́троцы претерпѣ́вше, ѡ҆ мꙋсїкі́йскихъ ѻ҆рга́нѣхъ  неради́ша и҆, посредѣ̀ пла́мене стоѧ́ще, бг҃олѣ́пнꙋю  пѣ́снь воспѣва́хꙋ, глаго́люще: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Ка́кѡ и҆зглаго́лю вели́чїе бж҃їе на тебѣ̀,  прпⷣбнаѧ мт҃и а҆́нно, ꙗ҆́вльшеесѧ; ꙗ҆́кѡ по толи́цѣхъ  лѣ́тѣхъ ѡ҆брѣто́шасѧ мо́щи твоѧ̑ нетлѣ̑нны, на  оу҆дивле́нїе всѣ̑мъ человѣ́кѡмъ, пою́щымъ: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Ничто́же є҆́сть дража́йше пред̾ бг҃омъ  добродѣ́тельныѧ дꙋшѝ, є҆ѧ́же ве́сь мі́ръ недосто́инъ.  тѣ́мже и҆ ты̀, прпⷣбнаѧ мт҃и а҆́нно, па́че всегѡ̀  прилѣжа́ла є҆сѝ ѡ҆ сицевѣ́й безсме́ртнѣй ве́щи, пою́щи:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Ꙗ҆́кѡ свѣщꙋ̀ свѣ́тлꙋ, оу҆гото́вала є҆сѝ  кро́ткꙋю дꙋ́шꙋ твою̀, прпⷣбнаѧ мт҃и а҆́нно, тѣ́мже по  сме́рти (с. 594) твое́й мно́га и҆сцѣлє́нїѧ недꙋ̑жнымъ  и҆злїѧ́шасѧ ѿ чⷭ҇тны́хъ моще́й твои́хъ. сегѡ̀ ра́ди мы̀  вопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Гдⷭ҇а моего̀ и҆ бг҃а ро́ждшаѧ, мт҃и безневѣ́стнаѧ,  дерзнове́нїе и҆мꙋ́щи къ немꙋ̀, застꙋпѝ и҆ сохрани́ мѧ  твои́мъ хода́тайствомъ, ꙗ҆́кѡ да воспою̀: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. 
І҆рмо́съ: Сла́дкою пречⷭ҇тагѡ твоегѡ̀ ржⷭ҇тва̀  стрѣло́ю оу҆ѧзвле́ни, чⷭ҇таѧ, твое́й достожела́ннѣй  добро́тѣ дивѧ́щесѧ, пѣ́сньми а҆́гг҃льскими досто́йнѡ тѧ̀  ꙗ҆́кѡ мт҃рь бж҃їю велича́емъ. 
И҆́миже вѣ́сть сꙋдьба́ми прославлѧ́етъ гдⷭ҇ь ст҃ы̑ѧ  своѧ̑, и҆́хже и҆мена̀ напи̑сана сꙋ́ть на нб҃сѝ въ кни́гахъ  живо́тныхъ, то́йже и҆ тѧ̀ просла́ви свои́мъ милосе́рдїемъ,  прпⷣбнаѧ мт҃и а҆́нно. тѣ́мъ тѧ̀ пое́мъ и҆ велича́емъ. 
Ны́нѣ съ ли́ки а҆́гг҃льскими на нб҃сѣ́хъ  предстои́ши влⷣцѣ всѣ́хъ, прпⷣбнаѧ мт҃и а҆́нно, молѧ́щи  ѡ҆ гра́дѣ твое́мъ и҆ ѡ҆ чтꙋ́щихъ вѣ́рою ст҃ꙋ́ю па́мѧть  твою̀, недꙋ́гꙋющымъ же подаю́щи и҆сцѣле́нїе ѿ чⷭ҇тны́хъ  моще́й твои́хъ. тѣ́мъ тѧ̀ пое́мъ и҆ велича́емъ. 
Ю҆́на є҆щѐ во́зрастомъ бы́вши, прпⷣбнаѧ мт҃и  а҆́нно, тѣ́снымъ и҆ приско́рбнымъ пꙋте́мъ ше́ствовала  є҆сѝ, всѧ́кїѧ сла́дости, ꙗ҆́кѡ го́рести ѿвраща́ющисѧ,  ны́нѣ дости́гла є҆сѝ неизрече́нныѧ ра́дости. тѣ́мъ тѧ̀  пое́мъ и҆ велича́емъ. (с. 595) 
Бг҃оро́диченъ: 
А҆арѡ́новъ же́злъ прозѧбе́й, влⷣчце, пре́жде  непло́денъ бы́въ, по́слѣжде цвѣ́тъ и҆ пло́дъ и҆спꙋстѝ:  та́кожде и҆ ты̀, прест҃а́ѧ дв҃о, безмꙋ́жнѡ родила̀ є҆сѝ  хрⷭ҇та̀ бг҃а на́шего. тѣ́мъ тѧ̀ пое́мъ и҆ велича́емъ. 
Свѣти́ленъ: 
Стра́хомъ бж҃їимъ ѡ҆гражде́на была̀ є҆сѝ,  прпⷣбнаѧ, и҆, ника́коже оу҆боѧ́вшисѧ де́монскихъ си́лъ,  ѿшла̀ є҆сѝ ко трисїѧ́нномꙋ вели́комꙋ свѣ́тꙋ и҆ ны́нѣ  пребыва́еши въ неизрече́ннѣй свѣ́тлости со всѣ́ми  ст҃ы́ми. тѣ́мъ тѧ̀ мо́лимъ: моли́сѧ ѡ҆ на́съ, творѧ́щихъ  ст҃ꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Свѣ́та превѣ́чнаго родила̀ є҆сѝ на́мъ, хрⷭ҇та̀  бг҃а на́шего, пречⷭ҇таѧ дв҃о, и҆зба́вльшаго ве́сь мі́ръ ѿ  ле́сти дїа́вола. тѣ́мже мо́лимъ тѧ̀: не преста́й молѧ́щи,  да пода́стъ на́мъ ми́лость свою̀ въ де́нь сꙋ́дный. 
На хвали́техъ стїхи̑ры, гла́съ д҃. 
Подо́бенъ: Что́ тѧ нарече́мъ: 
Что́ тѧ нарече́мъ, прпⷣбнаѧ мт҃и а҆́нно; ꙗ҆́кѡ бо  ѕвѣзда̀, ѡ҆сїѧва́еши ѻ҆те́чество твоѐ, гра́дъ ка́шинъ,  многочи́сленными чꙋдесы̀ твои́ми, подаю́щи и҆сцѣле́нїе  приходѧ́щымъ съ вѣ́рою къ чⷭ҇тны̑мъ моще́мъ твои̑мъ. молѝ  оу҆̀бо спасти́сѧ дꙋша́мъ на́шымъ. 
Что́ тѧ воз̾именꙋ́емъ, бл҃же́ннаѧ мт҃и а҆́нно;  лꙋнꙋ́ ли свѣ́тлꙋю, свѣтѧ́щꙋю во все́й землѝ рѡссі́йстѣй;  и҆лѝ ѕвѣздꙋ̀ разꙋ́мнꙋю, зрѧ́щꙋю ко оу҆́мномꙋ со́лнцꙋ, (с.  596) наслажда́ющꙋсѧ бжⷭ҇твеннагѡ свѣтосїѧ́нїѧ и҆ молѧ́щꙋсѧ  за ве́сь хрⷭ҇тїа́нскїй ро́дъ, да не превозмо́гꙋтъ  сꙋпоста́ты, но да бꙋ́дꙋтъ побѣжде́ни стра́хомъ бж҃їимъ.  молѝ оу҆̀бо сп҃сти́сѧ дꙋша́мъ на́шымъ. 
Прїиди́те, всѝ рѡссі́йстїи наро́ди,почти́мъ и҆  похва́лимъ прпⷣбнꙋю мт҃рь, вели́кꙋю кнѧги́ню и҆ноки́ню  а҆́ннꙋ, па́че зла́та чистотꙋ̀ возлюби́вшꙋю, и҆ па́че  сапфі́ра дꙋ́шꙋ свою̀ просвѣти́вшꙋю до́брыми свои́ми  дѣѧ̑нїи, и҆ ны́нѣ предстоѧ́щꙋю цр҃ю̀ нбⷭ҇номꙋ со  а҆́гг҃льскими ли́ки, и҆ молѧ́щꙋю сп҃сти́сѧ дꙋша́мъ на́шымъ. 
Сла́ва, гла́съ и҃: 
Кто̀ не подиви́тсѧ, кто̀ не похва́литъ и҆ не  воспое́тъ вѣ́рнѡ сїю̀ бл҃же́ннꙋю прпⷣбнꙋю мт҃рь а҆́ннꙋ,  ꙗ҆́кѡ по ст҃ѣ́мъ є҆ѧ̀ преставле́нїи бы́ша си́лою бж҃їею  мнѡ́га чꙋдеса̀ ѿ честны́хъ моще́й є҆ѧ̀, ꙗ҆̀же подаю́тъ  и҆сцѣле́нїѧ приходѧ́щымъ къ ни̑мъ съ вѣ́рою. сегѡ̀ ра́ди  возопїи́мъ къ не́й, си́це зовꙋ́ще: ра́дꙋйсѧ, прпⷣбнаѧ мт҃и  и҆ноки́не а҆́нно, вели́кагѡ да́ра ѿ хрⷭ҇та̀ сподо́бившаѧсѧ  и҆ ны́нѣ пребыва́ющаѧ во црⷭ҇твїи нбⷭ҇нѣмъ съ ли́ки  прпⷣбныхъ, молѝ сп҃сти́сѧ дꙋша́мъ на́шымъ. 
И҆ ны́нѣ, бг҃оро́диченъ, гла́съ то́йже: 
Влⷣчце, прїимѝ моли̑твы ра̑бъ твои́хъ и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
На лїтꙋргі́и. 
Бл҃жє́нны ѿ канѡ́на, пѣ́сни г҃-ѧ и҆ ѕ҃-ѧ. (с.  597) 
Прокі́менъ, гла́съ д҃: Ди́венъ бг҃ъ во ст҃ы́хъ  свои́хъ, бг҃ъ і҆и҃левъ. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
А҆пⷭ҇лъ къ гала́тѡмъ, зача́ло с҃и. 
Є҆ѵⷢ҇лїе ѿ матѳе́а, зача́ло р҃д. 
Прича́стенъ: Въ па́мѧть вѣ́чнꙋю бꙋ́детъ првⷣникъ: 
Моли́тва. 
Ѽ прпⷣбнаѧ и҆ пребл҃же́ннаѧ мт҃и а҆́нно! смире́ннѡ  припа́дающе къ чⷭ҇тны̑мъ моще́мъ твои́мъ, мо́лимсѧ со  слеза́ми прилѣ́жнѡ: не забꙋ́ди оу҆бо́гихъ твои́хъ до  конца̀, но помина́й на́съ всегда̀ во ст҃ы́хъ твои́хъ и҆  бл҃гопрїѧ́тныхъ моли́твахъ къ бг҃ꙋ. ѽ пребл҃же́ннаѧ  вели́каѧ кнѧги́не а҆́нно! не забꙋ́ди присѣща́ти ча́дъ  твои́хъ, а҆́ще бо тѣ́ломъ и҆ преста́виласѧ є҆сѝ ѿ  на́съ, но и҆ по сме́рти жива̀ пребыва́еши и҆ не ѿстꙋпа́еши  ѿ на́съ дꙋ́хомъ, сохранѧ́ющи на́съ ѿ стрѣ́лъ вра́жїихъ,  всѧ́кїѧ пре́лести бѣсо́вскїѧ и҆ ко́зней дїа́вольскихъ.  моли́твеннице на́ша оу҆се́рднаѧ! не преста́й молѧ́щисѧ за  ны̀ ко хрⷭ҇тꙋ̀, бг҃ꙋ на́шемꙋ, а҆́ще бо моще́й твои́хъ ра́ка  пред̾ ѻ҆чи́ма на́шима вы́нꙋ ви́дима є҆́сть, но ст҃а́ѧ  дꙋша̀ твоѧ̀, со а҆́гг҃льскими во́инствы оу҆ прⷭ҇то́ла  вседержи́телѧ предстоѧ́щи, досто́йнѡ весели́тсѧ. къ тебѣ̀  оу҆́бѡ припа́даемъ, тебѣ̀ мо́лимсѧ, тебѣ̀ ми́ли сѧ  дѣ́емъ: моли́сѧ, пребл҃же́ннаѧ а҆́нно, всеми́лостивомꙋ бг҃ꙋ  на́шемꙋ ѡ҆ сп҃се́нїи дꙋ́шъ на́шихъ, є҆́же и҆спроси́ти на́мъ  вре́мѧ на покаѧ́нїе и҆ невозбра́ннѡ прейтѝ ѿ землѝ на  нб҃о, мыта́рствъ (с. 598) го́рькихъ и҆ вѣ́чныѧ мꙋ́ки  и҆зба́витисѧ и҆ нбⷭ҇номꙋ црⷭ҇твїю наслѣ́дникѡмъ бы́ти со  всѣ́ми прпⷣбными, ѿ вѣ́ка оу҆годи́вшими гдⷭ҇ꙋ на́шемꙋ  і҆и҃сꙋ хрⷭ҇тꙋ̀, є҆мꙋ́же сла́ва, со безнача́льнымъ є҆гѡ̀  ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ  є҆гѡ̀ дх҃омъ, ны́нѣ, и҆ при́снѡ, и҆ во вѣ́ки вѣкѡ́въ.  А҆ми́нь. 


(с. 598) 
Мѣ́сѧца тогѡ́же въ і҃-й де́нь. 
Преставле́нїе прпⷣбнагѡ ѻ҆тца̀ на́шегѡ а҆мвро́сїа,  ста́рца ѻ҆́птинскагѡ и҆ всеѧ̀ рѡссі́и чꙋдотво́рца. 
На вели́цѣй вече́рни. 
Бл҃же́нъ мꙋ́жъ: а҃-й а҆нтїфѡ́нъ. 
На Гдⷭ҇и воззва́хъ, стїхи̑ры на и҃, гла́съ и҃. 
Подо́бенъ: Ѽ пресла́внагѡ чꙋдесѐ: 
Дне́сь свѣ́тлѡ торжествꙋ́етъ свѧ́то-введе́нскаѧ  пꙋ́стынь, прославлѧ́ющи своего̀ вели́каго моли́твенника  прпⷣбнаго ста́рца ѻ҆́птинскаго а҆мвро́сїа чꙋдотво́рца,  и҆́же здѣ̀ подвиза́сѧ ре́вностнѡ и҆ возше́дъ на лѣ́ствицꙋ  дꙋхо́внꙋю, просїѧ́лъ є҆́сть ꙗ҆́кѡ свѣти́льникъ  ѻ҆гнезра́чный по все́й землѝ рѡссі́йстѣй. 
Прїиди́те вѣ́рнїи лю́дїе, воздади́мъ досто́йное  поклоне́нїе ны́нѣ просла́вленномꙋ ста́рцꙋ бж҃їю и҆  согла́снѡ воспои́мъ є҆мꙋ̀: прпⷣбне ѻ҆́тче на́шъ  а҆мвро́сїе, (с. 599) моли́твенниче на́шъ пред̾ прⷭ҇то́ломъ  цр҃ѧ̀ нбⷭ҇нагѡ, не забꙋ́ди на́съ, оу҆бо́гихъ ча́дъ твои́хъ,  ча́ющихъ твоеѧ̀ ще́дрыѧ по́мощи, и҆ и҆зба́ви на́съ ѿ  всѧ́кїѧ нꙋ́жды и҆ печа́ли. 
Что́ тѧ нарече́мъ, прпⷣбне а҆мвро́сїе, въ  по́двизѣхъ бо возше́лъ є҆сѝ на го́рꙋ ст҃ости и҆  соверше́нства, ꙗ҆́кѡ земны́й а҆́гг҃лъ и҆ человѣ́къ  нбⷭ҇ный, ны́нѣ же ра́дꙋешисѧ и҆ весели́шисѧ въ черто́зѣхъ  цр҃ѧ̀ ца́рствꙋющихъ и҆ та́мѡ зри́ши сла́вꙋ и҆ добро́тꙋ  неизрече́ннꙋю и҆ съ го́рними си́лами непреста́ннѡ  воспѣва́еши трист҃ꙋ́ю пѣ́снь бг҃ꙋ въ трⷪ҇цѣ сла́вимомꙋ. 
Пра́зднꙋющи па́мѧть бг҃оно́снагѡ а҆мвро́сїа  вели́кагѡ ста́рца ѻ҆́птинскагѡ, всерѡссі́йскагѡ наста́вника  бл҃гоче́стїѧ, воспо́йте лю́дїе пѣ́снь но́вꙋю, бл҃же́нъ  є҆сѝ, прпⷣбне ѻ҆́тче на́шъ, сотвори́вый всѧ̑  заповѣ̑даннаѧ хрⷭ҇то́мъ, ны́нѣ бо ты̀ прославлѧ́емь въ  совѣ́тѣ ст҃ы́хъ, созерца́еши сла́вꙋ вседержи́телѧ бг҃а,  прославлѧ́ющагѡ просла́вльшихъ є҆го̀. 
И҆́ны стїхи̑ры, гла́съ в҃: Подо́бенъ: Є҆гда̀ ѿ  дре́ва. 
Прпⷣбне ѻ҆́тче а҆мвро́сїе, кто̀ и҆сповѣ́сть  трꙋды̀ и҆ болѣ̑зни твоѧ̑, ꙗ҆̀же поне́слъ є҆сѝ ра́ди  црⷭ҇твїѧ нбⷭ҇нагѡ; и҆ бы́лъ є҆сѝ ѻ҆́бразъ терпѣ́нїѧ и҆  смире́нїѧ, кро́тости и҆ воздержа́нїѧ, цѣломꙋ́дрїѧ и҆  послꙋша́нїѧ, тѣ́миже ѡ҆богати́лъ є҆сѝ дꙋ́шꙋ твою̀ и҆  стѧжа́лъ є҆сѝ да́ры дх҃а всест҃а́гѡ и҆́мже всѧ́ка дꙋша̀  живи́тсѧ. 
Благословлѧ́лъ є҆сѝ гдⷭ҇а на всѧ́кое вре́мѧ въ  ра́дости и҆ печа́ли земна́гѡ житїѧ̀, всегда̀ хвала̀ є҆гѡ̀  бы́сть (с. 600) во оу҆стѣ́хъ твои́хъ, да оу҆слы́шатъ  кро́тцыи и҆ немощствꙋ́ющїи гла́съ тво́й и҆ возвеселѧ́тсѧ,  взыска́лъ бо є҆сѝ гдⷭ҇а и҆ оу҆слы́ша тѧ̀, и҆ ѿ всѣ́хъ  скорбе́й твои́хъ и҆зба́ви тѧ̀, пристꙋ́пимъ и҆ мы̀, бра́тїе,  къ бг҃ꙋ и҆ просвѣти́мсѧ, и҆ ли́ца на́ша не постыдѧ́тсѧ. 
Ст҃ы́й оу҆го́дниче бж҃їй, вѣ́ры правосла́вныѧ  ревни́телю, сосꙋ́де бл҃года́ти и҆збра́нный, ди́внымъ  житїе́мъ твои́мъ пꙋ́стынь ѻ҆́птина просла́висѧ и҆ всѝ  концы̀ землѝ на́шеѧ возра́довашасѧ, тебѣ́ бо всѝ  стѧжа́хомъ стѣ́нꙋ и҆ оу҆твержде́нїе, моли́сѧ при́снѡ ко  гдⷭ҇ꙋ всеми́лостивомꙋ бг҃ꙋ на́шемꙋ, да сп҃се́тъ дꙋ́шы на́шѧ. 
Бг҃облаже́нне ѻ҆́тче а҆мвро́сїе, сꙋ́єтнаѧ и҆  лѡ́жнаѧ мі́ра сегѡ̀ ѿве́рглъ є҆сѝ, непоколеби́мѡ  ѡ҆блекі́йсѧ въ ри̑зы мона́шєскїѧ, препобѣди́лъ є҆сѝ въ  себѣ̀ вѣ́тхаго человѣ́ка, оу҆гаси́въ разжжє́нныѧ  стрѣ́лы вра̑жїѧ, дꙋ́шꙋ свою̀ ꙗ҆́кѡ зѣ́ницꙋ ѻ҆́ка  соблю́лъ є҆сѝ невреди́мꙋ, тѣ́мже тѧ̀ всѝ оу҆бл҃жа́емъ. 
Сла́ва, гла́съ а҃: 
Прїиди́те мона́хѡвъ мно́жество, хвале́бными  пѣ́сньми па́мѧть почти́мъ бг҃оно́снагѡ ста́рца а҆мвро́сїа,  ѻ҆́птины пꙋ́стыни оу҆краше́нїе, се́ бо ꙗ҆́кѡ фі́нїѯъ  насажде́нный въ домꙋ̀ бж҃їемъ процвѣ́лъ и҆ возбл҃гоꙋха́лъ  є҆́сть ꙗ҆́кѡ цвѣ́тъ неꙋвѧда́емый, и҆ ны́нѣ предстои́тъ  пред̾ цр҃е́мъ нбⷭ҇нымъ, молѧ́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Всемі́рнꙋю сла́вꙋ: 
Вхо́дъ, прокі́менъ днѐ, и҆ чтє́нїѧ г҃. (с. 601) 
Премꙋ́дрости соломѡ́новы чте́нїе. 
[Главы̑ є҃ и҆ ѕ҃] Првⷣницы во вѣ́ки живꙋ́тъ, и҆  въ гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ.  Сегѡ̀ ра́ди прїи́мꙋтъ црⷭ҇твїе бл҃голѣ́пїѧ, и҆ вѣне́цъ  добро́ты ѿ рꙋкѝ гдⷭ҇ни: и҆ занѐ десни́цею покры́етъ ѧ҆̀,  и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе  своѐ, и҆ воѻрꙋжи́тъ тва́рь въ ме́сть врагѡ́мъ. Ѡ҆блече́тсѧ  въ бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ. прїи́метъ щи́тъ непобѣди́мый, преподо́бїе:  поѡстри́тъ же напра́сный гнѣ́въ во ѻ҆рꙋ́жїе: спобо́ретъ же  съ ни́мъ мі́ръ на безꙋ̑мныѧ. По́йдꙋтъ праволꙋ̑чныѧ стрѣ̑лы  мѡ́лнїины, и҆ ꙗ҆́кѡ ѿ бл҃гокрꙋ́гла лꙋ́ка ѻ҆блакѡ́въ, на  намѣ́ренїе полетѧ́тъ. И҆ ѿ каменоме́тныѧ ꙗ҆́рости  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ, рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. Слы́шите  оу҆̀бо, ца́рїе и҆ разꙋмѣ́йте, навы́кните сꙋдїѝ концє́въ  землѝ. Внꙋши́те, держа́щїи мно́жєства, и҆ гордѧ́щїисѧ ѡ҆  наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва  ва́мъ, и҆ си́ла ѿ вы́шнѧгѡ. 
Премꙋ́дрости соломѡ́новы чте́нїе. 
[Глава̀ г҃] Првⷣныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же  сꙋ́ть въ ми́рѣ. И҆́бо пред̾ лице́мъ человѣ́ческимъ, а҆́ще  и҆ мꙋ́кꙋ (с. 602) прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ вма́лѣ нака́зани бы́вше, вели́кими  бл҃годѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ и҆̀хъ.  и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ  горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное  прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆  ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь, разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ млⷭ҇ть въ  прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́новы чте́нїе. 
[Глава̀ д҃] Првⷣникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Бл҃гоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть:  восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ́та  дѡ́лга: оу҆го́дна бо бѣ̀ гдⷭ҇ви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. (с. 603) 
На лїті́и стїхи́ра хра́ма: и҆ ст҃а́гѡ, гла́съ ѕ҃. 
Прпⷣбне ѻ҆́тче на́шъ а҆мвро́сїе, всеѧ̀ рѡссі́и  наста́вниче бг҃омꙋ́дрый, же́зле немощны́хъ и҆ стра́ждꙋщихъ,  ѻ҆́бразе вѣ́ры и҆ бл҃гоче́стїѧ, проповѣ́дниче смире́нїѧ  и҆ терпѣ́нїѧ, моли́твенниче за ѻ҆те́чества на́ше  правосла́вное, дне́сь оу҆бл҃жа́емъ чⷭ҇тнꙋ́ю твою̀ па́мѧть,  съ вѣ́рою и҆ любо́вїю притека́юще взыва́емъ тѝ  дерзнове́ннѡ: молѝ хрⷭ҇та̀ бг҃а сп҃сти́сѧ дꙋша́мъ на́шымъ. 
Сла́ва, гла́съ и҃. Прїиди́те, вѣ́рнїи лю́дїе: 
[пи́сана на Гдⷭ҇и воззва́хъ] 
И҆ ны́нѣ, бг҃оро́диченъ: Безневѣ́стнаѧ дв҃о: 
На стїхо́внѣ стїхи̑ры, гла́съ є҃. 
Подо́бенъ: Ра́дꙋйсѧ, живоно́сный крⷭ҇те: 
Пѣ́снь воспои́мъ лю́дїе оу҆чи́телю  дꙋшесп҃си́тельнагѡ жи́тельства, и҆сто́чникꙋ любвѐ  хрⷭ҇то́вой, вели́комꙋ ста́рцꙋ а҆мвро́сїю, мона́хѡвъ  пꙋтеводи́телю, а҆́лчꙋщихъ пита́телю, бѣ́дствꙋющымъ  помо́щникꙋ, всѣ̑мъ хрⷭ҇тїа́нѡмъ прибѣ́жищꙋ: прїимѝ,  оу҆го́дниче бж҃їй, на́шѧ молє́нїѧ, вѣ́рныхъ ча́дъ  твои́хъ. чтꙋ́щихъ ст҃ꙋ́ю па́мѧть твою̀. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Пра́зднꙋюще, прпⷣбне ѻ҆́тче, ст҃ꙋ́ю па́мѧть твою̀,  бл҃года́рнꙋю пѣ́снь воспѣва́емъ тѝ, ты́ бо вѣ́си нꙋ́жды  на́съ ча́дъ твои́хъ, ѡ҆бремене́нныхъ скорбьмѝ мно́гими,  помога́еши на́мъ си́лою свы́ше и҆ ѡ҆гражда́еши ꙗ҆́кѡ щи́тъ  ѿ всѧ́кихъ де́монскихъ нахожде́нїй, низпосыла́ѧ ве́лїю  ми́лость. (с. 604) 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Притеце́мъ, бра́тїе, къ и҆сто́чникꙋ свѣ́та и҆́стины  бг҃облаже́нномꙋ а҆мвро́сїю, просвѣти́мсѧ є҆гѡ̀  оу҆че́нїѧми дꙋхо́вными и҆ съ вѣ́рою возопїи́мъ кꙋ́пнѡ:  прїимѝ на́шѧ моли̑твы и҆ и҆зба́ви на́съ ѿ всѧ́кихъ ѕѡ́лъ  и҆ скорбе́й. 
Сла́ва, гла́съ и҃: 
Наста́вниче всѣ́хъ приходѧ́щихъ къ тебѣ̀, ѻ҆́тче  на́шъ а҆мвро́сїе, любвѐ насади́телю, ни́щихъ корми́телю,  жа́ждꙋщихъ напои́телю, грѣ́шникѡвъ до́брый и҆справи́телю,  невѣ́рныхъ вразꙋми́телю, при́зри на на́съ ча́дъ твои́хъ,  чтꙋ́щихъ ст҃ꙋ́ю па́мѧть твою̀. 
И҆ ны́нѣ, бг҃оро́диченъ: Безневѣ́стнаѧ дв҃о. 
Тропа́рь, гла́съ є҃: 
Ꙗ҆́кѡ къ цѣле́бномꙋ и҆сто́чникꙋ притека́емъ къ  тебѣ̀, а҆мвро́сїе ѻ҆́тче на́шъ, ты́ бо на пꙋ́ть сп҃се́нїѧ  на́съ вѣ́рнѡ наставлѧ́еши, моли́твами ѿ бѣ́дъ и҆  напа́стей ѡ҆хранѧ́еши, въ тѣле́сныхъ и҆ дꙋше́вныхъ  ско́рбехъ оу҆тѣша́еши, па́че же смире́нїю, терпѣ́нїю и҆  любвѝ наꙋча́еши, молѝ чл҃вѣколю́бца хрⷭ҇та̀ и҆  застꙋ́пницꙋ оу҆се́рднꙋю сп҃сти́сѧ дꙋша́мъ на́шымъ. 
На оу҆́трени, 
На Бг҃ъ гдⷭ҇ь: тропа́рь два́жды. 
Сла́ва, и҆ ны́нѣ, бг҃оро́диченъ: 
По а҃-мъ стїхосло́вїи сѣда́ленъ, гла́съ и҃: (с.  605) 
Цр҃ковь ст҃а́ѧ ны́нѣ пра́зднꙋетъ твою̀ честнꙋ́ю  па́мѧть, ѻ҆́тче на́шъ а҆мвро́сїе, почита́ющи по́двиги  твоегѡ̀ земна́гѡ житїѧ̀, ты́ бо ꙗ҆ви́лсѧ є҆сѝ вои́стиннꙋ  ꙗ҆́кѡ рѣка̀ бл҃года́ти дх҃а ст҃а́гѡ, врачꙋ́ѧ не́мѡщи  тѣлє́сныѧ и҆ дꙋшє́вныѧ всѣ́хъ прибѣга́ющихъ къ тебѣ̀  съ вѣ́рою и҆ наде́ждою. тѣ́мъ взыва́емъ тебѣ̀  непреста́ннѡ: моли́сѧ хрⷭ҇тꙋ̀ бг҃ꙋ ѡ҆ сп҃се́нїи дꙋ́шъ  на́шихъ. 
Сла́ва, и҆ ны́нѣ, бг҃оро́диченъ: 
Оу҆пова́нїе и҆ прибѣ́жище хрⷭ҇тїа́нѡмъ,  бг҃оро́дице приснодв҃о марі́е, не пре́зри оу҆пова́ющихъ на  тѧ̀, рабѡ́въ твои́хъ, тре́бꙋемъ во всегда̀ твоеѧ̀ по́мощи и҆  застꙋпле́нїѧ, ꙗ҆́кѡ мт҃и зижди́телѧ всѣ́хъ хрⷭ҇та̀ бг҃а  на́шегѡ: тѣ́мъ и҆ велича́емъ ржⷭ҇тво̀ твоѐ, пречⷭ҇таѧ, и҆  вопїе́мъ: ра́дꙋйсѧ, бг҃ора́дованнаѧ влⷣчце: ра́дꙋйсѧ,  сп҃се́нїе дꙋша́мъ на́шымъ и҆ ве́лїѧ ми́лость. 
И҆ чте́нїе ѿ житїѧ̀. 
По в҃-мъ стїхосло́вїи сѣда́ленъ, гла́съ а҃: 
Любо́вїю хрⷭ҇то́вою привле́клъ є҆сѝ всѧ̑ концы̀  землѝ на́шеѧ и҆ оу҆чи́лъ є҆сѝ до́бромꙋ хрⷭ҇тїа́нскомꙋ  жи́тельствꙋ, терпѣ́нїе и҆ смире́нїе насажда́ѧ въ дꙋша́хъ  а҆́лчꙋщихъ сп҃се́нїѧ. наипа́че помога́еши на́мъ, предстоѧ̀  ны́нѣ оу҆ цр҃ѧ̀ ца́рствꙋющихъ и҆ влⷣки жи́зни вѣ́чныѧ,  да поми́лꙋетъ недосто́йныхъ ра̑бъ свои́хъ и҆ сп҃се́тъ дꙋ́шы  на́шѧ. 
Сла́ва, и҆ ны́нѣ: бг҃оро́диченъ: 
Тѧ̀, прест҃а́ѧ бг҃оро́дице, а҆́гг҃ли пою́тъ  непреста́ннѡ, ꙗ҆́кѡ содѣ́телѧ тѣ́хъ и҆ бг҃а на́шего  несказа́ннѡ во (с. 606) чре́вѣ твое́мъ заче́нши, родила̀  є҆сѝ неискꙋсомꙋ́жнѡ во сп҃се́нїе на́ше и҆ и҆збавле́нїе:  є҆го́же и҆ мо́лиши при́снѡ, сꙋ́щымъ на землѝ здра́вїе  дарова́ти, и҆ мі́рꙋ всемꙋ̀ оу҆мире́нїе. тѣ́мже и҆ зове́мъ  тѝ: ра́дꙋйсѧ, всѣ́хъ родѡ́въ весе́лїе: ра́дꙋйсѧ, дв҃о,  хрⷭ҇тїа́нъ похвало̀. 
По полѷеле́и сѣда́ленъ, гла́съ и҃: 
Досто́йнѡ восхва́лимъ, бра́тїе, по́двиги всеѧ̀  рѡссі́и чꙋдотво́рца прпⷣбнагѡ ѻ҆тца̀ на́шегѡ а҆мвро́сїа,  возше́дшагѡ на высотꙋ̀ лѣ́ствицы дꙋхо́вныѧ и҆  просла́вльшагѡ бг҃а соверше́нствомъ добродѣ́телей  дꙋшесп҃си́тельныхъ, и҆ па́ки воспои́мъ со оу҆миле́нїемъ  серде́цъ на́шихъ, зовꙋ́щихъ: ра́дꙋйсѧ, а҆мвро́сїе. ѻ҆́тче  ст҃ы́й, до́брый наста́вниче бл҃гоче́стїѧ. 
Сла́ва, и҆ ны́нѣ: бг҃оро́диченъ: 
Дв҃о пренепоро́чнаѧ и҆ неискꙋсобра́чнаѧ марі́е,  при́зри и҆ посѣтѝ рабѡ́въ твои́хъ, вѣ́рнѡ пою́щихъ и҆  хва́лѧщихъ тѧ̀ во хра́мѣ твое́мъ, препѣ́таѧ: ра́дꙋйсѧ,  бг҃облагода́тнаѧ бг҃оро́дице всепѣ́таѧ: ра́дꙋйсѧ сп҃се́нїе  на́ше и҆ оу҆твержде́нїе: ра́дꙋйсѧ, просвѣти́вшаѧ ро́дъ  на́шъ свѣтоно́снымъ ржⷭ҇тво́мъ сн҃а твоегѡ̀ и҆ бг҃а  на́шегѡ, и҆́мже и҆скорени́сѧ ле́сть бѣсо́вскаѧ: ра́дꙋйсѧ,  совокꙋпи́вшаѧ дѡ́льнаѧ нбⷭ҇нымъ. ра́дꙋйсѧ, невѣ́сто  неневѣ́стнаѧ. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Честна̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Є҆ѵⷢ҇лїе ѿ матѳе́а, зача́ло м҃г. (с. 607) 
По н҃-мъ ѱалмѣ̀ стїхи́ра, гла́съ ѕ҃. 
Бг҃оно́сный ѻ҆́тче на́шъ а҆мвро́сїе, въ  хрⷭ҇топодража́тельномъ житїѝ свое́мъ стѧжа́лъ є҆сѝ плоды̀  дꙋхѡ́вныѧ, любо́вь, ми́ръ, ра́дость, долготерпѣ́нїе,  бла́гость, милосе́рдїе, вѣ́рꙋ, кро́тость, воздержа́нїе,  пло́ть распѧ́въ со страстьмѝ и҆ похотьмѝ, тѧготы̀ дрꙋги́хъ  поне́слъ є҆сѝ и҆ та́кѡ и҆спо́лнилъ є҆сѝ зако́нъ  хрⷭ҇то́въ, достобл҃же́нне ѻ҆́тче, моли́сѧ ѡ҆ сп҃се́нїи  дꙋ́шъ на́шихъ. 
Канѡ́нъ бг҃оро́дицы и҆ ст҃а́гѡ, гла́съ и҃. 
Пѣ́снь а҃. 
І҆рмо́съ: Колесницегони́телѧ фараѡ́нѧ погрꙋзѝ  чꙋдотворѧ́й и҆ногда̀ мѡѷсе́йскїй же́злъ крⷭ҇тоѡбра́знѡ  порази́въ и҆ раздѣли́въ мо́ре: і҆и҃лѧ же бѣглеца̀  пѣшехо́дца сп҃сѐ, пѣ́снь бг҃ови воспѣва́юща. 
Цр҃ковь ны́нѣ торжествꙋ́етъ, свѣ́тло пра́зднꙋющи  твою̀ ст҃ꙋ́ю па́мѧть, и҆ съ ра́достїю воспѣва́етъ тѝ  хвале́бнꙋю пѣ́снь, сла́вѧщи гдⷭ҇а, ди́внаго во ст҃ы́хъ  свои́хъ. 
Позна́лъ є҆сѝ сла́дость жи́зни во хрⷭ҇тѣ̀ и҆  неѡбинꙋ́ѧсѧ ѡ҆ста́вилъ є҆сѝ пре́лесть земны́хъ бла̑гъ и҆  сꙋетꙋ̀ мі́ра, всего̀ себѐ покори́въ бг҃ꙋ. 
Кто̀ и҆зочте́тъ по́двиги твоѧ̑, ꙗ҆̀же поне́слъ  є҆сѝ ра́ди црⷭ҇твїѧ нбⷭ҇нагѡ, въ пѣ́нїи, бдѣ́нїи и҆  поще́нїи оу҆твержда́ѧ дꙋ́хъ сво́й. 
Восходи́лъ є҆сѝ ѿ си́лы въ си́лꙋ въ  добродѣ́ланїи за́повѣдей хрⷭ҇то́выхъ и҆ стѧжа́лъ є҆сѝ  да́ръ дх҃а ст҃а́гѡ, є҆гѡ́же дѣ́йствїемъ сп҃слъ є҆сѝ  мнѡ́гїѧ дꙋ́шы хрⷭ҇тїа̑нскїѧ. (с. 608) 
Бг҃оро́диченъ: 
Бг҃оро́дице приснодв҃о, марі́е, простри́ ми  ми́лостивнѣ десни́цꙋ на по́мощь, оу҆молѧ́ющи сн҃а твоего̀  и҆ бг҃а: ꙗ҆́кѡ оу҆ѧ́звленъ є҆́смь лю́тѣ, и҆ на тѧ̀  то́чїю наде́ждꙋ мою̀ положи́хъ, ты́ мѧ оу҆ще́дри. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. 
І҆рмо́съ: Оу҆твержде́й въ нача́лѣ нб҃са̀  ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀,  хрⷭ҇тѐ, за́повѣдей твои́хъ оу҆твердѝ, ꙗ҆́кѡ нѣ́сть  ст҃ъ па́че тебє̀, є҆ди́не чл҃вѣколю́бче. 
Послꙋша́нїемъ соверше́ннымъ ѿве́рглсѧ є҆сѝ во́ли  своеѧ̀ и҆ тѣ́мъ стра̑сти сꙋщества̀ па́дшагѡ а҆да́ма  ѿри́нꙋлъ є҆сѝ, всего̀ себѐ преда́въ води́тельствꙋ  бг҃омꙋ́дрыхъ ста́рцєвъ и҆ ѻ҆тцє́въ пꙋ́стыни, и҆̀же и҆  возрасти́ тѧ въ мѣ́рꙋ во́зраста дꙋхо́внагѡ. 
Цѣломꙋ́дрїѧ красотꙋ̀ стѧжа́ла є҆́сть твоѧ̀ чи́стаѧ  дꙋша̀, си́лою покаѧ́нїѧ совле́кшисѧ вѣ́тхагѡ человѣ́ка и҆  въ дꙋхо́вномъ преꙋспѣ́ѧнїи ѡ҆бле́кшисѧ во хрⷭ҇та̀. 
Бога̑тства тлѣ́ннагѡ мі́ра возненави́дѣлъ є҆сѝ  и҆ бы́лъ ꙗ҆́кѡ стра́нникъ и҆ прише́лецъ на землѝ, взыскꙋ́ѧ  гра́да нбⷭ҇нагѡ, тѣ́мже домовлⷣка введе́ тѧ въ черто́гъ  сла́вы своеѧ̀. 
Хрⷭ҇то́съ бг҃ъ ѡ҆богати́ тѧ да́ромъ чꙋде́съ и҆  мнѡ́гїѧ болѣ̑зни стра́ждꙋщихъ и҆сцѣли́лъ є҆сѝ, не  ѡ҆ста́ви на́съ, ча́ющихъ ѿ тебѐ бл҃года́тнꙋю по́мощь. 
Бг҃оро́диченъ: 
Наде́жда и҆ оу҆пова́нїе на́ше, влⷣчце мі́ра,  бл҃га́ѧ помо́щнице, сп҃сѝ и҆ въ крѣ́пости ро́гъ вознесѝ  (с. 609) правосла́вныхъ и҆ лю́ди на́шѧ ѿ всѧ́кихъ бѣ́дъ  и҆ ѿ разли́чныхъ ѡ҆бстоѧ́нїй свободѝ. 
Сѣда́ленъ, гла́съ д҃: 
Ли́къ мона́хѡвъ ны́нѣ славосло́витъ тѧ̀, прпⷣбне  ѻ҆́тче на́шъ а҆мвро́сїе, оу҆бл҃жа́ѧ честнꙋ́ю па́мѧть  твою̀, и҆ всѧ̀ ѻ҆би́тель въ ра́дости торжествꙋ́етъ,  почита́ющи твоѐ чи́стое въ добродѣ́телѧхъ житїѐ и҆  мно́жество чꙋдотворе́нїй, тобо́ю произлива́емыхъ, тѣ́мже  мы̀ всѝ вкꙋ́пѣ вопїе́мъ: сп҃са́й на́съ моли́твами твои́ми,  а҆мвро́сїе, ѻ҆́тче на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Под̾ твоѐ бл҃гоꙋтро́бїе притека́юще, мо́лимъ,  бг҃оро́дице дв҃о, не пре́зри рыда́нїѧ на́шегѡ и҆ моли́твы,  но оу҆скорѝ и҆зба́вити ѿ бѣ́дъ и҆ скорбе́й лю́ди  без̾ѿвѣ̑тныѧ: ты́ бо є҆ди́на є҆сѝ и҆звѣ́стнѣйшее  хрⷭ҇тїа́нѡмъ оу҆пова́нїе, и҆ къ тебѣ̀ прибѣга́юще всѝ  спаса́емсѧ. 
Пѣ́снь д҃. 
І҆рмо́съ: Ты̀ моѧ̀ крѣ́пость, гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
И҆збра́нный сосꙋ́дъ дх҃а ст҃а́гѡ бы́лъ є҆сѝ и҆  то́ки чꙋде́съ и҆зли́лъ є҆сѝ, прїимѝ на́шѧ моли̑твы и҆  и҆сцѣлѝ на́съ ѿ ра́нъ грѣхо́вныхъ и҆ страсте́й. 
Позна́вый си́лꙋ моли́твы во сп҃се́нїе дꙋшѝ, наꙋчѝ  на́съ дꙋшеполе́знѡ моли́тисѧ ко и҆зба́вителю всѣ́хъ  ми́лостивомꙋ сп҃сꙋ. (с. 610) 
Вѣ́рꙋ и҆́стиннꙋю правосла́внꙋю оу҆твердѝ въ  лю́дехъ твои́хъ, чтꙋ́щихъ тѧ̀ ꙗ҆́кѡ ревни́телѧ хрⷭ҇то́ва. 
Что̀ воздади́мъ тѝ, пребл҃же́нне ѻ҆́тче на́шъ, за  всѧ̑ ꙗ҆̀же возда́лъ є҆сѝ на́мъ, ча́дѡмъ твои̑мъ, чтꙋ́щымъ  твою̀ честнꙋ́ю па́мѧть. 
Бг҃оро́диченъ: 
И҆зъ твои́хъ пречⷭ҇тыхъ чре́слъ, бг҃ороди́тельнице,  сло́во бж҃їе произы́де несказа́ннѡ, є҆го́же ѡ҆б̾е́мши, ѿ  ѕѡ́лъ и҆зба́вити оу҆молѝ зовꙋ́щихъ: сла́ва си́лѣ твое́й,  гдⷭ҇и. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀, свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѡ҆каѧ́ннаго, но ѡ҆брати́ мѧ, и҆̀ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Свѣ́томъ оу҆че́нїѧ хрⷭ҇то́ва просвѣще́нный,  мра́къ заблꙋжде́нїѧ грѣхо́внагѡ ѿме́лъ є҆сѝ, наста́ви  во свѣ́тѣ повелѣ́нїй бж҃їихъ и҆ на́съ, ѡ҆мраче́нныхъ  страстьмѝ. 
Но́ваѧ свѣща̀ возсїѧ̀ тобо́ю, ѻ҆́тче, на землѝ  рѡссі́йстѣй, ѡ҆зарѧ́ѧ свѣ́томъ любвѐ бж҃е́ственныѧ всѧ̀  дѡ́льнаѧ. просвѣтѝ, бг҃оно́се, на́съ, недосто́йныхъ ча́дъ  твои́хъ, свѣ́томъ за́повѣдей хрⷭ҇та̀. 
Возлюби́лъ є҆сѝ бли́жнѧго и҆ под̾ѧ́лъ є҆сѝ  є҆гѡ̀ бре́мѧ грѣхѡ́въ и҆ скорбе́й, да оу҆́зритъ свѣ́тъ  и҆́стины и҆ и҆спра́витъ стопы̑ своѧ̑ къ дѣ́ланїю  за́повѣдей хрⷭ҇то́выхъ. (с. 611) 
Оу҆наслѣ́довалъ є҆сѝ црⷭ҇тво нбⷭ҇ное, и҆дѣ́же  пра́зднꙋющихъ гла́съ непреста́нный и҆ безконе́чнаѧ сла́дость  зрѧ́щихъ лица̀ добро́тꙋ бг҃а неизрече́ннꙋю. 
Бг҃оро́диченъ: 
Нескве́рнаѧ а҆́гница и҆ бг҃оѻтрокови́це марі́е,  твои́ми моли́твами оу҆крѣпи́вшисѧ, ст҃і́и побѣди́ша  бѣсѡ́вскїѧ си̑лы: тѣ́мже и҆ на́мъ, оу҆пова́ющымъ на тѧ̀,  ско́рѡ предста́ни въ по́мощь, да посра́мѧтсѧ и҆ падꙋ́тъ  всѝ, ꙗ҆влѧ́ющїи рабѡ́мъ ѕла̑ѧ. 
Пѣ́снь ѕ҃. 
І҆рмо́съ: Ѡ҆чи́сти мѧ̀, сп҃се, мнѡ́га бо беззакѡ́нїѧ  моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е сп҃се́нїѧ моегѡ̀. 
Крѣ́пкое застꙋпле́нїе бꙋ́ди всѣ̑мъ, притека́ющымъ  къ твое́й по́мощи въ недꙋ́зѣхъ и҆ печа́лехъ, ѻ҆́тче на́шъ  а҆мвро́сїе, ѻ҆́птинскїѧ ѡ҆би́тели вели́кїй ста́рче. 
И҆зба́ви на́съ ѿ кова́рства лꙋка́выхъ дꙋхѡ́въ и҆  и҆зведѝ и҆зъ глꙋбины̀ грѣхо́вныѧ, да ѡ҆чи́ститъ на́съ  хрⷭ҇то́съ бг҃ъ ѿ беззако́нїй на́шихъ и҆ сп҃се́тъ дꙋ́шы  на́шѧ. 
Ка́кѡ рце́мъ твоѧ̀ благодѣѧ̑нїѧ лю́демъ,  стра́ждꙋщымъ и҆ оу҆ничижє́ннымъ; ка́кѡ воспои́мъ тѝ  бл҃года́рственнꙋю пѣ́снь; прїимѝ ны́нѣ пѣ́снь хвале́бнꙋю  недосто́йныхъ ча́дъ твои́хъ. 
Посѣтѝ на́шѧ не́мѡщи по ми́лости твое́й, и҆сцѣлѝ  ꙗ҆́звы дꙋхѡ́вныѧ си́лою да́нною тѝ свы́ше бл҃года́ти, да  воста́немъ ѿ ме́ртвеннагѡ сна̀ грѣхо́внагѡ. (с. 612) 
Бг҃оро́диченъ: 
Пѣсносло́вѧще, чⷭ҇таѧ, и҆зъ оу҆тро́бы твоеѧ̀  вопло́щшагосѧ, тѧ̀ славосло́вимъ, ꙗ҆́кѡ бж҃їю мт҃рь. 
Конда́къ, гла́съ в҃: 
Завѣ́тъ пастыренача́льника и҆спо́лнивъ, ста́рчества  бл҃года́ть наслѣ́довалъ є҆сѝ, болѣ́знꙋѧ се́рдцемъ ѡ҆  всѣ́хъ съ вѣ́рою притека́ющихъ къ тебѣ̀, тѣ́мже и҆ мы̀,  ча̑да твоѧ̑, съ любо́вїю вопїе́мъ тѝ: ѻ҆́тче ст҃ы́й  а҆мвро́сїе, молѝ хрⷭ҇та̀ бг҃а сп҃сти́сѧ дꙋша́мъ на́шымъ. 
І҆́косъ: 
Доброзра́чное житїѐ показа́лъ є҆сѝ и҆ свои́ми  добродѣ́тельми ѡ҆зари́лъ є҆сѝ всю̀ зе́млю рꙋ́сскꙋю,  привле́клъ є҆сѝ къ себѣ̀ всѧ̑ концы̀ ѻ҆те́чества  на́шегѡ, ѡ҆кормлѧ́ѧ неизче́тнꙋю па́ствꙋ вѣ́рныхъ ча́дъ  твои́хъ, и҆̀хже съ любо́вїю призрѣ́лъ є҆сѝ ꙗ҆́кѡ  ѻ҆те́цъ чадолюби́вый и҆ ми́лостивый. тѣ́мже сте́кшисѧ въ  де́нь преставле́нїѧ твоегѡ̀, во оу҆миле́нїи зове́мъ:  ра́дꙋйсѧ, подви́жниче бл҃гоче́стїѧ, воспрїе́мый бога̑тыѧ  да́ры дх҃а всест҃а́гѡ: ра́дꙋйсѧ, высото̀ смире́нїѧ и҆  терпѣ́нїѧ, и҆́миже наꙋча́еши вѣ́рныхъ ча́дъ свои́хъ:  ра́дꙋйсѧ, дре́во плодоно́сное, и҆́мже напита́лъ є҆сѝ  мно́жество а҆́лчꙋщихъ жи́зни вѣ́чныѧ: ра́дꙋйсѧ, цвѣ́те  бл҃гоꙋха́нный любвѐ бж҃е́ственныѧ, є҆́юже оу҆тѣша́ютсѧ  скорбѧ́щїи и҆ болѣ́знꙋющїи. ра́дꙋйсѧ, и҆сто́чниче  приснотекꙋ́щїй чꙋде́съ и҆ бл҃готворе́нїй, ѿ ни́хже  болѧ́щїи и҆сцѣлева́ютъ и҆ ги́бнꙋщїи сп҃са́ютсѧ: ра́дꙋйсѧ,  дерзнове́нный хода́таю на́шъ пред̾ пра́веднымъ сꙋдїе́ю:  ра́дꙋйсѧ, помо́щниче на́шъ пресла́вный во всѣ́хъ (с. 613)  ѡ҆бстоѧ́нїихъ. ра́дꙋйсѧ, бг҃омꙋ́дре а҆мвро́сїе, вели́кїй  ста́рче всерѡссі́йскїй. 
Пѣ́снь з҃. 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ  въ вавѷлѡ́нѣ и҆ногда̀. сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Пресели́лсѧ є҆сѝ въ гѡ́рнїѧ черто́ги и҆ та́мѡ  зри́ши сла́вꙋ неизрече́ннꙋю превѣ́чнагѡ бг҃а, зовѧ̀:  бл҃гослове́нъ є҆сѝ, бж҃е ѻ҆тє́цъ на́шихъ. 
Въ со́нмѣ ст҃ы́хъ оу҆го́дникѡвъ ны́нѣ  прославлѧ́еши премꙋ́драго творца̀ и҆ гдⷭ҇а си́лъ,  воспѣва́ѧ: бл҃гослове́нъ є҆сѝ, бж҃е ѻ҆тє́цъ на́шихъ. 
Съ ли́ки а҆́гг҃лѡвъ и҆ а҆рха́гг҃лѡвъ предстои́ши  пред̾ лице́мъ вседержи́телѧ и҆ та́мѡ немо́лчнѡ пое́ши:  бл҃гослове́нъ є҆сѝ, бж҃е ѻ҆тє́цъ на́шихъ. 
Вни́де въ ра́дость гдⷭ҇а, ꙗ҆́кѡ до́брый и҆ вѣ́рный  ра́бъ є҆гѡ̀ бы́лъ на землѝ, и҆ ны́нѣ на нб҃сѣ́хъ  взыва́еши: бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Ви́ждь, влⷣчце, дꙋшѝ моеѧ̀ ѕлосмра̑дныѧ ра̑ны  и҆́хже самохо́тнѣ под̾ѧ́хъ ѻ҆каѧ́нный, и҆ не могꙋ̀  приложи́ти пла́стырѧ, но є҆́ле жи́въ сы́й вопїю̀:  ми́лостива мнѣ̀ врача̀ всѣ́хъ и҆ бг҃а ма́терними твои́ми  мл҃твами сотворѝ, ꙗ҆́кѡ да воспою́ ти: бл҃гослове́нъ,  пречⷭ҇таѧ, пло́дъ твоегѡ̀ чре́ва. 
Пѣ́снь и҃. 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃сє́ны сїѧ̀ ви́дѣвъ, творцꙋ̀ (с. 614) и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Цр҃ковь ны́нѣ ликовствꙋ́етъ, пра́зднꙋюще бл҃же́ннꙋю  па́мѧть твою̀, достохва́льне ѻ҆́тче, и҆ съ ра́достїю  пое́тъ: да бл҃гослови́тъ всѧ̀ тва́рь гдⷭ҇а и҆ превозно́ситъ  є҆го̀ во вѣ́ки. 
Собра́шасѧ ны́нѣ въ ѻ҆би́тели ст҃ѣ́й мона́хѡвъ  мно́жество, оу҆бл҃жа́ющихъ твою̀ честнꙋ́ю па́мѧть и҆  пою́щихъ съ ра́достїю: да бл҃гослови́тъ всѧ̀ тва́рь гдⷭ҇а и҆  превозно́ситъ є҆го̀ во вѣ́ки. 
Па́стырїе и҆ оу҆чи́телїе стеко́шасѧ въ се́й гра́дъ  ѻ҆би́тельный, и҆дѣ́же въ добродѣ́телехъ ты̀ процвѣ́лъ  є҆сѝ, поѧ̀: да бл҃гослови́тъ тва́рь всѧ̀ гдⷭ҇а и҆  превозно́ситъ є҆го̀ во вѣ́ки. 
Ста́рїи и҆ младі́и, си́льнїи и҆ немощні́и прїидо́ша  ны́нѣ въ до́мъ гдⷭ҇ень просла́вити прпⷣбнаго ста́рца и҆  ѻ҆тца̀, вопїю́ще: да бл҃гослови́тъ тва́рь всѧ̀ гдⷭ҇а и҆  превозно́ситъ є҆го̀ во вѣ́ки. 
Бг҃оро́диченъ: 
Ѿ тебѐ, прест҃а́ѧ бг҃оро́дице, и҆злїѧ́сѧ вода̀  живо́тнаѧ, на ѡ҆мове́нїе скве́рны всемі́рныѧ, є҆́юже  бл҃говолѝ и҆ моѐ се́рдце прохлади́ти, и҆ ѡ҆кропи́ти росо́ю  моли́твъ въ кро́вѣ кри́лъ твои́хъ во всѧ̑ вѣ́ки. 
Пѣ́снь ѳ҃. 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ чл҃вѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀, бг҃оро́дицꙋ, а҆́гг҃лѡвъ и҆ чл҃вѣ̑къ  чинонача̑лїѧ велича́ютъ. (с. 615) 
Проповѣ́дꙋетъ ны́нѣ правосла́внаѧ цр҃ковь по́двиги  твоѧ̑, ꙗ҆́кѡ всерѡссі́йскагѡ оу҆го́дника бж҃їѧ, и҆ чти́тъ  твою̀ па́мѧть, восхвалѧ́ющи твоѐ а҆гг҃лоподо́бное житїѐ. 
При́зри съ нб҃сѐ, ѻ҆́тче на́шъ а҆мвро́сїе, на  вѣ̑рныѧ лю́ди твоѧ̑ и҆ низпослѝ свы́ше рꙋ́кꙋ по́мощи  всѣ̑мъ, покланѧ́ющымсѧ честно́мꙋ ѻ҆́бразꙋ твоемꙋ̀. 
Оу҆слы́ши гла́съ моле́нїѧ на́шегѡ, посѣтѝ  ми́лостїю твое́ю болѣ̑зни и҆ не́мѡщи ча́дъ твои́хъ, съ  вѣ́рою къ тебѣ̀ прибѣга́ющихъ, досточꙋ́дне ѻ҆́тче на́шъ. 
Припа́даемъ во оу҆миле́нїи серде́цъ на́шихъ къ  стопа́мъ твои̑мъ, вели́кїй ста́рче землѝ на́шеѧ, про́симъ  и҆ мо́лимъ: не забꙋ́ди посѣща́ти чтꙋ́щыѧ пречестнꙋ́ю  па́мѧть твою̀. 
Бг҃оро́диченъ: 
Ко́е тебѣ̀ дарова́нїе принесе́мъ, бг҃оро́дице:  и҆лѝ что̀ вѣща́ти и҆́мамы грѣ́шнїи: то́чїю оу҆ми́льнѡ  вопїе́мъ молѧ́щесѧ: сп҃сѝ рабы̑ твоѧ̑, бг҃облагода́тнаѧ  ѻ҆трокови́це, ꙗ҆́кѡ да тѧ̀ при́снѡ велича́емъ. 
Свѣти́ленъ: 
Мона́шескагѡ ѻ҆́браза житїѐ и҆збра́въ непрело́жнѡ,  и҆ ѿри́нꙋвъ мі́ра сегѡ̀ сꙋетꙋ̀ и҆ сла́вꙋ, всели́лсѧ є҆сѝ  въ ѻ҆би́тель бг҃оро́дицы, прпⷣбне ѻ҆́тче на́шъ  а҆мвро́сїе, и҆ процвѣ́лъ є҆сѝ ꙗ҆́кѡ крі́нъ се́льный, мы́  же чтꙋ́ще ст҃ꙋ́ю па́мѧть твою̀, зове́мъ тѝ: бꙋ́ди на́мъ  помо́щникъ и҆ застꙋ́пникъ въ бѣда́хъ и҆ ско́рбехъ  ѡ҆бстоѧ́щихъ. (с. 616) 
Сла́ва и҆ ны́нѣ, бг҃оро́диченъ: 
Ра́дꙋйсѧ, тебѣ̀ зове́мъ, бл҃гослове́ннаѧ  бг҃оро́дице дв҃о, ꙗ҆́кѡ тобо́ю присносꙋ́щныѧ ра́дости  прича̑стницы бы́хомъ. живо́тъ бо на́шъ и҆ сп҃се́нїе  недомы́слимо и҆ превы́шѣ є҆стества̀ родила̀ є҆сѝ, сегѡ̀  ра́ди непреста́ннѡ оу҆бл҃жа́ютъ тѧ̀ ро́дове родѡ́въ,  ꙗ҆́коже пре́жде прорекла̀ є҆сѝ. 
На хвали́техъ стїхи̑ры на д҃, гла́съ ѕ҃: 
Восхва́лимъ, вѣ́рнїи лю́дїе, достобл҃же́ннꙋю  па́мѧть прпⷣбнагѡ а҆мвро́сїа, вели́кагѡ ста́рца  ѻ҆́птинскагѡ, всеѧ̀ рѡссі́и чꙋдотво́рца, то́й бо сконча́въ  земно́е стра́нствїе, вни́де въ ѻ҆би́тель цр҃ѧ̀ нбⷭ҇нагѡ и҆  зри́тъ та́мѡ красотꙋ̀ неизрече́ннꙋю, вчини́всѧ съ ли̑ки  безпло́тныхъ, пое́тъ съ ни́ми пѣ́снь трист҃ꙋ́ю въ трⷪ҇цѣ  сла́вимомꙋ бг҃ꙋ. 
Возра́дꙋемсѧ, бра́тїе, пра́зднꙋюще свѣ́тлꙋю па́мѧть  бг҃оно́снагѡ ста́рца а҆мвро́сїа, оу҆чи́телѧ бл҃гоче́стїѧ,  проповѣ́дника любвѐ хрⷭ҇то́вой, є҆го́же бг҃ъ сотворѝ  сосꙋ́домъ и҆збра́ннымъ бл҃года́ти своеѧ̀ живоно́сныѧ.  воспои́мъ, зовꙋ́ще: молѝ, ѻ҆́тче, всеще́драго бг҃а  сп҃сти́сѧ дꙋша́мъ на́шымъ. 
Пребл҃же́нне ѻ҆́тче а҆мвро́сїе, вонмѝ гла́сꙋ дꙋ́шъ  на́шихъ, ча́ющихъ твоеѧ̀ ми́лости, се́ бо скѡ́рби и҆ нꙋ́жды  превзыдо́ша главꙋ̀ на́шꙋ и҆ нѣ́сть и҆сцѣле́нїѧ пло́ти  на́шеѧ. прїидѝ и҆ помозѝ всѣ̑мъ, чтꙋ́щымъ твою̀ ст҃ꙋ́ю  па́мѧть. 
Цр҃ковь рꙋ́сскаѧ ны́нѣ пра́зднꙋетъ твою̀  прехва́льнꙋю па́мѧть, бг҃омꙋ́дре ѻ҆́тче а҆мвро́сїе,  прославлѧ́ѧ твоѐ (с. 617) земно́е житїѐ. є҆́же  оу҆краси́лъ є҆сѝ добродѣ̑тели хрⷭ҇то́выми. не премолчѝ  за ны̀ ко гдⷭ҇ꙋ въ твои́хъ те́плыхъ моли́твахъ, да сп҃се́тъ  дꙋ́шы на́шѧ. 
Сла́ва, гла́съ и҃: 
Бꙋ́ди помо́щникъ и҆ застꙋ́пникъ на́мъ,  ѡ҆бꙋрева́ємымъ въ пꙋчи́нѣ жите́йскагѡ мо́рѧ, бг҃облаже́нне  ѻ҆́тче а҆мвро́сїе, до́брый па́стырю и҆ дѣ́лателю жа́твы  мно́гїѧ, тебе́ бо всѝ вѣ́мы ꙗ҆́кѡ ми́лостиваго  чꙋдотво́рца, ско́раго врача̀ дꙋ́шъ и҆ тѣле́съ на́шихъ,  крѣ́пкаго моли́твенника пред̾ бг҃омъ ѡ҆ сп҃се́нїи дꙋ́шъ  на́шихъ. 
И҆ ны́нѣ, бг҃оро́диченъ: 
Влⷣчце, прїимѝ моли̑твы ра́бъ твои́хъ и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое, и҆ ѿпꙋ́стъ. 
На лїтꙋргі́и. 
Бл҃жє́нны ѿ канѡ́на, пѣ̑сни г҃ и҆ ѕ҃. 
Прокі́менъ: Честна̀ пред̾ гдⷭ҇емъ сме́рть  прпⷣбныхъ є҆гѡ̀. 


(с. 618) 
Мѣ́сѧца тогѡ́же въ г҃і-й де́нь. 
Слꙋ́жба прест҃ѣ́й бцⷣѣ, въ че́сть и҆ па́мѧть  ꙗ҆вле́нїѧ чꙋдотво́рныѧ є҆ѧ̀ і҆кѡ́ны, нарица́емыѧ  і҆́верскїѧ. 
На ма́лѣй вече́рни, 
На Гдⷭ҇и воззва́хъ, стїхи̑ры, гла́съ а҃: 
Прїиди́те, всѝ лю́дїе, вѣ́рою соше́дшесѧ,  просла́вимъ влⷣчцꙋ бцⷣꙋ, застꙋ́пницꙋ ро́да на́шегѡ, и҆  ѡ҆бстоѧ́ще честнꙋ́ю і҆кѡ́нꙋ, любе́знѡ ѡ҆блобыза́имъ ю҆̀,  глаго́люще: ра́дꙋйсѧ, пречⷭ҇таѧ дв҃о: ра́дꙋйсѧ, мт҃и гдⷭ҇а  вы́шнѧгѡ: ра́дꙋйсѧ, покро́ве и҆ сп҃се́нїе дꙋ́шъ на́шихъ. 
Ра́дꙋйсѧ, а҆ѳѡ́нскаѧ горо̀: сла́ва бо гдⷭ҇нѧ на  тебѣ̀ возсїѧ̀. ꙗ҆́кѡ бо многосвѣ́тлаѧ ѕвѣзда̀ прїи́де  ѿ восто́ка къ за́падꙋ, въ столпѣ̀ ѻ҆́гненнѣ, ꙗ҆ви́сѧ  і҆кѡ́на бг҃ома́тере, ѡ҆зарѧ́ющи а҆ѳѡ́нъ свои́мъ  прише́ствїемъ. 
Ꙗ҆́коже мѡѷсе́ю въ сїна́и кꙋпина̀ ꙗ҆ви́сѧ  и҆ногда̀, ѻ҆гне́мъ оу҆́бѡ ѡ҆палѧ́ема, и҆ невреди́ма  пребы́вши: та́кѡ и҆ всенепоро́чныѧ сщ҃е́нный ѻ҆́бразъ  ѻ҆гне́мъ ѡ҆дѣва́етсѧ, и҆ неѡпали́мь пребыва́етъ, ѡ҆свѧща́ѧ  взира́ющыѧ съ вѣ́рою на него̀. 
Грѧди́те ра́достнѡ, и҆́нокѡвъ а҆ѳѡ́нскихъ ли́цы,  почерпи́те бл҃года́ть неѡскꙋ́днꙋю ѿ і҆кѡ́ны бг҃ома́тере,  (с. 619) ѻ҆гне́мъ блиста́ющїѧсѧ, и҆ прїими́те ю҆̀ съ  вѣ́рою и҆ любо́вїю: ꙗ҆́кѡ во стѣ́нꙋ и҆ ѡ҆гражде́нїе  ѡ҆би́телемъ ва́шымъ пресла́внѡ да́рꙋетсѧ, да покры́етъ ва́съ  ѿ всѣ́хъ вра̑гъ ви́димыхъ и҆ неви́димыхъ. 
Сла́ва, и҆ ны́нѣ, гла́съ є҃: 
Прїиди́те, лю́дїе, чꙋдотво́рномꙋ и҆ всечестно́мꙋ  поклони́мсѧ бж҃їѧ мт҃ре ѻ҆́бразꙋ, є҆го́же дарова̀  ѻ҆би́тели і҆́верстѣй, ꙗ҆́кѡ стра́жа неꙋсы́пна и҆  неѡбори́ма: ѡ҆гражда́етъ бо ст҃ꙋ́ю ѻ҆би́тель и҆ всѧ̑  живꙋ́щыѧ на а҆ѳѡ́нѣ свои́мъ покро́вомъ, и҆ да́рꙋетъ  ѻ҆би̑льныѧ да́ры и҆сцѣле́нїй ѿ неистощи́магѡ и҆сто́чника  ст҃ы́ѧ і҆кѡ́ны всѣ̑мъ тꙋ́ю почита́ющымъ. тѣ́мже  воспѣва́юще воззове́мъ первоѡбра́знѣй: ра́дꙋйсѧ, мі́рови  по́моще и҆ оу҆тѣше́нїе дꙋ́шъ на́шихъ. 
Прокі́менъ днѐ. 
На стїхо́внѣ стїхи̑ры, гла́съ в҃: 
Вмѣсти́лище чи́стое свѣ́та пречи́стагѡ, бцⷣе,  сла́вимъ тѧ̀ и҆ пое́мъ рабѝ твоѝ, ꙗ҆́кѡ ꙗ҆вле́нїемъ  пречестны́ѧ твоеѧ̀ і҆кѡ́ны на́съ ѡ҆свѧща́еши. 
Сті́хъ: Воскреснѝ, гдⷭ҇и, въ поко́й тво́й, ты̀ и҆  кївѡ́тъ ст҃ы́ни твоеѧ̀. 
Сла́ва тебѣ̀, хрⷭ҇тѐ цр҃ю̀, сла́ва мно́гомꙋ ѡ҆  на́съ милосе́рдїю: и҆́бо дарова́лъ є҆сѝ і҆кѡ́нꙋ твоеѧ̀  пречⷭ҇тыѧ мт҃ре, бл҃года́ти то́ки на́мъ неѡскꙋ́днѡ  и҆злива́ющꙋю. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Дне́сь, бл҃говѣ́рнїи лю́дїе, свѣ́тлѡ пра́зднꙋемъ,  ѡ҆сѣнѧ́еми і҆кѡ́ны бг҃ома́тере прише́ствїемъ, съ вѣ́рою  прїе́млюще въ не́й стра́жа на́мъ неѿстꙋ́пна, и҆ (с. 620)  возопїи́мъ бцⷣѣ: покры́й на́съ ѿ всѧ́кагѡ ѕла̀, и҆  сп҃сѝ дꙋ́шы на́шѧ. 
Сла́ва, и҆ ны́нѣ, гла́съ ѕ҃: 
Притеце́мъ къ ти́хомꙋ приста́нищꙋ и҆ застꙋ́пницѣ  ро́да на́шегѡ дв҃ѣ мр҃і́и, поклони́мсѧ честно́мꙋ є҆ѧ̀  а҆́гг҃лы почита́емомꙋ ѻ҆́бразꙋ, оу҆ми́льнѡ зовꙋ́ще:  при́зри, бл҃госе́рдаѧ мт҃и, на лю̑тыѧ скѡ́рби, на́съ  ѡ҆бдержа́щыѧ, и҆ и҆сцѣлѝ болѣ̑зни дꙋ́шъ на́шихъ. 
Тропа́рь бцⷣѣ, гла́съ а҃: 
Де́рзость ненави́дѧщихъ ѻ҆́бразъ гдⷭ҇ень и҆  держа́ва нечести́выхъ безбо́жнѡ въ нїке́ю прїи́де, и҆  по́сланнїи безчеловѣ́чнѡ вдови́цꙋ, бл҃гоче́стнѡ чтꙋ́щꙋю  і҆кѡ́нꙋ бг҃ома́тере, и҆стѧзꙋ́ютъ. но та́ѧ но́щїю съ сы́номъ  і҆кѡ́нꙋ въ мо́ре пꙋстѝ, вопїю́щи: сла́ва тебѣ̀, чⷭ҇таѧ,  ꙗ҆́кѡ непроходи́мое мо́ре плещы̀ своѧ̑ подадѐ: сла́ва  правоше́ствїю твоемꙋ̀, є҆ди́на нетлѣ́ннаѧ. 
Сла́ва, и҆ ны́нѣ: и҆́нъ тропа́рь, гла́съ то́йже: 
Ѿ ст҃ы́ѧ і҆кѡ́ны твоеѧ̀, ѽ влⷣчце бцⷣе,  и҆сцѣлє́нїѧ и҆ цѣльбы̑ подаю́тсѧ ѻ҆би́льнѡ, съ вѣ́рою  и҆ любо́вїю приходѧ́щымъ къ не́й: та́кѡ и҆ мою̀ не́мощь  посѣтѝ, и҆ дꙋ́шꙋ мою̀ поми́лꙋй, бл҃га́ѧ, и҆ тѣ́ло  и҆сцѣлѝ бл҃года́тїю твое́ю, пречⷭ҇таѧ. 
Є҆ктенїа̀, и҆ ѿпꙋ́стъ. 
На вели́цѣй вече́рни, 
на Гдⷭ҇и воззва́хъ, стїхи̑ры на и҃, гла́съ є҃: 
Красꙋ́йсѧ, а҆ѳѡ́не: ра́дꙋйсѧ и҆ весели́сѧ,  ѻ҆би́тель і҆́верскаѧ: се́ бо грѧде́тъ чꙋ́днаѧ і҆кѡ́на  бг҃ома́тере, а҆́гг҃лы по мо́рю дорѷноси́ма, свѣ́томъ  неизрече́ннымъ (с. 621) сїѧ́ющи, мра́къ скорбе́й и҆ печа́лей  прогонѧ́ющи, и҆ всѣ́хъ лꙋча́ми своеѧ̀ млⷭ҇ти ѡ҆зарѧ́ющи. 
Тебѣ̀ припа́даютъ, гпⷭ҇жѐ, и҆́нокѡвъ ли́цы и҆  по́стникѡвъ сослѡ́вїѧ, и҆ любе́знѡ взира́юще на ст҃ꙋ́ю  і҆кѡ́нꙋ твою̀, вопїю́тъ тѝ: прїидѝ къ на́мъ, бл҃га́ѧ мт҃и,  оу҆ще́дри чтꙋ́щыѧ тѧ̀, и҆ да́рꙋй на́мъ ст҃ы́й ѻ҆́бразъ  тво́й въ зало́гъ млⷭ҇ти и҆ сп҃се́нїѧ. 
Ѽ пресла́внагѡ чꙋдесѐ! ꙗ҆́коже бо мѡѷсе́ю въ  сїна́и кꙋпина̀ ꙗ҆ви́сѧ и҆ногда̀, ѻ҆гне́мъ оу҆́бѡ  ѡ҆палѧ́ема, и҆ невреди́ма пребы́вши: си́це и҆ всенепоро́чныѧ  бг҃ороди́тельницы ѻ҆́бразъ ѻ҆гне́мъ ѡ҆дѣва́етсѧ, но  неѡпали́мь пребыва́етъ, просвѣща́ѧ и҆ на́съ сꙋ́щихъ во  мра́цѣ, и҆ невреди̑мы въ пещѝ и҆скꙋше́нїй и҆ бѣ́дъ  сохранѧ́ѧ. 
Грѧдѝ, гаврїи́ле, сни́ди немо́кренными нога́ми въ  мо́ре, и҆ прїимѝ во ѡ҆б̾ѧ̑тїѧ і҆кѡ́нꙋ бг҃ома́тере, на  ра́дость а҆ѳѡ́нꙋ, на ѡ҆гражде́нїе ѻ҆би́тели і҆́верскїѧ, и҆  всѣ̑мъ хрⷭ҇тїа́нѡмъ во оу҆тѣше́нїе. 
Бцⷣе дв҃о, держа́внаѧ помо́щнице, ны́нѣ ѻ҆би́тель  і҆́верскаѧ ѡ҆ тебѣ̀ хва́литсѧ и҆ весели́тсѧ, и҆мꙋ́щи тѧ̀  застꙋ́пницꙋ непосты́днꙋ и҆ стѣ́нꙋ нерꙋши́мꙋ ѡ҆снова́нїе  непоколеби́мо, стра́жа неꙋсы́пна: не преста́й, гпⷭ҇жѐ,  твои́ми мл҃твами и҆ всегда̀ и҆збавлѧ́ти ѻ҆би́тель твою̀ и҆  всѧ̑ лю́ди ѿ всѣ́хъ напа́стей. 
Пода́ждь оу҆тѣше́нїе рабѡ́мъ твои̑мъ, чⷭ҇таѧ,  напа́стьми ѡ҆держи̑мымъ, и҆ ро́гъ вѣ́рныхъ вознесѝ,  бг҃ороди́тельнице: сп҃сѝ мл҃твами твои́ми ѻ҆би́тель сїю̀  (с. 622) и҆ гра́ды правосла̑вныѧ, оу҆крѣпѝ на врагѝ  сла́вѧщыѧ тѧ̀ и҆ всѧ̑ вѣ̑рныѧ рабы̑, хва́лѧщыѧ тѧ̀,  защитѝ. 
Пречи́стаѧ твоѧ̀ і҆кѡ́на, бцⷣе дв҃о, врачевство̀  дх҃о́вное всегѡ̀ мі́ра ꙗ҆ви́сѧ: къ не́йже прибѣга́емъ,  тебѣ̀ покланѧ́ющесѧ, почита́емъ и҆ лобыза́емъ ю҆̀, и҆  и҆сцѣле́нїй бл҃года́ть полꙋча́емъ, недꙋ́гѡвъ дꙋше́вныхъ и҆  тѣле́сныхъ страсте́й твои́ми мл҃твами свобожда́ющесѧ. 
Ꙗ҆́кѡ порфѵ́рою ца́рскою и҆ вѵ́ссомъ, і҆кѡ́ною  твое́ю и҆ твоегѡ̀ сн҃а, бцⷣе, ѻ҆би́тель і҆́верскаѧ  оу҆краси́вшисѧ, дне́сь сїѧ́етъ чꙋдесы̀, бл҃года́тїю ст҃а́гѡ  дх҃а па́че свѣ́та со́лнечнагѡ блиста́ющисѧ: въ то́й бо на  болѧ́щихъ и҆ недꙋ́жныхъ и҆сцѣлє́нїѧ и҆злива́ютсѧ, и҆  всѣ̑мъ да́рꙋетсѧ бога́таѧ млⷭ҇ть. 
Сла́ва, и҆ ны́нѣ, гла́съ и҃: 
Ѽ мт҃и бл҃га́ѧ, гпⷭ҇жѐ бцⷣе дв҃о! не ѿри́ни  на́съ смире́нныхъ ра̑бъ твои́хъ, пред̾ пречи́стою твое́ю  і҆кѡ́ною недостѡ́йныѧ моли̑твы приносѧ́щихъ: бꙋ́ди те́плаѧ  хода́таица ѡ҆ на́съ грѣ́шныхъ къ сн҃ꙋ твоемꙋ̀, и҆зба́ви  на́съ ѿ всѣ́хъ бѣ́дъ и҆ и҆скꙋше́нїй, да сп҃са́еми тобо́ю  вы́нꙋ вопїе́мъ тѝ: ра́дꙋйсѧ, бл҃га́ѧ врата́рнице, двє́ри  ра̑йскїѧ на́мъ ѿверза́ющаѧ. 
Вхо́дъ, прокі́менъ днѐ, и҆ чтє́нїѧ. 
Бытїѧ̀ чте́нїе. 
[Глава̀ к҃и] Взы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нъ. И҆ ѡ҆брѣ́те мѣ́сто, и҆  спа̀ та́мѡ: за́йде бо со́лнце. И҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до  небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. Гдⷭ҇ь же оу҆твержда́шесѧ на не́й, и҆ речѐ: а҆́зъ  бг҃ъ а҆враа́мовъ ѻ҆тца̀ твоегѡ̀ и҆ бг҃ъ і҆саа́ковъ, не  бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ  ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ  песо́къ земны́й, и҆ распространи́тсѧ на мо́ре, и҆ лі́вꙋ, и҆  сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀  всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ  съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще  по́йдеши, и҆ возвращꙋ́ тѧ въ зе́млю сїю̀: ꙗ҆́кѡ не и҆́мамъ  тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ: нѣ́сть сїѐ, но до́мъ бж҃їй, и҆ сїѧ̀ врата̀ нбⷭ҇наѧ. 
И҆схо́да чте́нїе. 
[Глава̀ г҃] Мѡѷсе́й бѧ́ше пасы́й ѻ҆́вцы і҆оѳо́ра,  те́стѧ своегѡ̀, свѧще́нника мадїа́мска: и҆ гна́ше ѻ҆́вцы въ  пꙋсты́ню: и҆ прїи́де въ го́рꙋ бж҃їю хѡри́въ. Ꙗ҆ви́сѧ же  є҆мꙋ̀ а҆́гг҃лъ гдⷭ҇ень въ пла́мени ѻ҆́гненнѣ и҆з̾  кꙋпины̀: и҆ ви́дитъ, ꙗ҆́кѡ кꙋпина̀ гори́тъ ѻ҆гне́мъ,  кꙋпина́ же не сгара́ше. Рече́ же мѡѷсе́й: мимоше́дъ  оу҆ви́ждꙋ видѣ́нїе вели́кое сїѐ, ꙗ҆́кѡ не сгара́етъ  кꙋпина̀. Є҆гда́ же ви́дѣ гдⷭ҇ь, ꙗ҆́кѡ пристꙋпа́етъ  ви́дѣти, воззва̀ є҆го̀ гдⷭ҇ь и҆з̾ кꙋпины̀, глаго́лѧ:  мѡѷсе́е, мѡѷсе́е. Ѻ҆́нъ же речѐ: что̀ є҆́сть, гдⷭ҇и;  Ѻ҆́нъ же речѐ: не приближа́йсѧ сѣ́мѡ: (с. 624) и҆зꙋ́й  сапогѝ ѿ но́гъ твои́хъ: мѣ́сто бо, на не́мже ты̀  стои́ши, землѧ̀ свѧта̀ є҆́сть. 
И҆схо́да чте́нїе. 
[Глава̀ г҃і] Ѡ҆бведѐ бг҃ъ лю́ди пꙋте́мъ, и҆́же въ  пꙋ́стыни, къ чермно́мꙋ мо́рю: пѧ́тагѡ же ро́да и҆зыдо́ша  сы́нове і҆и҃лєвы ѿ землѝ є҆гѵ́петскїѧ. И҆ взѧ̀ мѡѷсе́й  кѡ́сти і҆ѡ́сифѡвы съ собо́ю: клѧ́твою бо заклѧ̀ і҆ѡ́сифъ  сы́ны і҆и҃лєвы, глаго́лѧ: присѣще́нїемъ присѣти́тъ ва́съ  гдⷭ҇ь, и҆ и҆знесе́те ѿсю́дꙋ кѡ́сти моѧ̑ съ собо́ю.  Воздви́гшесѧ же сы́нове і҆и҃лєвы ѿ сокхѡ́ѳа, ѡ҆полчи́шасѧ  во ѻ҆ѳѡ́мѣ при пꙋсты́ни. бг҃ъ же вожда́ше и҆̀хъ, въ де́нь  оу҆́бѡ столпо́мъ ѻ҆́блачнымъ, показа́ти и҆̀мъ пꙋ́ть:  но́щїю же столпо́мъ ѻ҆́гненнымъ, свѣти́ти и҆̀мъ. И҆ не  ѡ҆скꙋдѣ̀ сто́лпъ ѻ҆́блачный во днѝ, и҆ сто́лпъ  ѻ҆́гненный но́щїю, пред̾ всѣ́ми людьмѝ. 
На лїті́и стїхи̑ры, гла́съ и҃: 
Прїиди́те, празднолю́бцы и҆ по́стникѡвъ сосло́вїе,  вѣ́рою соше́дшесѧ, хвалє́бныѧ пѣ̑сни принесе́мъ мр҃і́и  приснодв҃ѣ: дне́сь бо наста̀ свѣ́тлое торжество̀,  ꙗ҆вле́нїе честны́ѧ є҆ѧ̀ і҆кѡ́ны і҆́верскїѧ, ю҆́же  ѡ҆бстоѧ́ще со стра́хомъ и҆ любо́вїю, воспои́мъ бцⷣѣ:  ра́дꙋйсѧ, неисповѣди́маѧ ра́досте всѣ̑мъ: ра́дꙋйсѧ,  ѻ҆́бразомъ твои́мъ ст҃ы́мъ на́съ просвѣща́ющаѧ: ра́дꙋйсѧ,  всѣ̑мъ похвало̀ и҆ оу҆твержде́нїе: ра́дꙋйсѧ, сп҃се́нїе  дꙋ́шъ на́шихъ. 
Что́ тѧ нарече́мъ, бцⷣе дв҃о; сто́лпъ ли  ѻ҆́гненный, къ вѣ́чномꙋ наслѣ́дїю на́съ ведꙋ́щїй; стѣ́нꙋ  ли крѣ́пкꙋю; ꙗ҆́кѡ правосла́вный ро́дъ защища́еши: стра́жа  ли неꙋсы́пна; ꙗ҆́кѡ ѻ҆би́тель твою̀ ѡ҆хранѧ́еши и҆  сп҃са́еши. (с. 625) тѣ́мже ѿ належа́щихъ бѣ́дъ  и҆збавлѧ́еми возопїи́мъ влⷣчцѣ: ра́дꙋйсѧ, бл҃ги́хъ  вино́внаѧ, и҆звѣ́стное хрⷭ҇тїа́нъ оу҆пова́нїе. 
Сла́ва, и҆ ны́нѣ, гла́съ є҃: 
Ра́дꙋетсѧ а҆ѳѡ́нъ, ликовствꙋ́етъ ѻ҆би́тель  і҆́верскаѧ, торжествꙋ́етъ и҆ всѧ̀ страна̀ рѡссі́йскаѧ: бж҃їѧ  бо мт҃рь чꙋдотво́рнымъ свои́мъ ѻ҆́бразомъ ми́лостивнѡ на́съ  посѣти́ла є҆́сть, да́рꙋетъ же на́мъ въ нꙋ́ждахъ по́мощь,  въ ско́рбехъ оу҆тѣше́нїе, въ болѣ́знехъ и҆сцѣле́нїе, въ  бѣда́хъ и҆збавле́нїе, и҆ всѣ̑мъ вѣ̑рнымъ ве́лїю млⷭ҇ть. 
На стїхо́внѣ стїхи̑ры, гла́съ д҃: 
Сла́вное і҆кѡ́ны твоеѧ̀ ꙗ҆вле́нїе, бцⷣе  пренепоро́чнаѧ, славосло́вимъ дне́сь, и҆ твоѐ застꙋпле́нїе  на́мъ пра́зднꙋемъ: ꙗ҆́кѡ бо мт҃и сꙋ́щи живота̀, мо́лиши ѡ҆  на́съ хрⷭ҇та̀ бг҃а на́шего. на тѧ̀ крѣ́пкꙋю наде́ждꙋ  возложи́вшихъ, пꙋтеводи́тельнице нело́жнаѧ на́шегѡ  сп҃се́нїѧ. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ѿложи́мъ, вѣ́рнїи, печа́ль: се́ бо втора́ѧ  неѡпали́маѧ кꙋпина̀ і҆кѡ́на бг҃ома́тере, и҆́нѡки а҆ѳѡ́нскими  зри́маѧ, на ѡ҆чище́нїе грѣ́шныхъ ꙗ҆влѧ́етсѧ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Назна́менꙋющи во стра́нствїи жите́йстѣмъ твоѐ  на́мъ води́тельство, ꙗ҆влѧ́ешисѧ, бг҃ома́ти, въ столпѣ̀  ѻ҆́гненнѣ, да на́съ блꙋжда́ющихъ пꙋтево́диши къ вѣ̑чнымъ  ѻ҆би́телемъ. (с. 625) 
Сла́ва, и҆ ны́нѣ, гла́съ є҃: 
Прїиди́те, всѝ мона́си и҆ мїрсті́и, просла́вимъ  пречⷭ҇тꙋю дв҃ꙋ бцⷣꙋ: дне́сь бо, ра́ди сщ҃е́нныѧ і҆кѡ́ны, въ  мо́ри пꙋтїѐ є҆ѧ̀ и҆ стєзѝ є҆ѧ̀ въ вода́хъ мно́гихъ: ѿ  нїке́и бо въ столпѣ̀ ѻ҆́гненнѣ по́нтъ морскі́й ко а҆ѳѡ́нꙋ  прехо́дитъ, и҆ да́ръ прише́ствїемъ свои́мъ вѣ̑рнымъ  подае́тъ. мы́ же, просвѣща́еми лꙋча́ми бл҃года́ти,  хода́таицꙋ сп҃се́нїѧ на́шегѡ оу҆бл҃жа́емъ. 
На оу҆́трени, 
по а҃-й каѳі́смѣ сѣда́ленъ, гла́съ а҃: 
Пресвѣ́тлагѡ зра́ка твоегѡ̀ ꙗ҆вле́нїе ра́дость  прино́ситъ всѣ̑мъ вѣ́рꙋющымъ, и҆ ѻ҆би́тели і҆́верстѣй  да́рꙋетъ стра́жа неꙋсы́пна и҆ ѿ бѣ́дъ и҆збавле́нїе.  тѣ́мже пое́мъ тѝ, пречⷭ҇таѧ: покрыва́й на́съ при́снѡ  покро́вомъ твои́мъ. 
Сла́ва, и҆ ны́нѣ, гла́съ и҃: 
Се́й де́нь гдⷭ҇ень, ра́дꙋйтесѧ, лю́дїе: се́ бо  свѣтоно́сный ѻ҆́блакъ на воздꙋ́сѣ чꙋ́днѡ простира́етсѧ,  и҆ столпо́мъ ѻ҆́гненнымъ пред̾ а҆ѳѡ́номъ ꙗ҆влѧ́етсѧ,  є҆ди́на и҆ є҆ди́наго на рꙋка́хъ ма́тернихъ держа́щи  хрⷭ҇та̀, зижди́телѧ вселе́нныѧ, во сп҃се́нїе дꙋ́шъ на́шихъ. 
По в҃-й каѳі́смѣ сѣда́ленъ, гла́съ г҃: 
Веселѧ́тсѧ дне́сь свѣ́тлѡ а҆ѳѡ́на па̑ствы: пѣ́сней  мно́жество слага́ютъ, любо́вїю непоро́чнꙋю почита́юще,  вели́чествомъ бл҃года́ти красѧ́щесѧ, и҆́же прїѧ́ша  прише́ствїемъ і҆кѡ́ны всенепоро́чныѧ ѻ҆трокови́цы, зарѧ́ми  бг҃овѣ́дѣнїѧ бл҃гоче́стнѡ пою́щихъ ѡ҆зарѧ́ющїѧ. (с. 627) 
Сла́ва, и҆ ны́нѣ, гла́съ є҃: 
Чꙋ́до пресла́вное зри́тсѧ дне́сь: въ вода́хъ во  ѻ҆гнено́снаѧ бг҃оѻтрокови́цы і҆кѡ́на показꙋ́етсѧ, и҆  зна́менїѧ лꙋчы̀ и҆спꙋща́етъ, и҆ пребыва́нїе по́стникѡвъ  чꙋ́домъ сп҃са́етъ. сегѡ̀ ра́ди бл҃года́рственнѡ вопїе́мъ:  ра́дꙋйсѧ, бл҃года́тнаѧ. 
Велича́нїе: 
Велича́емъ тѧ̀, прест҃а́ѧ дв҃о, бг҃оизбра́ннаѧ  ѻ҆трокови́це, и҆ чти́мъ ѻ҆́бразъ тво́й ст҃ы́й, и҆́мже  то́чиши и҆сцѣлє́нїѧ всѣ̑мъ съ вѣ́рою притека́ющымъ. 
Ѱало́мъ и҆збра́нный: Помѧнѝ, гдⷭ҇и, дв҃да и҆ всю̀  кро́тость є҆гѡ̀: 
По полѷеле́и сѣда́ленъ, гла́съ и҃: 
Вели́чїе твоѐ кто̀ и҆сповѣ́сть, бцⷣе;  ꙗ҆вле́нїемъ бо твоеѧ̀ і҆кѡ́ны оу҆диви́ла є҆сѝ всѧ̑  правосла̑вныѧ, мнѡ́гїѧ недꙋ́ги врачꙋ́ющи и҆ болѣ̑зни  и҆сцѣлѧ́ющи. ѽ всеми́лостиваѧ влⷣчце, не лишѝ на́съ и҆  ны́нѣ твоегѡ̀ застꙋпле́нїѧ, но мл҃твами твои́ми защитѝ и҆  сп҃сѝ правосла̑вныѧ лю́ди и҆ си́лою твое́ю ѡ҆градѝ, да  тобо́ю хва́лѧщесѧ и҆ всѐ оу҆пова́нїе на тѧ̀ возлага́юще,  не постыди́мсѧ во вѣ́ки. 
Сла́ва, и҆ ны́нѣ: то́йже. 
Прокі́менъ, гла́съ д҃: Помѧнꙋ̀ и҆́мѧ твоѐ во  всѧ́комъ ро́дѣ и҆ ро́дѣ. 
Сті́хъ: Ѿры́гнꙋ се́рдце моѐ сло́во бл҃го. 
Всѧ́кое дыха́нїе да хва́литъ гдⷭ҇а. 
Сті́хъ: Хвали́те бг҃а во ст҃ы́хъ є҆гѡ̀: 
Є҆ѵⷢ҇лїе лꙋкѝ, зача́ло д҃: Во дни̑ ѻ҆́ны  воста́вши мр҃їа́мъ: (с. 628) 
По н҃-мъ ѱалмѣ̀, Сла́ва: 
Мл҃твами бцⷣы, млⷭ҇тиве, ѡ҆чи́сти мно́жєства  согрѣше́нїй на́шихъ. 
И҆ ны́нѣ, то́йже. И҆ посе́мъ, Поми́лꙋй мѧ̀, бж҃е: 
И҆ стїхи́ра, гла́съ ѕ҃: 
Є҆гда̀ ꙗ҆вле́нїе чꙋ́днагѡ твоегѡ̀ ѻ҆́браза  приспѣ̀, тогда̀ а҆ѳѡ́нстїи ѻ҆тцы̀, сто́лпъ ѻ҆́гненный на  мо́ри зрѧ́ще, стра́хомъ ѡ҆держи́ми недоꙋмѣва́хꙋ: гаврїи́лъ  же, ꙗ҆́кѡ вторы́й пе́тръ, по мо́рю ходѧ̀, со слеза́ми  вопїѧ́ше тебѣ̀: ѽ прест҃а́ѧ, прїидѝ и҆ сохранѝ  достоѧ́нїе твоѐ ѿ вра́гъ ненавѣ́тно. 
Канѡ́нъ прест҃ѣ́й бцⷣѣ на и҃, і҆рмосы̀ по два́жды.  Гла́съ и҃. 
Пѣ́снь а҃. 
І҆рмо́съ: Колесницегони́телѧ фараѡ́нѧ погрꙋзѝ  чꙋдотворѧ́й и҆ногда̀ мѡѷсе́йскїй же́злъ, крестоѡбра́знѡ  порази́въ и҆ раздѣли́въ мо́ре: і҆и҃лѧ же бѣглеца̀  пѣшехо́дца сп҃сѐ, пѣ́снь бг҃ови воспѣва́юща. 
Ѿ скве́рныхъ оу҆сте́нъ хвале́нїе прїимѝ,  всенепоро́чнаѧ, ꙗ҆́коже пре́жде сн҃ъ тво́й, бг҃ъ же мо́й и҆  гдⷭ҇ь, прїѧ́тъ двѣ̀ лє́пты вдови́цы, и҆ разрѣше́нїе  прегрѣше́нїй мои́хъ пода́ждь, ꙗ҆́кѡ да по до́лгꙋ велича́ю  тѧ̀. 
А҆́гг҃льское пѣ́нїе подоба́ше тебѣ̀ мт҃ри бж҃їей,  творца́ бо си́хъ родила̀ є҆сѝ стра́ннѡ. но и҆ ѿ на́съ  прїимѝ, влⷣчце, смирє́нныѧ сїѧ̑ моли̑твы, да пое́мъ  гдⷭ҇еви: сла́внѡ просла́висѧ въ на́шей не́мощи. 
Ѡ҆гꙋстѣ́ша во́ды, ѡ҆гꙋстѣ́ша и҆ во́лны посредѣ̀  мо́рѧ, носѧ́ща твою̀, бг҃ома́ти, і҆кѡ́нꙋ. оу҆твердѝ и҆ (с.  629) моѐ подви́гшеесѧ се́рдце на ка́мени за́повѣдей  хрⷭ҇то́выхъ. 
Помо́щница и҆ покрови́тельница была̀ є҆сѝ, дв҃о,  ѻ҆би́тели і҆́верскїѧ, во́євъ а҆ми́ры съ корабли̑ и҆́хъ въ  мо́ри погрꙋзи́вши: но потопѝ въ пꙋчи́нѣ милосе́рдїѧ сн҃а  твоегѡ̀ всѧ̑ моѧ̑ дꙋшє́вныѧ стра̑сти и҆ безчи́слєннаѧ моѧ̑  прегрѣшє́нїѧ. 
Пѣ́снь г҃. 
І҆рмо́съ: Оу҆твержде́й въ нача́лѣ нб҃са̀ ра́зꙋмомъ  и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Оу҆твердѝ се́рдце моѐ во оу҆пова́нїи на тѧ̀,  бг҃ома́ти, и҆з̾мѝ всѧ́кꙋю горды́ню и҆ превозноше́нїе и҆з̾  помраче́ннагѡ оу҆ма̀ моегѡ̀, да вопїю̀: нѣ́сть свѧ́тъ,  ꙗ҆́кѡ гдⷭ҇ь, и҆ нѣ́сть пра́веденъ, ꙗ҆́кѡ бг҃ъ на́шъ. 
Ты̀, ѽ бг҃ома́ти, немощствꙋ́ющыѧ препоѧсꙋ́еши  си́лою, а҆́лчꙋщыѧ насыща́еши: посѣтѝ и҆ мою̀ не́мощь, и҆  а҆́лчꙋщаго и҆ жа́ждꙋщаго менѐ насы́ти живо́тнагѡ хлѣ́ба,  чрез̾ твою̀ дѣ́вственнꙋю оу҆тро́бꙋ сше́дшагѡ съ нб҃сѐ на  зе́млю. 
Возста́ви, влⷣчце, ѿ землѝ менѐ оу҆бо́гаго, и҆  ѿ гно́ища грѣхо́внагѡ воздви́гни ни́щаго: да́ждь моли́твꙋ  мнѣ̀ молѧ́щемꙋсѧ, да велича́ѧ пою̀ твоѐ застꙋпле́нїе. 
Непло́дствꙋющїй мо́й оу҆́мъ плодоно́сенъ покажѝ,  бл҃га́ѧ дв҃о, ѿ непло́дове ро́ждшаѧсѧ: ты́ бо плодоно́сїе  всѣ́хъ бла́гъ ꙗ҆вле́нїемъ і҆кѡ́ны твоеѧ̀ подае́ши. (с.  630) 
Сѣда́ленъ: 
Свѣ́тлое дне́сь застꙋ́пницы на́шеѧ наста̀  торжество̀: да взыгра́етсѧ тва́рь, да ликовствꙋ́ютъ  человѣ́честїи собо́ри: созыва́етъ бо на́съ ст҃а́ѧ бцⷣа  ви́дѣти ѻ҆гнено́снꙋю і҆кѡ́нꙋ свою̀, лꙋча́ми млⷭ҇ти  вѣ̑рныѧ просвѣща́ющꙋю. тѣ́мже ра́дꙋющесѧ вопїе́мъ:  сп҃сѝ, гпⷭ҇жѐ, ѿ гла́да, ѻ҆гнѧ̀, меча̀ и҆ бѣ́дъ всѧ̑  почита́ющыѧ ꙗ҆вле́нїе і҆кѡ́ны твоеѧ̀. 
Сла́ва, и҆ ны́нѣ: то́йже. 
Пѣ́снь д҃. 
І҆рмо́съ: Ты̀ моѧ̀ крѣ́пость, гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Покры̀ нб҃са̀ добродѣ́тель твоѧ̀, бг҃ома́ти, и҆  хвалы̀ твоеѧ̀ и҆спо́лнисѧ землѧ̀: но положѝ любо́вь  держа́внꙋю крѣ́пости твоеѧ̀ и҆ на мнѣ̀ ѿча́ѧнномъ. 
Оу҆готовлѧ́ющи ше́ствїе чꙋ́днѣй і҆кѡ́нѣ твое́й,  дадѐ бе́здна гла́съ сво́й, воздви́жесѧ со́лнце, и҆ сїѧ́нїе  є҆ѧ̀ ꙗ҆́кѡ свѣ́тъ бы́сть: но ты̀ и҆зшла̀ є҆сѝ на  сп҃се́нїе люде́й, сп҃стѝ твоѐ наслѣ́дїе пришла̀ є҆сѝ. 
Оу҆слы́шавше слꙋ́хъ прише́ствїѧ твоегѡ̀, и҆́ноцы  оу҆боѧ́шасѧ, оу҆разꙋмѣ́вше же дѣла̀ твоѧ̑ оу҆жасо́шасѧ.  но внегда̀ смꙋти́тисѧ дꙋшѝ мое́й, млⷭ҇ть твою̀ помѧнѝ,  влⷣчце, да взыва́ю: сла́ва застꙋпле́нїю твоемꙋ̀, бг҃ома́ти. 
Ты̀ є҆сѝ моѧ̀ крѣ́пость и҆ си́ла, бцⷣе, тобо́ю  почі́ю въ де́нь ско́рби моеѧ̀, и҆ и҆з̾ страны̀  прише́льствїѧ взы́дꙋ тобо́ю въ нбⷭ҇ное наслѣ́дїе, и҆  возра́дꙋюсѧ ѡ҆ гдⷭ҇ѣ и҆ бз҃ѣ сп҃сѣ мое́мъ. (с. 631) 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀, свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѡ҆каѧ́ннаго, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ви́ждь, чⷭ҇таѧ, ѿ но́щи оу҆́тренюющыѧ лю́ди  па́ствы твоеѧ̀, і҆кѡ́нꙋ твою̀ бг҃охва́льнꙋю ѡ҆бстоѧ́щыѧ,  разрѣше́нїѧ же грѣхѡ́въ просѧ́щыѧ, и҆ житїѧ̀  и҆справле́нїѧ, и҆ бж҃е́ственныѧ сла́вы прича́стїѧ: не  ѿри́ни оу҆̀бо на́съ ѿ лица̀ твоегѡ̀, свѣ́та  незаходи́магѡ мт҃и. 
Все́ю дꙋше́ю и҆ мы́слїю въ па́ствѣ твое́й всѝ  сликꙋ́юще, ѱалмы̑ и҆ пѣ́сньми дх҃о́вными и҆ пѣ́нїемъ  бж҃е́ственнымъ і҆кѡ́нꙋ твою̀ почита́ютъ, проще́нїѧ грѣхѡ́въ  просѧ́ще и҆ дꙋ́шъ сп҃се́нїѧ. ты́ же и҆сцѣле́нїе на́ше  сꙋ́щи, сїѧ̑ всѧ̑ пода́ждь, влⷣчце бг҃оневѣ́сто. 
Хра́мъ тво́й, дв҃о, ꙗ҆́кѡ ра́й дрꙋгі́й показа́сѧ  ны́нѣ, ꙗ҆́кѡ дре́во жи́зни и҆мѣ́ѧ і҆кѡ́нꙋ красоты̀  твоеѧ̀, ю҆́же всѝ оу҆се́рднѡ со бл҃гоговѣ́нїемъ и҆  любо́вїю цѣлꙋ́юще, взыва́емъ: влⷣчце, ми́ръ да́ждь на́мъ,  влⷣчце, стѧжѝ на́съ, и҆но́гѡ бо ра́звѣ тебє̀  оу҆тѣше́нїѧ не вѣ́мы. 
Рѣкꙋ́ тѧ сла́дкꙋю и҆ пото́къ насыще́нїѧ, ма́ннꙋ  небе́снꙋю, и҆з̾ѻби́лїе и҆ бл҃года́ть приснотекꙋ́щꙋю во  ѻ҆би́тели твое́й живꙋ́щїи стѧжа́вше, пою́тъ ржⷭ҇тво̀ твоѐ,  ѻ҆трокови́це. 
Пѣ́снь ѕ҃. 
І҆рмо́съ: Ѡ҆чи́сти мѧ̀, сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ тебѣ́  бо возопи́хъ, и҆ оу҆слы́ши мѧ̀, бж҃е сп҃се́нїѧ моегѡ̀. (с.  632) 
Въ ско́рби се́рдца вопїю́ ти, влⷣчце, жите́йскагѡ  мо́рѧ потоплѧ́емь бꙋ́рею, къ тебѣ̀ ꙗ҆́кѡ ти́хомꙋ  приста́нищꙋ прибѣга́ю: возведѝ ѿ тлѝ живо́тъ мо́й. 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  и҆счеза́етъ дꙋ́хъ мо́й: но прострѝ, влⷣчце, высо́кꙋю твою̀  мы́шцꙋ, и҆ ꙗ҆́кѡ гаврїи́ла, и҆ менѐ ко твое́й і҆кѡ́нѣ  прибѣга́юща невреди́ма сотворѝ. 
Не ѿри́ни менѐ до конца̀ ѿ лица̀ твоегѡ̀, мт҃и  незаходи́магѡ свѣ́та, не попꙋстѝ мнѣ̀ погрѧ́знꙋти въ  пꙋчи́нѣ беззако́нїй: но возведѝ менѐ ѿ бла́та  страсте́й, да взы́детъ и҆з̾ и҆стлѣ́нїѧ живо́тъ мо́й, и҆  пожрꙋ̀ тебѣ̀ со гла́сомъ хвале́нїѧ и҆ и҆сповѣ́данїѧ. 
Хра́мъ носѧ́й тѣле́сный ве́сь ѡ҆скверне́нъ, тебѣ̀,  пречи́стомꙋ хра́мꙋ вѣ́чнагѡ сло́ва, дерза́ю въ честнѣ́мъ  хра́мѣ твое́мъ, пред̾ твое́ю ст҃о́ю і҆кѡ́ною, приноси́ти  смирє́нныѧ моѧ̑ моли̑твы. ты́ же, ꙗ҆́кѡ млⷭ҇тиваѧ,  ѡ҆чи́сти мѧ̀ твои́мъ бл҃гоꙋтро́бїемъ. 
Конда́къ, гла́съ и҃: 
А҆́ще и҆ въ мо́ре вве́ржена бы́сть ст҃а́ѧ і҆кѡ́на  твоѧ̀, бцⷣе, ѿ вдови́цы, не могꙋ́щїѧ спастѝ сїю̀ ѿ  врагѡ́въ: но ꙗ҆ви́ласѧ є҆́сть храни́тельница а҆ѳѡ́на и҆  врата́рница ѻ҆би́тели і҆́верскїѧ, врагѝ оу҆страша́ющаѧ и҆  въ правосла́внѣй рѡссі́йстѣй странѣ̀ чтꙋ́щыѧ тѧ̀ ѿ  всѣ́хъ бѣ́дъ и҆ напа́стей и҆збавлѧ́ющаѧ. 
І҆́косъ: 
Въ столпѣ̀ ѻ҆́гненнѣ ꙗ҆́вльшꙋюсѧ бг҃ома́тере  і҆кѡ́нꙋ ви́дѣвше, возопи́ша по́стникѡвъ і҆́верскихъ ли́цы:  ѽ влⷣко, сподо́би на́съ прїѧ́ти і҆кѡ́нꙋ мт҃ре твоеѧ̀, во  (с. 633) оу҆тѣше́нїе стра́нствїѧ на́шегѡ: ты́ же,  гаврїи́ле, дерза́й и҆ вни́ди въ мо́ре, и҆ прїимѝ во  ѡ҆б̾ѧ̑тїѧ твоѧ̑ сокро́вище на́мъ ꙗ҆влѧ́емое, да бꙋ́детъ  на́мъ стра́жъ неꙋсы́пный, покро́въ же и҆ ра́дость всѣ̑мъ  хрⷭ҇тїа́нѡмъ, и҆ храни́тельница, ѿ бѣ́дъ и҆ напа́стей  и҆збавлѧ́ющаѧ. 
Пѣ́снь з҃. 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ  въ вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ,  ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Согрѣши́хомъ, беззако́нновахомъ, непра́вдовахомъ  пред̾ гдⷭ҇емъ: но, влⷣчце моѧ̀ бцⷣе, ꙗ҆́кѡ бл҃га́ѧ,  оу҆гасѝ ѻ҆́гнь є҆гѡ̀ пра́веднагѡ гнѣ́ва твои́мъ  те́плымъ хода́тайствомъ, да пое́мъ є҆мꙋ̀: ѻ҆тє́цъ на́шихъ  бж҃е, бл҃гослове́нъ є҆сѝ. 
Въ пещѝ и҆скꙋше́нїй и҆ бѣ́дъ ѡ҆палѧ́ємыѧ ѡ҆росѝ,  бг҃ома́ти, стрꙋѧ́ми твои́хъ щедро́тъ, да посрамѧ́тсѧ вразѝ  на́ши, и҆ да разꙋмѣ́ютъ всѝ, ꙗ҆́кѡ ты̀ є҆ди́на є҆сѝ  влⷣчца бцⷣа, по все́й вселе́ннѣй сла́вимаѧ. 
Прⷭ҇то́ле цр҃ѧ̀ сла́вы, честнѣ́йшаѧ херꙋві̑мъ,  ѡ҆дꙋшевле́нный хра́ме, въ не́мже всели́сѧ гдⷭ҇ь, тве́рдь  нбⷭ҇наѧ, на не́йже возсїѧ̀ сл҃нце пра́вды хрⷭ҇то́съ, тѧ̀  пое́мъ, бг҃ома́ти, и҆ превозно́симъ во всѧ̑ вѣ́ки. 
Ты̀ є҆сѝ весе́лїе и҆ въ пꙋсты́нехъ живꙋ́щымъ, ты̀  є҆сѝ и҆ сто́льнагѡ гра́да оу҆тѣше́нїе и҆ похвала̀, дв҃о  мр҃і́е, препѣ́таѧ и҆ превозноси́маѧ во вѣ́ки. 
Пѣ́снь и҃. 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃сє́ны сїѧ̀ ви́дѣвъ, творцꙋ̀ (с. 634) и҆ и҆зба́вителю  вопїѧ́ше: ѻ҆́троцы бл҃гослови́те, сщ҃е́нницы воспо́йте,  лю́дїе превозноси́те во всѧ̑ вѣ́ки. 
Пою́тъ тѧ̀ а҆́гг҃льскїѧ си̑лы, превозно́ситъ  человѣ́ческїй ро́дъ, бл҃гослови́тъ тѧ̀ всѧ̀ тва́рь,  пречⷭ҇таѧ дв҃о бцⷣе: прїимѝ и҆ ѿ менє̀ недосто́йнагѡ  приноси́мое тебѣ̀ хвале́нїе. 
По́йте и҆́ноцы а҆ѳѡ́на, бл҃гословлѧ́й землѐ  і҆́верскаѧ, превозносѝ всѧ̀ страно̀ рѡссі́йскаѧ бл҃гꙋ́ю  влⷣчцꙋ, рѣ́ки чꙋде́съ ѿ своеѧ̀ чꙋдотво́рныѧ і҆кѡ́ны  и҆сточа́ющꙋю. хва́лимъ, бл҃гослови́мъ, покланѧ́емсѧ тѝ,  бцⷣе, пою́ще и҆ превозносѧ́ще во всѧ̑ вѣ́ки. 
Подо́бїемъ і҆кѡ́ны і҆́верскїѧ не то́чїю ст҃ы́й  а҆ѳѡ́нъ просвѣща́етсѧ, но и҆ сто́льный гра́дъ москва̀  оу҆краша́етсѧ, ѿ тогѡ̀ чꙋде́снꙋю по́мощь прїе́млѧ и҆  и҆сто́чникъ оу҆тѣше́нїѧ въ не́мъ ѡ҆брѣта́ѧ. 
Є҆щѐ и҆ страна̀ новгоро́дскаѧ и҆ и҆ні́и гра́ды и҆  вє́си подо́бїемъ і҆́верскїѧ і҆кѡ́ны твоеѧ̀, влⷣчце,  ѡ҆ст҃и́шасѧ, и҆ чꙋдесы̀ просвѣти́шасѧ, вопїю́ще: гдⷭ҇а  по́йте и҆ превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ  велича́ютъ. 
Та́йна глꙋбины̀ ржⷭ҇тва̀ твоегѡ̀ оу҆́мъ  а҆́гг҃льскїй оу҆жаса́етъ, дв҃о, и҆ пречи́стаѧ і҆кѡ́на твоѧ̀  де́моны прогонѧ́етъ: не терпѧ́ще бо взира́ти на си́лꙋ  є҆ѧ̀,(с. 635) бѣ́гаютъ и҆ и҆счеза́ютъ. мы́ же то́й  любе́знѡ покланѧ́емсѧ и҆ ѡ҆блобыза́емъ, и҆ тѧ̀ бцⷣꙋ  велича́емъ. 
Прїиди́те всѝ, поклони́мсѧ, припаде́мъ и҆  возвели́чимъ бж҃їю мт҃рь, призрѣ́вшꙋю на на́съ смире́нныхъ,  а҆́лчꙋщыѧ и҆сполнѧ́ющꙋю бла́гъ, и҆ положи́вшꙋю съ на́ми  завѣ́тъ млⷭ҇ти во ꙗ҆вле́нїи своеѧ̀ ди́вныѧ і҆кѡ́ны. 
Бцⷣе дв҃о, оу҆пова́нїе хрⷭ҇тїа́нѡмъ, проба́ви и҆  на́шемꙋ ро́дꙋ млⷭ҇ти твоѧ̑, бы́вшыѧ ѻ҆тцє́мъ на́шымъ,  покры́й и҆ соблюдѝ на́съ ѿ всѧ́кагѡ ѕла̀. 
Ѽ всемлⷭ҇тиваѧ хрⷭ҇тїа́нѡмъ помо́щнице, не мо́жетъ  тѧ̀ воспѣ́ти досто́йнѡ ѧ҆зы́къ человѣ́ческїй и҆  а҆́гг҃льскїй, ꙗ҆́кѡ всеѧ̀ тва́ри честнѣ́йшꙋю и҆ земны́хъ  сла́внѣйшꙋю: но прїимѝ ми́лостивнѡ сїѐ приноси́мое тебѣ̀  ѿ на́съ моле́нїе, и҆ сп҃са́й на́съ всегда̀, на тѧ́ бо  оу҆пова́ше возложи́хомъ. 
Є҆ѯапостїла́рїй: 
І҆кѡ́нꙋ твою̀ всечестнꙋ́ю прїи́мъ гаврїи́лъ во  ѡ҆б̾ѧ̑тїѧ, вопїѧ́ше тебѣ̀ влⷣчцѣ: ѽ сла́дкаѧ мт҃и цр҃ѧ̀  хрⷭ҇та̀, бꙋ́ди покро́въ твое́й ѻ҆би́тели, ра́дость же  всѣ̑мъ хрⷭ҇тїа́нѡмъ, и҆ спорꙋ́чница жи́зни вѣ́чныѧ. 
Три́жды. 
На хвали́техъ стїхи̑ры на д҃, гла́съ д҃: 
Ѽ несказа́нныѧ бл҃гости! ѽ сла́внагѡ ꙗ҆вле́нїѧ  і҆кѡ́ны бг҃ома́тере, ꙗ҆́же сїѧ́етъ чꙋдесы̀, и҆  просвѣща́етъ бл҃года́тїю вѣ́рнѡ приходѧ́щыѧ! ю҆́же съ  весе́лїемъ прїе́млюще, чⷭ҇тꙋю бг҃оѻтрокови́цꙋ достодо́лжнѡ  пѣ́сньми почита́емъ и҆ оу҆бл҃жа́емъ. 
Два́жды. (с. 636) 
Ѽ пресла́внагѡ твоегѡ̀ ѡ҆ на́съ, влⷣчце,  промышле́нїѧ! чꙋ́днꙋю бо твою̀ і҆кѡ́нꙋ а҆ѳѡ́нꙋ посыла́еши,  и҆ ꙗ҆́кѡ стра́жа на́мъ неꙋсы́пна тꙋ́ю подае́ши ми́лостивнѡ,  и҆ оу҆тѣше́нїе стра́нствїю на́шемꙋ. тѣ́мже позна́вше  твоѧ̑ честна̑ѧ чꙋдеса̀, пѣ́сньми тѧ̀ велича́емъ. 
Ѽ пресла́внагѡ чꙋдесѐ! ка́кѡ ѻ҆гнено́снаѧ і҆кѡ́на  на волна́хъ морски́хъ ꙗ҆́кѡ на колесни́цѣ но́ситсѧ,  свѣ́тлыми лꙋча́ми бл҃года́ти оу҆мы̀ просвѣща́ющи; є҆ѧ́же  торжество̀ пѣ́сньми почита́юще ра́достнѡ, сла́вꙋ  возсыла́емъ бг҃ороди́тельницѣ. 
Сла́ва, и҆ ны́нѣ: 
Тво́й глаго́лъ и҆сполнѧ́ѧ, бг҃ома́ти, прпⷣбный  гаврїи́лъ немо́креннѡ по водѣ̀ морстѣ́й пѣшеше́ствова, и҆  воспрїи́мъ сщ҃е́ннꙋю і҆кѡ́нꙋ твою̀, ли́къ пѣ́сненный  соста́ви. и҆ торжество̀ съ пѡ́стники а҆ѳѡ́нскими совокꙋпѝ.  тѣ́мже и҆ мы̀ оу҆дивлѧ́ющесѧ вопїе́мъ первовино́вномꙋ:  сла́ва тебѣ̀, сотво́ршемꙋ ди̑внаѧ є҆ди́номꙋ цр҃ю̀ и҆ бг҃ꙋ,  мл҃твъ ра́ди бцⷣы! сохранѝ лю́ди хрⷭ҇тїа̑нскїѧ, и҆  побѣ̑ды на врагѝ да́рꙋй, ꙗ҆́кѡ всеси́ленъ. 
Славосло́вїе вели́кое, и҆ ѿпꙋ́стъ. 
На лїтꙋргі́и. 
Бл҃жє́нна ѿ канѡ́на, пѣ́снь г҃-ѧ и҆ ѕ҃-ѧ. 
Прокі́менъ, пѣ́снь бцⷣы, гла́съ г҃: Вели́читъ  дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ  мое́мъ. 
Сті́хъ: Ꙗ҆́кѡ призрѣ̀ на смире́нїе рабы̀ своеѧ̀,  се́ бо ѿны́нѣ оу҆бл҃жа́тъ мѧ̀ всѝ ро́ди. (с. 637) 
А҆пⷭ҇лъ къ фїлїпписі́ѡмъ, зача́ло с҃м. 
А҆ллилꙋ́їа, гла́съ и҃: Слы́ши, дщѝ, и҆ ви́ждь, и҆  приклонѝ оу҆́хо твоѐ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Є҆ѵⷢ҇лїе ѿ лꙋкѝ, зача́ло н҃д. 
Прича́стенъ: Ча́шꙋ сп҃се́нїѧ прїимꙋ̀, и҆ и҆́мѧ  гдⷭ҇не призовꙋ̀ 
Вѣ́домо бꙋ́ди, ꙗ҆́кѡ пра́зднованїе прест҃ѣ́й бцⷣѣ  ст҃ы́ѧ ра́ди є҆ѧ̀ і҆кѡ́ны і҆́верскїѧ твори́тсѧ ѻ҆ктѡ́врїа  въ г҃і-й де́нь и҆ феврꙋа́рїа въ в҃і-й де́нь, въ сто́льномъ  же гра́дѣ москвѣ̀ є҆щѐ и҆ во вто́рникъ свѣ́тлыѧ  седми́цы по оу҆ста́вꙋ ст҃а́гѡ бл҃говѣ́щенїѧ. 


(с. 637) 
Мѣ́сѧца тогѡ́же въ к҃д-й де́нь. 
Слꙋ́жба бж҃їей мт҃ри, ст҃ы́ѧ ра́ди і҆кѡ́ны є҆ѧ̀,  и҆менꙋ́емыѧ всѣ́хъ скорбѧ́щихъ ра́дости. 
На ма́лѣй вече́рни, на Гдⷭ҇и воззва́хъ, стїхи̑ры,  гла́съ д҃: 
Неѡбори́мꙋю стѣ́нꙋ стѧжа́вше вѣ́рнїи бцⷣꙋ мр҃і́ю,  прїиди́те, поклони́мсѧ и҆ припаде́мъ къ не́й: дерзнове́нїе  бо и҆́мать къ ро́ждшемꙋсѧ и҆з̾ неѧ̀, и҆ мо́литсѧ и҆  сп҃са́етъ ѿ гнѣ́ва и҆ сме́рти дꙋ́шы на́шѧ. 
Ве́лїѧ си́ла чꙋде́съ твои́хъ, чⷭ҇таѧ: и҆збавлѧ́еши  бо ѿ бѣ́дъ, и҆ сп҃са́еши ѿ сме́рти, и҆ восхища́еши ѿ  напа́стей неча́емыхъ, и҆ скѡ́рби разрѣша́еши, и҆  согрѣшє́нїѧ человѣ́кѡвъ ѿе́млеши. (с. 638) 
Тебѐ вѣ̑рнымъ покро́въ показа̀ и҆́же всѧ́ческихъ  бг҃ъ, вопло́щьсѧ ѿ крове́й твои́хъ, пречⷭ҇таѧ, и҆  предста́тельницꙋ и҆ побо́рницꙋ сꙋ́щымъ въ нꙋ́ждахъ и҆  ѡ҆бстоѧ́нїихъ, и҆ въ бꙋ́ри приста́нище бл҃гоꙋти́шное: ты̀  оу҆̀бо сп҃сѝ ѿ всѧ́кїѧ ско́рби и҆ тꙋгѝ всѧ̑  притека́ющыѧ къ бж҃е́ственномꙋ покро́вꙋ твоемꙋ̀. 
И҆зба́ви на́съ ѿ нꙋ́ждъ на́шихъ, мт҃и хрⷭ҇та̀  бг҃а, ро́ждшаѧ всѣ́хъ творца̀, да всѝ вопїе́мъ тѝ:  ра́дꙋйсѧ, є҆ди́но предста́тельство дꙋ́шъ на́шихъ. 
Сла́ва, и҆ ны́нѣ, гла́съ є҃: 
Ст҃ѣ́йшꙋю херꙋві̑мъ и҆ вы́шшꙋю серафі̑мъ,  пречⷭ҇таѧ, бцⷣꙋ тѧ̀ и҆сповѣ́дающе, и҆́мамы грѣ́шнїи  застꙋ́пницꙋ, и҆ ѡ҆брѣта́емъ во вре́мѧ напа́стей сп҃се́нїе.  тѣ́мже не преста́й ѡ҆ на́съ молѧ́щи, держа́во и҆  прибѣ́жище дꙋша́мъ на́шымъ. 
Свѣ́те ти́хїй: Прокі́менъ днѐ. Сподо́би,  гдⷭ҇и: 
На стїхо́внѣ стїхи̑ры, гла́съ є҃: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное, стѣно̀ и҆  покро́ве и҆ приста́нище прибѣга́ющымъ къ тебѣ̀, приснодв҃о  чтⷭ҇аѧ, сн҃а твоего̀ и҆ бг҃а молѝ, оу҆мире́нїе да́ти  мі́рови, и҆ сп҃се́нїе, и҆ ве́лїю млⷭ҇ть. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ско́рый тво́й покро́въ и҆ по́мощь и҆ млⷭ҇ть покажѝ  на рабы̑ твоѧ̑, и҆ во́лны, чⷭ҇таѧ, оу҆кротѝ сꙋ́етныхъ  помыслѡ́въ, и҆ па́дшꙋю мою̀ дꙋ́шꙋ возста́ви, бцⷣе: вѣ́мъ  бо, вѣ́мъ, дв҃о, ꙗ҆́кѡ мо́жеши, є҆ли̑ка хо́щеши. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. (с. 639) 
Тебѐ, чтⷭ҇ꙋю дв҃ꙋ нескве́рнꙋю, є҆ди́нꙋ и҆́мамъ  стѣ́нꙋ непреѡбори́мꙋ, прибѣ́жище и҆ покро́въ крѣ́покъ, и҆  ѡ҆рꙋ́жїе сп҃се́нїѧ: да мѧ̀ не пре́зриши ѿча́ѧннаго,  наде́ждо ненадє́жнымъ, скорбѧ́щымъ ра́досте и҆  застꙋпле́нїе. 
Сла́ва, и҆ ны́нѣ, гла́съ то́йже: 
Бл҃жи́мъ тѧ̀, бцⷣе дв҃о, и҆ сла́вимъ тѧ̀ вѣ́рнїи  по до́лгꙋ, гра́дъ непоколеби́мый, стѣ́нꙋ неѡбори́мꙋю,  тве́рдꙋю предста́тельницꙋ и҆ прибѣ́жище дꙋ́шъ на́шихъ. 
Тропа́рь, гла́съ д҃: 
Къ бцⷣѣ прилѣ́жнѡ ны́нѣ притеце́мъ грѣ́шнїи и҆  смире́ннїи, и҆ припаде́мъ, въ покаѧ́нїи зовꙋ́ще и҆з̾  глꙋбины̀ дꙋшѝ: влⷣчце, помозѝ, на ны̀ милосе́рдовавши:  потщи́сѧ, погиба́емъ ѿ мно́жества прегрѣше́нїй: не  ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ  и҆́мамы. 
Сла́ва, и҆ ны́нѣ: и҆́нъ тропа́рь, гла́съ то́йже: 
Не оу҆молчи́мъ никогда̀, бцⷣе, си̑лы твоѧ̑  глаго́лати недосто́йнїи: а҆́ще бо ты̀ не бы̀ предстоѧ́ла  молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́  же бы сохрани́лъ доны́нѣ свобѡ́дны; не ѿстꙋ́пимъ,  влⷣчце, ѿ тебє̀: твоѧ̑ бо рабы̑ сп҃са́еши при́снѡ ѿ  всѧ́кихъ лю́тыхъ. 
И҆ ѿпꙋ́стъ. 
На вели́цѣй вече́рни: 
Бл҃же́нъ мꙋ́жъ: 
На Гдⷭ҇и воззва́хъ, стїхи̑ры, на и҃. Гла́съ в҃. 
Всѣ̑мъ предста́тельствꙋеши, бл҃га́ѧ, прибѣга́ющымъ  съ вѣ́рою въ держа́вный тво́й покро́въ: и҆но́гѡ бо не (с.  640) и҆́мамы грѣ́шнїи къ бг҃ꙋ въ бѣда́хъ и҆ ско́рбехъ  при́снѡ и҆збавле́нїѧ, ѡ҆бремене́ни грѣхи̑ мно́гими, мт҃и  бг҃а вы́шнѧгѡ. тѣ́мже тѝ припа́даемъ: и҆зба́ви ѿ  всѧ́кагѡ ѡ҆бстоѧ́нїѧ рабы̑ твоѧ̑. 
Всѣ́хъ скорбѧ́щихъ ра́досте, и҆ ѡ҆би́димыхъ  застꙋ́пнице, и҆ а҆́лчꙋщихъ пита́тельнице, стра́нныхъ  оу҆тѣше́нїе, ѡ҆бꙋрева́емыхъ приста́нище, больны́хъ  посѣще́нїе, немощны́хъ покро́ве и҆ застꙋ́пнице, же́злъ  ста́рости, мт҃и бг҃а вы́шнѧгѡ ты̀ є҆сѝ, пречⷭ҇таѧ:  потщи́сѧ, мо́лимсѧ, сп҃сти́сѧ рабѡ́мъ твои̑мъ. 
Гла́съ д҃: 
Ра́дꙋйсѧ, бг҃ома́ти пречⷭ҇таѧ: ра́дꙋйсѧ, вѣ̑рнымъ  наде́ждо, ра́дꙋйсѧ, мі́рꙋ ѡ҆чище́нїе: ра́дꙋйсѧ,  и҆збавлѧ́ющаѧ ѿ всѧ́кихъ скорбе́й рабы̑ твоѧ̑. ра́дꙋйсѧ,  приста́нище ѡ҆бꙋрева́ємымъ: ра́дꙋйсѧ, всемі́рный свѣ́те.  ра́дꙋйсѧ, оу҆тѣ́шительнице и҆ застꙋ́пнице хрⷭ҇тїа́нъ:  ра́дꙋйсѧ, прибѣ́жище и҆ сп҃се́нїе всѣ́хъ бл҃жа́щихъ тѧ̀,  бг҃оневѣ́сто. 
Ра́дꙋйсѧ, добро́то і҆а́кѡвлѧ, ю҆́же и҆збра̀ бг҃ъ,  ю҆́же возлюбѝ, две́рь сп҃са́емыхъ, клѧ́твы разрѣше́нїе,  всебл҃гослове́ннаѧ, чре́во бг҃овмѣсти́мое, па́дшихъ  возведе́нїе, ст҃ѣ́йшаѧ херꙋві̑мъ и҆ тва́рей преимꙋ́щаѧ,  ѻ҆гнезра́чный прⷭ҇то́ле влⷣчнїй, всемі́рнаѧ ра́досте и҆  сла́во, колесни́це сло́ва, ѡ҆́блаче, и҆з̾ негѡ́же возсїѧ̀  сл҃нце, сꙋ́щымъ во тмѣ̀ подаѧ̀ ве́лїю млⷭ҇ть. 
Гла́съ и҃: 
Ра́дꙋйсѧ, а҆́гг҃лѡвъ ра́досте: ра́дꙋйсѧ,  человѣ́кѡвъ сла́во: ра́дꙋйсѧ, вѣ́рныхъ наде́ждо и҆  предста́тельство, (с. 641) стѣно̀ и҆ застꙋпле́нїе, влⷣчце  бг҃ома́ти пречⷭ҇таѧ, ꙗ҆́же бг҃а пло́тїю неискꙋсомꙋ́жнѡ  ро́ждшаѧ, и҆зба́вителѧ мі́рꙋ: не пре́зри рабы̑ твоѧ̑, но  мольба́ми твои́ми ѿ ѡ҆держа́щихъ на́съ и҆зба́ви  и҆скꙋше́нїй и҆ бѣ́дъ и҆ ѡ҆бстоѧ́нїй, всѣ́хъ скорбѧ́щихъ  ра́досте, є҆ди́на хрⷭ҇тїа́нъ прибѣ́жище. 
Ра́дꙋйсѧ, бцⷣе всепѣ́таѧ: ра́дꙋйсѧ, и҆сто́чниче,  живо́тъ вѣ̑рнымъ и҆сточа́ѧй. ра́дꙋйсѧ, всѣ́хъ влⷣчце и҆  гпⷭ҇жѐ тва́ри, бл҃гослове́ннаѧ: ра́дꙋйсѧ, всенепоро́чнаѧ,  препросла́вленнаѧ. ра́дꙋйсѧ, всепречⷭ҇таѧ: ра́дꙋйсѧ, кꙋпино̀  неѡпали́маѧ. ра́дꙋйсѧ, горо̀ ст҃а́ѧ: ра́дꙋйсѧ, са́де  живоно́сный. ра́дꙋйсѧ, раю̀ ѡ҆дꙋшевле́нный: ра́дꙋйсѧ, мт҃и  дв҃о. ра́дꙋйсѧ, бг҃оневѣ́сто. 
Ра́дꙋйсѧ, бцⷣе, мт҃и хрⷭ҇то́ва: ра́дꙋйсѧ, є҆ди́на  наде́ждо, человѣ́кѡвъ застꙋпле́нїе. ра́дꙋйсѧ, свѣ́щниче  свѣ́та пресвѣ́тлый: ра́дꙋйсѧ, свѣщѐ ѡ҆сщ҃е́ннаѧ.  ра́дꙋйсѧ, ѻ҆гнезра́чный черто́же сло́ва: ра́дꙋйсѧ,  бж҃е́ственное селе́нїе. ра́дꙋйсѧ, ра́дости и҆сто́чниче,  и҆сточа́ѧй во́ды бл҃года́ти притека́ющымъ къ тебѣ̀. 
Ра́дꙋйсѧ, вселе́нныѧ похвало̀: ра́дꙋйсѧ, хра́ме  гдⷭ҇нь. ра́дꙋйсѧ, горо̀ прїѡсѣне́ннаѧ: ра́дꙋйсѧ, всѣ́хъ  прибѣ́жище. ра́дꙋйсѧ, свѣ́щниче златы́й: ра́дꙋйсѧ, сла́во  правосла́вныхъ чтⷭ҇на́ѧ. ра́дꙋйсѧ, мр҃і́е, мт҃и хрⷭ҇та̀  бг҃а: ра́дꙋйсѧ, раю̀. ра́дꙋйсѧ, бж҃е́ственнаѧ трапе́зо:  ра́дꙋйсѧ, сѣ́не. ра́дꙋйсѧ, ста́мно всезлата́ѧ: ра́дꙋйсѧ,  всѣ́хъ оу҆пова́нїе. 
Сла́ва, и҆ ны́нѣ, гла́съ ѕ҃: 
Прїиди́те, празднолю́бныхъ собо́ри, прест҃ꙋ́ю дв҃ꙋ  бг҃оѻтрокови́цꙋ оу҆бл҃жи́мъ: ра́дости бо и҆ сп҃се́нїѧ (с.  642) хода́таица бы́сть мі́рови, ꙗ҆́кѡ ро́ждшаѧ хрⷭ҇та̀  бг҃а. сїю́ бо ѻ҆ц҃ъ пребезнача́льный, ѿ всѣ́хъ родѡ́въ  є҆ди́нꙋ и҆збра́ннꙋю, дще́рь себѣ̀ и҆менова̀: сн҃ъ  собезнача́льный и҆ соприсносꙋ́щный въ мт҃рь и҆збра̀: дх҃ъ же  ст҃ы́й ꙗ҆́кѡ пречⷭ҇тꙋю невѣ́стꙋ себѣ̀ бг҃олѣ́пнѡ  сочета̀. сїю̀, ꙗ҆́кѡ бг҃оизбра́ннꙋю и҆ бл҃гослове́ннꙋю въ  жена́хъ, вы́шнїѧ си̑лы немо́лчными пѣ́сньми велича́ютъ,  гаврїи́ла и҆мꙋ́щѧ чинонача́льника: бл҃года́тнаѧ, ра́дꙋйсѧ,  съ тобо́ю гдⷭ҇ь. Сїю̀ патрїа́рси, прⷪ҇ро́цы и҆ всѝ ст҃і́и  со прⷪ҇ро́комъ дв҃домъ ра́достными гла́сы вѣнчава́ютъ:  предста̀ цр҃и́ца ѡ҆деснꙋ́ю тебє̀, влⷣко, рѧ̑сны златы́ми  ѡ҆дѣ́ѧна и҆ преꙋкраше́на бж҃е́ственными бл҃голѣ́потами.  Сїю̀, ꙗ҆́кѡ держа́внꙋю застꙋ́пницꙋ ро́да на́шегѡ, и҆ мы̀  недосто́йнїи воспои́мъ, глаго́люще: ра́дꙋйсѧ, цр҃кве чꙋ́дное  оу҆краше́нїе и҆ всемꙋ̀ мі́рꙋ преди́вный покро́ве: ра́дꙋйсѧ,  вѣ̑рнымъ лю́демъ посо́бїе на бране́хъ и҆ во́инѡмъ  крѣ́посте: ра́дꙋйсѧ, покро́ве, похвало̀ и҆ ра́досте всѣ́хъ  земноро́дныхъ: ра́дꙋйсѧ, бж҃е́ственное оу҆тѣше́нїе всѣ́хъ  скорбѧ́щихъ и҆ ѡ҆би́димыхъ: ра́дꙋйсѧ, ѡ҆бра́дованнаѧ, съ  тобо́ю гдⷭ҇ь, подаѧ́й мі́рови тобо́ю ве́лїю млⷭ҇ть. 
Вхо́дъ. Прокі́менъ днѐ, и҆ чтє́нїѧ г҃. 
Бытїѧ̀ чте́нїе. 
[Глава̀ к҃и] Взы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нъ. И҆ ѡ҆брѣ́те мѣ́сто, и҆  спа̀ та́мѡ: за́йде бо со́лнце. И҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица  оу҆твержде́на на землѝ, (с. 643) є҆ѧ́же глава̀ досѧза́ше  до небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. Гдⷭ҇ь же оу҆твержда́шесѧ на не́й, и҆ речѐ: а҆́зъ  бг҃ъ а҆враа́мовъ ѻ҆тца̀ твоегѡ̀ и҆ бг҃ъ і҆саа́ковъ, не  бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ  ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ  песо́къ земны́й, и҆ распространи́тсѧ на мо́ре, и҆ лі́вꙋ, и҆  сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀  всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ  съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще  по́йдеши, и҆ возвращꙋ́ тѧ въ зе́млю сїю̀: ꙗ҆́кѡ не и҆́мамъ  тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ: нѣ́сть сїѐ, но до́мъ бж҃їй, и҆ сїѧ̀ врата̀ нбⷭ҇наѧ. 
Прⷪ҇ро́чества і҆езекі́илева чте́нїе. 
[Главы̑ м҃г и҆ м҃д] Та́кѡ глаго́летъ гдⷭ҇ь: бꙋ́детъ  ѿ днѐ ѻ҆сма́гѡ и҆ про́чее, сотворѧ́тъ і҆ерє́и на  ѻ҆лтарѝ всесожже́нїѧ ва́шегѡ и҆ ꙗ҆̀же сп҃се́нїѧ ва́шегѡ:  и҆ прїимꙋ́ вы, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на  пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки: и҆  сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ  по пꙋтѝ вра́тъ (с. 644) ст҃ы́хъ сꙋ́щихъ къ сѣ́верꙋ, прѧ́мѡ  хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь: закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑, созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀. И҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете: и҆ взыщи́те ра́зꙋма, да поживетѐ: и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ прїи́метъ себѣ̀  безче́стїе, ѡ҆блича́ѧй же нечести́ваго ѡ҆поро́читъ себѐ:  ѡ҆бличє́нїѧ бо нечести́вомꙋ ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршїй  бꙋ́детъ: сказꙋ́й првⷣномꙋ, и҆ приложи́тъ прїима́ти. Нача́ло  премꙋ́дрости стра́хъ гдⷭ҇ень, и҆ совѣ́тъ ст҃ы́хъ ра́зꙋмъ:  разꙋмѣ́ти бо зако́нъ по́мысла є҆́сть бл҃га́гѡ. Си́мъ бо  ѡ҆́бразомъ мно́гое поживе́ши вре́мѧ, и҆ приложа́тсѧ тебѣ̀  лѣ̑та живота̀. 
На лїті́и стїхи̑ры, гла́съ и҃: 
Предста́тельнице вѣ́рныхъ, бг҃ороди́тельнице,  скорбѧ́щихъ ра́досте и҆ пла́чꙋщихъ вели́кое оу҆тѣше́нїе,  молѝ сн҃а твоего̀ хрⷭ҇та̀ бг҃а на́шего, со а҆́гг҃лы и҆  а҆пⷭ҇лы и҆ всѣ́ми ст҃ы́ми, и҆зба́вити на́съ, въ ча́съ  и҆спыта́нїѧ, (с. 645) лю́тагѡ ѡ҆сꙋжде́нїѧ, да тобо́ю  сп҃се́нїе оу҆лꙋчи́вше, во вѣ́ки сла́вимъ тѧ̀  пребл҃гослове́ннꙋю. 
Вѣ́рою притека́ю къ покро́вꙋ твоемꙋ̀,  бг҃ороди́тельнице пречⷭ҇таѧ: ѿ напа́стей и҆ бѣ́дъ, и҆  страсте́й томле́нїѧ, и҆ бѣсо́вскагѡ ѡ҆ѕлобле́нїѧ сп҃си́ мѧ,  ꙗ҆́кѡ млⷭ҇ти и҆мꙋ́щи пꙋчи́нꙋ, и҆ сп҃се́нїѧ ꙗ҆́вльшисѧ  хода́таица, влⷣчце, ꙗ҆́же бг҃а ро́ждши млⷭ҇тиваго,  є҆ди́наго всеще́драго и҆ многобл҃гоꙋтро́бнаго. 
Кра́снꙋю тѧ̀, всечⷭ҇таѧ, є҆ди́нꙋ ѿ вѣ́ка  ѡ҆брѣ́тъ добро́тꙋ і҆а́кѡвлю пребезнача́льное сло́во, и҆  всели́всѧ въ тѧ̀ бл҃гоꙋтро́бїѧ ра́ди, ѡ҆бновѝ  человѣ́ческое є҆стество̀: є҆го́же молѝ непреста́ннѡ, ѿ  всѧ́кихъ бѣ́дъ и҆ скорбе́й и҆зба́витисѧ на́мъ, тѧ̀ ра́дость  и҆ сп҃се́нїе мі́ра почита́ющымъ. 
Нбⷭ҇нꙋю две́рь и҆ кївѡ́тъ, всест҃ꙋ́ю го́рꙋ,  свѣтоза́рный ѻ҆́блакъ воспои́мъ, нбⷭ҇нꙋю лѣ́ствицꙋ,  слове́сный ра́й, є҆́ѵино и҆збавле́нїе, вселе́нныѧ всеѧ̀  вели́кое сокро́вище, ꙗ҆́кѡ сп҃се́нїе въ не́й содѣ́ласѧ  мі́рови и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: молѝ сн҃а твоего̀ и҆ бг҃а, прегрѣше́нїй  ѡ҆ставле́нїе дарова́ти, бл҃гоче́стнѡ покланѧ́ющымсѧ тебѣ̀  и҆ съ весе́лїемъ торжествꙋ́ющымъ тво́й всечестны́й  пра́здникъ, сла́во и҆ ра́досте на́ша, бг҃ома́ти  бл҃гослове́ннаѧ. 
Сла́ва, и҆ ны́нѣ, гла́съ є҃: 
Вострꙋби́мъ трꙋбо́ю пѣ́сней: прекло́нши бо сѧ  свы́ше всецр҃и́ца мт҃и дв҃а, бл҃гослове́ньми  оу҆вѣнчава́етъ воспѣва́ющыѧ ю҆̀. правосла́внїи да  стекꙋ́тсѧ, и҆ цр҃и́цѣ да воспле́щꙋтъ въ пѣ́снехъ, цр҃ѧ̀  ро́ждшей, сме́ртїю (с. 646) ѡ҆держи̑мыѧ пе́рвѣе,  разрѣши́ти человѣколю́бнѡ бл҃говоли́вшаго. па́стырїе и҆  оу҆чи́телїе, до́брагѡ па́стырѧ пречⷭ҇тꙋю мт҃рь соше́дшесѧ  восхва́лимъ, нб҃съ простра́ннѣйшꙋю, ѡ҆дꙋшевле́нный гдⷭ҇ень  кївѡ́тъ, ѻ҆гнезра́чный влⷣчень прⷭ҇то́лъ, маннопрїе́мнꙋю  златꙋ́ю ста́мнꙋ, заключе́ннꙋю сло́ва две́рь, всѣ́хъ  хрⷭ҇тїа́нъ прибѣ́жище. и҆ всѝ лю́дїе, пѣ́сньми  бл҃гоглаго́ливыми похвалѧ́юще ю҆̀, си́це рце́мъ: мт҃и сло́ва  бж҃їѧ, сподо́би смирє́нныѧ ны̀ нбⷭ҇нагѡ црⷭ҇твїѧ, ничто́же  бо невозмо́жно хода́тайствꙋ твоемꙋ̀. 
На стїхо́внѣ стїхи̑ры. Гла́съ в҃: 
Ꙗ҆́кѡ всѣ́хъ вы́шшꙋ сꙋ́щꙋю нбⷭ҇ныхъ и҆ земны́хъ,  херꙋві̑мъ сла́внѣйшꙋю и҆ всеѧ̀ тва́ри честнѣ́йшꙋю, тебѐ  застꙋ́пницꙋ и҆ покро́въ держа́венъ хрⷭ҇тїа́нскомꙋ ро́дꙋ  хрⷭ҇то́съ дарова̀, покрыва́ти и҆ сп҃са́ти лю́ди согрѣ́шшыѧ,  къ тебѣ̀ прибѣга́ющыѧ: тѣ́мже прибѣ́жище всѣ̑мъ тебѐ  воспѣва́емъ, влⷣчце, и҆ честны́й и҆ бл҃гознамени́тый тво́й  пра́здникъ, ѡ҆бра́дованнаѧ ра́досте всѣ́хъ, пра́зднꙋемъ  свѣ́тлѡ, хрⷭ҇та̀ молѧ́ще дарова́ти на́мъ тобо́ю ве́лїю  млⷭ҇ть. 
Гла́съ є҃: 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Воспои́мъ, лю́дїе, свѣ́тлѡ дв҃дскꙋю пѣ́снь  ѻ҆трокови́цѣ бг҃оневѣ́стѣ, мт҃ри всѣ́хъ цр҃ѧ̀ хрⷭ҇та̀:  предста̀ цр҃и́ца ѡ҆деснꙋ́ю тебє̀, влⷣко, рѧ̑сны златы́ми  ѡ҆дѣ́ѧна и҆ преꙋкраше́на бж҃е́ственными лѣ́потами. сїю́ бо  и҆збра́ннꙋю въ жена́хъ па́че всегѡ̀ мі́ра оу҆добри́въ,  бл҃гоизво́ли роди́тисѧ и҆з̾ неѧ̀, вели́кїѧ ра́ди млⷭ҇ти: и҆  (с. 647) сїю̀ помо́щницꙋ лю́демъ свои̑мъ дарова̀, стро́ити  и҆ покрыва́ти ѿ всѣ́хъ бѣ́дъ рабы̑ своѧ̑, є҆ди́нꙋ  бл҃гослове́ннꙋю. 
Гла́съ з҃. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Гора̀ є҆сѝ вели́ка и҆ пресла́вна, па́че горы̀  сїна́йскїѧ, бцⷣе: та́ѧ бо, не терпѧ́щи сни́тїѧ сла́вы бж҃їѧ  во ѻ҆́бразѣхъ и҆ сѣ́нехъ, ѻ҆гне́мъ возгара́шесѧ, и҆  гро́ми и҆ мѡ́лнїѧ та́мѡ бы́ша: ты́ же во чре́вѣ твое́мъ  бж҃їе сло́во, ве́сь бж҃е́ственный ѻ҆́гнь сꙋ́щее, неѡпа́льнѡ  носи́ла є҆сѝ, ма́нїемъ носѧ́щаго всѧ̑. тѣ́мже не  преста́й, влⷣчце, рабы̑ твоѧ̑ при́снѡ млⷭ҇тїю посѣща́ти:  прїѧ́ла бо є҆сѝ ѿ сн҃а твоегѡ̀ и҆ бг҃а да́ръ стро́ити и҆  покрыва́ти хрⷭ҇тоимени́тое ста́до твоѐ. 
Сла́ва, и҆ ны́нѣ, гла́съ д҃: 
При́зри на молє́нїѧ твои́хъ ра̑бъ, всенепоро́чнаѧ,  оу҆толѧ́ющи лю̑таѧ на ны̀ воста̑нїѧ, всѧ́кїѧ ско́рби на́съ  и҆змѣнѧ́ющи: тѧ́ бо є҆ди́нꙋ тве́рдое и҆ и҆звѣ́стное  оу҆твержде́нїе и҆́мамы, и҆ твоѐ предста́тельство  стѧжа́хомъ, да не постыди́мсѧ, влⷣчце, тѧ̀ призыва́ющїи:  потщи́сѧ на оу҆моле́нїе тебѣ̀ вѣ́рнѡ вопїю́щихъ:  ра́дꙋйсѧ, влⷣчце, всѣ́хъ по́моще, ра́досте и҆ покро́ве, и҆  сп҃се́нїе дꙋ́шъ на́шихъ. 
Тропа́рь, гла́съ д҃: Къ бцⷣѣ прилѣ́жнѡ ны́нѣ  притеце́мъ: два́жды, и҆ дрꙋгі́й: Не оу҆молчи́мъ  никогда̀, бцⷣе: є҆ди́нощи. Пи́сани на ма́лѣй  вече́рни. (с. 648) 
На оу҆́трени, на Бг҃ъ гдⷭ҇ь, пе́рвый тропа́рь,  два́жды. 
Сла́ва, и҆ ны́нѣ: вторы́й тропа́рь. 
По а҃-мъ стїхосло́вїи сѣда́ленъ, гла́съ є҃: 
Оу҆толѝ болѣ̑зни многовоздыха́ющїѧ дꙋшѝ моеѧ̀,  оу҆толи́вшаѧ всѧ́кꙋ сле́зꙋ ѿ лица̀ землѝ: ты́ бо  человѣ́кѡвъ болѣ̑зни ѿгонѧ́еши, и҆ грѣ́шныхъ скѡ́рби  разрѣша́еши: тебе́ бо всѝ стѧжа́хомъ наде́ждꙋ и҆  оу҆твержде́нїе, прест҃а́ѧ мт҃и дв҃о. 
Сла́ва, и҆ ны́нѣ: то́йже. 
По в҃-мъ стїхосло́вїи сѣда́ленъ, гла́съ ѕ҃: 
Оу҆пова́нїе мі́ра, бл҃га́ѧ бцⷣе дв҃о, твоѐ и҆  є҆ди́ное стра́шное предста́тельство про́симъ:  оу҆милосе́рдисѧ на лю́ди безпомѡ́щныѧ, и҆ молѝ млⷭ҇тиваго  бг҃а и҆зба́витисѧ дꙋша́мъ на́шымъ ѿ всѧ́кагѡ преще́нїѧ,  є҆ди́на бл҃гослове́ннаѧ. 
Сла́ва, и҆ ны́нѣ: то́йже. 
На полѷеле́и велича́нїе: 
Досто́йно є҆́сть велича́ти тѧ̀, бцⷣе, честнѣ́йшꙋю  херꙋві̑мъ и҆ сла́внѣйшꙋю без̾ сравне́нїѧ серафі̑мъ. 
По полѷеле́и сѣда́ленъ, гла́съ ѕ҃: 
Преложе́нїе скорбѧ́щихъ, премѣне́нїе болѧ́щихъ  є҆сѝ, бцⷣе всепѣ́таѧ: сп҃сѝ гра́дъ тво́й и҆ лю́ди,  бори́мыхъ оу҆мире́нїе, ѡ҆бꙋрева́емыхъ тишино̀, є҆ди́на  предста́тельнице вѣ́рныхъ. 
Сла́ва, и҆ ны́нѣ: то́йже. 
Та́же, степє́нна, а҃-й а҆нтїфѡ́нъ д҃-гѡ гла́са. (с.  649) 
Прокі́менъ, гла́съ д҃: Помѧнꙋ̀ и҆́мѧ твоѐ во  всѧ́комъ ро́дѣ и҆ ро́дѣ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Всѧ́кое дыха́нїе: 
Є҆ѵⷢ҇лїе ѿ лꙋкѝ, зача́ло д҃: Во дни̑ ѻ҆́ны  воста́вши мр҃їа́мъ: 
Ѱало́мъ н҃. Сла́ва: Мл҃твами бцⷣы: И҆ ны́нѣ,  то́йже. Поми́лꙋй мѧ̀, бж҃е: 
И҆ стїхи́ра, гла́съ ѕ҃: 
А҆рха́гг҃льски воспои́мъ, вѣ́рнїи, нбⷭ҇ный черто́гъ  и҆ две́рь запеча́танꙋ вои́стиннꙋ: ра́дꙋйсѧ, є҆ѧ́же ра́ди  ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆  бг҃ъ: низложѝ, влⷣчце, мꙋчи́тєли, безбѡ́жныѧ врагѝ  на́шѧ, рꙋко́ю твое́ю, пречⷭ҇таѧ, оу҆пова́нїе хрⷭ҇тїа́нъ. 
Канѡ́на два̀. Пе́рвый канѡ́нъ, гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̑ и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Кꙋ́ю тѝ досто́йнꙋю пѣ́снь принесе́тъ на́ше  неможе́нїе; то́чїю ѡ҆бра́довательнꙋю, є҆́йже на́съ  гаврїи́лъ та́йнѡ наꙋчи́лъ є҆́сть: ра́дꙋйсѧ, бцⷣе дв҃о,  мт҃и неневѣ́стнаѧ. 
Ра́дꙋйсѧ, бл҃года́ти и҆сто́чниче: ра́дꙋйсѧ,  лѣ́ствице и҆ две́рь нбⷭ҇наѧ: ра́дꙋйсѧ, свѣ́щниче, и҆  ста́мно злата́ѧ и҆ горо̀ несѣко́маѧ, ꙗ҆́же жизнода́вца  хрⷭ҇та̀ мі́рови ро́ждшаѧ. 
Всеѧ̀ моеѧ̀ жи́зни предста́тельнице, ѿ бѣ́дъ  мно́гихъ и҆зба́ви мѧ̀, да бл҃года́рственный гла́съ (с. 650)  воспѣва́ю тѝ, бг҃оневѣ́сто пречⷭ҇таѧ, и҆ бꙋ́дꙋщїѧ мѧ̀  и҆схитѝ мꙋ́ки. 
Ꙗ҆́же всѣ̑мъ оу҆до́бь послꙋ́шнаѧ въ ско́рби, и҆  въ печа́ли помога́ющаѧ, бцⷣе бл҃га́ѧ, бл҃года́ть пода́ждь  пѣ́ти тѧ̀ дерза́ющымъ, влⷣчце, скорбѧ́щихъ ра́досте. 
Многобога́тнꙋю бл҃года́ть стѧжа́вши, влⷣчце,  дерзнове́нною твое́ю мл҃твою пресла́внѡ и҆з̾ми́ мѧ ѿ  напа́стей, оу҆бо́гаго раба̀ твоего̀, скорбѧ́щихъ ра́досте. 
Ꙗ҆́же є҆ди́на въ напа́стехъ и҆ ско́рбехъ  защища́ющаѧ, под̾ кро́въ тво́й, пречⷭ҇таѧ, прибѣга́ющихъ  те́плѣ, прїимѝ ꙗ҆́кѡ пребл҃га́ѧ, ꙗ҆̀же ѿ се́рдца  молє́нїѧ. 
И҆́нъ канѡ́нъ, гла́съ и҃. 
Пѣ́снь а҃. 
І҆рмо́съ: Пои́мъ гдⷭ҇еви, прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѡ  просла́висѧ. 
Мо́рѧ жите́йскагѡ волна́ми потоплѧ́емь и҆ напа́стьми  лю́тыми ѡ҆держи́мь, ко приста́нищꙋ оу҆стреми́хсѧ  невла́емомꙋ, покро́вꙋ твоемꙋ̀: тѣ́мже мѧ̀ и҆зба́ви, бцⷣе,  ѿ лю́тыхъ. 
Положи́ тѧ приста́нище сꙋ́щымъ въ бѣда́хъ, чⷭ҇таѧ,  бг҃ъ, и҆́же ѿ тебє̀ бл҃говоли́вый воспрїѧ́ти пло́ть.  тѣ́мже тѝ припа́дающе взыва́емъ: да́рꙋй по́мощь твою̀  рабѡ́мъ твои̑мъ. 
Є҆ди́на бл҃гослове́ннаѧ и҆ бг҃ора́дованнаѧ, ꙗ҆́же  ра́дость человѣ́кѡмъ ро́ждши неизрече́ннꙋю, печа̑ли ѿимѝ  дꙋшѝ моеѧ̀, молю́сѧ, и҆ возвеселѝ се́рдце моѐ. 
И҆зба́ви мѧ̀, пречⷭ҇таѧ, бѣсо́вскїѧ пре́лести,  ѡ҆ѕлобле́нїѧ же и҆ вре́да и҆ и҆скꙋше́нїѧ, да вѣ́рою тѧ̀  сла́влю, сꙋ́щꙋю по бз҃ѣ застꙋ́пницꙋ и҆ покро́въ мо́й. (с.  651) 
Ꙗ҆́же ненадѣ́ющихсѧ наде́жда, па́дшихъ  и҆справле́нїе, печа́льныхъ оу҆тѣше́нїе, свѣ́тъ  бж҃е́ственный ро́ждшаѧ, дꙋ́шꙋ мою̀ сꙋ́щꙋю во тьмѣ̀  просвѣтѝ. 
Ꙗ҆́кѡ гаврїи́лъ дв҃ѣ, прїиди́те, вѣ́рнїи, и҆ мы̀  вопїе́мъ бл҃гоговѣ́йнѡ: вои́стиннꙋ оу҆кра́шена є҆сѝ,  чⷭ҇таѧ, ро́ждшаѧ ра́дость: ра́дꙋйсѧ, бл҃гослове́ннаѧ. 
Катава́сїа: Ѿве́рзꙋ оу҆ста̀ моѧ̑. 
Пѣ́снь г҃: 
І҆рмо́съ: Твоѧ̑ пѣсносло́вцы, бцⷣе, живы́й и҆  незави́стный и҆сто́чниче, ли́къ себѐ совокꙋ́пльшыѧ,  дꙋхо́внѡ оу҆твердѝ въ бж҃е́ственнѣй твое́й сла́вѣ,  вѣнцє́въ сла́вы сподо́би. 
Оу҆твержде́нїе бꙋ́ди и҆ прибѣ́жище и҆ покро́въ,  дв҃о бг҃ороди́тельнице, вѣ́рою къ тебѣ̀ прибѣга́ющымъ и҆  бж҃їю тѧ̀ мт҃рь и҆сповѣ́дающымъ. 
Крѣ́пость моѧ̀, и҆ ра́дость и҆ весе́лїе, и҆ стѣна̀  тве́рдаѧ, и҆ предста́тельница ты̀ є҆сѝ, всенепоро́чнаѧ,  и҆скꙋше́нїй и҆ бѣ́дъ и҆збавлѧ́ющи мѧ̀. 
Ми́лостивнымъ и҆ кро́ткимъ твои́мъ ѻ҆́комъ,  бг҃ороди́тельнице, зрѧ́щи мѧ̀ во ѡ҆бстоѧ́нїи и҆ ско́рби  ѡ҆держи́ма, вско́рѣ свободѝ: тѧ́ бо призыва́ю на по́мощь. 
Кропи́ши и҆сцѣле́нїй стрꙋи̑ болѧ́щымъ, дв҃о,  всю́дꙋ: тѧ́ бо и҆сто́чника показа̀ милосе́рдїѧ, влⷣчце,  и҆́же млⷭ҇ти гдⷭ҇ь, и҆з̾ тебє̀ рожде́йсѧ па́че оу҆ма̀. 
И҆сто́чникъ млⷭ҇ти, подаѧ́й скорбѧ́щымъ  оу҆тѣше́нїе, ты̀ є҆сѝ: тѣ́мже, влⷣчце, и҆ мнѣ̀  мл҃твенныхъ твои́хъ во́дъ и҆сто́чникъ и҆сточѝ, и҆ оу҆гасѝ  страсте́й пе́щь. (с. 652) 
Ѿча́ѧвсѧ по́мощи всѧ́кїѧ, къ тебѣ̀,  пренепоро́чнаѧ, держа́внѣй храни́тельницѣ и҆ покро́вꙋ  притеко́хъ: не ѿри́ни оу҆̀бо менѐ ѿ бж҃е́ственнагѡ  покро́ва твоегѡ̀. 
И҆́нъ. 
І҆рмо́съ: Ты̀ є҆сѝ оу҆твержде́нїе притека́ющихъ  къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Ты̀ є҆сѝ земноро́дныхъ оу҆пова́нїе и҆ по́мощь и҆  ра́дость, покро́въ и҆ прибѣ́жище, влⷣчце мт҃и живота̀.  тѣ́мже тѧ̀ мо́лимъ: твою̀ по́мощь низпослѝ всѣ̑мъ  пою́щымъ тѧ̀, пречⷭ҇таѧ. 
И҆́же тобо́ю и҆зба́вльшесѧ ѿ бѣ́дъ и҆ тебє̀  ра́ди ра́дость полꙋчи́вше, мт҃и безневѣ́стнаѧ, ꙗ҆́кѡ  пода́тельницꙋ бл҃гꙋ́ю и҆ застꙋ́пницꙋ бл҃гохва́льнꙋ всѝ  прославлѧ́емъ. 
Бл҃гослове́нъ пло́дъ чре́ва твоегѡ̀, дв҃о бцⷣе,  всѣ́хъ ра́досте: ра́дость бо всемꙋ̀ мі́рꙋ родила̀ є҆сѝ и҆  весе́лїе, разгонѧ́ющее печа́ль грѣхо́внꙋю, бг҃оневѣ́сто. 
Тѧ̀ храни́тельницꙋ, прест҃а́ѧ, въ напа́стехъ  стѧжа́хъ: тебѐ по бз҃ѣ мою̀ предста́тельницꙋ и҆́мамъ  неꙋсы́пнꙋ: тебѐ да ѡ҆брѧ́щꙋ, пречⷭ҇таѧ, и҆збавлѧ́ющꙋю мѧ̀  въ де́нь сꙋда̀ всѧ́кагѡ ѡ҆сꙋжде́нїѧ. 
Возвели́чи млⷭ҇ть и҆ застꙋпле́нїе, пречⷭ҇таѧ,  твои́хъ мл҃твъ на мнѣ̀, и҆ и҆зба́ви мѧ̀ ѿ напа́стей и҆  скорбе́й, ра́дость мі́рꙋ ро́ждшаѧ. 
Ꙗ҆́же ра́дости прїе́мшаѧ и҆сполне́нїе, прїимѝ ѿ  на́съ ра̑бъ твои́хъ цѣлова́нїе а҆рха́гг҃лово: ра́дꙋйсѧ,  ра́дость ро́ждшаѧ мі́рꙋ: ра́дꙋйсѧ, ста́мно, и҆з̾ неѧ́же (с.  653) ма́нна нбⷭ҇наѧ всѣ̑мъ вѣ̑рнымъ дарова́сѧ: ра́дꙋйсѧ,  бл҃гослове́ннаѧ. 
Сѣда́ленъ, гла́съ з҃: 
Ра́дꙋйсѧ, сл҃нца ѻ҆́блаче мы́сленнагѡ и҆  неизрече́ннагѡ, влⷣчце: ра́дꙋйсѧ, всесвѣ́тлаѧ свѣщѐ:  ра́дꙋйсѧ, свѣ́щниче всезлаты́й: тобо́ю, прест҃а́ѧ, є҆́ѵа  и҆зба́висѧ ѿ клѧ́твы. но ꙗ҆́кѡ и҆мꙋ́щаѧ дерзнове́нїе ко  бл҃гопремѣ́нномꙋ твоемꙋ̀ и҆ бг҃ꙋ, мт҃рнею мл҃твою, не  ѡ҆скꙋдѣ́й ѡ҆ на́съ моли́тисѧ, пречⷭ҇таѧ. 
Сла́ва, и҆ ны́нѣ: то́йже. 
Пѣ́снь д҃. 
І҆рмо́съ: Сѣдѧ́й въ сла́вѣ на прⷭ҇то́лѣ  бж҃ества̀, во ѻ҆́блацѣ ле́гцѣ прїи́де і҆и҃съ  пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ:  сла́ва, хрⷭ҇тѐ, си́лѣ твое́й. 
Наде́ждо ненаде́жныхъ, помо́щнице ни́щихъ,  пла́чꙋщихъ оу҆тѣше́нїе, согрѣша́ющихъ ѡ҆чище́нїе,  рꙋководи́тельнице заблꙋ́ждшихъ, болѧ́щихъ цѣле́бнице и҆  и҆справле́нїе па́дающихъ, влⷣчце, сп҃сѝ рабы̑ твоѧ̑. 
Не неприча́стни є҆смы̀, влⷣчце, твоегѡ̀  застꙋпле́нїѧ въ ско́рбехъ: тѣ́мже и҆ ны́нѣ на́мъ помозѝ  вско́рѣ, лю́тѣ ѡ҆бꙋрева́ємымъ рꙋ́кꙋ простира́ющи, чⷭ҇таѧ:  бꙋ́ди млⷭ҇тива болѣ́знемъ на́шымъ, мт҃и бж҃їѧ, ра́дость  ско́рꙋю подаю́щи. 
Всѧ̀ бл҃га́ѧ и҆ те́плаѧ застꙋ́пница сꙋ́щи  грѣ́шникѡмъ и҆ смирє́ннымъ, бг҃ороди́тельнице пречⷭ҇таѧ  влⷣчце, ѿ бѣ́дъ и҆ скорбе́й и҆ грѣхѡ́въ сп҃са́й рабы̑  твоѧ̑. 
Пресла́внꙋю твою̀ мт҃рь, хрⷭ҇тѐ, прїимѝ молѧ́щꙋюсѧ  ѡ҆ мі́рѣ, ми́лостивнѡ тебѣ̀ зовꙋ́щꙋю: сн҃е мо́й, прїимѝ  мольбꙋ̀ мою̀ и҆ оу҆ти́ши гнѣ́въ належа́щїй землѝ. (с.  654) 
Кро́въ и҆ застꙋпле́нїе и҆ прибѣ́жище бꙋ́ди мѝ,  дв҃о, рабꙋ̀ твоемꙋ̀, и҆ и҆зба́ви мѧ̀ ѿ безмѣ́рныхъ ѕѡ́лъ,  воспѣва́ти тѧ̀, пречⷭ҇таѧ: сла́ва неизрече́нномꙋ ржⷭ҇твꙋ̀  твоемꙋ̀. 
Наде́жда и҆ щи́тъ и҆ оу҆твержде́нїе ты̀ мнѣ̀  є҆сѝ, бл҃га́ѧ, и҆ лю́тыхъ и҆збавле́нїе, и҆ просвѣще́нїе  дꙋшѝ мое́й, и҆ хвала̀ и҆ стѣна̀ и҆ держа́ва. 
И҆́нъ. 
І҆рмо́съ: И҆з̾ горы̀ прїѡсѣне́нныѧ, сло́ве,  прⷪ҇ро́къ є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Ѿ вели́кихъ и҆ разли́чныхъ прегрѣше́нїй же и҆  напа́стей всегда̀ сп҃са́еши мѧ̀: тѣ́мже тѧ̀ ꙗ҆́кѡ ро́ждшꙋю  гдⷭ҇а молю̀, и҆ къ тебѣ̀ прибѣга́ю, непобѣди́мѣй по́мощи  скорбѧ́щымъ: ѿ бѣ́дъ и҆зведѝ мольба́ми твои́ми. 
Бж҃е мо́й милосе́рде, бж҃е чл҃вѣколю́бче, воли́телю  млⷭ҇ти, ны́нѣ на мѧ̀ и҆злі́й твою̀ млⷭ҇ть: мо́литъ тѧ̀  наде́жда и҆ застꙋ́пница моѧ̀, мт҃и твоѧ̀. 
Млⷭ҇ть твою̀ и҆ милосе́рдїе на рабы̑ твоѧ̑, чⷭ҇таѧ,  прострѝ, при́снѡ молѧ́щыѧ тѧ̀, всѧ́кїѧ ско́рби и҆ мꙋ́ки  и҆збавлѧ́ющи мл҃твами твои́ми. 
Ра́дꙋйсѧ, кра́снаѧ пала́то сло́ва, дѣ́вственный  черто́же цр҃ѧ̀: ра́дꙋйсѧ, похвало̀ всѣ́хъ безпло́тныхъ:  ра́дꙋйсѧ, человѣ́кѡвъ ра́досте и҆ по́моще и҆ оу҆пова́нїе. 
Сп҃се́нїе пода́ждь мѝ дꙋше́вное и҆ тѣле́сное,  пренепоро́чнаѧ, и҆ недꙋ́гꙋющемꙋ да́рꙋй цѣльбꙋ̀ и҆ лю́тыхъ  и҆збавле́нїе. (с. 655) 
Ѡ҆ содѣ́ѧнїихъ мои́хъ лꙋка́выхъ и҆ прегрѣше́нїихъ  мно́гихъ кто̀ возмо́жетъ оу҆моли́ти сꙋдїю̀, а҆́ще не ты̀,  чⷭ҇таѧ, є҆ди́на согрѣша́ющихъ застꙋ́пнице; 
Пѣ́снь є҃. 
І҆рмо́съ: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо, неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ над̾ всѣ́ми бг҃а, и҆  родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Ты̀ крѣ́пость моѧ̀, ты̀ похвала̀ и҆ ра́дованїе и҆  храни́тельница мѝ є҆сѝ, и҆ застꙋпле́нїе и҆ прибѣ́жище,  и҆ предста́тельница непобѣди́ма, прест҃а́ѧ бцⷣе дв҃о:  тѣ́мже сп҃сѝ раба̀ твоего̀. 
Сп҃си́ мѧ, влⷣчце, и҆з̾ глꙋбины̀ напа́стей и҆  скорбе́й, и҆ печа́лей и҆ страсте́й тѣле́сныхъ, и҆ въ  тишинѣ̀ бж҃е́ственнѣй сохранѝ дꙋ́шꙋ мою̀. 
Моли́твеннице нело́жнаѧ, оу҆пова́нїе хрⷭ҇тїа́нъ,  ѡ҆бра́дованнаѧ, прїимѝ мольбы̑ ѿ на́съ, прилѣ́жнѡ  призыва́ющихъ и҆ молѧ́щихсѧ тебѣ̀. 
Покро́въ мо́й є҆сѝ ты̀ и҆ при́сное хвале́нїе, ѽ  влⷣчце бцⷣе: ника́коже бо презира́еши къ тебѣ̀  прибѣга́ющихъ. 
До́мъ тѧ̀ сла́вы, го́рꙋ бж҃їю ст҃ꙋ́ю, чⷭ҇таѧ,  невѣ́стꙋ, черто́гъ, хра́мъ ѡ҆сщ҃е́нїѧ, сн҃ъ бж҃їй, въ тѧ̀  всели́выйсѧ, и҆ ра́й сла́дости присносꙋ́щныѧ на́мъ содѣ́ла. 
Стѣ́нꙋ неѡбори́мꙋ, чⷭ҇таѧ, мл҃твꙋ твою̀ стѧжа́вше,  вопїе́мъ тѝ: оу҆милосе́рдисѧ, ѽ влⷣчце, и҆ ви̑димыѧ и҆  неви̑димыѧ врагѝ проженѝ. (с. 656) 
И҆́нъ. 
І҆рмо́съ: Мра́къ дꙋшѝ моеѧ̀ разженѝ, свѣтода́вче  хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆  да́рꙋй мѝ свѣ́тъ повелѣ́нїй твои́хъ, сло́ве, да  оу҆́тренюѧ сла́влю тѧ̀. 
Добро́тꙋ тѧ̀ і҆а́кѡвлю возлюбѝ бг҃ъ, дв҃о  ѻ҆трокови́це, оу҆краша́ѧ всѧ̑ тобо́ю, ѡ҆мрачи́вшыѧсѧ  престꙋпле́нїемъ пе́рвѣе. 
Дꙋ́шꙋ мою̀ сохранѝ ꙗ҆́кѡ зѣ́ницꙋ ѻ҆́ка под̾  кро́вомъ крилꙋ̑ твоє́ю, бл҃га́ѧ пречⷭ҇таѧ, и҆ ѿ дꙋхѡ́въ  лꙋка́выхъ томле́нїѧ и҆ мꙋче́нїѧ и҆зба́ви. 
И҆зба́вльшесѧ тобо́ю прама́тернїѧ печа́ли,  бг҃ороди́тельнице, оу҆тѣше́нїѧ и҆спо́лнени бы́хомъ,  весе́лїе всѣ̑мъ ро́ждшаѧ и҆ всемі́рнꙋю ра́дость: тѣ́мже,  всепѣ́таѧ, твоѧ̑ пѣсносло́вцы ѿ бѣ́дъ твои́ми мл҃твами  соблюдѝ. 
Бл҃годари́мъ тѧ̀, и҆зба́вльшесѧ тобо́ю грѣхѡ́въ  мно́гихъ и҆ не́мощей и҆ болѣ́зней и҆ недꙋ̑гъ лю́тыхъ,  пречⷭ҇таѧ влⷣчце: наде́жда бо є҆сѝ тверда̀ твои̑мъ  вѣ̑рнымъ рабѡ́мъ. 
Съ бж҃е́ственнымъ соше́дшесѧ гаврїи́ломъ, возопїи́мъ  бцⷣѣ вѣ́рнѡ: ра́дꙋйсѧ, дв҃о ст҃а́ѧ, бл҃года́тнаѧ, гдⷭ҇ь  съ тобо́ю, и҆́же тебє̀ ра́ди потреби́въ печа́ль, подадѐ  мі́рꙋ ра́дованїе. 
Болѧ́щꙋю дꙋ́шꙋ мою̀ и҆сцѣлѝ, ро́ждшаѧ всѣ́хъ  взе́млющаго недꙋ́ги, пречⷭ҇таѧ влⷣчце. 
Пѣ́снь ѕ҃. 
І҆рмо́съ: Бж҃е́ственное сїѐ и҆ всечестно́е  соверша́юще пра́зднество, бг҃омꙋ́дрїи, бг҃ома́тере,  прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а  сла́вимъ. (с. 657) 
Болѧ́щихъ цѣли́тельницꙋ, па́дающихъ воста́нїе,  согрѣша́ющихъ ѡ҆чище́нїе, бцⷣе, тебѐ молю̀, со слеза́ми  припа́даю, и҆ зовꙋ́ ти: ꙗ҆́кѡ сильна̀, сама́ мѧ сп҃сѝ  погиба́ющаго. 
Ты̀ є҆сѝ стѣна̀ нерꙋши́ма, ты̀ є҆сѝ покро́въ  тве́рдъ, бцⷣе бл҃га́ѧ, ты̀ є҆сѝ предста́тельница крѣпка̀  рабꙋ̀ твоемꙋ̀: сегѡ̀ ра́ди призыва́ю тѧ̀ при́снѡ, и҆  притека́ю къ покро́вꙋ твоемꙋ̀. 
Мі́рови ра́дость сꙋ́щи, бцⷣе чⷭ҇таѧ, ра́дꙋйсѧ,  тебѣ̀, дв҃о, зове́мъ со а҆́гг҃ломъ вѣ́рнѡ: твоеѧ̀ ра́дости  сподо́би ны̀, и҆ печа́ль на́шꙋ разорѝ. 
Сла́дость а҆́гг҃лѡвъ, скорбѧ́щихъ ра́дость,  хрⷭ҇тїа́нъ предста́тельница ты̀ є҆сѝ, дв҃о мт҃и гдⷭ҇нѧ:  застꙋпѝ на́съ, и҆ и҆зба́ви вѣ́чныхъ мꙋ́къ. 
Въ де́нь печа́ли, є҆гда̀ и҆́мамъ тѣле́сныхъ соꙋ́зъ  разрѣши́тисѧ, предста́ни мѝ, бг҃ороди́тельнице, и҆  ѡ҆бдержа́нїѧ бѣсо́вскагѡ и҆схитѝ. 
При́зри, влⷣчце, на мѧ̀ смире́ннаго, и҆ па́че  наде́жды сп҃си́ мѧ: ты́ бо є҆сѝ оу҆пова́нїе и҆ покро́въ  мѝ, жи́знь и҆ свѣ́тъ се́рдцꙋ моемꙋ̀, бцⷣе, и҆  оу҆твержде́нїе. 
И҆́нъ. 
І҆рмо́съ: Содержи́ма мѧ̀ прїимѝ, чл҃вѣколю́бче,  грѣхи̑ мно́гими, и҆ припа́дающа щедро́тамъ твои̑мъ, ꙗ҆́кѡ  прⷪ҇ро́ка, гдⷭ҇и, и҆ сп҃си́ мѧ. 
Въ нощѝ и҆ во днѝ, ꙗ҆́вѣ и҆ вта́й, под̾ тво́й  прибѣга́емъ кро́въ, пречⷭ҇таѧ дв҃о, и҆̀же тѧ̀ вѣ́рнѡ  славосло́вѧщїи. 
Въ напа́стехъ застꙋ́пницꙋ тѧ̀ и҆́мамы тве́рдꙋ, въ  ско́рбехъ крѣ́пкое сп҃се́нїе, поко́й въ печа́лехъ, въ  бѣда́хъ по́мощь, приснодв҃о. (с. 658) 
Добро́та честны́хъ ст҃ы́хъ а҆́гг҃лъ, ра́дованїе  человѣ̑къ всѣ́хъ ты̀ є҆сѝ бцⷣе дв҃о: ты́ мѧ къ животꙋ̀  наста́ви. 
Пала́та цр҃ѧ̀ сла́вы и҆ ѻ҆гнезра́чный была̀ є҆сѝ  прⷭ҇то́лъ, дв҃о, херꙋві̑мъ превы́шши и҆ серафі̑мъ: тѣ́мже  тѧ̀ всѧ́кое дыха́нїе сла́витъ, ꙗ҆́кѡ мт҃рь зижди́телѧ. 
Ра́дꙋйсѧ, клещѐ оу҆́глѧ бж҃е́ственнагѡ: ра́дꙋйсѧ,  прⷪ҇ро́кѡвъ печа́ть и҆ а҆пⷭ҇лѡвъ похвало̀, пречⷭ҇таѧ бцⷣе,  є҆ѧ́же ра́ди ѿ и҆стлѣ́нїѧ свободи́хомсѧ. 
Бе́зднꙋ щедро́тъ ро́ждши, бцⷣе дв҃о, ско́рбныхъ  житїѧ̀ дꙋ́шꙋ мою̀ сп҃сѝ, и҆ ра́дости дх҃о́вныѧ двє́ри  ѿве́рзи мѝ: на тѧ́ бо є҆ди́нꙋ наде́ждꙋ возложи́хъ. 
Конда́къ, гла́съ ѕ҃: 
Не и҆́мамы и҆ны́ѧ по́мощи, не и҆́мамы и҆ны́ѧ  наде́жды, ра́звѣ тебє̀, влⷣчце: ты̀ на́мъ помозѝ: на  тебѐ надѣ́емсѧ и҆ тобо́ю хва́лимсѧ: твои́ бо є҆смы̀  рабѝ, да не постыди́мсѧ. 
І҆́косъ: 
Прострѝ дла̑ни твоѧ̑, и҆́миже всѣ́хъ влⷣкꙋ ꙗ҆́кѡ  младе́нца прїѧ́ла є҆сѝ, за мно́жество бл҃гости: не  ѡ҆ста́ви на́съ, всегда̀ надѣ́ющихсѧ на тѧ̀, бо́дренною  твое́ю мл҃твою, и҆ неисче́тною просты́нею оу҆ще́дри на́съ,  и҆ пода́ждь дꙋша́мъ на́шымъ милосе́рдїе твоѐ, во вѣ́ки  и҆сточа́ющи: тебе́ бо и҆́мамы грѣ́шнїи застꙋ́пницꙋ ѿ  находѧ́щихъ на ны̀ бѣ́дъ и҆ ѕѡ́лъ: но ꙗ҆́кѡ и҆мꙋ́щи  милосе́рдїѧ щедрѡ́ты, оу҆скорѝ на мл҃твꙋ и҆ потщи́сѧ на  оу҆моле́нїе, предста́тельствꙋющи при́снѡ, бцⷣе, чтꙋ́щихъ  тѧ̀. (с. 659) 
Пѣ́снь з҃. 
І҆рмо́съ: Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Страстьмѝ престарѣ́всѧ и҆ неѡсла́бными напа́стьми  и҆ скорбьмѝ, и҆ доспѣ́въ къ за́падѡмъ житїѧ̀ моегѡ̀,  добродѣ́телемъ неприча́стенъ, лѣ́ностїю снѣде́нъ бы́въ,  вопїю̀ тѝ, влⷣчце: оу҆тѣше́нїе земны̑мъ, поми́лꙋй мѧ̀. 
Ра́дꙋйсѧ, и҆сто́чниче присноживо́тныѧ воды̀:  ра́дꙋйсѧ, раю̀ пи́щный: ра́дꙋйсѧ, стѣно̀ вѣ́рныхъ:  ра́дꙋйсѧ, неискꙋсобра́чнаѧ: ра́дꙋйсѧ, всемі́рнаѧ ра́досте,  є҆́юже на́мъ возсїѧ̀ хвали́мый ѻ҆тцє́въ бг҃ъ и҆  препросла́вленъ. 
Всѣ̑мъ сꙋ́щымъ въ мі́рѣ застꙋ́пница є҆сѝ, и҆  стѣна̀ хрⷭ҇тїа́нѡмъ, и҆ прибѣ́жище непосты́дно, чⷭ҇таѧ  мр҃і́е. тѣ́мже вѣ́рою тѧ̀ чтꙋ́ще, вопїе́мъ хрⷭ҇тꙋ̀:  ѻ҆тє́цъ на́шихъ бж҃е, бл҃гослове́нъ є҆сѝ. 
Ѽ бл҃гоꙋтро́бїѧ твоегѡ̀, дв҃о чⷭ҇таѧ! рѣши́ши бо  безмѣ̑рныѧ печа̑ли и҆ напа̑сти, призыва́ющымъ въ нꙋ́ждѣ и҆  ѡ҆бстоѧ́нїи: тѣ́мже и҆ ны́нѣ помозѝ, бл҃гослове́ннаѧ, тѧ̀  восхвалѧ́ющымъ. 
Є҆ди́но оу҆пова́нїе и҆ по́мощь вѣ̑рнымъ сꙋ́щи,  бг҃ороди́тельнице, потщи́сѧ помощѝ рабѡ́мъ твои̑мъ,  погрꙋжа́ємымъ скорбьмѝ, и҆ въ болѣ́знехъ сꙋ́щымъ, и҆  прибѣга́ющымъ къ тебѣ̀ съ любо́вїю дꙋшѝ. 
Ра́дованїе бл҃года́рственное тебѣ̀ прино́симъ, мт҃и  бж҃їѧ, ꙗ҆́кѡ вои́стиннꙋ тобо́ю и҆зба́влени всѧ́кагѡ ѕла́гѡ  начина́нїѧ, и҆ согла́снѡ тебѣ̀ пое́мъ: бл҃гослове́на  є҆сѝ. (с. 660) 
И҆́нъ. 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ  въ вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ,  ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Водвори́хомсѧ въ ве́черъ въ пла́чи печа́лей и҆  ча́ѧнїи ѕлы́хъ, но твои́мъ бг҃олѣ́пнымъ кро́вомъ, дв҃о,  ѡ҆боже́ни бы́вше, ѡ҆брѣто́хомъ ра́дость заꙋ́тра: ты́ бо  сп҃сла̀ є҆сѝ на́съ. 
Ꙗ҆́кѡ бж҃е́ственное прибѣ́жище, покро́въ тво́й,  влⷣчце, всѝ стѧжа́вше къ бг҃ꙋ, въ напа́стехъ и҆ гоне́нїихъ  и҆ грѣсѣ́хъ къ тебѣ̀ прибѣга́емъ, и҆ тобо́ю и҆змѣне́нїе  прїе́млемъ, пречⷭ҇таѧ. 
Грѣ́шникѡвъ прибѣ́жище, низве́рженныхъ  и҆справле́нїе ты̀ є҆сѝ, влⷣчце: сегѡ̀ ра́ди притека́ю къ  покро́вꙋ твоемꙋ̀, сп҃си́ мѧ, бг҃оневѣ́сто. 
Въ недоꙋмѣ́нїи и҆ печа́ли сы́й и҆ въ бѣда́хъ,  пречⷭ҇таѧ, тѧ̀ призыва́ю те́плѣ ѿ се́рдца моегѡ̀:  предварѝ и҆ и҆зба́ви мѧ̀, и҆ пода́ждь, чⷭ҇таѧ, мнѣ̀  оу҆тѣше́нїе. 
Бл҃гослове́ннаѧ дв҃о, ра́досте скорбѧ́щихъ всѣ́хъ  вѣ́рныхъ, ѿ всѧ́кагѡ и҆скꙋше́нїѧ и҆ печа́ли и҆ ѕло́бы  зави́дѧщихъ мнѣ̀ и҆з̾мѝ, и҆ ѿ грѣ̑хъ и҆ разли́чныхъ  недꙋ̑гъ мѧ̀ и҆зба́ви. 
Всѧ̀ є҆сѝ свѣтоно́сна, свѣ́тъ незаходи́мый,  дв҃о, прїе́мши, и҆ просвѣща́ющи, чⷭ҇таѧ, вѣ́рою тебѣ̀  вопїю́щыѧ: бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃. 
І҆рмо́съ: Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо сп҃сло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, (с. 661) вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте, дѣла̀, и҆  превозноси́те є҆го̀ во всѧ̑ вѣ́ки. 
Ра́дꙋйсѧ, прⷭ҇то́ле сла́вный бж҃їй: ра́дꙋйсѧ,  вѣ́рныхъ стѣно̀, є҆́юже сꙋ́щымъ во тмѣ̀ возсїѧ̀ свѣ́тъ  хрⷭ҇то́съ, тебѐ блажа́щымъ и҆ вопїю́щымъ: всѧ̑ дѣла̀  гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки. 
Пое́мъ тѧ̀, пречⷭ҇таѧ и҆ мт҃и бж҃їѧ: и҆ кто̀ не  сла́витъ тѧ̀ вои́стиннꙋ бл҃гꙋ́ю, сꙋ́щꙋю наде́ждꙋ дꙋ́шъ  на́шихъ; тѣ́мже, пречⷭ҇таѧ, и҆ мою̀ мольбꙋ̀ прїимѝ. 
Ты̀ є҆сѝ сп҃се́нїе всѣ́хъ человѣ́къ, ꙗ҆́же бг҃а  ро́ждшаѧ неизрече́ннѡ: ты̀ є҆сѝ вѣ́рныхъ сп҃си́тельница,  бцⷣе, и҆ слѣпы́хъ наста́вница, и҆ па́дающихъ  и҆справле́нїе. тѣ́мже тѧ̀ восхвалѧ́юще, хрⷭ҇тꙋ̀ зове́мъ:  бл҃гослови́те, всѧ̑ дѣла̀, гдⷭ҇а, по́йте и҆ превозноси́те  є҆го̀ во всѧ̑ вѣ́ки. 
Стрꙋи̑ и҆сцѣле́нїй на́мъ всегда̀, вѣ̑рнымъ,  чⷭ҇таѧ, и҆сточа́еши: тѣ́мже незави́стнꙋю бл҃года́ть  взе́млюще, воспѣва́емъ ржⷭ҇тво̀ твоѐ, чⷭ҇таѧ, и҆  превозно́симъ во всѧ̑ вѣ́ки. 
На тѧ̀ возложи́хъ, влⷣчце, се́рдце и҆ дꙋ́шꙋ и҆  тѣ́ло: не и҆́мамъ бо и҆ны́ѧ наде́жды, ра́звѣ тебє̀,  є҆́юже полꙋчꙋ̀ млⷭ҇ть. тѣ́мже пода́ждь мѝ бога́тꙋю твою̀  бл҃года́ть. 
На мольбꙋ̀ мою̀ ны́нѣ оу҆милосе́рдисѧ, и҆ ра́дость  въ печа́ли мѣ́сто да́рꙋй мѝ, да пою́ тѧ, влⷣчце, и҆  вопїю̀ сн҃ꙋ твоемꙋ̀: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
И҆́нъ. 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго,  гдⷭ҇а по́йте и҆ превозноси́те во всѧ̑ вѣ́ки. (с. 662) 
Всѧ̀ є҆сѝ чⷭ҇таѧ и҆ бж҃е́ственныѧ сла́вы  и҆спо́лнена, бли́жнѧѧ моѧ̀, речѐ дх҃ъ бж҃їй, тѧ̀  провозвѣща́ѧ, пречⷭ҇таѧ. ю҆́же пѣ́сньми воспѣва́емъ,  пою́ще: тебѣ̀ подоба́етъ ра́доватисѧ, бг҃а чл҃вѣ́ка  ро́ждшей. 
А҆́гг҃лѡвъ похвало̀ и҆ человѣ́кѡвъ сп҃се́нїе, и҆  спорꙋ́чница бꙋ́ди мѝ, мт҃и бж҃їѧ: ꙗ҆́кѡ да ѡ҆бращꙋ́сѧ и҆  прїимꙋ̀ разрѣше́нїе пре́жде согрѣше́нныхъ, въ вѣ́дѣнїи  и҆ не въ вѣ́дѣнїи. 
Тѧ̀ по бз҃ѣ оу҆пова́нїе сп҃се́нїѧ въ напа́стехъ  и҆мꙋ́ще вѣ́рнїи, взыва́емъ: всѧ̑ дѣла̀ гдⷭ҇нѧ, гдⷭ҇а  по́йте и҆ превозноси́те є҆го̀ во вѣ́ки. 
Прїимѝ пѣ́снь ѿ хꙋды́хъ оу҆сте́нъ, дв҃о  всепѣ́таѧ, вопїю́щихъ тѝ: ра́дꙋйсѧ, болѧ́щымъ тѣлесє́мъ  врачевство̀ и҆ ѿча̑ѧннымъ дꙋша́мъ сп҃се́нїе. 
Въ болѣ́знехъ и҆ напа́стехъ ѡ҆держи́мыѧ не пре́зри,  бл҃га́ѧ: но мольбꙋ̀ хꙋдꙋ́ю оу҆слы́шавши, свободѝ на́съ ѿ  скорбе́й вели́кихъ, да вѣ́рнѡ твою̀ млⷭ҇ть и҆ застꙋпле́нїе,  чⷭ҇таѧ, воспѣва́емъ. 
Стоѧ́щихъ оу҆твержде́нїе є҆сѝ и҆ па́дшихъ  и҆справле́нїе, дв҃о: тѣ́мже мѧ̀ па́дшаго возста́ви, да тѧ̀  сла́влю бл҃гослове́ннꙋю и҆ ѡ҆бра́дованнꙋю. 
Пѣ́снь ѳ҃. 
І҆рмо́съ: Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Ра́дꙋйсѧ, мр҃і́е, вели́кое всеѧ̀ тва́ри чꙋ́до:  ра́дꙋйсѧ, дщѝ оу҆́бѡ дв҃дова, гдⷭ҇нѧ же мт҃и: ра́дꙋйсѧ,  пѣ́нїе (с. 663) гаврїи́лово: ра́дꙋйсѧ, прибѣ́жище и҆  оу҆твержде́нїе и҆ по́мощь всѣ̑мъ, прест҃а́ѧ, сꙋ́щымъ на  землѝ грѣ́шникѡмъ. 
Ю҆́же и҆зво́лилъ є҆сѝ, влⷣко, прїимѝ ми́лостивнѡ  моли́твенницꙋ мт҃рь твою̀ ѡ҆ на́съ, и҆ твоеѧ̀ бл҃гости  всѧ́чєскаѧ и҆спо́лнѧтсѧ: да тѧ̀ всѝ ꙗ҆́кѡ бл҃годѣ́телѧ  велича́емъ. 
Ѽ дв҃о бл҃га́ѧ! ѽ мі́ра ра́досте и҆ прибѣ́жище!  ѽ храни́лище вѣ́рныхъ и҆ и҆збавле́нїе скорбе́й! ты̀  предста́ни мѝ въ ча́съ сме́рти, и҆ и҆зба́ви ѿ бѣсѡ́въ,  и҆́щꙋщихъ поглоти́ти мѧ̀. 
Ты̀ є҆сѝ а҆́гг҃лѡвъ ра́дость, ты̀ є҆сѝ  првⷣникѡвъ добро́та, ты̀ є҆сѝ вѣ́рныхъ наде́жда, ты̀  є҆сѝ соблюде́нїе на́ше: ты̀ є҆сѝ мо́стъ, къ жи́зни  нестарѣ́ющейсѧ преводѧ́й вѣ́рою и҆ любо́вїю тѧ̀  велича́ющыѧ. 
Ѽ мт҃и всѧ́ческихъ творца̀, всесвѣ́тлаѧ  печа́льныхъ оу҆тѣ́хо, ѡ҆скорблѧ́емыхъ предста́тельнице и҆  немощны́хъ застꙋ́пнице, сохрани́ мѧ, бл҃га́ѧ, ѿ бѣ́дъ и҆  прилѡ́гъ вра́жїихъ. 
Є҆ди́на болѧ́щихъ посѣще́нїе, є҆ди́на па́дшихъ  и҆справле́нїе, влⷣчце, є҆ди́на къ бг҃ꙋ рꙋководи́тельнице  и҆ вхо́де, є҆ди́на хода́таице вѣ́чныхъ бл҃гъ, поми́лꙋй мѧ̀  є҆ди́наго, па́че всѣ́хъ согрѣши́вшаго. 
И҆́нъ. 
І҆рмо́съ: Бл҃гослове́нъ гдⷭ҇ь бг҃ъ і҆и҃левъ,  воздви́гнꙋвый ро́гъ сп҃се́нїѧ на́мъ въ домꙋ̀ дв҃довѣ,  ѻ҆́трока своегѡ̀: въ ни́хже посѣтѝ на́съ восто́къ съ  высоты̀, и҆ напра́вилъ ны̀ є҆́сть на пꙋ́ть ми́ра. (с. 664) 
Ра́дости на́мъ вѣ́чныѧ и҆ жи́зни ꙗ҆ви́ласѧ є҆сѝ  преесте́ственнѣ, бг҃ороди́тельнице, хода́таица, чтⷭ҇аѧ,  сп҃са всѣ́хъ ро́ждшаѧ, ѿ лица̀ земна́гѡ всѧ́кꙋ сле́зꙋ  ꙗ҆́вѣ ѿе́мшаго и҆ всѣ̑мъ ра́дость пода́вшаго. 
Ра́дость и҆ весе́лїе и҆ ра́дованїе бж҃е́ственное,  дв҃о неискꙋсомꙋ́жнаѧ, на́мъ оу҆мно́жисѧ бж҃їе: се́ бо,  пла́чꙋщїисѧ лю́тѣ, ра́дꙋемсѧ мл҃твами твои́ми. 
Под̾ твоѐ милосе́рдїе прибѣга́ющїи вѣ́рою  и҆збавлѧ́ютсѧ ско́рбныхъ бѣ́дъ житїѧ̀: тѣ́мже и҆ а҆́зъ ко  твоемꙋ̀ покро́вꙋ прибѣго́хъ, бцⷣе. 
Ѱалмы̑ тѧ̀ воспѣва́емъ, бл҃года́тнаѧ, и҆  немо́лчнѡ, є҆́же ра́дꙋйсѧ, прино́симъ: ты́ бо и҆сточи́ла  є҆сѝ всѣ̑мъ ра́дость. 
И҆ска́пающаѧ бж҃е́ственнꙋю сла́дость, всѣ́хъ  сла́дость ро́ждшаѧ, дꙋ́шꙋ мою̀ оу҆сладѝ, ꙗ҆́домъ  ѕмїи́нымъ ѡ҆горче́ннꙋю, ѿчꙋжда́ющи мѧ̀ го́рькагѡ вре́да  всегда̀ хода́тайствомъ твои́мъ, предста́тельнице и҆ ра́досте  вѣ́рныхъ, влⷣчце. 
Бл҃гословѧ̀ бл҃гословлю́ тѧ, пречⷭ҇таѧ, и҆ велича́ю  те́плѣ: бл҃гослови́ мѧ оу҆̀бо твоего̀ пѣвца̀, и҆  всѧ́ческихъ нꙋ́ждныхъ и҆ печа́льныхъ и҆зба́ви, и҆ сохранѝ  твои́ми дла́ньми непобѣди́ма. 
Свѣти́ленъ. 
Подо́бенъ: Черто́гъ тво́й: 
Под̾ кро́въ тво́й, дв҃о гпⷭ҇жѐ, прибѣга́емъ всѝ  ро́ди человѣ́честїи: просвѣти́ ны свѣ́томъ ржⷭ҇тва̀  твоегѡ̀ грѣ̑шныѧ рабы̑ твоѧ̑, молѧ́щыѧсѧ прилѣ́жнѡ, и҆  покланѧ́ющыѧсѧ тебѣ̀, и҆ просѧ́щыѧ оу҆мире́нїѧ мі́рови и҆  дꙋша́мъ на́шымъ ве́лїѧ млⷭ҇ти. 
Три́жды. (с. 665) 
На хвали́техъ стїхи̑ры на д҃, гла́съ в҃: 
Прїиди́те, возра́дꙋемсѧ держа́внѣй застꙋ́пницѣ  ро́да на́шегѡ, цр҃и́цѣ бцⷣѣ, прїиди́те къ ти́хомꙋ и҆  чꙋ́дномꙋ є҆ѧ̀ покро́вꙋ веселѧ́щесѧ. да́рꙋетъ бо бцⷣа  вѣ̑рнымъ ѻ҆би̑льныѧ да́ры цѣлє́бныѧ ѿ неистощи́магѡ  и҆сто́чника млⷭ҇ти: тмы̀ и҆збавлѧ́етъ на́съ и҆скꙋше́нїй и҆  бѣ́дъ и҆ ѡ҆бстоѧ́нїй, бл҃гоче́стнѡ и҆ бг҃опрїѧ́тнѡ  прославлѧ́ющихъ и҆ чтꙋ́щихъ ю҆̀, ꙗ҆́кѡ всебл҃гослове́ннꙋю  и҆ пречⷭ҇тꙋю мт҃рь хрⷭ҇та̀ бг҃а. тѣ́мже ра́достнѡ къ не́й  воззове́мъ: ра́дꙋйсѧ, пала́то сло́ва: ра́дꙋйсѧ, невѣ́сто  неневѣ́стнаѧ: ра́дꙋйсѧ, ра́досте на́ша: ра́дꙋйсѧ, мт҃и  живота̀, бл҃гослове́нъ пло́дъ чре́ва твоегѡ̀. 
Ра́дꙋйсѧ, всебл҃гослове́ннаѧ мр҃і́е, мт҃и хрⷭ҇то́ва:  ра́дꙋйсѧ, сꙋ́щаѧ ра́досте всегѡ̀ мі́ра: ра́дꙋйсѧ, всебл҃га́ѧ  хрⷭ҇тїа́нѡмъ помо́щнице: ра́дꙋйсѧ, ѡ҆би́димыхъ застꙋ́пнице:  ра́дꙋйсѧ, недꙋ́гꙋющымъ ско́рое и҆ и҆звѣ́стное прибѣ́жище:  ра́дꙋйсѧ, си̑рымъ и҆ вдови́цамъ бж҃е́ственное оу҆тѣше́нїе:  ра́дꙋйсѧ, всѣ́хъ ни́щихъ покро́ве и҆ пита́тельнице:  ра́дꙋйсѧ, всѣ̑мъ сꙋ́щымъ въ бѣда́хъ ско́рое и҆збавле́нїе:  ра́дꙋйсѧ, бг҃оневѣ́сто влⷣчце, оу҆пова́нїе хрⷭ҇тїа́нъ. 
Ра́дꙋйсѧ, всѣ́хъ хрⷭ҇тїа́нъ наде́ждо и҆ покро́ве,  бг҃ома́ти всенепоро́чнаѧ, всеѧ̀ тва́ри честнѣ́йшаѧ,  нбⷭ҇ныхъ и҆ земны́хъ сла́внѣйшаѧ: всѣ́хъ бо родила̀ є҆сѝ  творца̀ и҆ бг҃а. но, ѽ влⷣчце, прїимѝ ми́лостивнѡ  молє́нїѧ на̑ша, и҆ сп҃са́й на́съ всегда̀, ꙗ҆́кѡ бл҃га́ѧ и҆  млⷭ҇тиваѧ: да съ весе́лїемъ лобыза́емъ прест҃ꙋ́ю твою̀  і҆кѡ́нꙋ, и҆ при́снѡ ра́дꙋющесѧ восхвалѧ́емъ и҆ (с. 666)  велича́емъ тѧ̀, ѡ҆бра́дованнаѧ ра́досте вѣ́рныхъ ра̑бъ  твои́хъ. 
Два́жды. 
Сла́ва, и҆ ны́нѣ, гла́съ ѕ҃: 
Дне́сь собо́ри вѣ́рныхъ соше́дшесѧ, дꙋхо́внѡ да  торжествꙋ́емъ, и҆ бг҃оѻтрокови́цꙋ дв҃ꙋ и҆ бцⷣꙋ пѣ́сньми  бл҃гохва́льными оу҆бл҃жи́мъ, глаго́люще: ра́дꙋйсѧ, є҆ди́на  и҆збра́ннаѧ ѿ всѣ́хъ родѡ́въ въ мт҃рь превѣ́чнагѡ  сло́ва: ра́дꙋйсѧ, вмѣсти́лище невмѣсти́магѡ всѣ́ми:  ра́дꙋйсѧ, а҆́гг҃лѡвъ и҆ серафі́мѡвъ ра́досте: ра́дꙋйсѧ,  прⷪ҇ро́кѡвъ проповѣ́данїе и҆ похвало̀: ра́дꙋйсѧ, а҆пⷭ҇лѡвъ  и҆ ст҃и́телей оу҆добре́нїе: ра́дꙋйсѧ, мч҃нкѡвъ крѣ́посте  и҆ всѣ́хъ првⷣныхъ сла́во: ра́дꙋйсѧ, держа́вный покро́ве  вѣ́рныхъ: ра́дꙋйсѧ, скорбѧ́щихъ бж҃е́ственное  оу҆тѣше́нїе: ра́дꙋйсѧ, въ бѣда́хъ и҆ напа́стехъ сꙋ́щымъ  ско́рое и҆збавле́нїе: ра́дꙋйсѧ, грѣ́шникѡвъ всѣ́хъ  прибѣ́жище и҆ бл҃га́ѧ застꙋ́пнице: ра́дꙋйсѧ, бл҃года́тнаѧ  и҆ ѡ҆бра́дованнаѧ, съ тобо́ю гдⷭ҇ь, подаѧ́й мі́рови тобо́ю  ве́лїю млⷭ҇ть. 
Славосло́вїе вели́кое. И҆ ѿпꙋ́стъ. 
На лїтꙋргі́и слꙋ́жба бцⷣы. 


(с. 667) 
Мѣ́сѧца тогѡ́же въ к҃и-й де́нь. 
Слꙋ́жба прпⷣбномꙋ ѻ҆тцꙋ̀ на́шемꙋ і҆́ѡвꙋ,  поча́евскомꙋ чꙋдотво́рцꙋ. 
На ма́лѣй вече́рни, 
на Гдⷭ҇и воззва́хъ, стїхи̑ры на д҃, гла́съ з҃: 
Ꙗ҆ви́сѧ де́нь бл҃говоле́нїѧ бж҃їѧ и҆ пра́здникъ  весе́лїѧ: стеце́мсѧ оу҆̀бо, вѣ́рнїи, на го́рꙋ поча́евскꙋю,  и҆ воспои́мъ всебл҃же́ннаго і҆́ѡва, честнꙋ́ю па́мѧть тогѡ̀  соверша́юще. 
Дрема́нїѧ вѣ́ждома, нижѐ сна̀ ѻ҆чи́ма твои́ма  да́лъ є҆сѝ, прпⷣбне, бо́дренными мл҃твами и҆  по́стническимъ житїе́мъ гдⷭ҇еви оу҆гожда́ѧ: тѣ́мже  ра́достнѡ соверша́емъ па́мѧть твою̀, всече́стне. 
Прїиди́те, вѣ́рнїи, на ст҃ꙋ́ю го́рꙋ поча́евскꙋю,  и҆дѣ́же оу҆го́дникъ бж҃їй подвиза́сѧ въ житїѝ свое́мъ, и҆  ѿ си́лы въ си́лꙋ восхожда́ше: и҆ томꙋ̀ ны́нѣ помо́лимсѧ,  да во ѻ҆би́телехъ нбⷭ҇ныхъ водвори́всѧ, мо́литсѧ ко гдⷭ҇ꙋ  ѡ҆ сп҃се́нїи дꙋ́шъ на́шихъ. 
Не мо́жетъ гра́дъ оу҆кры́тисѧ верхꙋ̀ горы̀ стоѧ̀:  ты́ же, прпⷣбне, а҆́ще и҆ въ те́мнѣй ка́меннѣй пеще́рѣ  почива́еши нетлѣ́ннымъ тѣ́ломъ твои́мъ, ѻ҆ба́че всѣ́хъ  призыва́еши на го́рꙋ поча́евскꙋю, свѣ́тлагѡ ра́ди  пра́здника твоегѡ̀, молѧ̀ хрⷭ҇та̀ бг҃а сп҃сти́сѧ дꙋша́мъ  на́шымъ. (с. 668) 
Сла́ва, и҆ ны́нѣ, бг҃оро́диченъ, гла́съ ѕ҃: 
Всест҃а́ѧ бцⷣе, во вре́мѧ живота̀ моегѡ̀ не  ѡ҆ста́ви менє̀, человѣ́ческомꙋ предста́тельствꙋ не ввѣ́ри  мѧ̀, но сама̀ застꙋпѝ и҆ поми́лꙋй мѧ̀. 
На стїхо́внѣ стїхи̑ры, гла́съ ѕ҃: 
Па́мѧть твою̀ дне́сь пра́зднꙋюще, прпⷣбне ѻ҆́тче  на́шъ і҆́ѡве, вопїе́мъ тѝ: со а҆́гг҃лы предстоѧ̀ въ  дерзнове́нїи мно́зѣ, ѡ҆ всѣ́хъ на́съ, ѻ҆́тче, моли́сѧ ко  влⷣцѣ хрⷭ҇тꙋ̀. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Оу҆́тро и҆ де́нь свѣ́телъ, тво́й пра́здникъ  ꙗ҆ви́сѧ, просвѣща́ѧ на́ша сердца̀, вѣ́рою хва́лѧщихъ  честны́ѧ твоѧ̀ по́двиги, ѻ҆́тче на́шъ і҆́ѡве. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Ꙗ҆́кѡ со́лнце на землѝ ѡ҆брѣ́тъ всечестнꙋ́ю  і҆кѡ́нꙋ бж҃їѧ мт҃ре на горѣ̀ поча́евстѣй, всесвѣ́тлаѧ  ѕвѣзда̀ тоѧ̀ показа́лсѧ є҆сѝ: тѣ́мже и҆ на́съ, пою́щихъ  тѧ̀, свѣ́томъ бг҃оразꙋ́мїѧ ѡ҆зарѝ, мл҃твами бцⷣы, і҆́ѡве  ѻ҆́тче на́шъ. 
Сла́ва, и҆ ны́нѣ, гла́съ то́йже: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ под̾ кро́вомъ твои́мъ. 
Тропа́рь, гла́съ д҃: 
Многострада́льнагѡ пра́ѻтца долготерпѣ́нїе  стѧжа́въ, крⷭ҇ти́телевꙋ воздержа́нїю оу҆подоблѧ́ѧсѧ,  бж҃е́ственныѧ же ре́вности ѻ҆бою̀ прїѻбща́ѧсѧ, тѣ́хъ  и҆мена̀ досто́йнѡ прїѧ́ти сподо́билсѧ є҆сѝ, и҆ и҆́стинныѧ  (с. 669) вѣ́ры бы́лъ є҆сѝ проповѣ́дникъ безбоѧ́зненъ:  тѣ́мже мона́хѡвъ мно́жєства ко хрⷭ҇тꙋ̀ приве́лъ є҆сѝ, и҆  всѧ̑ лю́ди въ правосла́вїи оу҆тверди́лъ є҆сѝ, і҆́ѡве  прпⷣбне ѻ҆́тче на́шъ, молѝ сп҃сти́сѧ дꙋша́мъ на́шымъ. 
Сла́ва, и҆ ны́нѣ: Є҆́же ѿ вѣ́ка оу҆тае́нное: 
На вели́цѣй вече́рни, 
на Гдⷭ҇и воззва́хъ, стїхи̑ры на и҃, гла́съ а҃: 
Прїи́де де́нь па́мѧти твоеѧ̀, і҆́ѡве пресла́вне, и҆  волы́нскаѧ землѧ̀ ра́дости и҆сполнѧ́етсѧ, ꙗ҆́кѡ твои́мъ  наꙋче́нїемъ во правосла́вїи оу҆тверди́вшисѧ и҆ твои́ми  пѡ́двиги бл҃гоче́стїю наꙋчи́вшисѧ, на твоѧ̑ же мл҃твы  оу҆пова́ющи: и҆́миже, ѻ҆́тче прпⷣбне, и҆спросѝ мі́рови  ми́ръ и҆ дꙋша́мъ на́шымъ ве́лїю млⷭ҇ть. 
Два́жды. 
Во сла́внѣй па́мѧти твое́й, оу҆го́дниче хрⷭ҇то́въ,  мона́шестїи собо́ри ликовствꙋ́ютъ, и҆ ѡ҆ бг҃оꙋго́днѣмъ  житїѝ ре́вностїю распала́ютсѧ, твои̑мъ же нетлѣ̑ннымъ  моще́мъ покланѧ́ющесѧ, ꙗ҆́кѡ живꙋ́щемꙋ тѝ съ на́ми  восклица́ютъ: ѻ҆́тче і҆́ѡве, млⷭ҇тиве и҆ бг҃оꙋвѣ́тливе,  и҆спросѝ оу҆ гдⷭ҇а мі́рови ми́ръ и҆ дꙋша́мъ на́шымъ ве́лїю  млⷭ҇ть. 
Кто̀ не подиви́тсѧ твоемꙋ̀ долготерпѣли́вомꙋ  житїю̀, ѻ҆́тче прпⷣбне; во трїе́хъ бо ѻ҆би́телехъ твоѧ̑  пресла̑внаѧ дѣѧ̑нїѧ проповѣ́дашасѧ, по́стъ же и҆ сле́зы и҆  бдѣ́нїе, въ пеще́рѣ себє̀ заключе́нїе и҆ во все́мъ себє̀  непощадѣ́нїе, но ко бра́тїи любо́вь ми́лꙋющаѧ, та́темъ  проще́нїе и҆ всѣ̑мъ лю́демъ до́брое наꙋче́нїе. (с. 670) 
И҆́ны стїхи̑ры, гла́съ в҃: 
Кі́ими похва́льными вѣнцы̀ оу҆вѧзе́мъ прпⷣбнаго  і҆́ѡва, вѣ́ры правосла́вныѧ оу҆чи́телѧ и҆ ратобо́рца,  бж҃е́ственныхъ писа́нїй глаша́таѧ, ѻ҆те́ческихъ же  преда́нїй списа́телѧ, но и҆ тѧ́жкихъ слꙋ́жбъ и҆сполни́телѧ,  землѝ копа́нїемъ и҆ древе́съ сажде́нїемъ себѐ смирѧ́вшаго  и҆ всѣ̑мъ ѻ҆́бразъ послꙋша́нїѧ бы́вшаго; сего̀ ны́нѣ  нетлѣ́нною сла́вою вѣнча́етъ хрⷭ҇то́съ бг҃ъ на́шъ,  и҆мѣ́ѧй ве́лїю млⷭ҇ть. 
Два́жды. 
Кі́ими досто́йными бл҃годаре́ньми просла́вимъ  і҆́ѡва, поча́евскꙋю похвалꙋ̀ и҆ всеѧ̀ страны̀ рѡссі́йскїѧ  оу҆краше́нїе; то́й бо мл҃твами свои́ми нбⷭ҇ный свѣ́тъ въ  пеще́рꙋ низведѐ, то́й и҆ по преставле́нїи свое́мъ съ нб҃сѐ  ꙗ҆влѧ́етсѧ и҆ мл҃твꙋ возно́ситъ ѡ҆ напа́ствꙋемыхъ лю́дехъ.  та́мѡ во сла́вою вѣнча́етъ є҆го̀ хрⷭ҇то́съ бг҃ъ на́шъ,  и҆мѣ́ѧй ве́лїю млⷭ҇ть. 
Кі́ими оу҆миле́нными слеза́ми сокрꙋши́мъ  растлѣ̑ннаѧ сердца̀ на̑ша, зрѧ́ще і҆́ѡва нетлѣ́нное  тѣ́ло, є҆́же по сме́рти а҆́ки жи́во сохранѧ́етсѧ, но во  вре́мѧ житїѧ̀ є҆гѡ̀ а҆́ки ме́ртво пребыва́ше, посто́мъ и҆  бдѣ́нїемъ и҆знꙋрѧ́емо; тогѡ̀ оу҆̀бо подвигѡ́мъ подража́ти  потщи́мсѧ, да и҆ на́съ во грѧдꙋ́щемъ житїѝ поми́лꙋетъ  хрⷭ҇то́съ бг҃ъ на́шъ, и҆мѣ́ѧй ве́лїю млⷭ҇ть. 
Сла́ва, гла́съ г҃: 
Твои̑мъ словесє́мъ, гдⷭ҇и, послѣ́довавъ і҆́ѡвъ  прпⷣбный, всѧ̑ кра̑снаѧ мі́ра сегѡ̀ во оу҆ме́ты вмѣни́лъ  є҆́сть, и҆ ѡ҆ ю҆́ности свое́й неради́въ, и҆з̾мла́да (с.  671) мона́шескомꙋ послꙋша́нїю вдаде́сѧ: тѣ́мже де́мѡнскїѧ  кѡ́зни побѣди́въ, а҆дама́нтъ крѣ́покъ правосла́внагѡ  бл҃гоче́стїѧ ꙗ҆ви́лсѧ є҆́сть, всю́ же странꙋ̀ сїю̀ свои́ми  пѡ́двиги просвѣща́етъ. тогѡ̀ мл҃твами дꙋ́шы на́шѧ пощадѝ,  и҆ да́рꙋй на́мъ по́мыслъ до́брый є҆́же пре́жде конца̀  покаѧ́нїѧ. 
И҆ ны́нѣ, бг҃оро́диченъ: Ка́кѡ не диви́мсѧ: 
Вхо́дъ, и҆ чтє́нїѧ г҃ [пи̑саны въ се́й кни́зѣ на  ѡ҆боро́тѣ листа̀ ѳ҃і] 
На лїті́и стїхи́ра хра́ма и҆ ст҃а́гѡ двѣ̀, гла́съ  и҃: 
Прїиди́те, всѝ слове́нстїи собо́ри, просла́вимъ  ѻ҆́бщагѡ сп҃се́нїѧ рачи́телѧ и҆ є҆́реси безбоѧ́зненнаго  ѡ҆бличи́телѧ, ни́щихъ пита́телѧ и҆ грѣ́шникѡвъ кро́ткаго  вразꙋми́телѧ, па́ѵловꙋ ре́вность ѡ҆ лю́дехъ ꙗ҆ви́вшаго и҆  дерзнове́нїе ве́лїе ко гдⷭ҇ꙋ стѧжа́вшаго: то́й бо и҆ по  преставле́нїи свое́мъ болѧ́щыѧ и҆сцѣлѧ́етъ и҆  дерзновє́ннаѧ нашє́ствїѧ ва̑рваръ ѿгонѧ́етъ, на́съ же  оу҆миле́нными пѡ́мыслы и҆сполнѧ́етъ и҆ мо́литсѧ при́снѡ ѡ҆  сп҃се́нїи дꙋ́шъ на́шихъ. 
Сла́ва, гла́съ в҃: 
Дне́сь ликꙋ́етъ твоѧ̀ ла́ѵра, прпⷣбне ѻ҆́тче  і҆́ѡве, и҆ всѝ лю́дїе твоѧ̑ мо́щи лобыза́ти подвиза́ютсѧ,  де́мони твоеѧ̀ бл҃года́ти трепе́щꙋтъ, и҆ а҆́гг҃ли ѡ҆ твое́мъ  застꙋпле́нїи ра́дꙋютсѧ. мы́ же непреста́ннѡ вопїе́мъ:  оу҆твердѝ твои́ми мл҃твами правосла́вныхъ вѣ́рꙋ, житїѐ  на́ше и҆спра́ви и҆ сп҃се́нїе и҆спросѝ дꙋша́мъ на́шымъ. 
И҆ ны́нѣ: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ под̾ кро́вомъ твои́мъ. (с. 672) 
На стїхо́внѣ стїхи̑ры, гла́съ є҃: 
Ра́дꙋйсѧ, сщ҃е́ннаѧ главо̀, і҆́ѡве, волы́нскїѧ  страны̀ оу҆краше́нїе, тꙋ́ю бо зри́ши въ правосла́внѣй  вѣ́рѣ оу҆твержда́емꙋ, тебѣ̀ ꙗ҆́кѡ жи́вꙋ сꙋ́щꙋ  молѧ́щꙋюсѧ и҆ застꙋпле́нїѧ на де́моны просѧ́щꙋю: є҆́йже  бꙋ́ди застꙋ́пникъ неѡбори́мый и҆ ѡ҆ все́мъ мі́рѣ  моли́твенникъ. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, сщ҃е́ннаѧ главо̀, прпⷣбне і҆́ѡве,  ѕвѣздо̀ ѿ га́лицкїѧ землѝ къ восто́кꙋ прише́дшаѧ и҆  немощны́хъ дꙋ́шы ѡ҆бо́дрившаѧ, во смире́нїи свое́мъ  дерзнове́нїю проти́вꙋ є҆́реси лю́ди рѡссі́йскїѧ  наста́вившаѧ и҆ къ нбⷭ҇номꙋ црⷭ҇твїю приве́дшаѧ: є҆гѡ́же и҆  на́съ сподо́би предста́тельствомъ твои́мъ, и҆ ѡ҆ все́мъ  мі́рѣ бꙋ́ди моли́твенникъ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, сщ҃е́ннаѧ главо̀, над̾ волы́нскою  страно́ю гдⷭ҇емъ вознесе́ннаѧ, є҆́йже повинꙋ́шасѧ кнѧ́зи и҆  лю́дїе: мы́ же, дꙋхѡ́внаѧ твоѧ̑ ча̑да, се́рдцемъ  сокрꙋше́ннымъ къ тебѣ̀ припа́дающе, про́симъ ко ѡ҆долѣ́нїю  страсте́й твоеѧ̀ по́мощи, въ ско́рбехъ бл҃годꙋ́шїѧ, и҆ ѡ҆  сме́ртномъ часѣ̀ па́мѧти непреста́нныѧ, и҆ ѡ҆ все́мъ мі́рѣ  мл҃твъ твои́хъ. і҆́ѡве прпⷣбне. 
Сла́ва, гла́съ и҃: 
Мона́хѡвъ мно́жєства наста́вника тѧ̀ почита́емъ,  ѻ҆́тче на́шъ і҆́ѡве: твое́ю бо стезе́ю вои́стиннꙋ пра́вѡ  (с. 673) ходи́ти позна́хомъ. бл҃же́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче и҆ прпⷣбныхъ соприча́стниче и҆ првⷣныхъ: съ  ни́миже моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь, гла́съ д҃: Многострада́льнагѡ пра́ѻтца  долготерпѣ́нїе стѧжа́въ: два́жды [пи́санъ на ма́лѣй  вече́рни]: и҆ Бцⷣе дв҃о: є҆ди́ножды. 
На оу҆́трени, 
на Бг҃ъ гдⷭ҇ь, тропа́рь прпⷣбномꙋ, два́жды. 
Сла́ва, и҆ ны́нѣ: бг҃оро́диченъ. 
По а҃-й каѳі́смѣ сѣда́ленъ, гла́съ д҃: 
Зва́нїю гдⷭ҇ню послѣ́довавъ, роди́тельскїй до́мъ  ѡ҆ста́вилъ є҆сѝ, и҆ ѿ тѣ́снагѡ житїѧ̀ на тѣснѣ́йшее  преходи́лъ є҆сѝ, но се́рдце твоѐ всѧ̀ притека́ющыѧ къ  тебѣ̀ не тѣ́снѡ вмѣща́ше: тѣ́мже дꙋхѡ́внаѧ ча̑да твоѧ̑  оу҆мно́жишасѧ и҆ ѡ҆ гдⷭ҇ѣ возвесели́шасѧ. є҆го́же молѝ,  ѻ҆́тче на́шъ і҆́ѡве, сп҃сти́сѧ вѣ́рою чтꙋ́щымъ ст҃ꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бж҃е́ственнымъ ржⷭ҇тво́мъ  твои́мъ и҆стлѣ́вшее страстьмѝ земноро́дныхъ ме́ртвенное  сꙋщество̀: и҆ воздви́гла є҆сѝ всѧ̑ ѿ сме́рти къ жи́зни  нетлѣ́нїѧ. тѣ́мже тѧ̀ по до́лгꙋ бл҃жи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. (с. 674) 
По в҃-й каѳі́смѣ сѣда́ленъ, гла́съ є҃: 
Пеще́рнаго затво́рника и҆ бдѣ́ннаго моли́твенника  почти́мъ прпⷣбнаго і҆́ѡва, ѿ младе́нства до ста́рости  себѐ смирѧ́вшаго и҆ ст҃ꙋ́ю цр҃ковь просла́вльшаго, та̑ти и҆  ѕлодѣ̑и къ покаѧ́нїю приве́дшаго и҆ те́плѣ молѧ́щасѧ ѡ҆  дꙋша́хъ на́шихъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ и҆ несказа́ненъ ѻ҆́бразъ  ржⷭ҇тва̀ въ тебѣ̀ позна́сѧ, приснодв҃о чⷭ҇таѧ, оу҆жаса́етъ  мо́й оу҆́мъ и҆ оу҆дивлѧ́етъ помышле́нїе: сла́ва твоѧ̀,  бцⷣе, всѣ̑мъ простре́сѧ, во сп҃се́нїе дꙋ́шъ на́шихъ. 
Ѱало́мъ и҆збра́нный прпⷣбномꙋ. 
По полѷеле́и сдѣда́ленъ, гла́съ и҃: 
Па́стырскꙋю мꙋ́дрость смиреномꙋ́дрїемъ стѧжа́въ,  мнѡ́гимъ бы́лъ є҆сѝ оу҆чи́тель, мона́хѡмъ ѻ҆те́цъ и҆  скорбѧ́щымъ оу҆тѣ́шитель и҆ мл҃твы і҆и҃совы неꙋмолка́ѧй  ѻ҆рга́нъ: тѣ́мже моще́й нетлѣ́нїемъ просла́ви тѧ̀  мздовоздаѧ́тель гдⷭ҇ь, є҆го́же непреста́ннѡ молѝ,  прегрѣше́нїй ѡ҆ставле́нїе дарова́ти чтꙋ́щымъ любо́вїю  ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, всест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ сп҃се́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти бл҃гоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. (с. 675) 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Честна̀ пред̾ гдⷭ҇емъ  сме́рть прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Є҆ѵⷢ҇лїе ѿ матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́тче, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀ без̾  поро́ка поревнова́лъ є҆сѝ. дерзнове́нїе и҆мѣ́ѧ ко хрⷭ҇тꙋ̀  бг҃ꙋ, ми́ръ и҆спросѝ дꙋша́мъ на́шымъ. 
Канѡ́нъ бцⷣѣ на ѕ҃: и҆ прпⷣбномꙋ на и҃, по  а҆́збꙋцѣ. 
Канѡ́нъ прпⷣбномꙋ и҆ бг҃оно́сномꙋ і҆́ѡвꙋ,  поча́евскомꙋ чꙋдотво́рцꙋ. 
Гла́съ и҃. 
Пѣ́снь а҃. 
І҆рмо́съ: Посѣ́ченный несѣко́маго пресѣчѐ, и҆  ви́дѣ со́лнце зе́млю, ю҆́же не ви́дѣ: лю́таго врага̀ вода̀  потопѝ, и҆ непроходи́мое про́йде і҆и҃ль. пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
А҆́гг҃ла земна́го и҆ нбⷭ҇наго человѣ́ка, і҆́ѡва  прпⷣбнаго, волы́нскꙋю похвалꙋ̀, досто́йнѡ воспѣ́ти помози́  ми, сло́ве бж҃їй, презира́ѧ моѧ̑ прегрѣшє́нїѧ и҆ подава́ѧ  сло́во оу҆стѡ́мъ мои̑мъ. 
Бы́лъ є҆сѝ, прпⷣбне, вои́стиннꙋ мі́рꙋ  свѣти́льникъ пресвѣ́телъ, всѣ̑мъ пꙋ́ть сп҃се́нїѧ  показꙋ́ѧй: тѣ́мже и҆ мнѣ̀ бꙋ́ди помо́щникъ во є҆́же  просла́вити житїѐ твоѐ и҆ оу҆миле́нїе стѧжа́ти. (с. 676) 
Въ домꙋ̀ роди́телей твои́хъ пе́рвѣе позна́лъ є҆сѝ  гдⷭ҇а, і҆́ѡве сла́вне, и҆ ѻ҆́трокъ сы́й, ра́зꙋмъ соверше́нъ  показа́лъ є҆сѝ, є҆гда̀ мона́шеское житїѐ и҆зво́лилъ  є҆сѝ, всѧ̑ же житє́йскаѧ преѡби́дѣвъ, є҆ди́наго бг҃а  возлюби́лъ є҆сѝ. 
Горѣ̀ ѻ҆́чи твоѝ и҆ дꙋ́шꙋ возносѧ̀, во ѻ҆би́тели  оу҆го́рництѣй бра́тїю въ бг҃оꙋго́днѣмъ житїѝ ско́рѡ  превозше́лъ є҆сѝ, хꙋ́ждша всѣ́хъ себѐ помышлѧ́ѧ и҆  тѣ́мъ лꙋ́чшїй і҆и҃сꙋ ꙗ҆влѧ́ѧсѧ, ста́рцємъ же и҆ ю҆́нымъ  ѻ҆́бразъ бы́въ прелюбе́знѣйшїй. 
До́брѣ тѧ̀ на дїа́волы во́инствовавша помышлѧ́ѧ,  прпⷣбне, своеѧ̀ стыждꙋ́сѧ лѣ́ности, и҆ мно́жества  грѣхѡ́въ мои́хъ оу҆жаса́юсѧ: но твои́ми, ст҃е, мл҃твами  да́рꙋй мѝ жела́нїе бл҃го́е, во є҆́же про́чее вре́мѧ житїѧ̀  моегѡ̀ въ покаѧ́нїи сконча́ти. 
Бг҃оро́диченъ: 
Ꙗ҆́кѡ бж҃їѧ мт҃и дерзнове́нїе и҆мꙋ́щи къ  ро́ждшемꙋсѧ и҆з̾ тебє̀, є҆диноро́дномꙋ сло́вꙋ, и҆ ѻ҆ц҃ꙋ̀  собезнача́льномꙋ, и҆ соесте́ственномꙋ дх҃ꙋ, молѧ́щи не  преста́й ѿ бѣ́дъ сп҃стѝ, всенепоро́чнаѧ, тѧ̀ бцⷣꙋ  сла́вѧщыѧ. 
Катава́сїа по оу҆ста́вꙋ. 
Пѣ́снь г҃. 
І҆рмо́съ: Оу҆тверди́сѧ се́рдце моѐ во гдⷭ҇ѣ,  вознесе́сѧ ро́гъ мо́й въ бз҃ѣ мое́мъ, разшири́шасѧ на  врагѝ моѧ̑ оу҆ста̀ моѧ̑, возвесели́хсѧ ѡ҆ сп҃се́нїи  твое́мъ. 
Є҆́сть во мнѣ̀, ѻ҆́тче прпⷣбне, до́брагѡ  и҆справле́нїѧ жела́нїе, но и҆скꙋше́нїѧ лѣ́ности побѣжда́ти  не (с. 677) навыко́хъ, оу҆вы̀ мнѣ̀. ѻ҆ба́че на по́мощь  твою̀ надѣ́ѧсѧ, оу҆ны́нїѧ по́мыслы ѿгонѧ́ю, на твоѧ̑ же  взира́ю сла̑вныѧ по́двиги. 
Желѣ́зо нарече́сѧ ро́дъ тво́й, і҆́ѡве прпⷣбне,  крѣ́пость дꙋшѝ твоеѧ̀ пред̾ꙋказꙋ́ѧ: въ пеще́рѣ же  ка́меннѣ заключи́всѧ, ꙗ҆́кѡ зла́то сокрове́но, ѡ҆ст҃и́лъ  є҆сѝ мѣ́сто пѡ́двигъ твои́хъ, и҆ го́рꙋ поча́евскꙋю ꙗ҆́кѡ  стѣ́нꙋ мѣ́дѧнꙋ проти́вꙋ врагѡ́въ правосла́вїѧ ꙗ҆ви́лъ  є҆сѝ. 
Ѕѣлѡ̀ оу҆глꙋби́шасѧ помышлє́нїѧ твоѧ̑, ꙗ҆̀же ѡ҆  нбⷭ҇нѣмъ црⷭ҇твїи, є҆гда̀, є҆щѐ ѻ҆́трокъ сы́й,  а҆́гг҃льскїй ѻ҆́бразъ воспрїѧ́лъ є҆сѝ: тѣ́мже и҆  сщ҃е́нникъ бы́въ бг҃ꙋ вѣ́ренъ, да́же ны́нѣ молє́нїѧ ѡ҆  лю́дехъ возно́сиши, і҆́ѡве прпⷣбне. 
Землѧ̀ га́лицкаѧ ю҆́ностїю твое́ю сла́витсѧ, и҆  дꙋ́бенскаѧ ѻ҆би́тель мꙋ́жєскїѧ по́двиги твоѧ̑  бл҃говѣствꙋ́етъ, ѻ҆би́тель же поча́евскаѧ ста́ростїю  твое́ю хва́литсѧ и҆ бл҃же́нною кончи́ною весели́тсѧ, всѧ́ же  вселе́ннаѧ ѡ҆ чꙋдесѣ́хъ твои́хъ ра́дꙋетсѧ и҆ ликовствꙋ́етъ. 
И҆́же подае́ши бл҃га̑ѧ всѣ̑мъ молѧ́щымсѧ тебѣ̀, и҆  менѐ припа́дающа не ѿри́ни, свѧ́тче, но покаѧ́нїе моѐ  зрѧ̀, да́ждь мѝ житїѧ̀ и҆справле́нїе, ре́вность же вдохнѝ,  є҆́же подража́ти твои̑мъ бг҃олюби̑вымъ дѣѧ́нїємъ. 
Бг҃оро́диченъ: 
Оу҆мерщвле́нный мо́й оу҆́мъ, живо́тнымъ  дѣ́йствомъ и҆з̾ тебє̀ ꙗ҆́вльшимсѧ мі́рꙋ, воздви́гни,  чтⷭ҇аѧ, и҆ къ (с. 678) жи́зни наста́ви, ꙗ҆́же сме́рти  двє́ри разо́ршаѧ є҆ди́на ржⷭ҇тво́мъ твои́мъ. 
Сѣда́ленъ, гла́съ и҃: 
Дне́сь и҆сполнѧ́етсѧ ра́дости ѻ҆би́тель  поча́евскаѧ, твоѐ бг҃олюби́вое житїѐ прославлѧ́ющи: дне́сь  хрⷭ҇тоимени́тїи лю́дїе ре́вностїю сп҃се́нїѧ просвѣща́ютсѧ,  зрѧ́ще нетлѣ́нїемъ просла́влєнныѧ мо́щи твоѧ̑, прпⷣбне:  дне́сь грѣхѡ́вныѧ ѿгонѧ́ютсѧ стра̑сти, и҆ по́мыслы  покаѧ́нїѧ дꙋ́шы на́шѧ ѡ҆б̾е́млютъ, въ ни́хже оу҆твердѝ  всѣ́хъ, пресла́вне, вѣ́рнѡ почита́ющихъ па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́ста творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, всепѣ́таѧ, беззако́нїѧ мѧ̀ сꙋ́ща скве́рное  ѻ҆би́телище, и҆ де́монѡвъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ  нетлѣ́ннаѧ: ѿженѝ ѡ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, мл҃твами  твои́ми. 
Пѣ́снь д҃. 
І҆рмо́съ: Прⷪ҇ро́къ а҆ввакꙋ́мъ оу҆́мныма ѻ҆чи́ма  прови́дѣ, гдⷭ҇и, прише́ствїе твоѐ, тѣ́мъ и҆ вопїѧ́ше: ѿ  ю҆́га прїи́детъ бг҃ъ. сла́ва си́лѣ твое́й, сла́ва  снизхожде́нїю твоемꙋ̀. 
І҆́ѡве прпⷣбне, ѡ҆ всѣ́хъ моли́твенникъ бꙋ́ди  те́плый, твоемꙋ̀ застꙋпле́нїю вѣ́рꙋющихъ, свое́ же  ѡ҆каѧва́ющихъ (с. 679) житїѐ и҆ на бж҃їе милосе́рдїе  оу҆пова́ющихъ, а҆́ще и҆ прельще́ньми житїѧ̀ сегѡ̀  вла́ющихсѧ. 
Кто̀ ѿ человѣ̑къ не подиви́тсѧ долготерпѣли́вомꙋ  житїю̀ твоемꙋ̀, ѻ҆́тче; кто́ ли не просла́витъ твоеѧ̀ ѡ҆  правосла́вїи ре́вности; ты́ бо, ꙗ҆́кѡ а҆дама́нтъ крѣ́покъ,  є҆ретїкѡ́мъ противоста́лъ є҆сѝ, и҆ и҆́стинныѧ вѣ́ры  проповѣ́данїе, словесы́ же и҆ писа́ньми всѣ̑мъ препо́далъ  є҆сѝ. 
Льва̀ рыка́юща и҆ и҆́щꙋща поглоти́ти дꙋ́шъ  сп҃са́емыхъ мл҃твою твое́ю побѣди́лъ є҆сѝ, ѻ҆́тче, но и҆  томꙋ̀ слꙋжа́щыѧ лю́ди въ покаѧ́нїе приводи́лъ є҆сѝ, та̑ти  милосе́рдїемъ твои́мъ постыжда́ѧ и҆ вразꙋмлѧ́ѧ, граби́тєли  же ѡ҆бличе́ньми оу҆страша́ѧ и҆ всѧ̑ наꙋча́ѧ сп҃си́тельномꙋ  покаѧ́нїю. 
Мра́къ дꙋшѝ моеѧ̀, ѻ҆́тче, предста́тельствомъ  твои́мъ разсѣ́й, и҆ свѣ́томъ за́повѣдей гдⷭ҇нихъ  просвѣтѝ моѐ ѡ҆каѧ́нное се́рдце, да и҆ а҆́зъ твои̑мъ  оу҆ченикѡ́мъ послѣ́дꙋѧ, тѣ́хъ ча́сти лише́нъ не пребꙋ́дꙋ,  твою̀ восхвалѧ́ѧ ст҃ꙋ́ю па́мѧть. 
Бг҃оро́диченъ: 
Бг҃а и҆з̾ тебє̀ воплоще́ннаго молѝ, непрело́жнѡ,  є҆́же бѣ̀, пребы́вша, и҆ є҆сте́ственнѡ ра́вна ѻ҆ц҃ꙋ̀, и҆  дх҃ꙋ сопресто́льна, проще́нїе прегрѣше́нїй и҆ дꙋ́шъ  сп҃се́нїе пою́щымъ тѧ̀ вѣ́рою дарова́ти. 
Пѣ́снь є҃. 
І҆рмо́съ: Мра́къ дꙋшѝ моеѧ̀ разженѝ, свѣтода́вче  хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆  да́рꙋй мѝ свѣ́тъ повелѣ́нїй твои́хъ, сло́ве, да  оу҆́тренюѧ сла́влю тѧ̀. (с. 680) 
На́шъ є҆сѝ вои́стиннꙋ предста́тель и҆ чꙋдотво́рецъ  пресвѣ́тлый, взыва́ше дїонѵ́сїй, ѡ҆брѣты́й мо́щи твоѧ̑  тлѣ́нїю неприча̑стны. мы́ же, сїѧ̑ лобыза́юще, вопїе́мъ:  на́шихъ скве́рнъ не возгнꙋша́йсѧ, оу҆го́дниче бж҃їй, но  твои́ми мл҃твами сїѧ̀ ѡ҆чи́сти. 
Ѡ҆правда́нїємъ бж҃їимъ ѿ ю҆́ности, ѻ҆́тче,  наꙋча́емь, сꙋеты̀ жите́йскїѧ оу҆клони́тисѧ крѣ́пкѡ  возжела́лъ є҆сѝ, безмо́лвїе же возлюби́лъ є҆сѝ: ѻ҆ба́че  велѣ́нїю хрⷭ҇то́вꙋ не противлѧ́ѧсѧ, притека́ющыѧ къ тебѣ̀  пра́вомꙋ и҆сповѣ́данїю и҆ є҆ѵⷢ҇льскомꙋ житїю̀ наꙋча́лъ  є҆сѝ. 
Предста́тель ꙗ҆ви́лсѧ є҆сѝ и҆ по преставле́нїи  твое́мъ стра́ждꙋщымъ и҆ скорбѧ́щымъ человѣ́кѡмъ: та́кѡ бо  тѧ̀ ви́дѣша лю́дїе и҆з̾ гро́ба твоегѡ̀ и҆сходѧ́ща и҆ со  а҆́гг҃лы посредѣ̀ це́ркве молѧ́щасѧ! ѽ чꙋ́до пресла́вное  вои́стиннꙋ! ѽ ра́дость вѣ̑рнымъ и҆ оу҆твержде́нїе! 
Рачи́тель бы́въ нбⷭ҇нагѡ црⷭ҇твїѧ, ѡ҆ свое́мъ та́мѡ  вхожде́нїи и҆звѣствꙋ́ешисѧ, и҆ кромѣ̀ болѣ́зни и҆ стра́ха  пресе́льникъ ꙗ҆влѧ́ешисѧ лꙋ́чшїѧ жи́зни, бра́тїи же твоеѧ̀  оу҆чи́тель и҆ оу҆пова́нїе. 
Сопꙋ́тникъ житїю̀ моемꙋ̀ бꙋ́ди, ѻ҆́тче і҆́ѡве,  мл҃твою твое́ю ѡ҆гражда́й многомѧте́жнꙋю мою̀ дꙋ́шꙋ, и҆  введѝ ю҆̀ въ нбⷭ҇ное црⷭ҇тво, твои́ми оу҆миле́ннꙋю  пѡ́двиги, хрⷭ҇тꙋ́ же покаѧ́нныѧ приносѧ́щꙋю сле́зы. 
Бг҃оро́диченъ: 
Тѧ̀ стѣ́нꙋ и҆мꙋ́ще и҆ предста́тельствомъ твои́мъ  соблюда́еми, твое́ю бж҃е́ственною сла́вою хва́лѧщесѧ, (с.  681) тѧ̀ бл҃жи́мъ: ты́ бо, всечⷭ҇таѧ, дꙋша́мъ на́шымъ  и҆сточа́еши весе́лїе и҆ ра́дованїе. 
Пѣ́снь ѕ҃. 
І҆рмо́съ: І҆ѡ́нꙋ въ ки́тѣ, гдⷭ҇и, є҆ди́наго  всели́лъ є҆сѝ, мене́ же свѧ́зана мре́жами вра́жїими,  ꙗ҆́кѡ ѿ тлѝ ѻ҆́наго, сп҃сѝ. 
Тве́рдое оу҆пова́нїе на предста́тельство твоѐ  возлага́ю, прпⷣбне, и҆ вѣ́рою молю́сѧ: да́ждь мѝ  страсте́й лю́тыхъ ѡ҆долѣ́нїе, сме́рти же непреста́ннꙋю  па́мѧть и҆ бл҃же́нства жела́нїе грѧдꙋ́щагѡ вѣ́ка. 
Оу҆твержда́етсѧ тобо́ю, прпⷣбне, ст҃а́ѧ цр҃ковь,  є҆́ресь же всѧ́каѧ посрамлѧ́етсѧ, ѡ҆бличе́нїе и҆мꙋ́щи твоѧ̑  многоцѣлє́бныѧ мо́щи, и҆ житїѧ̀ твоегѡ̀ столѣ́тнѧгѡ  трꙋды̀, и҆ болѣ̑зни, и҆ сле́зы, и҆ по́стъ, и҆ пло́ти ѿ  косте́й ѿпаде́нїе. 
Фараѡ́на мы́сленнаго побѣжда́ше і҆́ѡвъ прпⷣбный,  послꙋша́нїю всегда̀ прилѣжѧ̀ и҆ ѡ҆бꙋрева́ємымъ на по́мощь  приходи́ти не ѿрица́ѧсѧ: и҆ та́кѡ трѝ ѻ҆би́тєли  оу҆че́нїемъ свои́мъ просвѣти́въ и҆ пѡ́двиги мно́гими  просла́вивъ, веселѧ́ше сп҃са всѣ́хъ, чл҃вѣколю́бца. 
Хрⷭ҇то́вꙋ смире́нїю подража́ше і҆́ѡвъ, є҆гда̀  нача́льство, ꙗ҆́кѡ слꙋже́нїе всѣ̑мъ, прїѧ́тъ, и҆ и҆гꙋ́менъ  сы́й, въ тѧ́жкихъ слꙋ́жбахъ подвиза́шесѧ, бра́тїи же бѧ́ше  ѻ҆́бразъ кро́тости и҆ трꙋдолю́бїѧ пра́вило и҆ ѡ҆ мл҃твѣ  при́сное напомина́нїе. 
Ѿ скве́рныхъ и҆зба́ви мѧ̀ страсте́й твои́ми  мл҃твами, тѣ́хъ ѡ҆долѣ́нїе мнѣ̀ подава́ѧ бж҃е́ственныѧ  (с. 682) по́мощи при́снымъ призыва́нїемъ, и҆ на себѐ  ненадѣ́ѧнїемъ, и҆ бра́та моегѡ̀ неѡсꙋжде́нїемъ. 
Бг҃оро́диченъ: 
Вознесла̀ є҆сѝ всеи́стиннѡ па́дшеесѧ  человѣ́ческое сꙋщество̀, во зра́цѣ бж҃е́ственнѣмъ, и҆  ѻ҆ц҃а̀ въ ра́венствѣ, ви́димаго сн҃а неизмѣ́ннаго,  бг҃ома́ти, без̾ сѣ́мене во чре́вѣ поноси́вши. 
Конда́къ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь вселе́ннѣй: 
Ꙗ҆ви́лсѧ є҆сѝ и҆́стинныѧ вѣ́ры сто́лпъ,  є҆ѵⷢ҇льскихъ же за́повѣдей ревни́тель, горды́ни  ѡ҆бличе́нїе, смирє́ннымъ же предста́тель и҆ наꙋче́нїе:  тѣ́мже и҆ оу҆блажа́ющымъ тѧ̀ грѣхѡ́въ ѿпꙋще́нїе  и҆спросѝ, и҆ ѻ҆би́тель твою̀ невреди́мꙋ сохранѝ, і҆́ѡве  ѻ҆́тче на́шъ, многострада́льномꙋ подо́бный. 
І҆́косъ: 
Ѿве́рзи оу҆ста̀ твоѧ̑, пеще́ро ка́меннаѧ, и҆ рцы̀  на́мъ, колькра́ты тѡ́ки сле́зъ і҆́ѡвлихъ ѡ҆мочи́ласѧ є҆сѝ.  ка́кѡ тогѡ̀ воздыха̑нїѧ твои́хъ стѣ́нъ не расторго́ша,  ка́кѡ свѣ́тъ бж҃е́ственный тебє̀ не сожжѐ, ка́кѡ а҆́гг҃ли  бдѣ̑ннымъ подвигѡ́мъ і҆́ѡвлимъ диви́шасѧ, тѣ́ми бо  ѡ҆ст҃и́сѧ землѧ̀ га́лицкаѧ и҆ волы́нскаѧ; мы́ же сїѧ̑ всѧ̑  помышлѧ́юще, слеза́ми оу҆миле́нїѧ ѻ҆́чи на́ши  и҆сполнѧ́емъ: є҆́сть бо прпⷣбный і҆́ѡвъ оу҆го́дникъ  ди́вный, многострада́льномꙋ подо́бный. 
Пѣ́снь з҃. 
І҆рмо́съ: На по́ли деи́рѣ и҆ногда̀ мꙋчи́тель пе́щь  поста́ви на мꙋче́нїе бг҃оно́сныхъ, въ не́йже трїѐ ѻ҆́троцы  пѣсносло́вѧхꙋ є҆ди́наго (с. 683) бг҃а, тро́ичнѡ  воспѣва́хꙋ, глаго́люще: ѻ҆тцє́въ бж҃е, бл҃гослове́нъ  є҆сѝ. 
Лю́ди правосла̑вныѧ, тѧ̀ блажа́щыѧ, прпⷣбне і҆́ѡве,  оу҆крѣпѝ на врагѝ, и҆ ѡ҆ цр҃кви ми̑рнаѧ глаго́ли въ  се́рдце и҆́хъ: всѣ̑мъ є҆диномы́слїе и҆спросѝ оу҆ бг҃а,  и҆ дрꙋ́гъ ко дрꙋ́гꙋ любо́вь, и҆ ѡ҆ правосла́вїи ре́вность. 
Ча́шꙋ житїѧ̀ твоегѡ̀ пи́ти, гдⷭ҇и, не могꙋ̀ а҆́зъ  ѡ҆каѧ́нный, боѧ́знїю скорбе́й ѡ҆бꙋрева́емь и҆ страсте́й  сплета́емь те́рнїемъ. ѻ҆ба́че молю́сѧ: і҆́ѡва, твоегѡ̀  оу҆го́дника, мл҃твами поми́лꙋй мѧ̀, и҆ помози́ ми  грѣхо́внꙋю ѡ҆трѧстѝ лѣ́ность. 
Широ́кїй пꙋ́ть, поги́бель дꙋшѝ предносѧ́щїй,  возненави́дѣвъ, і҆́ѡве прпⷣбне, въ тѣ́снѣй пеще́рѣ  заключи́лсѧ є҆сѝ, и҆ тѣ́снагѡ пꙋтѝ жи́зни въ  нача́льствѣ твое́мъ не оу҆клони́лсѧ є҆сѝ, де́нь и҆ но́щь  въ мл҃твѣ и҆ трꙋдѣ́хъ пребыва́ѧ и҆ наꙋче́нїе здра́вое  всѣ̑мъ приходѧ́щымъ къ тебѣ̀ подава́ѧ. 
Ще́дръ бы́лъ є҆сѝ ни́щымъ, ка́ющымсѧ же  ми́лостивъ, и҆ наꙋче́нїѧ тре́бꙋющымъ оу҆чи́тель кро́токъ,  бж҃е́ственныѧ же мꙋ́дрости люби́тель, и҆ є҆ѵⷢ҇льскихъ  за́повѣдей проповѣ́дникъ, кни́гъ же бж҃е́ственныхъ  и҆зда́тель, и҆ є҆́реси безбоѧ́зненный ѡ҆бличи́тель. 
Бг҃оро́диченъ: 
Мр҃і́ю пречⷭ҇тꙋю и҆ всест҃ꙋ́ю восхва́лимъ: то́ю бо  бл҃года́ть на́мъ и҆сточа́етсѧ па́че оу҆ма̀ дарѡ́въ, ꙗ҆́кѡ  ѿ пото́ка бж҃е́ственныѧ бл҃гости: ю҆́же бл҃гочести́вымъ  по́мысломъ ны́нѣ оу҆блажа́емъ. (с. 684) 
Пѣ́снь и҃. 
І҆рмо́съ: Покрыва́ѧй вода́ми превы́спрєннаѧ своѧ̑,  полага́ѧй мо́рю предѣ́лъ песо́къ, и҆ содержа́й всѧ̀, тѧ̀  пое́тъ со́лнце, тѧ̀ сла́витъ лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
Ѣ҆́дꙋщымъ и҆ и҆дꙋ́щымъ во ѡ҆би́тель твою̀  безчи́слєннымъ лю́демъ, ко твои̑мъ же моще́мъ  припа́дающымъ, бꙋ́ди дарова́нїй дх҃о́вныхъ пода́тель,  тѣле́сныхъ же болѣ́зней цѣли́тель и҆ пред̾ сп҃сомъ  те́плый ѡ҆ всѣ́хъ предста́тель, і҆́ѡве, землѝ волы́нскїѧ  сла́во и҆ оу҆краше́нїе. 
Ю҆́ноша тѣ́ломъ, но ста́рецъ оу҆мо́мъ въ нача́лѣ  мона́шескагѡ житїѧ̀ твоегѡ̀ бы́лъ є҆сѝ, ѻ҆́тче:  соста́рѣвсѧ же пло́тїю, ю҆́ношескꙋю бо́дрость въ трꙋдѣ́хъ  ꙗ҆влѧ́лъ є҆сѝ, землѝ копа́нїемъ и҆ древе́съ  насажде́нїемъ ѻ҆́бразъ всѣ̑мъ смиреномꙋ́дрїѧ подава́ѧ. 
Ꙗ҆вле́нїе твоѐ со а҆́гг҃лы вкꙋ́пѣ смире́ннꙋю  дѣ́вꙋ оу҆жаса́ше, здра́вїе же оу҆ченикꙋ̀ твоемꙋ̀  подава́ше, и҆ всѧ̑ лю́ди на славосло́вїе бг҃ови воздвиза́ше,  и҆́стиннꙋю же оу҆твержда́ше въ ни́хъ вѣ́рꙋ, и҆  є҆реті́чєскаѧ ѿрѣва́ше нападє́нїѧ. 
Ѳѷмїа́момъ мл҃твъ твои́хъ и҆ менѐ ѡ҆бл҃гоꙋха́й,  і҆́ѡве пресла́вне, мои́хъ грѣхѡ́въ ѕлосмра́дїе тѣ́мъ  ѿгонѧ́ѧ и҆ оу҆пова́нїе на гдⷭ҇а вселѧ́ѧ въ мою̀ смра́днꙋю  дꙋ́шꙋ, да. бл҃года́тїю бж҃їею ѡ҆чища́емь, воспою̀ твоѐ,  пребл҃же́нне, крѣ́пкое застꙋпле́нїе. (с. 685) 
Бг҃оро́диченъ: 
Бг҃ороди́тельнице всечⷭ҇таѧ, дꙋшѝ моеѧ̀ ꙗ҆́звы и҆  грѣхѡ́вныѧ стрꙋ́пы ѡ҆чи́сти, и҆сто́чникомъ ѡ҆мыва́ющи  сꙋ́щимъ и҆з̾ ре́бръ сн҃а твоегѡ̀, и҆ поте́кшими и҆з̾  тѣ́хъ ѡ҆чища́ющи стрꙋѧ́ми: къ тебѣ̀ прибѣга́ю, и҆ тѧ̀  призыва́ю бг҃облагода́тнꙋю. 
Пѣ́снь ѳ҃. 
І҆рмо́съ: Бл҃гослове́нъ гдⷭ҇ь бг҃ъ і҆и҃левъ,  воздви́гнꙋвый ро́гъ сп҃се́нїѧ на́мъ въ домꙋ̀ дв҃довѣ,  ѻ҆́трока своегѡ̀: въ ни́хже посѣтѝ на́съ восто́къ съ  высоты̀, и҆ напра́вилъ ны̀ є҆́сть на пꙋ́ть ми́ра. 
Ѵ҆ссѡ́помъ бл҃года́ти бж҃їѧ ѡ҆кропѝ сердца̀ на̑ша,  і҆́ѡве прпⷣбне, твои̑мъ ст҃ы̑мъ моще́мъ покланѧ́ющихсѧ, да  твоеѧ̀ ре́вности ѡ҆ вѣ́рѣ причасти́вшесѧ, ко и҆сполне́нїю  за́повѣдей хрⷭ҇то́выхъ до́брѣ потщи́мсѧ. 
Ѱало́мски взыва́ти къ бг҃ꙋ на землѝ не  престава́лъ є҆сѝ, и҆ дѣ́вства твоегѡ̀ сосꙋ́дъ соблю́лъ  є҆сѝ: тѣ́мже на нб҃сѝ ра̑йскїѧ воспѣва́еши ны́нѣ  пѣ̑сни со а҆́гг҃лы и҆ всѣ́ми ст҃ы́ми, лю́ди же на землѝ  трꙋдѧ́щыѧсѧ ѿ вы́шнихъ назира́еши. 
Ѽ коли́ка житїѧ̀ твоегѡ̀ нетлѣ́ннаѧ красота̀, ѽ  коли́ка по сме́рти твое́й чꙋдеса̀ и҆ и҆сцѣлє́нїѧ! се́ бо  земна̑ѧ ѡ҆ста́вивъ, вои́стиннꙋ стори́цею нбⷭ҇наѧ бл҃га  є҆щѐ въ житїѝ, па́че же во грѧдꙋ́щемъ, по глаго́лꙋ  хрⷭ҇то́вꙋ стѧжа́лъ є҆сѝ. 
Ѽ коли́ко грѣхѡ́въ на́шихъ мно́жество! но сїѧ̑  превосхо́дитъ твои́хъ мл҃твъ крѣ́пость, и҆́хже не лишѝ  на́съ, ѻ҆́тче прпⷣбне і҆́ѡве, дрꙋ́же хрⷭ҇то́въ и҆ ст҃ы́хъ  всѣ́хъ соприча́стниче, цр҃ко́вный сто́лпе и҆ ѡ҆ дꙋша́хъ  человѣ́ческихъ предста́телю теплѣ́йшїй. (с. 686) 
Бг҃оро́диченъ: 
Зачала̀ є҆сѝ, дв҃о, без̾ сѣ́мене, всѧ́чєскаѧ  созда́вшаго сло́во бж҃їе, кромѣ̀ хотѣ́нїй плотски́хъ: и҆  без̾ и҆стлѣ́нїѧ родила̀ є҆сѝ, без̾ болѣ́зней  ма́тернихъ. тѣ́мъ тѧ̀ бцⷣꙋ, и҆ ѧ҆зы́комъ и҆ се́рдцемъ  и҆сповѣ́дающе, велича́емъ. 
Свѣти́ленъ. 
Подо́бенъ: Свѣ́те неизмѣ́нный: 
І҆́ѡвъ прпⷣбный дне́сь да восхва́литсѧ, ꙗ҆́кѡ  хрⷭ҇то́въ во́инъ и҆ ѡ҆ лю́дехъ моли́твенникъ, вѣ́ры  проповѣ́дникъ, є҆́реси ѡ҆бличи́тель и҆ цр҃кве  оу҆краше́нїе. 
Два́жды. 
Сла́ва, и҆ ны́нѣ: 
Тѧ̀ пѣ́сньми немо́лчными оу҆бл҃жа́емъ, дв҃о,  ꙗ҆́кѡ ѿ трⷪ҇цы є҆ди́наго родила̀ є҆сѝ, бцⷣе, и҆  носи́ла є҆сѝ на бж҃е́ственныхъ ѡ҆б̾ѧ́тїихъ  пресꙋ́щественное сло́во, невра́щно и҆ неизмѣ́нно. 
На хвали́техъ стїхи̑ры на д҃, гла́съ д҃: 
Просїѧ́ша по́двизи твоѝ во странѣ̀ га́лицтѣй,  ѻ҆́тче і҆́ѡве: тѣ́мже правосла́вїѧ ревни́тєли въ зе́млю  волы́нскꙋю тебѐ глаша́ютъ, и҆ ѻ҆би́тель дꙋ́бенскаѧ твои́мъ  преподо́бнымъ житїе́мъ оу҆краша́етсѧ: но тогѡ̀ соверше́нїе  поча́евскаѧ ла́ѵра прїе́млетъ, всѧ́ же страна̀ сїѧ̀  оу҆че́ньми твои́ми просвѣща́етсѧ. 
Два́жды. 
Братолюби́вое твоѐ се́рдце, прпⷣбне, мона́хѡвъ  мно́жєства на го́рꙋ поча́евскꙋю привлечѐ, и҆́хже сп҃се́нїѧ  бы́лъ є҆сѝ ревни́тель: тѣ́мже и҆ мы̀ а҆пⷭ҇льскїй глаго́лъ  вѣ́дꙋще, ꙗ҆́кѡ никогда́же престае́тъ дх҃о́внаѧ любы̀, (с.  687) твоемꙋ̀ чꙋде́сномꙋ попече́нїю дꙋ́шы на́шѧ ввѣрѧ́емъ,  ꙗ҆̀же приведѝ ко і҆и҃сꙋ чл҃вѣколю́бцꙋ. 
Не смѣ́ѧше тлѣ́нїе коснꙋ́тисѧ ме́ртвагѡ тѣлесѐ  твоегѡ̀, прпⷣбне, є҆́же чрез̾ всѐ житїѐ оу҆мерщвлѧ́лъ  є҆сѝ: дꙋша́ же твоѧ̀, живꙋ́щи со а҆́гг҃лы, всѧ̑  притека́ющыѧ къ тебѣ̀ въ свою̀ любо́вь прїе́млетъ. тѣ́мже  и҆ на́шѧ дꙋ́шы приведѝ ко і҆и҃сꙋ чл҃вѣколю́бцꙋ. 
Сла́ва, гла́съ и҃: 
Не довлѣ́ютъ словеса̀ на̑ша къ восхвале́нїю  пѡ́двигъ твои́хъ, прпⷣбне і҆́ѡве: кто́ бо и҆зочте́тъ  твои́хъ добродѣ́телей полнотꙋ̀, кто̀ оу҆разꙋмѣ́етъ  безмо́лвное твоѐ къ бг҃ꙋ собесѣ́дованїе; но не ѿри́ни  твоѧ̑ пѣвцы̀ и҆ дꙋхѡ́внаѧ ча̑да, твоегѡ̀ застꙋпле́нїѧ  просѧ́щыѧ и҆ ѡ҆ твое́мъ ст҃ѣ́мъ житїѝ оу҆милѧ́ющыѧсѧ и҆  во твое́й па́мѧти веселѧ́щыѧсѧ. 
И҆ ны́нѣ: Влⷣчце, прїимѝ: 
Славосло́вїе вели́кое. Є҆ктєнїѝ, и҆ ѿпꙋ́стъ. 
На лїтꙋргі́и слꙋ́жба всѧ̀ прпⷣбническаѧ. 
Вѣ́домо бꙋ́ди, ꙗ҆́кѡ па́мѧть прпⷣбнагѡ і҆́ѡва  соверша́етсѧ въ де́нь бл҃же́нныѧ кончи́ны є҆гѡ̀,  ѻ҆ктѡ́врїа въ к҃и-й де́нь, и҆ въ де́нь ѡ҆брѣ́тенїѧ ст҃ы́хъ  моще́й є҆гѡ̀, а҆́ѵгꙋста въ к҃и-й де́нь, є҆гда̀ во ст҃ѣ́й  поча́евстѣй ла́ѵрѣ ст҃ы̑ѧ мо́щи є҆гѡ̀ и҆зно́сѧтсѧ въ  вели́кꙋю цр҃ковь. А҆́ще оу҆́бѡ па́мѧть прпⷣбнагѡ слꙋчи́тсѧ  въ недѣ́лю, соверша́емъ всю̀ слꙋ́жбꙋ є҆гѡ̀ по г҃-й главѣ̀  тѷпїко́на: а҆́ще же въ сꙋббѡ́тꙋ, по є҃і-й ѿ зрѝ  неизмѣ́ннѡ. Трети́цею же твори́мъ па́мѧть прпⷣбнагѡ і҆́ѡва  ма́їа въ ѕ҃-й де́нь. Въ се́й де́нь (с. 688) на  повече́рїи пое́мъ слꙋ́жбꙋ ст҃а́гѡ і҆́ѡва многострада́льнагѡ,  про́чее же совокꙋплѧ́емъ слꙋ́жбꙋ прпⷣбнагѡ съ трїѡ́дїю,  ꙗ҆́коже во главѣ̀ і҆ѡа́нна бг҃осло́ва оу҆каза́сѧ, є҆́же  зрѝ мцⷭ҇а тогѡ́жде во и҃-й де́нь. 


