[глⷡ҇а а҃] Мл҃твы въ пе́рвый де́нь, по внегда̀ роди́ти  женѣ̀ ѻ҆троча̀. 
Гдⷭ҇ꙋ помо́лимсѧ. 
Влⷣко гдⷭ҇и вседержи́телю, и҆сцѣлѧ́ѧй всѧ́кїй  недꙋ́гъ, и҆ всѧ́кꙋю ꙗ҆́зю, са́мъ и҆ сїю̀ дне́сь  роди́вшꙋю рабꙋ̀ твою̀, и҆́мⷬ҇къ, и҆сцѣлѝ, и҆ возста́ви  ю҆̀ ѿ ѻ҆дра̀, на не́мже лежи́тъ: занѐ, по прⷪ҇ро́ка  дв҃да словесѝ, въ беззако́нїихъ зача́хомсѧ, и҆  скверна́ви всѝ є҆смы̀ пред̾ тобо́ю. Сохранѝ сїю̀ и҆  сего̀ младе́нца, є҆го́же родѝ: покры́й ю҆̀ под̾  кро́вомъ крилꙋ̀ твоє́ю, ѿ дне́шнѧгѡ днѐ, да́же до  послѣ́днѧгѡ є҆ѧ̀ сконча́нїѧ, мл҃твами пречⷭ҇тыѧ бцⷣы  и҆ всѣ́хъ ст҃ы́хъ: ꙗ҆́кѡ бл҃гослове́нъ є҆сѝ во вѣ́ки  вѣкѡ́въ, а҆ми́нь. 
Гдⷭ҇ꙋ помо́лимсѧ. 
Влⷣко гдⷭ҇и бж҃е на́шъ, роди́выйсѧ ѿ пречⷭ҇тыѧ  влⷣчцы на́шеѧ бцⷣы, и҆ приснодв҃ы мр҃і́и, и҆ ꙗ҆́кѡ  млⷣнецъ во ꙗ҆́слехъ возлегі́й, и҆ ꙗ҆́кѡ дѣ́тищь  воспрїе́млемь бы́вый: са́мъ и҆ сїю̀ рабꙋ̀ твою̀, дне́сь  роди́вшꙋю сїѐ ѻ҆троча̀, поми́лꙋй, и҆ простѝ вѡ́льнаѧ  и҆ невѡ́льнаѧ є҆ѧ̀ прегрѣшє́нїѧ, и҆ сохранѝ ю҆̀ ѿ  всѧ́кагѡ дїа́вольскагѡ мꙋчи́тельства: и҆ и҆з̾ неѧ̀  рожде́ннагѡ младе́нца соблюдѝ ѿ всѧ́кагѡ ꙗ҆́да, ѿ  всѧ́кїѧ лю́тости, ѿ всѧ́кїѧ бꙋ́ри сопроти́внагѡ, ѿ  дꙋхѡ́въ лꙋка́выхъ, дневны́хъ же и҆ нощны́хъ. сїю́ же  соблюдѝ под̾ держа́вною рꙋко́ю твое́ю, и҆ да́ждь є҆́й  ско́рое воста́нїе, и҆ ѿ скве́рны ѡ҆чи́сти, и҆ болѣ́зни  и҆сцѣлѝ, и҆ здра́вїе и҆ благомо́щїе дꙋши́ же и҆ тѣ́лꙋ  да́рꙋй, и҆ а҆́гг҃лы свѣ́тлыми и҆ сїѧ́ющими сїю̀  ѡ҆градѝ: и҆ соблюдѝ ѿ всѧ́кагѡ наи́тїѧ неви́димыхъ  дꙋхѡ́въ, є҆́й гдⷭ҇и, ѿ недꙋ́га и҆ сла́бости, ѿ  ре́вности и҆ за́висти, и҆ ѿ ѻ҆че́съ призо́ра, и҆  поми́лꙋй ю҆̀ и҆ младе́нца, по вели́цѣй млⷭ҇ти твое́й, и҆  ѡ҆чи́сти ю҆̀ ѿ тѣле́сныѧ скве́рны, и҆ разли́чныхъ  є҆́й находѧ́щихъ оу҆тро́бныхъ стꙋже́нїй, и҆ и҆зведѝ  ю҆̀ ско́рою ми́лостїю твое́ю во смире́нномъ є҆ѧ̀ тѣ́лѣ  во и҆справле́нїе: и҆ и҆з̾ неѧ̀ рожде́ннаго младе́нца  сподо́би поклони́тисѧ земно́мꙋ хра́мꙋ, є҆го́же  оу҆гото́валъ є҆сѝ славосло́витисѧ и҆́мени твоемꙋ̀  ст҃о́мꙋ. 
Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆  поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Гдⷭ҇ꙋ помо́лимсѧ. 
Гдⷭ҇и бж҃е на́шъ, бл҃говоли́вый сни́ти съ нб҃съ, и҆  роди́тисѧ ѿ ст҃ы́ѧ бцⷣы и҆ приснодв҃ы мр҃і́и,  спасе́нїѧ ра́ди на́съ грѣ́шныхъ, вѣ́дый немощно́е  человѣ́ческагѡ є҆стества̀, простѝ рабѣ̀ твое́й  и҆́мⷬ҇къ, дне́сь роди́вшей, по мно́жествꙋ щедро́тъ  твои́хъ. ты́ бо ре́клъ є҆сѝ гдⷭ҇и: расти́тесѧ, и҆  оу҆мно́житесѧ, и҆ и҆спо́лните зе́млю, и҆ ѡ҆блада́йте  є҆́ю. Сегѡ̀ ра́ди и҆ мы̀ рабѝ твоѝ мо́лимсѧ, и҆  дерза́юще неѕло́бивымъ твои́мъ человѣколю́бїемъ, со  стра́хомъ вопїе́мъ къ црⷭ҇твїѧ твоегѡ̀ ст҃о́мꙋ и҆́мени:  при́зри съ нб҃сѐ и҆ ви́ждь не́мощь на́съ ѡ҆сꙋжде́нныхъ,  и҆ простѝ рабѣ̀ твое́й се́й, и҆́мⷬ҇къ, и҆ всемꙋ̀ до́мꙋ,  въ не́мже роди́сѧ ѻ҆троча̀, и҆ прикоснꙋ́вшымсѧ є҆́й, и҆  здѣ̀ ѡ҆брѣта́ющымсѧ всѣ̑мъ, ꙗ҆́кѡ бл҃гъ и҆  чл҃вѣколю́бецъ бг҃ъ простѝ: ꙗ҆́кѡ є҆ди́нъ и҆́маши  вла́сть ѡ҆ставлѧ́ти грѣхѝ, мл҃твами прест҃ы́ѧ бцⷣы и҆  всѣ́хъ ст҃ы́хъ твои́хъ, а҆ми́нь. 
[глⷡ҇а в҃] Мл҃тва, во є҆́же назна́менати ѻ҆троча̀, прїе́млющее  и҆́мѧ во ѻ҆смы́й де́нь рожде́нїѧ своегѡ̀. 
Вѣ́домо бꙋ́ди, ꙗ҆́кѡ по рождествѣ̀ во ѻ҆смы́й  де́нь прино́ситсѧ младе́нецъ ѿ ба́бы къ хра́мꙋ, и҆  стои́тъ пред̾ враты̀ хра́ма. Сщ҃е́нникъ же твори́тъ:  Бл҃гослове́нъ бг҃ъ на́шъ: Трист҃о́е. Прест҃а́ѧ трⷪ҇це: И҆  по Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: 
Та́же ѿпꙋсти́тельный тропа́рь днѐ, и҆лѝ ст҃а́гѡ  хра́ма. 
Сщ҃е́нникъ же зна́менꙋетъ є҆гѡ̀ чело̀, оу҆ста̀ и҆  пє́рси, и҆ глаго́летъ мл҃твꙋ: 
Гдⷭ҇ꙋ помо́лимсѧ. 
Гдⷭ҇и бж҃е на́шъ, тебѣ̀ мо́лимсѧ, и҆ тебѐ про́симъ,  да зна́менаетсѧ свѣ́тъ лица̀ твоегѡ̀ на рабѣ̀ твое́мъ  се́мъ, [и҆лѝ: на рабѣ̀ твое́й се́й,] и҆́мⷬ҇къ, и҆ да  зна́менаетсѧ крⷭ҇тъ є҆диноро́днагѡ сн҃а твоегѡ̀ въ  се́рдцѣ и҆ въ помышле́нїихъ є҆гѡ̀, во є҆́же бѣ́гати  сꙋеты̀ мі́ра, и҆ ѿ всѧ́кагѡ лꙋка́вагѡ навѣ́та вра́жїѧ,  послѣ́довати же повелѣ́нїємъ твои̑мъ. И҆ да́ждь гдⷭ҇и  не ѿрече́нꙋ пребы́ти и҆́мени твоемꙋ̀ ст҃о́мꙋ на не́мъ,  совокꙋплѧ́емѣмъ во вре́мѧ бл҃гопотре́бно ст҃ѣ́й твое́й  цр҃кви, и҆ соверша́емѣмъ стра́шными та́йнами хрⷭ҇та̀  твоегѡ̀: да по за́повѣдемъ твои̑мъ жи́тельствовавъ, и҆  сохрани́въ печа́ть нерꙋши́мꙋ, полꙋчи́тъ блаже́нство  и҆збра́нныхъ во црⷭ҇твїи твое́мъ, бл҃года́тїю и҆  чл҃вѣколю́бїемъ є҆диноро́днагѡ сн҃а твоегѡ̀, съ ни́мже  бл҃гослове́нъ є҆сѝ, съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Та́же въ рꙋ́цѣ взе́мъ ѻ҆троча̀, стои́тъ пред̾  враты̀ хра́ма, и҆лѝ пред̾ ѡ҆́бразомъ прест҃ы́ѧ бцⷣы,  и҆ твори́тъ крⷭ҇та̀ ѡ҆́бразъ, глаго́лѧ: 
Ра́дꙋйсѧ бл҃года́тнаѧ бцⷣе дв҃о, и҆з̾ тебе́ бо  возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй  сꙋ́щыѧ во тьмѣ̀: весели́сѧ и҆ ты̀ ста́рче првⷣный,  прїе́мый во ѡ҆бъѧ́тїѧ свободи́телѧ дꙋ́шъ на́шихъ,  да́рꙋющаго на́мъ воскрⷭ҇нїе. 
И҆ быва́етъ ѿпꙋ́стъ. 
Подоба́етъ вѣ́дати, ꙗ҆́кѡ рожде́нный младе́нецъ  а҆́ще оу҆́бѡ немоществꙋ́ѧй не ссе́тъ, но къ сме́рти  зри́тъ, не подоба́етъ ѡ҆жида́ти, [ꙗ҆́коже нѣ́цыи ѕлѣ̀  глаго́лютъ,] шеста́гѡ и҆лѝ ѻ҆сма́гѡ днѐ, и҆ та́кѡ  креща́ти є҆го̀: но въ ча́съ во́ньже роди́сѧ, то́кмѡ  ѡ҆мы́ти є҆го̀, и҆ а҆́бїе крести́ти, да не сконча́етсѧ  непросвѣще́нъ. Пѧ́ть бо мѣ́сѧцей непра̑здныѧ, а҆́ще  слꙋчи́тсѧ ѿ нѣ́кїѧ ꙗ҆́звы младе́нца оу҆ѧзви́ти,  а҆́ки оу҆бі́йствꙋ по зако́нѡмъ и҆ пра́вилѡмъ пови́нни  сꙋ́ть: кольмѝ па́че сꙋда̀ подоба́етъ и҆збѣга́ти  рожде́нныхъ, да не непросвѣще́ни сконча́ютсѧ. 
[глⷡ҇а г҃] Мл҃твы женѣ̀ роди́льницѣ, по четы́редесѧти дне́хъ. 
Въ четыредесѧ́тный же де́нь па́ки прино́ситсѧ  ѻ҆троча̀ къ хра́мꙋ, во є҆́же вцерковлѧ́тисѧ, сі́есть,  нача́ло прїѧ́ти вводи́тисѧ въ це́рковь. Прино́ситсѧ же  ма́терїю оу҆жѐ ѡ҆чище́нною и҆ ѡ҆мове́нною сꙋ́щею,  предстоѧ́щꙋ и҆ хотѧ́щемꙋ прїѧ́ти то̀ по кр҃ще́нїи. 
Сщ҃е́нникъ же твори́тъ: Бл҃гослове́нъ бг҃ъ на́шъ:  Трист҃о́е. Прест҃а́ѧ трⷪ҇це: И҆ Ѻ҆́ч҃е на́шъ: Ꙗ҆́кѡ  твоѐ є҆́сть црⷭ҇тво. 
Та́же ѿпꙋсти́тельный днѐ, и҆лѝ ст҃а́гѡ  прилꙋчи́вшагѡсѧ. 
Сла́ва, и҆ ны́нѣ: 
Мл҃твами, гдⷭ҇и, всѣ́хъ ст҃ы́хъ и҆ бцⷣы, тво́й ми́ръ  да́ждь на́мъ, и҆ поми́лꙋй на́съ, ꙗ҆́кѡ є҆ди́нъ ще́дръ. 
Прикло́нши же є҆́й главꙋ̀ вкꙋ́пѣ со младе́нцемъ,  твори́тъ сщ҃е́нникъ крⷭ҇та̀ зна́менїе над̾ ни́мъ, и҆  каса́ѧсѧ главы̀ є҆гѡ̀, глаго́летъ мл҃твꙋ: 
Гдⷭ҇ꙋ помо́лимсѧ. 
Гдⷭ҇и бж҃е вседержи́телю, ѻ҆́ч҃е гдⷭ҇а на́шегѡ і҆и҃са  хрⷭ҇та̀, всѐ є҆стество̀ слове́сное же и҆ безслове́сное  сло́вомъ твои́мъ созда́вый, и҆ всѧ̑ ѿ не сꙋ́щихъ во  є҆́же бы́ти приведы́й, тебѣ̀ мо́лимсѧ, и҆ тебѐ  про́симъ: твое́ю во́лею спа́слъ є҆сѝ рабꙋ̀ твою̀,  и҆́мⷬ҇къ, ѡ҆чи́сти ѿ всѧ́кагѡ грѣха̀, и҆ ѿ всѧ́кїѧ  скве́рны, приходѧ́щꙋю ко ст҃ѣ́й твое́й це́ркви, да  неѡсꙋжде́ннѡ сподо́битсѧ причасти́тисѧ ст҃ы́хъ твои́хъ  та́инъ. 
Вѣ́домо бꙋ́ди, ꙗ҆́кѡ а҆́ще не ѡ҆брѣта́етсѧ въ  живы́хъ младе́нецъ, чте́тсѧ да́же до здѣ̀ мл҃тва. 
Та́же возгла́снѡ. 
Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ: 
А҆́ще ли жи́въ є҆́сть, чтѝ и҆ сїѐ до конца̀: 
И҆ ѿ неѧ̀ рожде́нное ѻ҆троча̀ бл҃гословѝ,  возрастѝ, ѡ҆свѧтѝ, вразꙋмѝ, оу҆цѣломꙋ́дри,  оу҆добомꙋ́дрстви: ꙗ҆́кѡ ты̀ приве́лъ є҆сѝ є҆̀, и҆  показа́лъ є҆сѝ є҆мꙋ̀ свѣ́тъ чꙋ́вственный, да и҆  оу҆́мнагѡ сподо́битсѧ свѣ́та, во вре́мѧ є҆́же  ѡ҆предѣли́лъ є҆сѝ, и҆ сопричте́тсѧ ст҃о́мꙋ твоемꙋ̀  ста́дꙋ, є҆диноро́днымъ твои́мъ сн҃омъ: съ ни́мже  бл҃гослове́нъ є҆сѝ, съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Ми́ръ всѣ̑мъ. 
Главы̑ ва́шѧ гдⷭ҇еви приклони́те. 
Мл҃тва ма́тери ѻ҆троча́те: 
Гдⷭ҇и бж҃е на́шъ, прише́дый на сп҃се́нїе ро́да  человѣ́ческагѡ, прїидѝ и҆ на рабꙋ̀ твою̀, и҆́мⷬ҇къ, и҆  сподо́би ю҆̀ честны́мъ твои́мъ пресвѵ́терствомъ, вхо́да  хра́ма сла́вы твоеѧ̀: ѡ҆мы́й є҆ѧ̀ скве́рнꙋ тѣле́снꙋю и҆  скве́рнꙋ дꙋше́внꙋю во и҆сполне́нїи четы́редесѧти дні́й:  творѧ́й ю҆̀ досто́йнꙋ и҆ причаще́нїѧ честна́гѡ тѣ́ла и҆  кро́ве твоеѧ̀. 
Ꙗ҆́кѡ ѡ҆свѧти́сѧ и҆ просла́висѧ пречестно́е и҆  великолѣ́пое и҆́мѧ твоѐ, со ѻ҆ц҃е́мъ и҆ ст҃ы́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Мл҃тва в҃, ѻ҆троча́ти, є҆го́же сщ҃е́нникъ зна́менꙋѧй  мо́литсѧ: 
Гдⷭ҇ꙋ помо́лимсѧ. 
Гдⷭ҇и бж҃е на́шъ, въ четыредесѧ́тный де́нь младе́нецъ  зако́нномꙋ хра́мꙋ принесе́нный ѿ мр҃і́и  неискꙋсобра́чныѧ и҆ ст҃ы́ѧ твоеѧ̀ мт҃ре, и҆ на  ѡ҆б̾ѧ́тїѧхъ првⷣнагѡ сѷмеѡ́на носи́мый, са́мъ влⷣко  всеси́льне, и҆ принесе́ннаго сего̀ младе́нца, ꙗ҆ви́тисѧ  тебѣ̀ всѣ́хъ творцꙋ̀, бл҃гословѝ и҆ на всѧ́кое дѣ́ло  благо́е, и҆ тебѣ̀ благоꙋго́дное возрастѝ, ѿгонѧ́ѧ ѿ  негѡ̀ всѧ́кꙋю сопроти́внꙋю си́лꙋ зна́менїемъ воѡбраже́нїѧ  крⷭ҇та̀ твоегѡ̀. ты́ бо є҆сѝ хранѧ́й младе́нцы гдⷭ҇и:  да сподо́бивсѧ ст҃а́гѡ креще́нїѧ, полꙋчи́тъ ча́сть  и҆збра́нныхъ црⷭ҇твїѧ твоегѡ̀, соблюда́емь съ на́ми  бл҃года́тїю ст҃ы́ѧ и҆ є҆диносꙋ́щныѧ, и҆ нераздѣ́льныѧ  трⷪ҇цы: тебѣ́ бо подоба́етъ всѧ́каѧ сла́ва,  бл҃годаре́нїе, и҆ поклоне́нїе со безнача́льнымъ твои́мъ  ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Ми́ръ всѣ̑мъ. 
Главы̀ ва́шѧ гдⷭ҇еви приклони́те. 
Бж҃е ѻ҆́ч҃е вседержи́телю велегла́снѣйшимъ  прⷪ҇ро́комъ и҆са́їемъ предвозвѣсти́вый на́мъ, є҆́же ѿ  дв҃ы воплоще́нїе є҆диноро́днагѡ твоегѡ̀ сн҃а и҆ бг҃а  на́шегѡ, и҆́же въ послѣ́днїѧ днѝ бл҃говоле́нїемъ  твои́мъ, и҆ содѣ́йствїемъ ст҃а́гѡ дх҃а, сп҃се́нїѧ ра́ди  на́съ человѣ́кѡвъ, безмѣ́рнымъ бл҃гоꙋтро́бїемъ ѿ неѧ̀  младе́нствовати и҆зво́ливый, и҆ по ѻ҆бы́чаю въ зако́нѣ  ст҃о́мъ твое́мъ, по и҆сполне́нїи дне́й ѡ҆чище́нїѧ,  ст҃и́лищꙋ принести́сѧ претерпѣ̀ и҆́стинный  законополо́жникъ сы́й: и҆ на ѡ҆б̾ѧ́тїѧхъ првⷣнагѡ  сѷмеѡ́на носи́тисѧ и҆зво́ли, є҆гѡ́же та́инства  проѡбраже́нїе въ предрече́нномъ прⷪ҇ро́цѣ, клеща́ми  оу҆́глѧ ꙗ҆вле́нное позна́хомъ: є҆гѡ́же и҆ мы̀ вѣ́рнїи  подража́нїе бл҃года́тїю держи́мъ: са́мъ и҆ ны́нѣ  сохранѧ́ѧй младе́нцы гдⷭ҇и, бл҃гословѝ ѻ҆троча̀ сїѐ,  вкꙋ́пѣ съ роди́тєли и҆ воспрїе́мники є҆гѡ̀, и҆  сподо́би є҆̀ во вре́мѧ бл҃гопотре́бное и҆ водо́ю и҆  дх҃омъ ѿрожде́нїѧ сопричтѝ є҆̀ ст҃о́мꙋ твоемꙋ̀ ста́дꙋ  слове́сныхъ ѻ҆ве́цъ, нарица́ющихсѧ и҆́менемъ хрⷭ҇та̀  твоегѡ̀: ꙗ҆́кѡ ты̀ є҆сѝ въ вы́шнихъ живы́й, и҆ на  смирє́нныѧ призира́ѧй, и҆ тебѣ̀ сла́вꙋ возсыла́емъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 
[И҆ а҆́ще младе́нецъ креще́нъ є҆́сть, твори́тъ  і҆ере́й воцерковле́нїе, а҆́ще же нѝ, твори́тъ сїѐ по  креще́нїи. Мл҃твамъ же здѣ̀ твори́тъ ѿпꙋ́стъ.] Та́же  прїе́мъ сщ҃е́нникъ ѻ҆троча̀, начертава́етъ крⷭ҇тъ и҆́мъ  пред̾ враты̀ хра́ма, глаго́лѧ: 
Воцерковлѧ́етсѧ ра́бъ бж҃їй, и҆́мⷬ҇къ, [и҆лѝ: раба̀  бж҃їѧ, и҆́мⷬ҇къ,] во и҆́мѧ ѻ҆ц҃а̀, и҆ сн҃а, и҆ ст҃а́гѡ  дх҃а, а҆ми́нь. Та́же вво́дитъ є҆̀ во хра́мъ, глаго́лѧ:  Вни́детъ въ до́мъ тво́й, покло́нитсѧ ко хра́мꙋ ст҃о́мꙋ  твоемꙋ̀. 
И҆ вхо́дитъ посредѣ̀ хра́ма, глаго́лѧ:  Воцерковлѧ́етсѧ ра́бъ бж҃їй: 
Та́же глаго́летъ: 
Посредѣ̀ це́ркве воспое́тъ тѧ̀. 
Та́же вво́дитъ пред̾ две́рьми же́ртвенника, глаго́лѧ:  Воцерковлѧ́етсѧ ра́бъ бж҃їй: 
И҆ вво́дитъ є҆̀ во ст҃ы́й же́ртвенникъ, а҆́ще бꙋ́детъ  мꙋ́жескїй по́лъ: а҆́ще же же́нскїй, да́же до ца́рскихъ  вра́тъ, глаго́лѧ: Ны́нѣ ѿпꙋща́еши раба̀ твоего̀,  влⷣко: 
И҆ по си́хъ полага́етъ є҆̀ при две́рехъ же́ртвенника,  и҆ та́кѡ воспрїе́мникъ поклони́всѧ три́жды, взе́млетъ  є҆̀, и҆ и҆схо́дитъ. И҆ сщ҃е́нникъ твори́тъ, ꙗ҆́кѡ  ѻ҆бы́чай, ѿпꙋ́стъ. 
[глⷡ҇а д҃] Мл҃тва женѣ̀, є҆гда̀ и҆зве́ржетъ младе́нца. 
Твори́тъ сщ҃е́нникъ: Бл҃гослове́нъ бг҃ъ на́шъ:  Трист҃о́е. Прест҃а́ѧ трⷪ҇це: Ѻ҆́ч҃е на́шъ: Ꙗ҆́кѡ твоѐ  є҆́сть црⷭ҇тво: 
И҆ ѿпꙋсти́тельный тропа́рь днѐ. Та́же: 
Гдⷭ҇ꙋ помо́лимсѧ. 
Влⷣко гдⷭ҇и бж҃е на́шъ, рожде́йсѧ ѿ ст҃ы́ѧ бцⷣы,  и҆ приснодв҃ы мр҃і́и, и҆ во ꙗ҆́слехъ ꙗ҆́кѡ млⷣнецъ  возлегі́й, са́мъ рабꙋ̀ твою̀ сїю̀ дне́сь сꙋ́щꙋ во  грѣсѣ́хъ, во оу҆бі́йство впа́дшꙋю во́лею и҆лѝ  нево́лею, и҆ зача́тое въ не́й и҆зве́ргшꙋю, поми́лꙋй по  вели́цѣй твое́й млⷭ҇ти: и҆ простѝ є҆ѧ̀ вѡ́льнаѧ и҆  невѡ́льнаѧ прегрѣшє́нїѧ: и҆ сохранѝ ѿ всѧ́кагѡ  дїа́вольскагѡ кознодѣ́йствїѧ, и҆ скве́рнꙋ ѡ҆чи́сти,  болѣ̑зни и҆сцѣлѝ: здра́вїе и҆ благомо́щїе тѣ́лꙋ съ  дꙋше́ю є҆ѧ̀ чл҃вѣколю́бче да́рꙋй, и҆ а҆́гг҃ломъ  свѣ́тлымъ сїю̀ соблюдѝ, ѿ всѧ́кагѡ наше́ствїѧ  неви́димыхъ де́монѡвъ: є҆́й гдⷭ҇и, ѿ недꙋ́га и҆  ѡ҆слабле́нїѧ. и҆ ѡ҆чи́сти ю҆̀ ѿ тѣле́сныѧ скве́рны, и҆  разли́чныхъ є҆́й находѧ́щихъ стꙋже́нїй оу҆тро́бныхъ, и҆  и҆зведѝ ю҆̀ мно́гою твое́ю млⷭ҇тїю, во смире́ннѣмъ  є҆ѧ̀ тѣ́лѣ. и҆ возста́ви ю҆̀ ѿ ѻ҆дра̀, на не́мже  лежи́тъ: ꙗ҆́кѡ во грѣсѣ́хъ роди́хомсѧ, и҆ въ  беззако́нїихъ, и҆ скверна́вы всѝ є҆смы̀ пред̾ тобо́ю  гдⷭ҇и, и҆ со стра́хомъ вопїе́мъ и҆ глаго́лемъ: при́зри съ  нб҃сѐ, и҆ ви́ждь не́мощь на́съ ѡ҆сꙋжде́нныхъ, и҆ простѝ  рабѣ̀ твое́й се́й, и҆́мⷬ҇къ, сꙋ́щей во грѣсѣ́хъ,  оу҆бі́йствꙋ впа́дшей во́лею и҆лѝ нево́лею, и҆ въ не́й  зача́тое и҆зве́ргшей, и҆ всѣ́хъ ѡ҆брѣта́ющихсѧ и҆  прикоснꙋ́вшихсѧ є҆́й, по вели́цѣй твое́й млⷭ҇ти, ꙗ҆́кѡ  бла́гъ и҆ чл҃вѣколю́бецъ бг҃ъ поми́лꙋй и҆ простѝ:  ꙗ҆́кѡ ты̀ є҆ди́нъ и҆́маши вла́сть ѡ҆ставлѧ́ти грѣхѝ  и҆ беззакѡ́нїѧ, мл҃твами пречⷭ҇тыѧ твоеѧ̀ мт҃ре, и҆  всѣ́хъ ст҃ы́хъ. 
Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆  поклоне́нїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
И҆ быва́етъ ѿпꙋ́стъ. 
[глⷡ҇а є҃] Мл҃тва во є҆́же сотвори́ти ѡ҆глаше́ннаго. 
Разрѣша́етъ сщ҃е́нникъ по́ѧсъ хотѧ́щагѡ  просвѣти́тисѧ, и҆ совлача́етъ и҆ ѿрѣша́етъ є҆го̀, и҆  поставлѧ́етъ є҆го̀ къ восто́кꙋ во є҆ди́ной ри́зѣ  непрепоѧ́сана, непокрове́на, и҆ неѡбꙋве́на, и҆мꙋ́щаго  рꙋ́цѣ до́лѣ, и҆ дꙋ́етъ на лицѐ є҆гѡ̀ три́жды, и҆  зна́менꙋетъ чело̀ є҆го̀ и҆ пє́рси три́жды, и҆  налага́етъ рꙋ́кꙋ на главꙋ̀ є҆гѡ̀, глаго́лѧ: 
Гдⷭ҇ꙋ помо́лимсѧ. 
Ѡ҆ и҆́мени твое́мъ, гдⷭ҇и бж҃е и҆́стины, и҆  є҆диноро́днагѡ твоегѡ̀ сн҃а, и҆ ст҃а́гѡ твоегѡ̀ дх҃а,  возлага́ю рꙋ́кꙋ мою̀ на раба̀ твоего̀, и҆́мⷬ҇къ,  сподо́бльшагосѧ прибѣ́гнꙋти ко ст҃о́мꙋ и҆́мени твоемꙋ̀,  и҆ под̾ кро́вомъ кри́лъ твои́хъ сохрани́тисѧ: ѿста́ви  ѿ негѡ̀ ве́тхꙋю ѻ҆́нꙋю пре́лесть и҆ и҆спо́лни є҆го̀  є҆́же въ тѧ̀ вѣ́ры, и҆ наде́жди, и҆ любвѐ: да  разꙋмѣ́етъ, ꙗ҆́кѡ ты̀ є҆сѝ є҆ди́нъ бг҃ъ и҆́стинный,  и҆ є҆диноро́дный тво́й сн҃ъ, гдⷭ҇ь на́шъ і҆и҃съ  хрⷭ҇то́съ, и҆ ст҃ы́й тво́й дх҃ъ. да́ждь є҆мꙋ̀ во всѣ́хъ  за́повѣдехъ твои́хъ ходи́ти, и҆ оу҆гѡ́днаѧ тебѣ̀  сохрани́ти: ꙗ҆́кѡ а҆́ще сотвори́тъ сїѧ̑ человѣ́къ,  жи́въ бꙋ́детъ въ ни́хъ. напишѝ є҆го̀ въ кни́зѣ жи́зни  твоеѧ̀, соединѝ є҆го̀ ста́дꙋ наслѣ́дїѧ твоегѡ̀, да  просла́витсѧ и҆́мѧ твоѐ ст҃о́е въ не́мъ, и҆  возлю́бленнагѡ твоегѡ̀ сн҃а, гдⷭ҇а же на́шегѡ і҆и҃са  хрⷭ҇та̀ и҆ животворѧ́щагѡ твоегѡ̀ дх҃а. да бꙋ́дꙋтъ ѻ҆́чи  твоѝ взира́юще на него̀ млⷭ҇тїю вы́нꙋ, и҆ оу҆́ши твоѝ,  є҆́же оу҆слы́шати гла́съ моле́нїѧ є҆гѡ̀. возвеселѝ  є҆го̀ въ дѣ́лѣхъ рꙋкꙋ̀ є҆гѡ̀, и҆ во всѧ́комъ ро́дѣ  є҆гѡ̀, да и҆сповѣ́стсѧ тебѣ̀ покланѧ́ѧсѧ, и҆ сла́вѧй  и҆́мѧ твоѐ вели́кое и҆ вы́шнее, и҆ восхва́литъ тѧ̀ вы́нꙋ  всѧ̑ дни̑ живота̀ своегѡ̀. 
Возгла́съ: Тѧ́ бо пою́тъ всѧ̑ си̑лы нбⷭ҇ныѧ, и҆ твоѧ̀  є҆́сть сла́ва ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ  и҆ при́снѡ, и҆ во вѣ́ки вѣкѡ́въ, а҆ми́нь. 
Запреще́нїе пе́рвое. Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Запреща́етъ тебѣ̀, дїа́воле, гдⷭ҇ь, прише́дый въ  мі́ръ, и҆ всели́выйсѧ въ человѣ́цѣхъ, да разрꙋши́тъ  твоѐ мꙋчи́тельство, и҆ человѣ́ки и҆́зметъ, и҆́же на  дре́вѣ сопроти̑вныѧ си̑лы побѣдѝ, со́лнцꙋ поме́ркшꙋ,  и҆ землѝ поколеба́вшейсѧ, и҆ гробѡ́мъ ѿверза́щымсѧ, и҆  тѣлесе́мъ ст҃ы́хъ востаю́щымъ, и҆́же разрꙋшѝ сме́ртїю  сме́рть и҆ оу҆празднѝ держа́вꙋ и҆мꙋ́щагѡ сме́рти,  сі́есть, тебѐ дїа́вола. запреща́ю тебѣ̀ бг҃омъ  показа́вшимъ дре́во живота̀, и҆ оу҆ста́вившимъ  херꙋві́мы, и҆ пла́менное ѻ҆рꙋ́жїе ѡ҆браща́ющеесѧ стрещѝ  то̀: запреще́нъ бꙋ́ди. ѻ҆́нымъ оу҆́бѡ тебѣ̀ запреща́ю,  ходи́вшимъ ꙗ҆́кѡ по сꙋ́хꙋ на плещꙋ̀ морскꙋ́ю, и҆  запрети́вшимъ бꙋ̑ри вѣ́трѡвъ: є҆гѡ́же зрѣ́нїе сꙋши́тъ  бє́здны, и҆ преще́нїе растаѧва́етъ го́ры: то́й бо и҆  ны́нѣ запреща́етъ тебѣ̀ на́ми. оу҆бо́йсѧ, и҆зы́ди, и҆  ѿстꙋпѝ ѿ созда́нїѧ сегѡ̀, и҆ да не возврати́шисѧ,  нижѐ оу҆таи́шисѧ въ не́мъ, нижѐ да срѧ́щеши є҆го̀  и҆лѝ дѣ́йствꙋеши, ни въ нощѝ, ни во днѝ, и҆лѝ въ  часѣ̀, и҆лѝ въ полꙋ́дни, но ѿидѝ во сво́й та́ртаръ,  да́же до оу҆гото́ваннагѡ вели́кагѡ днѐ сꙋ́днагѡ.  оу҆бо́йсѧ бг҃а сѣдѧ́щагѡ на херꙋві́мѣхъ и҆  призира́ющагѡ бє́здны, є҆гѡ́же трепе́щꙋтъ а҆́гг҃ли,  а҆рха́гг҃ли, прⷭ҇то́ли, гдⷭ҇ьства, нача̑ла, вла̑сти,  си̑лы, многоѻчи́тїи херꙋві́ми, и҆ шестокрила́тїи  серафі́ми, є҆гѡ́же трепе́щꙋтъ нб҃о и҆ землѧ̀, мо́ре, и҆  всѧ̑, ꙗ҆̀же въ ни́хъ. и҆зы́ди, и҆ ѿстꙋпѝ ѿ  запеча́таннагѡ новоизбра́ннагѡ во́ина хрⷭ҇та̀ бг҃а  на́шегѡ, ѻ҆́нѣмъ бо тебѣ̀ запреща́ю, ходѧ́щимъ на  крилꙋ̀ вѣ́треннюю, творѧ́щимъ а҆́гг҃лы своѧ̑ ѻ҆́гнь  палѧ́щъ. и҆зы́ди, и҆ ѿстꙋпѝ ѿ созда́нїѧ сегѡ̀ со  все́ю си́лою и҆ а҆́ггелы твои́ми. 
Возгла́съ: Ꙗ҆́кѡ просла́висѧ и҆́мѧ ѻ҆ц҃а̀, и҆ сн҃а,  и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
Запреще́нїе второ́е. 
Гдⷭ҇ꙋ помо́лимсѧ. 
Бг҃ъ ст҃ы́й стра́шный и҆ сла́вный во всѣ́хъ дѣ́лѣхъ  и҆ крѣ́пости свое́й, непостижи́мый и҆ неизслѣ́димый  сы́й, то́й пред̾ѡпредѣли́вый тебѣ̀, дїа́воле, вѣ́чныѧ  мꙋ́ки томле́нїе, на́ми недосто́йными є҆гѡ̀ рабы̑  повелѣва́етъ тебѣ̀, и҆ все́й споспѣ́шнѣй твое́й  си́лѣ ѿстꙋпи́ти ѿ новозапеча́таннагѡ и҆́менемъ гдⷭ҇а  на́шегѡ і҆и҃са хрⷭ҇та̀ и҆́стиннагѡ бг҃а на́шегѡ,  запреща́ю тебѣ̀ оу҆́бѡ вселꙋка́вомꙋ, и҆ нечи́стомꙋ, и҆  скве́рномꙋ, и҆ ѡ҆мерзе́нномꙋ, и҆ чꙋжде́мꙋ дꙋ́хꙋ, си́лою  і҆и҃са хрⷭ҇та̀, всѧ́кꙋю вла́сть и҆мꙋ́щагѡ на нб҃сѝ и҆ на  землѝ, ре́кшагѡ глꙋхо́мꙋ и҆ нѣмо́мꙋ де́мѡнꙋ: и҆зы́ди  ѿ человѣ́ка, и҆ да не ктомꙋ̀ вни́деши въ него̀:  ѿстꙋпѝ, позна́й твою̀ сꙋ́етнꙋю си́лꙋ, нижѐ на  свинїѧ́хъ вла́сть и҆мꙋ́щꙋю, помѧнѝ повелѣ́вшаго тебѣ̀  по твоемꙋ̀ проше́нїю во ста́до свино́е вни́ти. оу҆бо́йсѧ  бг҃а, є҆гѡ́же повелѣ́нїемъ землѧ̀ на вода́хъ  оу҆тверди́сѧ, созда́вшагѡ нб҃о, и҆ поста́вльшагѡ го́ры  ста́виломъ, и҆ оу҆дѡ́лїѧ мѣ́риломъ, и҆ поло́жшаго  песо́къ мо́рю предѣ́лъ, и҆ въ водѣ̀ ѕѣ́льнѣй стезю̀  тве́рдꙋю, прикаса́ющагѡсѧ гора́мъ, и҆ дымѧ́тсѧ,  ѡ҆дѣва́ющагѡсѧ свѣ́томъ ꙗ҆́кѡ ри́зою, просте́ршагѡ  нб҃о ꙗ҆́кѡ ко́жꙋ, покрыва́ющагѡ вода́ми превы́спрєннѧѧ  своѧ̑, ѡ҆снова́ющагѡ зе́млю на оу҆твержде́нїи є҆ѧ̀, не  преклони́тсѧ во вѣ́къ вѣ́ка: призыва́ющагѡ во́дꙋ  морскꙋ́ю, и҆ пролива́ющагѡ ю҆̀ на лицѐ всеѧ̀ землѝ,  и҆зы́ди и҆ ѿстꙋпѝ ѿ и҆́же ко ст҃о́мꙋ просвѣще́нїю  гото́вѧщагѡсѧ. запреща́ю тебѣ̀ сп҃си́тельнымъ  страда́нїемъ гдⷭ҇а на́шегѡ і҆и҃са хрⷭ҇та̀, и҆ чⷭ҇тны́мъ  є҆гѡ̀ тѣ́ломъ и҆ кро́вїю, и҆ прише́ствїемъ є҆гѡ̀  стра́шнымъ: прїи́детъ бо и҆ не закосни́тъ, сꙋдѧ́й все́й  землѝ, и҆ тебѐ, и҆ споспѣ́шнꙋю твою̀ си́лꙋ оу҆мꙋ́читъ  въ гее́ннѣ ѻ҆́гненнѣй, преда́вый во тьмꙋ̀ кромѣ́шнꙋю,  и҆дѣ́же че́рвь неꙋсыпа́емый, и҆ ѻ҆́гнь неꙋгаси́мый.  ꙗ҆́кѡ держа́ва хрⷭ҇та̀ бг҃а на́шегѡ, со ѻ҆ц҃е́мъ и҆  ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Запреще́нїе тре́тїе. 
Гдⷭ҇ꙋ помо́лимсѧ. 
Гдⷭ҇и саваѡ́ѳъ, бж҃е і҆и҃левъ, и҆сцѣлѧ́ѧй всѧ́кїй  недꙋ́гъ, и҆ всѧ́кꙋю ꙗ҆́зю, при́зри на раба̀ твоего̀,  взыщѝ, и҆спытꙋ́й, и҆ ѿженѝ ѿ негѡ̀ всѧ̑ дѣ̑йства  дїа́вѡлѧ. запретѝ нечи̑стымъ дꙋхѡ́мъ, и҆ и҆зженѝ ѧ҆̀,  и҆ ѡ҆чи́сти дѣла̀ рꙋкꙋ̀ твое́ю, и҆ ѻ҆́строе твоѐ  оу҆потреби́вый дѣ́йство, сокрꙋшѝ сатанꙋ̀ под̾ но́зѣ  є҆гѡ̀ вско́рѣ, и҆ да́ждь є҆мꙋ̀ побѣ́ды на него̀, и҆  на нечи̑стыѧ є҆гѡ̀ дꙋ́хи: ꙗ҆́кѡ да ѿ тебѐ ми́лость  полꙋчи́въ, сподо́битсѧ безсме́ртныхъ твои́хъ та̑инъ, и҆  сла́вꙋ тебѣ̀ возсле́тъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Мл҃тва четве́ртаѧ. 
Гдⷭ҇ꙋ помо́лимсѧ. 
Сы́й влⷣко гдⷭ҇и, сотвори́вый человѣ́ка по ѡ҆́бразꙋ  твоемꙋ̀ и҆ по подо́бїю, и҆ да́вый є҆мꙋ̀ вла́сть жи́зни  вѣ́чныѧ, та́же ѿпа́дша грѣхо́мъ не презрѣ́вый, но  оу҆стро́ивый вочл҃вѣ́ченїемъ хрⷭ҇та̀ твоегѡ̀ сп҃се́нїе  мі́ра: са́мъ и҆ созда́нїе твоѐ сїѐ и҆зба́вль ѿ  рабо́ты вра́жїѧ, прїимѝ въ црⷭ҇тво твоѐ пренбⷭ҇ное:  ѿве́рзи є҆гѡ̀ ѻ҆́чи мы́слєнныѧ, во є҆́же ѡ҆зарѧ́ти  въ не́мъ просвѣще́нїю є҆ѵⷢ҇лїа твоегѡ̀: сопрѧзѝ  животꙋ̀ є҆гѡ̀ а҆́гг҃ла свѣ́тла, и҆збавлѧ́юща є҆го̀ ѿ  всѧ́кагѡ навѣ́та сопротиволежа́щагѡ, ѿ срѣ́тенїѧ  лꙋка́вагѡ, ѿ де́мѡна полꙋ́деннагѡ, и҆ ѿ мечта́нїй  лꙋка́выхъ. 
И҆ дꙋ́етъ сщ҃е́нникъ на оу҆ста̀ є҆гѡ̀, на чело̀, и҆  на пє́рси, глаго́лѧ: 
И҆зженѝ и҆з̾ негѡ̀ всѧ́каго лꙋка́ваго и҆ нечи́стаго  дꙋ́ха, сокры́таго и҆ гнѣздѧ́щагосѧ въ се́рдцѣ є҆гѡ̀. 
И҆ глаго́летъ сїѐ три́жды. 
Дꙋ́ха пре́лести, дꙋ́ха лꙋка́вства, дꙋ́ха  і҆дѡлослꙋже́нїѧ, и҆ всѧ́кагѡ лихои́мства, дꙋ́ха лжѝ и҆  всѧ́кїѧ нечистоты̀, дѣ́йствꙋемыѧ по наꙋче́нїю дїа́волю:  и҆ сотворѝ є҆го̀ ѻ҆вча̀ слове́сное ст҃а́гѡ ста́да  хрⷭ҇та̀ твоегѡ̀, оу҆́дъ че́стенъ цр҃кве твоеѧ̀, сы́на и҆  наслѣ́дника црⷭ҇твїѧ твоегѡ̀: да по за́повѣдемъ твои̑мъ  жи́тельствовавъ, и҆ сохрани́въ печа́ть нерꙋши́мꙋю, и҆  соблю́дъ ри́зꙋ нескве́рнꙋю, полꙋчи́тъ бл҃жє́нства  ст҃ы́хъ во црⷭ҇твїи твое́мъ. 
Возгла́снѡ: Бл҃года́тїю и҆ щедро́тами, и҆  чл҃вѣколю́бїемъ є҆диноро́днагѡ сн҃а твоегѡ̀, съ ни́мже  бл҃гослове́нъ є҆сѝ съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
И҆ совлече́нꙋ и҆ ѿрѣше́нꙋ креща́емомꙋ, ѡ҆браща́етъ  є҆го̀ сщ҃е́нникъ на за́падъ, горѣ̀ рꙋ́цѣ и҆мꙋ́ща, и҆  глаго́летъ: 
Ѿрица́еши ли сѧ сатаны̀, и҆ всѣ́хъ дѣ́лъ є҆гѡ̀,  и҆ всѣ́хъ а҆́ггєлъ є҆гѡ̀, и҆ всегѡ̀ слꙋже́нїѧ є҆гѡ̀,  и҆ всеѧ̀ горды́ни є҆гѡ̀; 
И҆ ѿвѣща́етъ ѡ҆глаше́нный, и҆лѝ воспрїе́мникъ  є҆гѡ̀, а҆́ще є҆́сть креща́емый ва́рваръ, и҆лѝ  ѻ҆троча̀, и҆ глаго́летъ: 
Ѿрица́юсѧ. 
Па́ки сщ҃е́нникъ глаго́летъ второ́е: 
Ѿрица́еши ли сѧ сатаны̀, и҆ всѣ́хъ дѣ́лъ є҆гѡ̀,  и҆ всѣ́хъ а҆́ггєлъ є҆гѡ̀, и҆ всегѡ̀ слꙋже́нїѧ є҆гѡ̀,  и҆ всеѧ̀ горды́ни є҆гѡ̀; 
И҆ ѿвѣща́етъ: Ѿрица́юсѧ. 
Па́ки глаго́летъ сщ҃е́нникъ тре́тїе: 
Ѿрица́еши ли сѧ сатаны̀, и҆ всѣ́хъ дѣ́лъ є҆гѡ̀,  и҆ всѣ́хъ а҆́ггєлъ є҆гѡ̀, и҆ всегѡ̀ слꙋже́нїѧ є҆гѡ̀,  и҆ всеѧ̀ горды́ни є҆гѡ̀; 
И҆ ѿвѣща́етъ: Ѿрица́юсѧ. 
Вопроша́етъ па́ки сщ҃е́нникъ креща́емаго: Ѿре́клсѧ  ли є҆сѝ сатаны̀; 
И҆ ѿвѣща́етъ ѡ҆глаше́нный, и҆лѝ воспрїе́мникъ  є҆гѡ̀: Ѿреко́хсѧ. 
Па́ки вопроша́етъ сщ҃е́нникъ: 
Ѿре́клсѧ ли є҆сѝ сатаны̀; 
И҆ ѿвѣща́етъ: Ѿреко́хсѧ. 
Па́ки вопроша́етъ сщ҃е́нникъ тре́тїе: 
Ѿре́клсѧ ли є҆сѝ сатаны̀; 
И҆ ѿвѣща́етъ: Ѿреко́хсѧ. 
Та́же глаго́летъ сщ҃е́нникъ: 
И҆ дꙋ́ни, и҆ плю́ни на него̀. 
И҆ сїѐ сотво́ршꙋ, ѡ҆браща́етъ є҆го̀ сщ҃е́нникъ къ  восто́кꙋ, до́лѣ рꙋ́цѣ и҆мꙋ́ща, и҆ глаго́летъ є҆мꙋ̀  сщ҃е́нникъ: 
Сочетава́еши ли сѧ хрⷭ҇тꙋ̀; 
И҆ ѿвѣща́етъ ѡ҆глаше́нный, и҆лѝ воспрїе́мникъ,  глаго́лѧ: 
Сочетава́юсѧ. 
Па́ки сщ҃е́нникъ глаго́летъ второ́е: 
Сочетава́еши ли сѧ хрⷭ҇тꙋ̀; 
Ѿвѣща́етъ второ́е: Сочетава́юсѧ. 
Па́ки сщ҃е́нникъ глаго́летъ тре́тїе: 
Сочетава́еши ли сѧ хрⷭ҇тꙋ̀; 
Ѿвѣща́етъ тре́тїе: Сочетава́юсѧ. 
Та́же па́ки глаго́летъ є҆мꙋ̀ сщ҃е́нникъ: 
Сочета́лсѧ ли є҆сѝ хрⷭ҇тꙋ̀; 
И҆ ѿвѣща́етъ: Сочета́хсѧ. 
И҆ па́ки глаго́летъ: И҆ вѣ́рꙋеши ли є҆мꙋ̀; 
И҆ глаго́летъ: Вѣ́рꙋю є҆мꙋ̀, ꙗ҆́кѡ цр҃ю̀ и҆ бг҃ꙋ. 
И҆ глаго́летъ: 
Вѣ́рꙋю во є҆ди́наго бг҃а ѻ҆ц҃а̀ вседержи́телѧ,  творца̀ нб҃ꙋ и҆ землѝ, ви̑димымъ же всѣ̑мъ и҆  неви̑димымъ. И҆ во є҆ди́наго гдⷭ҇а і҆и҃са хрⷭ҇та̀ сн҃а  бж҃їѧ, є҆диноро́днаго и҆́же ѿ ѻ҆ц҃а̀ рожде́ннаго  пре́жде всѣ́хъ вѣ̑къ. Свѣ́та ѿ свѣ́та, бг҃а  и҆́стинна ѿ бг҃а и҆́стинна, рожде́нна, не сотворе́нна,  є҆диносꙋ́щна ѻ҆ц҃ꙋ̀, и҆́мже всѧ̑ бы́ша. На́съ ра́ди  человѣ̑къ, и҆ на́шегѡ ра́ди сп҃се́нїѧ сше́дшагѡ съ  нб҃съ, и҆ воплоти́вшагосѧ ѿ дх҃а ст҃а и҆ мр҃і́и дв҃ы,  и҆ вочл҃вѣ́чшасѧ: Распѧ́таго же за ны̀ при понті́йстѣмъ  пїла́тѣ, и҆ страда́вша и҆ погребе́нна: И҆ воскре́сшаго  въ тре́тїй де́нь по писа́нїємъ: И҆ возше́дшаго на нб҃са̀  и҆ сѣдѧ́ща ѡ҆деснꙋ́ю ѻ҆ц҃а̀: И҆ па́ки грѧдꙋ́щаго со  сла́вою сꙋди́ти живы̑мъ и҆ мє́ртвымъ, є҆гѡ́же црⷭ҇твїю  не бꙋ́детъ конца̀. И҆ въ дх҃а ст҃а́го, гдⷭ҇а,  животворѧ́щаго, и҆́же ѿ ѻ҆ц҃а̀ и҆сходѧ́щаго, и҆́же со  ѻ҆ц҃е́мъ и҆ сн҃омъ спокланѧ́ема и҆ ссла́вима  глаго́лавшаго прⷪ҇рѡ́ки. Во є҆ди́нꙋ ст҃ꙋ́ю собо́рнꙋю и҆  а҆пⷭ҇льскꙋю цр҃ковь. И҆сповѣ́дꙋю є҆ди́но креще́нїе, во  ѡ҆ставле́нїе грѣхѡ́въ. Ча́ю воскр҃се́нїѧ ме́ртвыхъ: И҆  жи́зни бꙋ́дꙋщагѡ вѣ́ка. а҆ми́нь. 
И҆ є҆гда̀ и҆спо́лнитъ ст҃ы́й сѷмво́лъ и҆ глаго́летъ  па́ки къ немꙋ̀: 
Сочета́лсѧ ли є҆сѝ хрⷭ҇тꙋ̀; 
И҆ ѿвѣща́етъ: Сочета́хсѧ. 
И҆ па́ки глаго́летъ: И҆ вѣ́рꙋеши ли є҆мꙋ̀; 
И҆ глаго́летъ: Вѣ́рꙋю є҆мꙋ̀, ꙗ҆́кѡ цр҃ю̀ и҆ бг҃ꙋ. 
И҆ глаго́летъ: Вѣ́рꙋю во є҆ди́наго бг҃а: всѐ до  конца̀. 
И҆ є҆гда̀ и҆спо́лнитъ второ́е ст҃ы́й сѷмво́лъ,  глаго́летъ па́ки къ немꙋ̀ тре́тїе: 
Сочета́лсѧ ли є҆сѝ хрⷭ҇тꙋ̀; 
И҆ ѿвѣща́етъ: Сочета́хсѧ. 
И҆ па́ки глаго́летъ: И҆ вѣ́рꙋеши ли є҆мꙋ̀; 
И҆ глаго́летъ: Вѣ́рꙋю є҆мꙋ̀, ꙗ҆́кѡ цр҃ю̀ и҆ бг҃ꙋ. 
И҆ глаго́летъ: Вѣ́рꙋю во є҆ди́наго бг҃а: всѐ до  конца̀. 
И҆ є҆гда̀ и҆спо́лнитъ тре́тїе ст҃ы́й сѷмво́лъ,  вопроша́етъ є҆го̀ па́ки сщ҃е́нникъ, глаго́лѧ: Сочета́лсѧ  ли є҆сѝ хрⷭ҇тꙋ̀; 
И҆ ѿвѣща́етъ: Сочета́хсѧ. 
Па́ки вопроша́етъ сщ҃е́нникъ второ́е: 
Сочета́лсѧ ли є҆сѝ хрⷭ҇тꙋ̀: 
И҆ ѿвѣща́етъ второ́е: Сочета́хсѧ. 
Па́ки вопроша́етъ сщ҃е́нникъ тре́тїе: 
Сочета́лсѧ ли є҆сѝ хрⷭ҇тꙋ̀; 
И҆ ѿвѣща́етъ тре́тїе: Сочета́хсѧ. 
И҆ глаго́летъ сщ҃е́нникъ: 
И҆ поклони́сѧ є҆мꙋ̀. 
И҆ покланѧ́етсѧ, глаго́лѧ: Покланѧ́юсѧ ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, трⷪ҇цѣ є҆диносꙋ́щнѣй и҆  нераздѣ́льнѣй. 
Та́же глаго́летъ сщ҃е́нникъ: 
Бл҃гослове́нъ бг҃ъ, всѣ̑мъ человѣ́кѡмъ хотѧ́й  сп҃сти́сѧ, и҆ въ позна́нїе и҆́стины прїитѝ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Та́же глаго́летъ мл҃твꙋ сїю̀: 
Гдⷭ҇ꙋ помо́лимсѧ. 
Влⷣко гдⷭ҇и бж҃е на́шъ, призовѝ раба̀ твоего̀,  и҆́мⷬ҇къ, ко ст҃о́мꙋ твоемꙋ̀ просвѣще́нїю, и҆ сподо́би  є҆го̀ вели́кїѧ сеѧ̀ бл҃года́ти, ст҃а́гѡ твоегѡ̀  кр҃ще́нїѧ: ѿрѣшѝ є҆гѡ̀ ве́тхость, и҆ ѡ҆бновѝ є҆го̀  въ живо́тъ вѣ́чный, и҆ и҆спо́лни є҆го̀ ст҃а́гѡ твоегѡ̀  дх҃а си́лы, въ соедине́нїе хрⷭ҇та̀ твоегѡ̀, да не ктомꙋ̀  ча́до тѣ́ла бꙋ́детъ, но ча́до твоегѡ̀ црⷭ҇твїѧ,  бл҃говоле́нїемъ и҆ бл҃года́тїю є҆диноро́днагѡ твоегѡ̀  сн҃а: съ ни́мже бл҃гослове́нъ є҆сѝ со прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Послѣ́дованїе ст҃а́гѡ кр҃ще́нїѧ. [глⷡ҇а ѕ҃] 
Вхо́дитъ сщ҃е́нникъ, и҆ ѡ҆блача́етсѧ въ сщ҃е́нническꙋю  ѻ҆де́ждꙋ бѣ́лꙋю, и҆ нарꙋка́вницы: и҆ вжига́ємымъ  всѣ̑мъ свѣща́мъ, взе́мъ кади́льницꙋ, ѿхо́дитъ къ  кꙋпѣ́ли, и҆ кади́тъ ѻ҆́крестъ, и҆ ѿда́въ кади́льницꙋ,  покланѧ́етсѧ. 
Та́же глаго́летъ дїа́конъ: 
Бл҃гословѝ влады́ко: 
Сщ҃е́нникъ же возгла́снѡ: 
Бл҃гослове́но црⷭ҇тво ѻ҆ц҃а̀, и҆ сн҃а, и҆ ст҃а́гѡ  дх҃а ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Дїа́конъ же а҆́бїе глаго́летъ є҆ктенїю̀: 
Ми́ромъ гдⷭ҇ꙋ помо́лимсѧ. 
Ѡ҆ свы́шнемъ ми́рѣ: 
Ѡ҆ ми́рѣ всегѡ̀ мі́ра: 
Ѡ҆ ст҃ѣ́мъ хра́мѣ се́мъ: 
Ѡ҆ ст҃ѣ́йшемъ прави́тельствꙋющемъ сѷно́дѣ: 
Ѡ҆ бл҃гочести́вѣйшемъ: 
Ѡ҆ є҆́же ѡ҆свѧти́тисѧ водѣ̀ се́й, си́лою и҆  дѣ́йствомъ, и҆ наи́тїемъ ст҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же низпосла́тисѧ є҆́й бл҃года́ти и҆збавле́нїѧ,  благослове́нїю і҆ѻрда́новꙋ, гдⷭ҇ꙋ помо́лимсѧ. 
Ѡ҆ є҆́же прїитѝ на во́дꙋ сїю̀ чисти́тельномꙋ  пресꙋ́щественныѧ трⷪ҇цы дѣ́йствꙋ, гдⷭ҇ꙋ помо́лимсѧ. 
Ѡ҆ є҆́же просвѣти́тисѧ на́мъ просвѣще́нїемъ ра́зꙋма  и҆ бл҃гоче́стїѧ, наи́тїемъ ст҃а́гѡ дх҃а, гдⷭ҇ꙋ  помо́лимсѧ. 
Ѡ҆ є҆́же показа́тисѧ є҆́й ѿгна́нїю всѧ́кагѡ  навѣ́та ви́димыхъ и҆ неви́димыхъ врагѡ́въ, гдⷭ҇ꙋ  помо́лимсѧ. 
Ѡ҆ є҆́же досто́йнꙋ бы́ти нетлѣ́ннагѡ црⷭ҇твїѧ въ  не́й креща́емомꙋ, гдⷭ҇ꙋ помо́лимсѧ. 
Ѡ҆ є҆́же ны́нѣ приходѧ́щемъ ко ст҃о́мꙋ  просвѣще́нїю, и҆ ѡ҆ сп҃се́нїи є҆гѡ̀, гдⷭ҇ꙋ помо́лимсѧ. 
Ѡ҆ є҆́же показа́тисѧ є҆мꙋ̀ сы́нꙋ свѣ́та, и҆  наслѣ́дникꙋ вѣ́чныхъ бла̑гъ, гдⷭ҇ꙋ помо́лимсѧ. 
Ѡ҆ є҆́же бы́ти є҆мꙋ̀ сра́сленꙋ и҆ прича́стникꙋ  сме́рти и҆ воскрⷭ҇нїѧ хрⷭ҇та̀ бг҃а на́шегѡ, гдⷭ҇ꙋ  помо́лимсѧ. 
Ѡ҆ є҆́же сохрани́ти є҆мꙋ̀ ѻ҆де́ждꙋ кр҃ще́нїѧ, и҆  ѡ҆брꙋче́нїе дх҃а нескве́рно и҆ непоро́чно, въ де́нь  стра́шный хрⷭ҇та̀ бг҃а на́шегѡ, гдⷭ҇ꙋ помо́лимсѧ. 
Ѡ҆ є҆́же бы́ти є҆мꙋ̀ водѣ̀ се́й ба́нею пакибытїѧ̀,  ѡ҆ставле́нїю грѣхѡ́въ и҆ ѻ҆де́жди нетлѣ́нїѧ, гдⷭ҇ꙋ  помо́лимсѧ. 
Ѡ҆ є҆́же оу҆слы́шати гдⷭ҇ꙋ бг҃ꙋ гла́съ моле́нїѧ  на́шегѡ, гдⷭ҇ꙋ помо́лимсѧ. 
Ѡ҆ є҆́же и҆зба́витисѧ є҆мꙋ́же и҆ на́мъ ѿ всѧ́кїѧ  ско́рби, гнѣ́ва и҆ нꙋ́жды, гдⷭ҇ꙋ помо́лимсѧ. 
Застꙋпѝ, сп҃сѝ, поми́лꙋй: 
Прест҃ꙋ́ю, пречⷭ҇тꙋю: 
И҆ дїа́конꙋ глаго́лющꙋ сїѧ̑, сщ҃е́нникъ глаго́летъ въ  себѣ̀ мл҃твꙋ сїю̀, та́йнѡ: 
Бл҃гоꙋтро́бный и҆ млⷭ҇тивый бж҃е, и҆стѧзꙋ́ѧй сердца̀  и҆ оу҆трѡ́бы, и҆ та̑йнаѧ человѣ́чєскаѧ вѣ́дый  є҆ди́нъ, не бо̀ є҆́сть ве́щь неѧвле́нна пред̾ тобо́ю,  но всѧ̑ на̑га и҆ ѡ҆бнажє́нна пред̾ ѻ҆чи́ма твои́ма:  вѣ́дый ꙗ҆̀же ѡ҆ мнѣ̀, да не ѡ҆мерзи́ши мѧ̀, нижѐ  лица̀ твоегѡ̀ ѿврати́ши ѿ менѐ: но пре́зри моѧ̑  прегрѣшє́нїѧ въ ча́съ се́й, презира́ѧй человѣ́кѡвъ  грѣхѝ въ покаѧ́нїе, и҆ ѡ҆мы́й мою̀ скве́рнꙋ тѣле́снꙋю  и҆ скве́рнꙋ дꙋше́внꙋю, и҆ всегѡ́ мѧ ѡ҆свѧтѝ  всесоверше́нною си́лою твое́ю неви́димою, и҆ десни́цею  дх҃о́вною: да не свобо́дꙋ и҆ны̑мъ возвѣща́ѧй, и҆ сїю̀  подава́ѧй вѣ́рою соверше́нною, твоегѡ̀ неизрече́ннагѡ  чл҃вѣколю́бїѧ са́мъ, ꙗ҆́кѡ ра́бъ грѣха̀, неискꙋ́сенъ  бꙋ́дꙋ. Нѝ, влⷣко, є҆ди́не бл҃гі́й и҆ чл҃вѣколюби́вый,  да не возвращꙋ́сѧ смире́нъ: но низпослѝ мнѣ̀ си́лꙋ съ  высоты̀, и҆ оу҆крѣпи́ мѧ къ слꙋ́жбѣ предлежа́щагѡ  твоегѡ̀ та́инства, вели́кагѡ и҆ пренебе́снагѡ: и҆  воѡбразѝ хрⷭ҇та̀ твоего̀ въ хотѧ́щемъ па́ки роди́тисѧ,  мои́мъ ѻ҆каѧ́нствомъ: и҆ назида́й є҆го̀ на ѡ҆снова́нїи  а҆пⷭ҇лъ и҆ прⷪ҇рѡ́къ твои́хъ, и҆ да не низложи́ши: но  насадѝ є҆го̀ насажде́нїе и҆́стины во ст҃ѣ́й твое́й  собо́рнѣй и҆ а҆пⷭ҇льстѣй цр҃кви, и҆ да не восто́ргнеши:  ꙗ҆́кѡ да преꙋспѣва́ющꙋ є҆мꙋ̀ во бл҃гоче́стїи,  сла́витсѧ и҆ тѣ́мъ всест҃о́е и҆́мѧ твоѐ, ѻ҆ц҃а̀, и҆  сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
Подоба́етъ вѣ́дати, ꙗ҆́кѡ не возглаша́етъ, но  а҆ми́нь въ себѣ̀ глаго́летъ. 
Та́же глаго́летъ мл҃твꙋ сїю̀ велегла́снѡ: 
Ве́лїй є҆сѝ гдⷭ҇и, и҆ чꙋ̑дна дѣла̀ твоѧ̑, и҆ ни  є҆ди́но же сло́во дово́льно бꙋ́детъ къ пѣ́нїю чꙋде́съ  твои́хъ. Три́жды. 
Ты́ бо хотѣ́нїемъ ѿ не сꙋ́щихъ во є҆́же бы́ти  приведы́й всѧ́чєскаѧ, твое́ю держа́вою содержи́ши  тва́рь, и҆ твои́мъ про́мысломъ стро́иши мі́ръ: ты̀ ѿ  четы́рехъ стїхі́й тва́рь сочини́вый, четы́рми времены̀  крꙋ́гъ лѣ́та вѣнча́лъ є҆сѝ. Тебѐ трепе́щꙋтъ  оу҆́мныѧ всѧ̑ си̑лы, тебѐ пое́тъ со́лнце, тебѐ  сла́витъ лꙋна̀, тебѣ̀ присꙋ́тствꙋютъ ѕвѣ́зды, тебѐ  слꙋ́шаетъ свѣ́тъ, тебѐ трепе́щꙋтъ бє́здны, тебѣ̀  рабо́таютъ и҆сто́чницы. ты̀ просте́рлъ є҆сѝ не́бо  ꙗ҆́кѡ ко́жꙋ: ты̀ оу҆тверди́лъ є҆сѝ зе́млю на вода́хъ:  ты̀ ѡ҆гради́лъ є҆сѝ мо́ре песко́мъ: ты̀ ко  ѿдыха́нїємъ воздꙋ́хъ пролїѧ́лъ є҆сѝ. а҆́гг҃льскїѧ  си̑лы тебѣ̀ слꙋ́жатъ: а҆рха́гг҃льстїи ли́цы тебѣ̀  кла́нѧютсѧ: многоѻчи́тїи херꙋві́ми, и҆ шестокрила́тїи  серафі́ми ѻ҆́крестъ стоѧ́ще, и҆ ѡ҆блета́юще, стра́хомъ  непристꙋ́пныѧ сла́вы твоеѧ̀ покрыва́ютсѧ. Ты́ бо бг҃ъ  сы́й неѡпи́санный, безнача́льный же и҆ неизглаго́ланный,  прише́лъ є҆сѝ на зе́млю, зра́къ раба̀ прїи́мъ, въ  подо́бїи чл҃вѣ́честѣмъ бы́въ: не бо̀ терпѣ́лъ є҆сѝ  влⷣко, млⷭ҇рдїѧ ра́ди млⷭ҇ти твоеѧ̀, зрѣ́ти ѿ  дїа́вола мꙋ́чима ро́да человѣ́ча, но прише́лъ є҆сѝ и҆  спа́слъ є҆сѝ на́съ. И҆сповѣ́дꙋемъ бл҃года́ть,  проповѣ́дꙋемъ млⷭ҇ть, не таи́мъ бл҃годѣѧ́нїѧ:  є҆стества̀ на́шегѡ ро́ды свободи́лъ є҆сѝ, дв҃ственнꙋю  ѡ҆ст҃и́лъ є҆сѝ оу҆тро́бꙋ ржⷭ҇тво́мъ твои́мъ. всѧ̀  тва́рь воспѣва́етъ тѧ̀ ꙗ҆́вльшагосѧ: ты́ бо бг҃ъ на́шъ  на землѝ ꙗ҆ви́лсѧ є҆сѝ, и҆ съ человѣ́ки пожи́лъ  є҆сѝ. Ты̀ і҆ѻрда̑нскїѧ стрꙋи̑ ѡ҆ст҃и́лъ є҆сѝ, съ  нб҃сѐ низпосла́вый ст҃а́го твоего̀ дх҃а, и҆ главы̑ та́мѡ  гнѣздѧ́щихсѧ сокрꙋши́лъ є҆сѝ ѕмїє́въ. 
Ты̀ оу҆́бѡ человѣколю́бче цр҃ю̀, прїидѝ и҆ ны́нѣ  наи́тїемъ ст҃а́гѡ твоегѡ̀ дх҃а, и҆ ѡ҆ст҃ѝ во́дꙋ сїю̀.  Три́жды. 
И҆ да́ждь є҆́й бл҃года́ть и҆збавле́нїѧ,  бл҃гослове́нїе і҆ѻрда́ново: сотворѝ ю҆̀ нетлѣ́нїѧ  и҆сто́чникъ, ѡ҆сщ҃е́нїѧ да́ръ, грѣхѡ́въ разрѣше́нїе,  недꙋ́гѡвъ и҆сцѣле́нїе: де́монѡвъ всегꙋби́тельство,  сопроти́внымъ си́ламъ непристꙋ́пнꙋ, а҆́гг҃льскїѧ  крѣ́пости и҆спо́лненꙋ. да бѣжа́тъ ѿ неѧ̀ навѣ́тꙋющїи  созда́нїю твоемꙋ̀: ꙗ҆́кѡ и҆́мѧ твоѐ гдⷭ҇и призва́хъ,  ди́вное и҆ сла́вное, и҆ стра́шное сопроти̑внымъ. 
И҆ зна́менаетъ во́дꙋ три́жды, погрꙋжа́ѧ пе́рсты въ  водѣ̀, и҆ дꙋ́нꙋвъ на ню̀ глаго́летъ: 
Да сокрꙋша́тсѧ под̾ зна́менїемъ ѡ҆́браза крⷭ҇та̀  твоегѡ̀ всѧ̑ сопроти̑вныѧ си̑лы. Три́жды. 
Мо́лимсѧ тебѣ̀, гдⷭ҇и, да ѿстꙋ́пѧтъ ѿ на́съ всѧ̑  воздꙋ̑шнаѧ и҆ неѧвлє́ннаѧ привидѣ̑нїѧ: и҆ да не  оу҆таи́тсѧ въ водѣ̀ се́й де́мѡнъ те́мный: нижѐ да  сни́детъ съ креща́ющимсѧ дꙋ́хъ лꙋка́вый, помраче́нїе  помыслѡ́въ, и҆ мѧте́жъ мы́сли наводѧ́й: но ты̀, влⷣко  всѣ́хъ, покажѝ во́дꙋ сїю̀, во́дꙋ и҆збавле́нїѧ, во́дꙋ  ѡ҆сщ҃е́нїѧ, ѡ҆чище́нїе пло́ти и҆ дꙋ́ха, ѡ҆сла́бꙋ оу҆́зъ,  ѡ҆ставле́нїе прегрѣше́нїй, просвѣще́нїе дꙋ́шъ, ба́ню  пакибытїѧ̀, ѡ҆бновле́нїе дꙋ́ха, сыноположе́нїѧ  дарова́нїе, ѡ҆дѣѧ́нїе нетлѣ́нїѧ, и҆сто́чникъ жи́зни.  Ты́ бо ре́клъ є҆сѝ, гдⷭ҇и: и҆змы́йтесѧ, и҆ чи́сти  бꙋ́дете, ѿими́те лꙋка̑вства ѿ дꙋ́шъ ва́шихъ. ты̀  дарова́лъ є҆сѝ на́мъ свы́ше па́ки рожде́нїе водо́ю и҆  дх҃омъ: ꙗ҆ви́сѧ гдⷭ҇и, на водѣ̀ се́й, и҆ да́ждь  претвори́тисѧ въ не́й креща́емомꙋ, во є҆́же ѿложи́ти  оу҆́бѡ ве́тхаго человѣ́ка, тлѣ́емаго по по́хотемъ  пре́лести, ѡ҆блещи́сѧ же въ но́ваго, ѡ҆бновлѧ́емаго по  ѡ҆́бразꙋ созда́вшаго є҆го̀: да бы́въ сра́сленъ подо́бїю  сме́рти твоеѧ̀ кр҃ще́нїемъ, ѻ҆́бщникъ и҆ воскрⷭ҇нїѧ  бꙋ́детъ: и҆ сохрани́въ да́ръ ст҃а́гѡ твоегѡ̀ дх҃а, и҆  возрасти́въ зало́гъ бл҃года́ти, прїи́метъ по́честь  го́рнѧгѡ зва́нїѧ, и҆ сопричте́тсѧ перворождє́ннымъ  напи̑саннымъ на нб҃сѝ, въ тебѣ̀ бз҃ѣ и҆ гдⷭ҇ѣ на́шемъ  і҆и҃сѣ хрⷭ҇тѣ̀. Ꙗ҆́кѡ тебѣ̀ подоба́етъ сла́ва,  держа́ва, че́сть и҆ поклоне́нїе вкꙋ́пѣ со безнача́льнымъ  твои́мъ ѻ҆ц҃е́мъ, и҆ со прест҃ы́мъ и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Ми́ръ всѣ̑мъ. 
Главы̑ ва́шѧ гдⷭ҇еви приклони́те. 
И҆ вдꙋ́нетъ три́жды въ сосꙋ́дъ є҆ле́а, и҆ зна́менаетъ  три́жды се́й, сі́есть є҆ле́й держи́мый ѿ дїа́кона, и҆  ре́кшꙋ є҆мꙋ̀: 
Гдⷭ҇ꙋ помо́лимсѧ. 
Сщ҃е́нникъ же глаго́летъ мл҃твꙋ: 
Влⷣко гдⷭ҇и бж҃е ѻ҆ц҃ъ на́шихъ, сꙋ́щымъ въ ковче́зѣ  нѡ́евѣ голꙋби́цꙋ посла́вый, сꙋче́цъ ма́сличный и҆мꙋ́щꙋ  оу҆стѣ́хъ примире́нїѧ зна́менїе, сп҃се́нїѧ же ѿ  пото́па, и҆ бл҃года́ти та́инство ѻ҆́ными  пред̾ѡбрази́вый, и҆ ма́сличный пло́дъ, во и҆сполне́нїе  ст҃ы́хъ твои́хъ та̑инъ пода́вый: тѣ́мъ и҆ бы́вшихъ въ  зако́нѣ дх҃а ст҃а́гѡ и҆спо́лнивый, и҆ сꙋ́щихъ въ  бл҃года́ти соверша́ѧй: са́мъ бл҃гословѝ и҆ се́й є҆ле́й,  си́лою и҆ дѣ́йствомъ и҆ наи́тїемъ ст҃а́гѡ твоегѡ̀ дх҃а,  ꙗ҆́коже бы́ти томꙋ̀ пома́занїю нетлѣ́нїѧ, ѻ҆рꙋ́жїю  пра́вды, ѡ҆бновле́нїю дꙋшѝ и҆ тѣ́ла, всѧ́кагѡ  дїа́вольскагѡ дѣ́йства ѿгна́нїю, во и҆змѣне́нїе  всѣ́хъ ѕѡ́лъ, помазꙋ́ющымсѧ вѣ́рою, и҆лѝ вкꙋша́ющымъ  ѿ негѡ̀ въ сла́вꙋ твою̀, и҆ є҆диноро́днагѡ твоегѡ̀  сн҃а, и҆ прест҃а́гѡ, и҆ бл҃га́гѡ, и҆ животворѧ́щагѡ  твоегѡ̀ дх҃а, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Дїа́конъ: Во́нмемъ. 
Сщ҃е́нникъ, поѧ̀ А҆ллилꙋ́їа три́жды съ людьмѝ,  твори́тъ кресты̀ трѝ є҆ле́емъ въ водѣ̀. 
Та́же возглаша́етъ: Бл҃гослове́нъ бг҃ъ, просвѣща́ѧй  и҆ ѡ҆свѧща́ѧй всѧ́каго человѣ́ка, грѧдꙋ́щаго въ мі́ръ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ прино́ситсѧ креща́емый. Сщ҃е́нникъ же взе́млетъ ѿ  є҆ле́а двѣма̀ пе́рсты, и҆ твори́тъ крⷭ҇та̀ ѡ҆́бразъ, на  челѣ̀ и҆ пе́рсехъ, и҆ на междора́мїи, глаго́лѧ: 
Помазꙋ́етсѧ ра́бъ бж҃їй и҆́мⷬ҇къ, є҆ле́емъ  ра́дованїѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. 
И҆ назна́менꙋетъ є҆гѡ̀ пє́рси, и҆ междора̑мїѧ. 
На пе́рсѣхъ оу҆́бѡ глаго́лѧ: Во и҆сцѣле́нїе дꙋшѝ  и҆ тѣ́ла. 
На оу҆шесѣ́хъ же: Въ слы́шанїе вѣ́ры. 
На рꙋка́хъ: Рꙋ́цѣ твоѝ сотвори́стѣ мѧ̀, и҆  созда́стѣ мѧ̀. 
На нога́хъ: Во є҆́же ходи́ти є҆мꙋ̀ по стопа́мъ  за́повѣдей твои́хъ. 
И҆ є҆гда̀ пома́жетсѧ всѐ тѣ́ло, кр҃ща́етъ є҆го̀  сщ҃е́нникъ, про́ста є҆го̀ держа̀, и҆ зрѧ́ща на восто́къ,  глаго́лѧ: 
Креща́етсѧ ра́бъ бж҃їй, и҆́мⷬ҇къ, во и҆́мѧ ѻ҆ц҃а̀,  а҆ми́нь. И҆ сн҃а, а҆ми́нь. И҆ ст҃а́гѡ дх҃а, а҆ми́нь. 
На ко́емждо приглаше́нїи низводѧ̀ є҆го̀, и҆ возводѧ̀.  По креще́нїи же оу҆мыва́етъ сщ҃е́нникъ рꙋ́цѣ, поѧ̀ съ  людьмѝ ѱало́мъ л҃а: 
Бл҃же́ни, и҆́хже ѡ҆ста́вишасѧ беззакѡ́нїѧ, и҆ и҆́хже  прикры́шасѧ грѣсѝ. Бл҃же́нъ мꙋ́жъ, є҆мꙋ́же не  вмѣни́тъ гдⷭ҇ь грѣха̀, нижѐ є҆́сть во оу҆стѣ́хъ  є҆гѡ̀ ле́сть. Ꙗ҆́кѡ оу҆молча́хъ, ѡ҆бетша́ша кѡ́сти  моѧ̑, ѿ є҆́же зва́ти мѝ ве́сь де́нь. Ꙗ҆́кѡ де́нь и҆  но́щь ѡ҆тѧготѣ̀ на мнѣ̀ рꙋка̀ твоѧ̀, возврати́хсѧ на  стра́сть, є҆гда̀ оу҆нзе́ ми те́рнъ. Беззако́нїе моѐ  позна́хъ, и҆ грѣха̀ моегѡ̀ не покры́хъ. рѣ́хъ:  и҆сповѣ́мъ на мѧ̀ беззако́нїе моѐ гдⷭ҇еви, и҆ ты̀  ѡ҆ста́вилъ є҆сѝ нече́стїе се́рдца моегѡ̀. За то̀  помо́литсѧ къ тебѣ̀ всѧ́къ прпⷣбный во вре́мѧ  бл҃гопотре́бно: ѻ҆ба́че въ пото́пѣ во́дъ мно́гихъ къ  немꙋ̀ не прибли́жатсѧ. Ты̀ є҆сѝ прибѣ́жище моѐ ѿ  ско́рби ѡ҆бдержа́щїѧ мѧ̀: ра́досте моѧ̀, и҆зба́ви мѧ̀ ѿ  ѡ҆быше́дшихъ мѧ̀. Вразꙋмлю́ тѧ, и҆ наста́влю тѧ̀ на пꙋ́ть  се́й, во́ньже по́йдеши, оу҆твержꙋ̀ на тѧ̀ ѻ҆́чи моѝ.  Не бꙋ́дите ꙗ҆́кѡ ко́нь и҆ ме́скъ, и҆̀мже нѣ́сть  ра́зꙋма: брозда́ми и҆ оу҆здо́ю чє́люсти и҆́хъ  востѧ́гнеши, не приближа́ющихсѧ къ тебѣ̀. Мнѡ́ги ра̑ны  грѣ́шномꙋ, оу҆пова́ющаго же на гдⷭ҇а ми́лость  ѡ҆бы́детъ. Весели́тесѧ ѡ҆ гдⷭ҇ѣ, и҆ ра́дꙋйтесѧ првⷣнїи,  и҆ хвали́тесѧ всѝ пра́вїи се́рдцемъ. 
Се́й же ѱало́мъ глаго́летсѧ ве́сь, три́жды. 
И҆ ѡ҆блача́ѧ є҆го̀ во ѡ҆дѣѧ̑нїѧ, глаго́летъ: 
Ѡ҆блача́етсѧ ра́бъ бж҃їй, и҆́мⷬ҇къ, въ ри́зꙋ пра́вды,  во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
И҆ пое́тсѧ тропа́рь, во гла́съ и҃: Ри́зꙋ мнѣ̀  пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою,  многомлⷭ҇тиве хрⷭ҇тѐ бж҃е на́шъ. 
И҆ по є҆́же ѡ҆блещѝ є҆го̀ мо́литсѧ сщ҃е́нникъ,  глаго́лѧ мл҃твꙋ сїю̀: 
Бл҃гослове́нъ є҆сѝ гдⷭ҇и бж҃е вседержи́телю,  и҆сто́чниче бл҃ги́хъ, сл҃нце пра́вды, возсїѧ́вый сꙋ́щымъ  во тьмѣ̀ свѣ́тъ сп҃се́нїѧ, ꙗ҆вле́нїемъ є҆диноро́днагѡ  твоегѡ̀ сн҃а и҆ бг҃а на́шегѡ: и҆ дарова́вый на́мъ  недостѡ́йнымъ бл҃же́нное ѡ҆чище́нїе во ст҃ѣ́й водѣ̀, и҆  бж҃е́ственное ѡ҆сщ҃е́нїе въ животворѧ́щемъ пома́занїи:  и҆́же и҆ ны́нѣ бл҃говоли́вый па́ки роди́ти раба̀ твоего̀  новопросвѣще́ннаго водо́ю и҆ дх҃омъ, и҆ во́льныхъ и҆  нево́льныхъ грѣхѡ́въ ѡ҆ставле́нїе томꙋ̀ дарова́вый.  са́мъ влⷣко, всецр҃ю̀ бл҃гоꙋтро́бне, да́рꙋй томꙋ̀ и҆  печа́ть да́ра, ст҃а́гѡ и҆ всеси́льнагѡ, и҆ покланѧ́емагѡ  твоегѡ̀ дх҃а, и҆ причаще́нїе ст҃а́гѡ тѣ́ла, и҆ чⷭ҇тны́ѧ  кро́ве хрⷭ҇та̀ твоегѡ̀. сохранѝ є҆го̀ въ твое́мъ  ѡ҆сщ҃е́нїи, оу҆твердѝ въ правосла́вной вѣ́рѣ,  и҆зба́ви ѿ лꙋка́вагѡ, и҆ всѣ́хъ начина́нїй є҆гѡ̀: и҆  сп҃си́тельнымъ твои́мъ стра́хомъ въ чистотѣ̀ и҆ пра́вдѣ  дꙋ́шꙋ є҆гѡ̀ соблюдѝ: да во всѧ́комъ дѣ́лѣ и҆ сло́вѣ  бл҃гоꙋгожда́ѧй тебѣ̀, сы́нъ и҆ наслѣ́дникъ бꙋ́детъ  нбⷭ҇нагѡ твоегѡ̀ црⷭ҇твїѧ. 
Возгла́снѡ: Ꙗ҆́кѡ ты̀ є҆сѝ бг҃ъ на́шъ, бг҃ъ є҆́же  ми́ловати и҆ сп҃са́ти: и҆ тебѣ̀ сла́вꙋ возсыла́емъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 
И҆ по мл҃твѣ помазꙋ́етъ крести́вшагосѧ ст҃ы́мъ  мѵ́ромъ, творѧ̀ крⷭ҇та̀ ѡ҆́бразъ: 
На челѣ̀, И҆ ѻ҆чесѣ́хъ, И҆ но́здрехъ, И҆  оу҆стѣ́хъ, И҆ ѻ҆бои́хъ оу҆шесѣ́хъ, И҆ пе́рсехъ, И҆  рꙋка́хъ, И҆ нога́хъ, 
И҆ глаго́лѧ: 
Печа́ть да́ра дх҃а ст҃а́гѡ. А҆ми́нь. 
Та́же твори́тъ сщ҃е́нникъ съ воспрїе́мникомъ и҆  младе́нцемъ крꙋ́га ѡ҆́бразъ. 
И҆ пое́мъ: Є҆ли́цы во хрⷭ҇та̀ крⷭ҇ти́стесѧ, во  хрⷭ҇та̀ ѡ҆блеко́стесѧ, а҆ллилꙋ́їа. Три́жды. 
Та́же прокі́менъ, гла́съ г҃: Гдⷭ҇ь просвѣще́нїе моѐ,  и҆ сп҃си́тель мо́й, когѡ̀ оу҆бою́сѧ; 
Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; 
А҆по́столъ къ ри́млѧнѡмъ, зача́ло ч҃а: 
Бра́тїе, є҆ли́цы во хрⷭ҇та̀ і҆и҃са крⷭ҇ти́хомсѧ, въ  сме́рть є҆гѡ̀ крⷭ҇ти́хомсѧ. Спогребо́хомсѧ оу҆́бѡ  є҆мꙋ̀ кр҃ще́нїемъ въ сме́рть: да ꙗ҆́коже воста̀  хрⷭ҇то́съ ѿ ме́ртвыхъ сла́вою ѻ҆́ч҃ею, та́кѡ и҆ мы̀ во  ѡ҆бновле́нїи жи́зни ходи́ти на́чнемъ. А҆́ще бо соѡбра́зни  бы́хомъ подо́бїю сме́рти є҆гѡ̀, то̀ и҆ воскрⷭ҇нїю  бꙋ́демъ: Сїѐ вѣ́дѧще, ꙗ҆́кѡ ве́тхїй на́шъ человѣ́къ  съ ни́мъ распѧ́тсѧ, да оу҆праздни́тсѧ тѣ́ло  грѣхо́вное, ꙗ҆́кѡ ктомꙋ̀ не рабо́тати на́мъ грѣхꙋ̀.  Оу҆ме́рый бо ѡ҆правди́сѧ ѿ грѣха̀. А҆́ще ли  оу҆мро́хомъ со хрⷭ҇то́мъ, вѣ́рꙋемъ, ꙗ҆́кѡ и҆ жи́ви  бꙋ́демъ съ ни́мъ: Вѣ́дѧще, ꙗ҆́кѡ хрⷭ҇то́съ воста̀ ѿ  ме́ртвыхъ, ктомꙋ̀ оу҆жѐ не оу҆мира́етъ, сме́рть є҆мꙋ̀  ктомꙋ̀ не ѡ҆блада́етъ. Є҆́же бо оу҆́мре, грѣхꙋ̀  оу҆́мре є҆ди́ною: а҆ є҆́же живе́тъ, бг҃ови живе́тъ.  Та́коже и҆ вы̀ помышлѧ́йте себѐ мє́ртвымъ оу҆́бѡ бы́ти  грѣхꙋ̀, живы̑мъ же бг҃ови, ѡ҆ хрⷭ҇тѣ̀ і҆и҃сѣ гдⷭ҇ѣ  на́шемъ. 
І҆ере́й: Ми́ръ тѝ. 
Дїа́конъ: Премꙋ́дрость, во́нмемъ. 
Чте́цъ: А҆ллилꙋ́їа. 
Посе́мъ дїа́конъ: Премꙋ́дрость, про́сти оу҆слы́шимъ  ст҃а́гѡ є҆ѵⷢ҇лїа. 
І҆ере́й: Ѿ матѳе́а ст҃а́гѡ є҆ѵⷢ҇лїа чте́нїе. 
Дїа́конъ: Во́нмемъ. 
І҆ере́й чте́тъ, зача́ло рѕ҃і: 
Во вре́мѧ ѻ҆́но, є҆динїина́десѧть оу҆ченицы̀  и҆до́ша въ галїле́ю въ го́рꙋ, а҆́може повелѣ̀ и҆̀мъ  і҆и҃съ. И҆ ви́дѣвше є҆го̀, поклони́шасѧ є҆мꙋ̀: ѻ҆́ви  же оу҆сꙋмнѣ́шасѧ. И҆ пристꙋ́пль і҆и҃съ речѐ и҆̀мъ,  глаго́лѧ: даде́сѧ мѝ всѧ́ка вла́сть на нб҃сѝ и҆ на  землѝ. Ше́дше наꙋчи́те всѧ̑ ꙗ҆зы́ки, крестѧ́ще и҆̀хъ во  и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а: Оу҆ча́ще и҆̀хъ  блюстѝ всѧ̑, є҆ли̑ка заповѣ́дахъ ва́мъ, и҆ сѐ а҆́зъ  съ ва́ми є҆́смь во всѧ̑ дни̑, до сконча́нїѧ вѣ́ка,  а҆ми́нь. 
Та́же є҆ктенїа̀: Поми́лꙋй на́съ бж҃е: 
Є҆щѐ мо́лимсѧ ѡ҆ бл҃гочести́вѣйшемъ,  самодержа́внѣйшемъ, вели́комъ гдⷭ҇рѣ на́шемъ  і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и. 
Є҆щѐ мо́лимсѧ ѡ҆ сꙋпрꙋ́гѣ є҆гѡ̀,  бл҃гочести́вѣйшей гдⷭ҇рнѣ і҆мператрі́цѣ а҆леѯа́ндрѣ  ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей  гдⷭ҇рнѣ і҆мператрі́цѣ марі́и ѳео́дѡровнѣ: ѡ҆  наслѣ́дникѣ є҆гѡ̀, бл҃говѣ́рномъ гдⷭ҇рѣ,  цесаре́вичѣ и҆ вели́комъ кн҃зѣ а҆леѯі́и нїкола́евичѣ,  и҆ ѡ҆ все́мъ ца́рствꙋющемъ до́мѣ. 
Є҆щѐ мо́лимсѧ ѡ҆ ст҃ѣ́йшемъ прави́тельствꙋющемъ  сѷно́дѣ. 
Є҆щѐ мо́лимсѧ ѡ҆ млⷭ҇ти, жи́зни, ми́рѣ, здра́вїи,  сп҃се́нїи и҆ ѡ҆ставле́нїи грѣхѡ́въ раба̀ бж҃їѧ,  и҆́мⷬ҇къ, воспрїе́мника. 
Є҆щѐ мо́лимсѧ ѡ҆ новопросвѣще́нномъ рабѣ̀ бж҃їи,  и҆́мⷬ҇къ. 
Ѡ҆ є҆́же сохране́нꙋ бы́ти є҆мꙋ̀ въ вѣ́рѣ чи́стагѡ  и҆сповѣ́данїѧ, во всѧ́комъ бл҃гоче́стїи же и҆  и҆сполне́нїи за́повѣдей хрⷭ҇то́выхъ, во всѧ̑ дни̑  живота̀ є҆гѡ̀. 
Ꙗ҆́кѡ млⷭ҇тивъ и҆ чл҃вѣколю́бецъ бг҃ъ є҆сѝ: 
Ли́къ: А҆ми́нь. 
Сщ҃е́нникъ: Сла́ва тебѣ̀ хрⷭ҇тѐ бж҃е, оу҆пова́нїе  на́ше, сла́ва тебѣ̀. 
Сла́ва, и҆ ны́нѣ: 
Гдⷭ҇и поми́лꙋй, три́жды: Бл҃гословѝ. 
И҆ сщ҃е́нникъ твори́тъ ѿпꙋ́стъ: 
[зрѝ] И҆ во ѻ҆смы́й де́нь па́ки прино́сѧтъ є҆го̀ въ  цр҃ковь, во є҆́же ѡ҆мы́ти. И҆ разрѣша́етъ є҆мꙋ̀  сщ҃е́нникъ пелєны̀ и҆ по́ѧсъ, глаго́лѧ мл҃твы сїѧ̑: 
Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
И҆збавле́нїе грѣхѡ́въ ст҃ы́мъ кр҃ще́нїемъ рабꙋ̀  твоемꙋ̀ дарова́вый, и҆ жи́знь па́ки рожде́нїѧ є҆мꙋ̀  пода́вый: са́мъ влⷣко гдⷭ҇и, просвѣще́нїе лица̀ твоегѡ̀  въ се́рдцѣ є҆гѡ̀ ѡ҆зарѧ́ти вы́нꙋ бл҃говолѝ, щи́тъ  вѣ́ры є҆гѡ̀ не навѣ́тованъ ѿ врагѡ́въ соблюдѝ,  нетлѣ́нїѧ ѻ҆де́ждꙋ, є҆́юже ѡ҆дѣ́ѧсѧ, нескве́рнꙋ въ  не́мъ и҆ небла́зненꙋ сохранѝ, нерꙋши́мꙋ въ не́мъ  дх҃о́внꙋю печа́ть бл҃года́тїю твое́ю соблюда́ѧ, млⷭ҇тивъ  є҆мꙋ́же и҆ на́мъ быва́ѧ, по мно́жествꙋ щедро́тъ твои́хъ. 
Ꙗ҆́кѡ бл҃гослови́сѧ, и҆ просла́висѧ, пречⷭ҇тно́е и҆  великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ  дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Мл҃тва втора́ѧ. 
Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Влⷣко гдⷭ҇и бж҃е на́шъ, кꙋпѣ́лїю нбⷭ҇ное ѡ҆сїѧ́нїе  креща́ємымъ подава́ѧй, па́ки роди́вый раба̀ твоего̀  новопросвѣще́ннаго водо́ю и҆ дх҃омъ, и҆ во́льныхъ и҆  нево́льныхъ грѣхѡ́въ ѡ҆ставле́нїе томꙋ̀ дарова́вый,  возложѝ на него̀ рꙋ́кꙋ твою̀ держа́внꙋю, и҆ сохранѝ  є҆го̀ въ си́лѣ твоеѧ̀ бл҃гости, некра́домо ѡ҆брꙋче́нїе  сохранѝ, и҆ сподо́би є҆го̀ въ жи́знь вѣ́чнꙋю и҆ въ  твоѐ бл҃гоꙋгожде́нїе. 
Ꙗ҆́кѡ ты̀ є҆сѝ ѡ҆сщ҃е́нїе на́ше, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̀ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
Ѡ҆дѣ́ѧвыйсѧ въ тѧ̀ хрⷭ҇та̀ и҆ бг҃а на́шего, тебѣ̀  подклонѝ съ на́ми свою̀ главꙋ̀, є҆го́же сохранѝ  непобѣди́ма подви́жника пребы́ти на всꙋ́е враждꙋ̀  носѧ́щихъ на него̀ и҆ на ны̀, твои́мъ же нетлѣ́ннымъ  вѣнце́мъ да́же до конца̀ побѣди́тели всѧ̑ покажѝ.  ꙗ҆́кѡ твоѐ є҆́сть, є҆́же ми́ловати и҆ сп҃са́ти, и҆  тебѣ̀ сла́вꙋ возсыла́емъ со безнача́льнымъ твои́мъ  ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ разрѣша́етъ поѧ́съ ѻ҆троча́те, и҆ пелєны̀, и҆  соедини́въ краѧ̀ и҆́хъ, ѡ҆моча́етъ водо́ю чи́стою ѧ҆̀, и҆  кропи́тъ ѻ҆троча̀, глаго́лѧ: 
Ѡ҆правда́лсѧ є҆сѝ. Просвѣти́лсѧ є҆сѝ. Ѡ҆ст҃и́лсѧ  є҆сѝ. Ѡ҆мы́лсѧ є҆сѝ и҆́менемъ гдⷭ҇а на́шегѡ і҆и҃са  хрⷭ҇та̀, и҆ дх҃омъ бг҃а на́шегѡ. 
И҆ взе́мъ гꙋ́бꙋ но́вꙋю напое́ннꙋю водо́ю, ѡ҆тира́етъ  лицѐ є҆гѡ̀ со главо́ю, и҆ пє́рси, и҆ прѡ́чаѧ,  глаго́лѧ: 
Крⷭ҇ти́лсѧ є҆сѝ. Просвѣти́лсѧ є҆сѝ.  Мѷропома́залсѧ є҆сѝ. Ѡ҆ст҃и́лсѧ є҆сѝ. Ѡ҆мы́лсѧ  є҆сѝ: во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. 
Мл҃тва на постриже́нїе власѡ́въ. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Влⷣко гдⷭ҇и бж҃е на́шъ, и҆́же ѡ҆́бразомъ твои́мъ  почти́вый человѣ́ка, ѿ дꙋшѝ слове́сныѧ и҆ тѣ́ла  бл҃голѣ́пнагѡ оу҆стро́ивый є҆го̀, ꙗ҆́кѡ да тѣ́ло  слꙋ́житъ слове́сной дꙋшѝ: главꙋ̀ оу҆́бѡ на высоча́йшихъ  положи́вый, и҆ въ не́й мнѡ́жайшыѧ чꙋ́вствъ водрꙋзи́вый,  незапина́ющыѧ дрꙋ́гъ дрꙋ́гꙋ: власы́ же главꙋ̀ покры́лъ  є҆сѝ, во є҆́же не врежда́тисѧ преложе́ньми  воздꙋ́шными, и҆ всѧ̑ оу҆́ды є҆гѡ̀ потре́бнѡ насади́вый,  да всѣ́ми бл҃годари́тъ тѧ̀ и҆зрѧднохꙋдо́жника. са́мъ  влⷣко сосꙋ́домъ и҆збра́нїѧ твоегѡ̀ па́ѵломъ а҆пⷭ҇толомъ  заповѣ́давый на́мъ, всѧ̑ въ сла́вꙋ твою̀ твори́ти,  прише́дшаго раба̀ твоего̀ и҆́мⷬ҇къ, нача́токъ сотвори́ти  стрищѝ власы̀ главы̀ своеѧ̀, бл҃гословѝ вкꙋ́пѣ съ  є҆гѡ̀ воспрїе́мникомъ: и҆ да́ждь и҆́мъ всѣ̑мъ  поꙋча́тисѧ въ зако́нѣ твое́мъ, и҆ бл҃гоꙋгѡ́днаѧ тебѣ̀  дѣ́ѧти. 
Ꙗ҆́кѡ ми́лостивъ и҆ чл҃вѣколю́бецъ бг҃ъ є҆сѝ, и҆  тебѣ̀ сла́вꙋ возсыла́емъ ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̀ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
Сщ҃е́нникъ же глаго́летъ мл҃твꙋ сїю̀: 
Гдⷭ҇и бж҃е на́шъ, ѿ и҆сполне́нїѧ кꙋпѣ́льнагѡ твое́ю  бл҃гостїю ѡ҆ст҃и́вый въ тѧ̀ вѣ́рꙋющыѧ, бл҃гословѝ  настоѧ́щаго младе́нца, и҆ на главꙋ̀ є҆гѡ̀ бл҃гослове́нїе  твоѐ да сни́детъ. и҆ ꙗ҆́коже бл҃гослови́лъ є҆сѝ  прⷪ҇ро́комъ самꙋ́иломъ дв҃да царѧ̀, бл҃гословѝ и҆ главꙋ̀  раба̀ твоегѡ̀, и҆́мⷬ҇къ, рꙋко́ю менѐ грѣ́шнагѡ,  приходѧ̀ є҆мꙋ̀ дх҃омъ твои́мъ ст҃ы́мъ: ꙗ҆́кѡ да  преспѣва́ѧй во́зрастомъ, и҆ сѣди́нами ста́рости, сла́вꙋ  тебѣ̀ возсле́тъ, и҆ оу҆ви́дитъ блага̑ѧ і҆ерꙋсали́мѡва  всѧ̑ дни̑ живота̀ своегѡ̀. 
Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆  поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ пострига́етъ є҆го̀ крестови́днѡ, глаго́лѧ: 
Пострига́етсѧ ра́бъ бж҃їй, и҆́мⷬ҇къ, во и҆́мѧ ѻ҆ц҃а̀,  и҆ сн҃а, и҆ ст҃а́гѡ дх҃а. 
Ли́къ: А҆ми́нь. 
Та́же є҆ктенїа̀, въ не́йже помина́етъ по  і҆мпера́торѣ воспрїе́мника съ новопросвѣще́ннымъ. 
Поми́лꙋй на́съ бж҃е, по вели́цѣй млⷭ҇ти: 
Є҆щѐ мо́лимсѧ ѡ҆ ми́лости, жи́зни, ми́рѣ, здра́вїи,  и҆ ѡ҆ сп҃се́нїи раба̀ бж҃їѧ, и҆́мⷬ҇къ, воспрїе́мника, и҆  новопросвѣще́ннагѡ, и҆́мⷬ҇къ. 
І҆ере́й: Ꙗ҆́кѡ млⷭ҇тивъ: 
И҆ быва́етъ ѻ҆бы́чный ѿпꙋ́стъ. 
Мл҃тва ст҃ы́хъ кр҃ще́нїй вкра́тцѣ, ка́кѡ млⷣнца  крⷭ҇ти́ти, стра́ха ра́ди сме́ртнагѡ. 
Глаго́летъ і҆ере́й: Бл҃гослове́но црⷭ҇тво: Та́же,  Трист҃о́е. Прест҃а́ѧ трⷪ҇це: Ѻ҆́ч҃е на́шъ: Ꙗ҆́кѡ твоѐ  є҆́сть црⷭ҇тво: 
Гдⷭ҇ꙋ помо́лимсѧ. 
Гдⷭ҇и бж҃е вседержи́телю, всегѡ̀ зда́нїѧ ви́димагѡ же  и҆ неви́димагѡ содѣ́телю, сотвори́вый нб҃о и҆ зе́млю и҆  мо́ре, и҆ всѧ̑ ꙗ҆̀же въ ни́хъ, собра́вый во́ды въ  собра́нїе є҆ди́но, заключи́вый бе́зднꙋ, и҆  запеча́тствовавый ю҆̀ стра́шнымъ и҆ сла́внымъ и҆́менемъ  твои́мъ возвы́сивый во́ды превы́ше нб҃съ: ты̀  оу҆тверди́лъ є҆сѝ зе́млю на вода́хъ, ты̀ оу҆тверди́лъ  є҆сѝ си́лою твое́ю мо́ре, ты̀ сте́рлъ є҆сѝ главы̑  ѕмїє́въ въ вода́хъ: ты̀ стра́шенъ є҆сѝ, и҆ кто̀  противоста́нетъ тебѣ̀; при́зри гдⷭ҇и, на зда́нїе твоѐ  сїѐ, и҆ на во́дꙋ сїю̀, и҆ да́ждь є҆́й бл҃года́ть  и҆збавле́нїѧ, бл҃гослове́нїе і҆ѻрда́ново, сотворѝ ю҆̀  нетлѣ́нїѧ и҆сто́чникъ, ѡ҆сщ҃е́нїѧ да́ръ, грѣхѡ́въ  рѣши́тельнꙋ, недꙋ́гѡвъ лѣчи́тельнꙋ, де́мѡнѡвъ  гꙋби́тельнꙋ, проти̑внымъ си́ламъ непристꙋ́пнꙋ,  а҆́гг҃льскїѧ крѣ́пости и҆спо́лненꙋ, да бѣжа́тъ ѿ неѧ̀  навѣ́тꙋющїи зда́нїю твоемꙋ̀: ꙗ҆́кѡ и҆́мѧ твоѐ гдⷭ҇и  призва́хъ, чꙋ́дное и҆ сла́вное, и҆ стра́шное проти̑внымъ. 
И҆ а҆́бїе влага́етъ є҆ле́й въ во́дꙋ. 
Та́же кр҃ща́етъ, глаго́лѧ: Кр҃ща́етсѧ ра́бъ бж҃їй: И҆  прѡ́чаѧ. 
И҆ а҆́бїе ѡ҆блачи́тъ є҆го̀, и҆ ма́жетъ мѵ́ромъ,  глаго́лѧ: Печа́ть да́ра: 
И҆ по си́хъ ѡ҆бхо́дитъ съ ни́мъ по чи́нꙋ, поѧ̀:  Є҆ли́цы во хрⷭ҇та̀ крести́стесѧ. 
И҆ быва́етъ ѿпꙋ́стъ. 


Предисло́вїе, и҆ сказа́нїе, ѡ҆ є҆́же ка́кѡ подоба́етъ  бы́ти дꙋховникꙋ̀, и҆ ска́зовати невозбра́ннѡ приходѧ́щымъ  къ немꙋ̀. 
Прїе́млѧй помышлє́нїѧ человѣ́чєскаѧ, до́лженъ  є҆́сть бы́ти ѡ҆́бразъ бл҃гъ всѣ́хъ, и҆ возде́ржникъ,  смире́нъ и҆ добродѣ́теленъ, молѧ́сѧ на всѧ́къ ча́съ бг҃ꙋ  да пода́стъ є҆мꙋ̀ сло́во ра́зꙋма, во є҆́же и҆справлѧ́ти  притека́ющыѧ къ немꙋ̀. Пре́жде всѣ́хъ до́лженъ є҆́сть  са́мъ пости́тисѧ сре́дꙋ и҆ пѧто́къ всегѡ̀ лѣ́та,  ꙗ҆́коже бж҃е́ствєннаѧ пра̑вила повелѣва́ютъ: да ѿ  ни́хже са́мъ и҆́мать, и҆ и҆ны̑мъ повелѣва́етъ твори́ти.  А҆́ще же са́мъ невѣ́жа и҆ невозде́ржникъ и҆  сластолю́бецъ сы́й, ка́кѡ и҆ны́хъ добродѣ́телей мо́жетъ  оу҆чи́ти, но и҆ кто̀ неразꙋ́менъ мо́жетъ послꙋ́шати  є҆гѡ̀, ѡ҆ ни́хже и҆́мать глаго́лати, зрѧ̀ є҆го̀  безчи́нника, и҆ пїѧ́ницꙋ, и҆ и҆ны́хъ оу҆ча́ща не  оу҆пива́тисѧ, и҆лѝ и҆́нꙋ нѣ́кꙋю добродѣ́тель  проходи́ти, ю҆́же са́мъ не мо́жетъ твори́ти; ѻ҆́чи бо  оу҆ше́съ вѣ́рнѣйши, глаго́летъ бж҃е́ственное писа́нїе.  Тѣ́мже внима́й себѣ̀, ѽ дх҃овничѐ! занѐ, а҆́ще  поги́бнетъ є҆ди́на ѻ҆вца̀ нерадѣ́нїѧ ра́ди твоегѡ̀,  ѿ рꙋ́къ твои́хъ и҆зы́щетсѧ. Про́клѧтъ бо, глаго́летъ  писа́нїе, дѣ́ло гдⷭ҇не съ нерадѣ́нїемъ творѧ́й [і҆ерем.  м҃и, ст. і҃]. Вели́кїй же васі́лїй глаго́летъ: блюдѝ,  да не оу҆бои́шисѧ человѣ́ка въ паде́нїи є҆гѡ̀, да не  преда́си сн҃а бж҃їѧ въ рꙋ́цѣ недостѡ́йнымъ, да не  оу҆срами́шисѧ когѡ̀ ѿ сла́вныхъ землѝ, нижѐ самого̀  дїади́мꙋ носѧ́щаго да не причасти́ши. Бж҃е́ствєннаѧ бо  пра̑вила не повелѣва́ютъ недостѡ́йнымъ причасти́тисѧ,  ꙗ҆́кѡ ꙗ҆зы̑чницы бо вмѣнѧ́ютсѧ. А҆́ще ли не  ѡ҆братѧ́тсѧ, го́ре и҆ тѣ̑мъ и҆ причаща́ющымъ и҆̀хъ.  Блюдѝ, глаго́летъ: а҆́зъ ве́щи не и҆́мамъ, ты̀  оу҆́зриши. Сїѧ̑ и҆ сицєва̀ хранѧ̀, и҆ пре́жде всѣ́хъ  церкѡ́вныѧ догма́ты недви́жимы соблюда́ѧ, сп҃се́ши себѐ  и҆ послꙋ́шающыѧ тѧ̀. А҆́ще кто̀ без̾ повели́тельныѧ  гра́мматы мѣ́стнагѡ є҆пі́скопа де́рзнетъ прїима́ти  помышлє́нїѧ и҆ и҆́спѡвѣди: сицевы́й пра́вильнѡ ка́знь  прїи́метъ, ꙗ҆́кѡ престꙋ́пникъ бж҃е́ственныхъ пра̑вилъ,  и҆ занѐ не то́чїю себѐ погꙋбѝ, но и҆ є҆ли́цы оу҆  негѡ̀ и҆сповѣ́дашасѧ, не и҆сповѣ́дани сꙋ́ть: и҆  є҆ли̑ка свѧза̀, и҆лѝ разрѣшѝ, не и҆спра́влєна сꙋ́ть,  по шесто́мꙋ пра́вилꙋ, и҆́же въ карѳаге́нѣ собо́ра, и҆ по  четы́редесѧть тре́тїемꙋ тогѡ́жде собо́ра. 
[глⷡ҇а з҃] Послѣ́дованїе ѡ҆ и҆сповѣ́данїи. 
Приво́дитъ дх҃о́вный ѻ҆те́цъ хотѧ́щаго  и҆сповѣ́датисѧ є҆ди́наго, а҆ не два̀ и҆лѝ мнѡ́гїѧ,  пред̾ і҆кѡ́нꙋ гдⷭ҇а на́шегѡ і҆и҃са хрⷭ҇та̀  непокрове́нна. 
И҆ твори́тъ сті́хъ нача́лꙋ. 
Та́же: Трист҃о́е: По Ѻ҆́ч҃е на́шъ: Гдⷭ҇и поми́лꙋй,  в҃і. 
Сла́ва, и҆ ны́нѣ: 
Прїиди́те поклони́мсѧ: три́жды. 
Та́же, Ѱало́мъ н҃. 
Поми́лꙋй мѧ̀ бж҃е, по вели́цѣй млⷭ҇ти твое́й, и҆ по  мно́жествꙋ щедро́тъ твои́хъ ѡ҆чи́сти беззако́нїе моѐ.  Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ  грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ  а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ.  Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю  сотвори́хъ: ꙗ҆́кѡ да ѡ҆правди́шисѧ во словесѣ́хъ  твои́хъ, и҆ побѣди́ши внегда̀ сꙋди́ти тѝ. Се́ бо въ  беззако́нїихъ зача́тъ є҆́смь, и҆ во грѣсѣ́хъ роди́ мѧ  ма́ти моѧ̀. Се́ бо и҆́стинꙋ возлюби́лъ є҆сѝ,  безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ  є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши  мѧ̀ и҆ па́че снѣ́га оу҆бѣлю́сѧ. Слꙋ́хꙋ моемꙋ̀ да́си  ра́дость и҆ весе́лїе, возра́дꙋютсѧ кѡ́сти смирє́нныѧ.  Ѿвратѝ лицѐ твоѐ ѿ грѣ̑хъ мои́хъ, и҆ всѧ̑  беззакѡ́нїѧ моѧ̑ ѡ҆чи́сти. Се́рдце чи́сто сози́жди во  мнѣ̀ бж҃е, и҆ дꙋ́хъ пра́въ ѡ҆бновѝ во оу҆тро́бѣ  мое́й. Не ѿве́ржи менѐ ѿ лица̀ твоегѡ̀, и҆ дх҃а  твоегѡ̀ ст҃а́гѡ не ѿимѝ ѿ менѐ. Возда́ждь мѝ  ра́дость сп҃се́нїѧ твоегѡ̀, и҆ дх҃омъ влⷣчнимъ  оу҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆  нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ  крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ  мо́й пра́вдѣ твое́й. Гдⷭ҇и, оу҆стнѣ̀ моѝ ѿве́рзеши,  и҆ оу҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще  бы восхотѣ́лъ є҆сѝ же́ртвы, да́лъ бы́хъ оу҆́бѡ:  всесожже́нїѧ не бл҃говоли́ши. Же́ртва бг҃ꙋ дꙋ́хъ  сокрꙋше́нъ: се́рдце сокрꙋше́нно и҆ смире́нно бг҃ъ не  оу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ  сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀  бл҃говоли́ши же́ртвꙋ пра́вды, возноше́нїе и҆  всесожега́ємаѧ: тогда̀ возложа́тъ на ѻ҆лта́рь тво́й  тельцы̀. 
И҆ настоѧ́щыѧ тропарѝ сїѧ̑, гла́съ ѕ҃: 
Поми́лꙋй на́съ гдⷭ҇и, поми́лꙋй на́съ: всѧ́кагѡ бо  ѿвѣ́та недоꙋмѣ́юще, сїю́ ти мл҃твꙋ ꙗ҆́кѡ влⷣцѣ  грѣ́шнїи прино́симъ: поми́лꙋй на́съ. 
Сла́ва, Гдⷭ҇и поми́лꙋй на́съ, на тѧ́ бо оу҆пова́хомъ:  не прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй  на́шихъ, но при́зри и҆ ны́нѣ, ꙗ҆́кѡ бл҃гоꙋтро́бенъ, и҆  и҆зба́ви ны̀ ѿ вра̑гъ на́шихъ: ты́ бо є҆сѝ бг҃ъ  на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆  и҆́мѧ твоѐ призыва́емъ. 
И҆ ны́нѣ: Млⷭ҇рдїѧ двє́ри ѿве́рзи на́мъ,  бл҃гослове́ннаѧ бцⷣе, надѣ́ющїисѧ на тѧ̀ да не  поги́бнемъ, но да и҆зба́вимсѧ тобо́ю ѿ бѣ́дъ: ты́ бо  є҆сѝ сп҃се́нїе ро́да хрⷭ҇тїа́нскагѡ. 
Та́же, Гдⷭ҇и поми́лꙋй, м҃. 
Сщ҃е́нникъ глаго́летъ: Гдⷭ҇ꙋ помо́лимсѧ. 
И҆ мл҃твꙋ сїю̀: 
Бж҃е, сп҃си́телю на́шъ, и҆́же прⷪ҇ро́комъ твои́мъ  наѳа́номъ пока́ѧвшемꙋсѧ дв҃дꙋ ѡ҆ свои́хъ согрѣше́нїихъ  ѡ҆ставле́нїе дарова́вый, и҆ манассі́инꙋ въ покаѧ́нїе  мл҃твꙋ прїе́мый, са́мъ и҆ раба̀ твоего̀, и҆́мⷬ҇къ,  ка́ющагосѧ ѡ҆ ни́хже содѣ́ла согрѣше́нїихъ, прїимѝ  ѻ҆бы́чнымъ твои́мъ чл҃вѣколю́бїемъ, презира́ѧй є҆мꙋ̀  всѧ̑ содѣ̑ѧннаѧ, ѡ҆ставлѧ́ѧй непра̑вды, и҆ превосходѧ́й  беззакѡ́нїѧ. ты́ бо ре́клъ є҆сѝ гдⷭ҇и: хотѣ́нїемъ не  хощꙋ̀ сме́рти грѣ́шника, но ꙗ҆́кѡ є҆́же ѡ҆брати́тисѧ,  и҆ жи́вꙋ бы́ти є҆мꙋ̀: и҆ ꙗ҆́кѡ се́дмьдесѧтъ седмери́цею  ѡ҆ставлѧ́ти грѣхѝ. Поне́же ꙗ҆́кѡ вели́чество твоѐ  безприкла́дное; и҆ млⷭ҇ть твоѧ̀ безмѣ́рнаѧ: а҆́ще бо  беззакѡ́нїѧ на́зриши, кто̀ постои́тъ; Ꙗ҆́кѡ ты̀ є҆сѝ  бг҃ъ ка́ющихсѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆  сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
И҆ мл҃тва и҆на́ѧ. 
Гдⷭ҇ꙋ помо́лимсѧ. 
Гдⷭ҇и і҆и҃се хрⷭ҇тѐ, сн҃е бг҃а жива́гѡ, па́стырю и҆  а҆́гнче взе́млѧй грѣ́хъ мі́ра, и҆́же заимова̑нїѧ  дарова́вый двѣма̀ должнико́ма, и҆ грѣ́шницѣ да́вый  ѡ҆ставле́нїе грѣхѡ́въ є҆ѧ̀: са́мъ влⷣко ѡ҆сла́би,  ѡ҆ста́ви, простѝ грѣхѝ, беззакѡ́нїѧ, согрѣшє́нїѧ  вѡ́льнаѧ и҆ невѡ́льнаѧ, ꙗ҆̀же въ вѣ́дѣнїи и҆ не въ  вѣ́дѣнїи, ꙗ҆̀же въ престꙋпле́нїи и҆ преслꙋша́нїи  бы̑вшаѧ ѿ рабѡ́въ твои́хъ си́хъ. И҆ а҆́ще что̀ ꙗ҆́кѡ  человѣ́цы пло́ть носѧ́ще и҆ въ мі́рѣ живꙋ́ще ѿ  дїа́вола прельсти́шасѧ. А҆́ще же въ сло́вѣ, и҆лѝ въ  дѣ́лѣ, и҆лѝ въ вѣ́дѣнїи, и҆лѝ въ невѣ́дѣнїи,  и҆лѝ сло́во сщ҃е́нническое попра́ша, и҆лѝ под̾  клѧ́твою сщ҃е́нническою бы́ша, и҆лѝ под̾ свою̀  а҆на́ѳемꙋ падо́ша, и҆лѝ под̾ клѧ́твꙋ ведо́шасѧ: са́мъ  ꙗ҆́кѡ бл҃гъ и҆ неѕло́бивый влⷣко, сїѧ̑ рабы̑ твоѧ̑  сло́вомъ разрѣши́тисѧ бл҃говолѝ, проща́ѧй и҆́мъ и҆  свою̀ и҆́хъ а҆на́ѳемꙋ и҆ клѧ́твꙋ, по вели́цѣй твое́й  млⷭ҇ти. Є҆́й, влⷣко чл҃вѣколю́бче гдⷭ҇и, оу҆слы́ши  на́съ молѧ́щихсѧ твое́й бл҃гости ѡ҆ рабѣ́хъ твои́хъ  си́хъ, и҆ пре́зри ꙗ҆́кѡ многомлⷭ҇тивъ, прегрѣшє́нїѧ  и҆́хъ всѧ̑, и҆змѣнѝ и҆́хъ вѣ́чныѧ мꙋ́ки. Ты́ бо ре́клъ  є҆сѝ влⷣко: є҆ли̑ка а҆́ще свѧ́жете на землѝ, бꙋ́дꙋтъ  свѧ́зани на нб҃сѝ: и҆ є҆ли̑ка а҆́ще разрѣшитѐ на  землѝ, бꙋ́дꙋтъ разрѣше́ни на нб҃сѝ. Ꙗ҆́кѡ ты̀ є҆сѝ  є҆ди́нъ безгрѣ́шенъ, и҆ тебѣ̀ сла́вꙋ возсыла́емъ,  ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 
Посе́мъ глаго́летъ къ немꙋ̀: 
Сѐ ча́до, хрⷭ҇то́съ неви́димѡ стои́тъ, прїе́млѧ  и҆сповѣ́данїе твоѐ, не оу҆срами́сѧ, нижѐ оу҆бо́йсѧ,  и҆ да не скры́еши что̀ ѿ менѐ: но не ѡ҆бинꙋ́ѧсѧ рцы̀  всѧ̑, є҆ли̑ка содѣ́лалъ є҆сѝ, да прїи́меши  ѡ҆ставле́нїе ѿ гдⷭ҇а на́шегѡ і҆и҃са хрⷭ҇та̀. Сѐ и҆  і҆кѡ́на є҆гѡ̀ пред̾ на́ми: а҆́зъ же то́чїю свидѣ́тель  є҆́смь, да свидѣ́тельствꙋю пред̾ ни́мъ всѧ̑, є҆ли̑ка  рече́ши мнѣ̀: а҆́ще ли что̀ скры́еши ѿ менѐ, сꙋгꙋ́бъ  грѣ́хъ и҆́маши. Внемлѝ оу҆̀бо, поне́же бо прише́лъ  є҆сѝ во враче́бницꙋ, да не неисцѣле́нъ ѿи́деши. 
И҆ та́кѡ вопроша́етъ є҆го̀ прилѣ́жнѡ є҆ди́но по  є҆ди́номꙋ, и҆ ѡ҆жида́етъ є҆го̀, доне́лѣже ѿвѣща́етъ  проти́вꙋ коегѡ́ждо вопроше́нїѧ. 
Пре́жде всѣ́хъ вопроша́етъ є҆го̀ ѡ҆ вѣ́рѣ,  глаго́лѧ: Рцы́ ми ча́до: а҆́ще вѣ́рꙋеши, ꙗ҆́кѡ цр҃ковь  каѳолі́ческаѧ а҆по́стольскаѧ, на восто́цѣ насажде́наѧ и҆  возраще́наѧ, и҆ ѿ восто́ка по все́й вселе́ннѣй  разсѣ́ѧнаѧ, и҆ на восто́цѣ и҆ досе́лѣ недви́жимѡ и҆  непремѣ́ннѡ пребыва́ющаѧ, предадѐ и҆ наꙋчѝ; И҆ а҆́ще  не сꙋмни́шисѧ въ ко́емъ преда́нїи; 
И҆ а҆́ще вѣ́ритъ правосла́внѡ и҆ несꙋмнѣ́ннѡ, да  чте́тъ сѷмво́лъ вѣ́ры: 
Вѣ́рꙋю во є҆ди́наго бг҃а: Ли́стъ ѳ҃і. 
И҆ сїѐ сконча́въ, вопроша́етъ є҆го̀: 
Рцы́ ми ча́до: не бы́лъ ли є҆сѝ є҆реті́къ, и҆лѝ  ѿстꙋ́пникъ; Не держа́лсѧ ли є҆сѝ съ ни́ми, и҆́хъ  ка̑пища посѣща́ѧ, поꙋчє́нїѧ слꙋ́шаѧ, и҆лѝ кни̑ги и҆́хъ  прочи́товаѧ; Не лю́биши ли чесогѡ̀ мїрски́хъ, па́че  творца̀ твоегѡ̀; Не лжесвидѣ́тельствовалъ ли є҆сѝ; Не  престꙋпи́лъ ли є҆сѝ ко́егѡ ѡ҆бѣ́та бг҃ꙋ ѡ҆бѣща́ннагѡ;  Писа̑нїѧ бж҃е́ствєннаѧ на кощꙋ́ны не прїимова́лъ ли  є҆сѝ; рцы́ ми, ча́до: не растли́лъ ли є҆сѝ дѣ́вства  твоегѡ̀ малакі́ею; Не мала́кствꙋеши ли; Рцы́ ми: не  мꙋжело́жствовалъ ли є҆сѝ кого̀, и҆лѝ и҆́нъ тебѐ; Не  соблꙋди́лъ ли є҆сѝ со жено́ю; И҆ съ коли́цѣми па́лсѧ;  И҆ ка̑ѧ ли́ца бы́ша: пꙋщєни́цы ли, и҆лѝ и҆мѣ́ющыѧ  мꙋ́жи; Зане́же пады́йсѧ съ мꙋжа́тицею, є҆́сть  прелюбодѣ́й: та́кожде и҆ мꙋжа́тица па́дшаѧ со и҆ны́мъ,  прелюбодѣ́йца глаго́летсѧ. 
И҆ па́ки вопроша́етъ є҆го̀ ѡ҆ кровосмѣше́нїи: Рцы́  ми ча́до: не па́лсѧ ли є҆сѝ въ ро́дѣ твое́мъ съ  нѣ́коимъ лице́мъ, и҆лѝ съ кꙋмо́ю твое́ю; Сїѧ̑ сꙋ́ть  глаго́лємаѧ кровосмѣшє́нїѧ. Рцы́ ми: не па́лсѧ ли  є҆сѝ со ското́мъ, и҆лѝ со пти́цею; Не па́лсѧ ли є҆сѝ  со жено́ю твое́ю чрез̾ є҆стество̀; и҆лѝ ѡ҆брꙋче́нꙋ  сꙋ́щꙋ тебѣ̀ є҆щѐ, и҆ пре́жде бра́ка па́лсѧ є҆сѝ съ  не́ю; Не па́лсѧ ли є҆сѝ со и҆ноплеме́ннымъ тѣ́ломъ; 
Ѻ҆́но бо запреща́етсѧ тѧжча́йше блꙋда̀. Рцы́ ми  ча́до: не оу҆би́лъ ли є҆сѝ человѣ́ка во́лею, и҆лѝ  нево́лею; Рцы́ ми ча́до: не оу҆кра́лъ ли є҆сѝ что̀, и҆  сотворѧ́лъ клѧ́твꙋ за то̀; и҆лѝ оу҆кра́де и҆́нъ, а҆ ты̀  прїѧ́лъ є҆сѝ то̀; И҆ а҆́ще оу҆кра́де что̀, да  возврати́тъ: а҆ є҆гда̀ то̀ возврати́тъ, да тече́тъ ко  а҆рхїере́ю прїѧ́ти проще́нїе, и҆ сотвори́ти канѡ́нъ  сво́й. А҆́ще же не сотворѧ́ше клѧ́твꙋ, то́чїю да  и҆спо́лнитъ, а҆́ще возмо́жно, канѡ́нъ та́тѧ. Рцы́ ми  ча́до: не роти́лсѧ ли є҆сѝ, и҆ ка́кѡ роти́лсѧ, во́лею  и҆лѝ нево́лею, и҆ по нꙋ́ждѣ; Не пре́далъ ли є҆сѝ  немощна́го въ рꙋ́цѣ си́льнагѡ; Не ѡ҆би́диши ли кого̀;  и҆лѝ ѡ҆би́дѣлъ є҆сѝ въ кꙋ́плѧхъ, и҆лѝ во и҆но́мъ  чесо́мъ; И҆ а҆́ще ѡ҆би́дѣлъ є҆́сть, и҆лѝ ѡ҆би́дитъ, да  пла́титъ є҆̀. Рцы́ ми ча́до: не чародѣ́йствовалъ ли  є҆сѝ, и҆лѝ волхвꙋ́ѧ лїѧ́лъ є҆сѝ во́скъ, и҆лѝ  ѻ҆́лово; Не приводи́лъ ли є҆сѝ волхва̀ въ до́мъ тво́й,  и҆ и҆звожда́ше тѝ чарова̑нїѧ; И҆лѝ сїѧ̑ са́мъ твори́ши,  и҆лѝ сотвори́лъ є҆сѝ когда̀; и҆лѝ сотвори́лъ є҆сѝ  волхвова́нїе на вре́дъ комꙋ̀; Не превѧзꙋ́еши ли  живѡ́тнаѧ, да не снѣ́сть є҆̀ во́лкъ; и҆лѝ пре́далъ  є҆сѝ, и҆ превѧза́ше тѝ; Не превѧза́лъ ли є҆сѝ мꙋ́жа  и҆ женꙋ̀, и҆лѝ и҆́но превѧза́нїе не́мощи; Не но́сиши ли  храни́тєльнаѧ ѿ бы́лїѧ; И҆ а҆́ще оу҆̀бо ѡ҆брѧ́щетсѧ,  ꙗ҆́кѡ творѧ́ше нѣ́что ѿ си́хъ, и҆лѝ творѧ́хꙋ є҆мꙋ̀  и҆ні́и, запреща́етсѧ лѣ́тъ ше́сть, ꙗ҆́коже  повелѣва́ютъ пра̑вила: а҆ хꙋдо́жникъ, и҆́же сїѧ̑  твори́тъ, запреща́етсѧ ꙗ҆́кѡ оу҆бі́йца: си́рѣчь  два́десѧть лѣ́тъ, ꙗ҆́кѡже глаго́летъ вели́кїй васі́лїй. 
И҆ па́ки глаго́ли: 
Рцы́ ми ча́до: не оу҆кори́лъ ли є҆сѝ роди́тєли  твоѧ̑, и҆лѝ свѧще́нника, и҆лѝ мона́ха, и҆лѝ ко́еголибо  ѿ человѣ̑къ; Не и҆́маши ли съ нѣ́кїимъ вражды̀; то̀  да сотвори́ши любо́вь. И҆́бо а҆́ще и҆́маши на кого̀  враждꙋ̀, и҆лѝ за́висть, да́ры твоѧ̑ и҆ моли̑твы не сꙋ́ть  прїѧ́тны бг҃ꙋ: нижѐ, а҆́ще что̀ твори́ши бг҃а ра́ди,  прїѧ́тно є҆́сть. Рцы́ ми ча́до: не ꙗ҆́лъ ли є҆сѝ  мертвечи́ны, и҆лѝ кро́ве, и҆лѝ оу҆да́вленное, и҆лѝ  волкохи́щное, и҆лѝ пти́цею пораже́нное; Не ѡ҆скверни́лсѧ  ли є҆сѝ ѿ и҆но́гѡ чесогѡ̀, ꙗ҆̀же заповѣ̑дана сꙋ́ть  въ сщ҃е́нныхъ пра́вилѣхъ, и҆лѝ во ст҃ꙋ́ю м҃-цꙋ, и҆лѝ  въ сре́дꙋ, и҆лѝ въ пѧто́къ ѿ мѧ́са и҆лѝ сы́ра; Не  пре́далъ ли є҆сѝ нѣ́коего человѣ́ка дїа́волꙋ, и҆лѝ  похꙋ́лилъ є҆сѝ, и҆лѝ оу҆кори́лъ є҆сѝ вѣ́рꙋ, и҆лѝ  зако́нъ, и҆лѝ нѣ́кꙋю хꙋлꙋ̀ ре́клъ є҆сѝ, и҆лѝ клѧ́лъ  є҆сѝ человѣ́ка; Не глаго́лалъ ли є҆сѝ лжꙋ̀, и҆лѝ  клене́шисѧ ло́жнѣ; и҆лѝ тщесла́вꙋеши, и҆лѝ  оу҆пива́ешисѧ, и҆́хже ра́ди дꙋ́шꙋ и҆ тѣ́ло погꙋблѧ́еши; 
И҆ про́чыѧ воспомина́етъ грѣхѝ смє́ртныѧ: 
Го́рдость, лихоимѣ́нїе, блꙋ́дъ, за́висть,  чревобѣ́сїе, гнѣ́въ, лѣни́вство, и҆ всѧ̑ грѣхѝ  седмѝ ма́терей рожда́ющыѧсѧ, со всѧ́кимъ разсꙋ́днымъ  и҆спыта́нїемъ сматрѧ́ѧ разли́чїе ли́цъ, и҆ потомꙋ̀  и҆спыта́нїе творѧ̀: и҆́накѡ бо дꙋхо́вна, и҆́накѡ люди́на,  и҆́накѡ мона́ха, и҆́накѡ мі́рска, и҆́накѡ ю҆́на, и҆́накѡ  ста́рца. 
Завѣща́нїе. 
Ѿ си́хъ всѣ́хъ ѿны́нѣ до́лженъ є҆сѝ блюсти́сѧ,  поне́же вторы́мъ креще́нїемъ креща́ешисѧ, по та́инствꙋ  хрⷭ҇тїа́нскомꙋ, и҆ да положи́ши нача́ло бл҃го́е,  помога́ющꙋ тебѣ̀ бг҃ꙋ: па́че же не поглꙋми́сѧ на то́ежде  ѡ҆браща́ѧсѧ, да не твори́ши человѣ́кѡмъ смѣ́ха, сїѧ̑ бо  хрⷭ҇тїа́нѡмъ не сꙋ́ть прили̑чна: но че́стнѡ, и҆ пра́вѡ,  и҆ бл҃гоговѣ́йнѡ пожи́ти да помо́жетъ тебѣ̀ бг҃ъ свое́ю  бл҃года́тїю. 
И҆ є҆гда̀ сїѧ̑ всѧ̑ къ немꙋ̀ и҆зрече́ши, и҆ ѻ҆па́снѡ  и҆спыта́еши, и҆ ѻ҆́нъ па́ки всѧ̑ ꙗ҆̀же ѡ҆ себѣ̀ без̾  стꙋда̀ ѿкры́етъ. И҆ рече́ши є҆мꙋ̀: Поклони́сѧ. Тогда̀  преклонѧ́етъ главꙋ̀ и҆сповѣ́дꙋемый. 
Дꙋхо́вный же глаго́летъ мл҃твꙋ сїю̀: 
Гдⷭ҇ꙋ помо́лимсѧ. 
Гдⷭ҇и бж҃е сп҃се́нїѧ рабѡ́въ твои́хъ, млⷭ҇тиве и҆  ще́дре и҆ долготерпѣли́ве, ка́ѧйсѧ ѡ҆ на́шихъ ѕло́бахъ,  не хотѧ́й сме́рти грѣ́шника: но є҆́же ѡ҆брати́тисѧ, и҆  жи́вꙋ бы́ти є҆мꙋ̀: са́мъ и҆ ны́нѣ оу҆ми́лостивисѧ ѡ҆  рабѣ̀ твое́мъ и҆́мⷬ҇къ и҆ пода́ждь є҆мꙋ̀ ѡ҆́бразъ  покаѧ́нїѧ, проще́нїе грѣхѡ́въ и҆ ѿпꙋще́нїе, проща́ѧ  є҆мꙋ̀ всѧ́кое согрѣше́нїе, во́льное же и҆ нево́льное:  примирѝ, и҆ соединѝ є҆го̀ ст҃ѣ́й твое́й цр҃кви, ѡ҆  хрⷭ҇тѣ̀ і҆и҃сѣ гдⷭ҇ѣ на́шемъ, съ ни́мже тебѣ̀  подоба́етъ держа́ва и҆ великолѣ́пїе, ны́нѣ и҆ при́снѡ,  и҆ во вѣ́ки вѣкѡ́въ, а҆ми́нь. 
По мл҃твѣ же разрѣша́етъ і҆ере́й ка́ющагосѧ ни́зꙋ  лежа́щаго, си́це глаго́лѧ: 
Соверше́нїе та́йны ст҃а́гѡ покаѧ́нїѧ. 
Гдⷭ҇ь и҆ бг҃ъ на́шъ і҆и҃съ хрⷭ҇то́съ бл҃года́тїю и҆  щедро́тами своегѡ̀ чл҃вѣколю́бїѧ, да прости́тъ тѝ  ча́до, и҆́мⷬ҇къ, всѧ̑ согрѣшє́нїѧ твоѧ̑: и҆ а҆́зъ  недосто́йный і҆ере́й, вла́стїю є҆гѡ̀ мнѣ̀ да́нною,  проща́ю и҆ разрѣша́ю тѧ̀ ѿ всѣ́хъ грѣхѡ́въ твои́хъ,  во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
Коне́цъ же разрѣше́нїѧ є҆гѡ̀ глаго́лѧ, і҆ере́й  зна́менꙋетъ крⷭ҇тоѡбра́знѡ десни́цею ка́ющагосѧ. 
Та́же, Досто́йно є҆́сть. Сла́ва, и҆ ны́нѣ: И҆  ѿпꙋ́стъ. 
Тогда̀ канѡ́нъ да́стъ є҆мꙋ̀ проти́вꙋ согрѣше́нїѧ  є҆гѡ̀. А҆́ще оу҆́бѡ и҆́мать мнѡ́гїѧ грѣхѝ, да́стъ  є҆мꙋ̀ канѡ́нъ вѧ́щшїй си́рѣчь, и҆́же и҆́мать мнѡ́жайшаѧ  лѣ̑та, и҆ и҆на̑ѧ съ си́ми разрѣша́ютсѧ. 
И҆ глаго́летъ къ немꙋ̀: 
Ча́до, толи̑ка лѣ̑та повелѣва́ютъ бж҃е́ственнїи и҆  свѧще́ннїи зако́ни, да не причасти́шисѧ бж҃е́ственныхъ  та̑инъ, то́чїю да пїе́ши а҆гїа́смꙋ꙾ст҃ы́хъ  бг҃оѧвле́нїй во́дꙋ вели́кꙋю, и҆ а҆́ще оу҆держи́шисѧ  ѿ бж҃е́ственнагѡ прича́стїѧ, разрѣша́тсѧ грѣсѝ  твоѝ: а҆́ще же престꙋ́пиши, и҆ прїѡбщи́шисѧ, вторы́й  і҆ꙋ́да бꙋ́деши. А҆́ще же и҆знемо́жеши къ сме́рти, да  причасти́шисѧ. А҆́ще ли воста́неши, па́ки ста́ни во  оу҆рече́нныхъ лѣ́тѣхъ, и҆ приложѝ въ мѣ́рꙋ, є҆́же  содержа́ти па́ки, и҆ и҆́нъ канѡ́нъ за прича́стїе, да  наверши́ши мѣ́рꙋ. 
Внемлѝ и҆ семꙋ̀: 
Ѿне́лѣже ѡ҆ста́витъ человѣ́къ грѣ́хъ, тогда̀  канѡ́нъ прїе́млетъ, по л҃ѳ-мꙋ пра́вилꙋ васі́лїа  вели́кагѡ: є҆ли́кѡ же твори́тъ грѣ́хъ, а҆́ще и҆ не  причаща́етсѧ, не вмѣнѧ́етсѧ є҆мꙋ̀ то̀. Є҆гда́ же па́ки  оу҆держи́тсѧ на вре́мѧ ѿ причаще́нїѧ, и҆ па́ки  низпа́даетъ въ грѣ́хъ, па́ки нача́ло полага́етъ въ  канѡ́нъ. А҆́ще ли слꙋчи́тсѧ є҆мꙋ̀ па́сти во и҆́нъ  грѣ́хъ, пре́жде соверше́нїѧ канѡ́на, подоба́етъ  сматрѧ́ти мнѡжа́йшаѧ лѣ̑та ѿ несоверше́нныхъ канѡ́на,  и҆ секра́тыхъ, си́рѣчь, новоприлꙋ́чшихсѧ, и҆ ка̑ѧ сꙋ́ть  мнѡ́жайшыѧ, ты̑ѧ да держи́тъ. А҆́ще ли па́ки по ѡ҆ша́ѧнїи  грѣха̀, оу҆держа̀ вре́мѧ ѿ прича́стїѧ и҆лѝ са́мъ ѡ҆  себѣ̀, и҆лѝ ѿ и҆на́гѡ дх҃овника̀, чи́слѧтсѧ и҆ та̑ѧ  лѣ̑та въ канѡ́нъ. 
Внемлѝ и҆ семꙋ̀: Є҆гда̀ ѡ҆брѧ́щетсѧ человѣ́къ  бл҃гоговѣ́йный, и҆ произво́литъ твори́ти нѣ́коликѡ  мета́нїй на нощеде́нство по си́лѣ свое́й, ѿпꙋстѝ  є҆мꙋ̀ є҆ди́но лѣ́то ѿ мѣ́ры канѡ́на прича́стїѧ.  А҆́ще же произво́литъ сотвори́ти ми́лостыню по мѣ́рѣ  свое́й, ѡ҆ста́ви є҆мꙋ̀ и҆ дрꙋго́е лѣ́то. А҆́ще ли  пости́тсѧ сре́дꙋ и҆ пѧто́къ, по бж҃е́ственнымъ  пра́вилѡмъ, ѡ҆ста́ви є҆мꙋ̀ и҆ є҆щѐ дрꙋго́е лѣ́то.  А҆́ще ли и҆ понедѣ́льникъ восхо́щетъ воздержа́тисѧ ѿ  мѧ́са, дрꙋго́е па́ки ѿпꙋстѝ є҆мꙋ̀ лѣ́то: на сы́ръ и҆  ꙗ҆́ица, дрꙋго́е. Та́кожде и҆ и҆́нꙋ добродѣ́тель а҆́ще  сотвори́тъ, дрꙋго́е па́ки ѿпꙋстѝ є҆мꙋ̀ лѣ́то. А҆́ще  ли человѣ́къ то́й нижа́е три́десѧти лѣ́тъ є҆́сть,  дрꙋго́е лѣ́то па́ки ѡ҆ста́ви є҆мꙋ̀. А҆́ще же є҆́сть и҆  ѿ два́десѧти нижа́е, мнѣ́е запреща́етсѧ. А҆́ще же не  и҆зво́литъ напи́санныхъ, да и҆спо́лнитъ цѣ́лѡ  ѡ҆предѣлє́ннаѧ лѣ̑та. 
Внемлѝ и҆ семꙋ̀: 
Ꙗ҆́кѡ а҆́ще по согрѣше́нїи восхо́щетъ кто̀ бы́ти  мона́хъ, двѣ̀ ча́сти да держи́тъ, а҆ тре́тїю ча́сть  лѣ́тъ ѡ҆ста́ви є҆мꙋ̀. А҆́ще же восхо́щетъ ѿитѝ во  ѻ҆́бщее житїѐ, ѡ҆ста́ви є҆мꙋ̀ по́лъ. А҆́ще ли по  прїѧ́тїи ѡ҆́браза паде́тъ, оу҆ста́влєнаѧ да и҆спо́лнитъ  цѣ́лѡ. 
Ѡ҆ жена́хъ 
Ѿ же́нъ вопроша́ти: Є҆да̀ ноша́хꙋ бы́лїе, во є҆́же  не сотвори́тъ ѻ҆троча̀, и҆лѝ а҆́ще ка́ѧ напоѝ  ложесна̀, є҆́же не зача́ти, и҆лѝ ꙗ҆дѐ бы́лїе, и҆лѝ  пресы́тисѧ, и҆ и҆зве́рже ѻ҆троча̀ самохо́тнѣ. И҆  є҆гда̀ ѡ҆брѧ́щетсѧ, ꙗ҆́кѡ нѣ́что сотворѝ, и҆  и҆зве́рже самохо́тнѣ, оу҆бі́йца є҆́сть, и҆  запреща́етсѧ ꙗ҆́кѡ оу҆бі́йца. А҆́ще же нево́лею по  нꙋ́ждѣ нѣ́коей и҆зве́рже дѣ́тища своего̀, є҆ди́но  лѣ́то да не причасти́тсѧ: а҆ носѧ́щаѧ бы́лїе, да  ѡ҆ста́витъ є҆̀, и҆ да запрети́тсѧ ше́сть лѣ́тъ, по  шестьдесѧ́томꙋ пра́вилꙋ, є҆́же въ трꙋ́ллѣ. Та́кожде и҆  ѡ҆бви̑тїѧ, си́рѣчь, шо́лки и҆лѝ конꙋ́ры, а҆́ще на  дѣ́ти своѧ̑, и҆лѝ на живѡ́тнаѧ возлага́ютъ, и҆лѝ  прохо́дѧтъ чародѣ̑йства. А҆́ще же ꙗ҆дѐ бы́лїе, и҆лѝ  и҆́но что̀, и҆ ѡ҆травѝ ложесна̀ своѧ̑, и҆ ктомꙋ̀ дѣ́ти  не ражда́етъ, ꙗ҆́кѡ оу҆бі́йца запреща́етсѧ. А҆́ще же  волше́бствова, да вѣ́сть, ко́е дѣ́тище роди́тъ, и҆лѝ  да позна́етъ что̀ ѿ невѣ́домыхъ, ше́сть лѣ́тъ да не  причасти́тсѧ, по шестьдесѧ́томꙋ пра́вилꙋ шеста́гѡ  собо́ра. Вопроша́етъ же и҆ ѡ҆ и҆ны́хъ грѣсѣ́хъ блꙋда̀,  и҆ волше́бства и҆ малакі́и, и҆ оу҆бі́йства, и҆ татьбы̀,  ꙗ҆́кѡ и҆ мꙋже́й, а҆ наипа́че чрез̾ є҆стество̀ съ  свои́ми мꙋ́жы не падо́ша ли сѧ. А҆́ще же и҆схода́таила  комꙋ̀ блꙋ́дъ, и҆ та̀ ꙗ҆́кѡ блꙋдни́ца запреща́етсѧ. 
Ка́кѡ подоба́етъ дх҃ѡ́внымъ ѻ҆тцє́мъ стро́ити  и҆сповѣ́дающихсѧ и҆̀мъ. 
Пра́вило дванадесѧ́тое, є҆́же въ нїке́и пе́рвагѡ  собо́ра, и҆ а҆гкѵ́рскагѡ второ́е, но и҆ пѧ́тое, є҆ще́ же  и҆ шесто́е, є҆пі́скопѡмъ ѡ҆ставлѧ́етъ вла́сть, и҆лѝ  оу҆мно́жити, и҆лѝ оу҆ма́лити запрещє́нїѧ, теплѣ́е  ꙗ҆́вѣ, не́жели лѣ́ностнѣ покаѧ́нїе оу҆казꙋ́ющымъ: да  сматрѧ́етсѧ же си́хъ пре́жде житїѐ, и҆ є҆́же пото́мъ,  и҆лѝ цѣломꙋ́дреннѡ, и҆лѝ разсла́бленнѡ живꙋ́тъ и҆  лѣ́ностнѡ, и҆ та́кѡ человѣколю́бїе да мѣ́ритсѧ. А҆́ще  же неѿстꙋ́пнѡ держа́тсѧ свои́хъ ѻ҆бы́чаєвъ, и҆  сласте́мъ плотски́мъ па́че рабо́тати восхо́щꙋтъ, не́жели  гдⷭ҇еви, и҆ є҆ѵⷢ҇льскагѡ житїѧ̀ не прїе́млютъ, ни  є҆ди́но на́мъ ѻ҆́бщее къ ни̑мъ сло́во. Мы́ бо въ  лю́дехъ непокори́выхъ и҆ прекосло́вныхъ наꙋчи́хомсѧ  слы́шати: сп҃са́ѧй, сп҃сѝ твою̀ дꙋ́шꙋ. 
Ѿ кни́ги матѳе́евы, м҃, соста́ва, глава̀ з҃: 
Во дне́хъ ст҃ѣ́йшагѡ лꙋкѝ, во́инꙋ нѣ́коемꙋ  оу҆бі́йство во́льное содѣ́лавшꙋ, є҆пⷭ҇кпъ нѣ́кїй на  кра́ткое вельмѝ вре́мѧ напи́сано дадѐ є҆мꙋ̀  разрѣше́нїе, и҆ потѧза́емь сы́й ѿ собо́ра, пра́вило  предлага́ше, є҆́же є҆пі́скопѡмъ попꙋща́етъ вла́сть,  и҆лѝ ѡ҆слабѣва́ти, и҆лѝ расти́ти запрещє́нїѧ  ка́ющымсѧ. Но оу҆слы́ша, ꙗ҆́кѡ а҆рхїере́ѡмъ даде́сѧ  оу҆́бѡ сїѐ, но не без̾истѧза́тельнѡ и҆ преизли́шнѡ  твори́ти схожде́нїе, [и҆ ꙗ҆́кѡ паꙋчи́нами не подоба́етъ  вѧза́ти, ꙗ҆̀же тремѝ кодо́лами свѧ́зоватисѧ до́лжна  сꙋ́ть]. Тѣ́мже во́ина оу҆́бѡ пра́вильномꙋ запреще́нїю  собо́ръ предадѐ: а҆рхїере́а же ѡ҆бвинѝ, є҆́же во  оу҆рече́нное вре́мѧ лїтꙋргі́и пожда́нїемъ. 
[глⷡ҇а и҃] Мл҃тва над̾ разрѣша́емымъ ѿ запреще́нїѧ. 
Бл҃гоꙋтро́бне гдⷭ҇и, бл҃же и҆ чл҃вѣколю́бче, и҆́же  твои́хъ ра́ди щедро́тъ низпосла́вый є҆диноро́днаго  твоего̀ сн҃а въ мі́ръ, да расто́ргнетъ є҆́же на ны̀  рꙋкописа́нїе согрѣше́нїй, и҆ разрѣши́тъ оу҆́зы, и҆̀же  ѿ грѣха̀ свѧзꙋ́емыхъ и҆ проповѣ́сть плѣнє́ннымъ  ѡ҆ставле́нїе: ты̀ влⷣко, и҆ раба̀꙾-ꙋ̀ твоего̀꙾-ю̀,  и҆́мⷬ҇къ, твое́ю бл҃гостїю свободѝ належа́щагѡ є҆мꙋ̀꙾  є҆́й оу҆́за, и҆ да́рꙋй є҆мꙋ̀꙾є҆́й безгрѣ́шнѡ на  всѧ́ко вре́мѧ и҆ мѣ́сто пристꙋпа́ти къ твоемꙋ̀  вели́чествꙋ со дерзнове́нїемъ, и҆ чи́стою со́вѣстїю  проси́ти, є҆́же ѿ тебѐ бога́тыѧ млⷭ҇ти. 
Ꙗ҆́кѡ млⷭ҇тивъ, и҆ чл҃вѣколю́бецъ бг҃ъ є҆сѝ, и҆  тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а ѳ҃] Послѣ́дованїе быва́емое ѡ҆ ѡ҆брꙋче́нїи. 
По бж҃е́ственной лїтꙋргі́и, сщ҃е́нникꙋ стоѧ́щꙋ въ  ст҃и́лищи, предстоѧ́тъ хотѧ́щїи спрѧга́тисѧ пред̾  ст҃ы́ми две́рьми: мꙋ́жъ оу҆́бѡ ѡ҆деснꙋ́ю, жена́ же  ѡ҆шꙋ́юю. Лежа́тъ же на деснѣ́й странѣ̀ ст҃ы́ѧ трапе́зы  пе́рстни и҆́хъ два̀, златы́й и҆ сре́брѧный, сре́брѧный  оу҆́бѡ оу҆клонѧ́ѧсѧ къ десны̑мъ, златы́й же къ  лѣ̑вымъ, бли́зъ дрꙋ́гъ дрꙋ́га. Сщ҃е́нникъ же  назна́менꙋетъ главы̑ новоневѣ́стныхъ три́жды, и҆ дае́тъ  и҆̀мъ свѣщы̀ возже́нны, и҆ вве́дъ ѧ҆̀ внꙋ́трь хра́ма,  кади́тъ крⷭ҇тови́днѡ, и҆ глаго́летсѧ ѿ дїа́кона:  Бл҃гословѝ влады́ко, 
И҆ сщ҃е́нникъ: Бл҃гослове́нъ бг҃ъ на́шъ: 
Ли́къ: А҆ми́нь. 
Дїа́конъ: Ми́ромъ гдⷭ҇ꙋ помо́лимсѧ. 
Ѡ҆ свы́шнемъ ми́рѣ, и҆ ѡ҆ сп҃се́нїи є҆ю̀: 
Ѡ҆ ми́рѣ всегѡ̀ мі́ра, бл҃гостоѧ́нїи: 
Ѡ҆ ст҃ѣ́мъ хра́мѣ се́мъ, и҆ съ вѣ́рою: 
Ѡ҆ ст҃ѣ́йшемъ прави́тельствꙋющемъ сѷно́дѣ: 
Ѡ҆ бл҃гочести́вѣйшемъ: 
Ѡ҆ рабѣ̀ бж҃їи, и҆́мⷬ҇къ, и҆ рабы́нѣ бж҃їей,  и҆́мⷬ҇къ, ны́нѣ ѡ҆брꙋча́ющихсѧ дрꙋ́гъ дрꙋ́гꙋ, и҆ ѡ҆  сп҃се́нїи и҆̀хъ, гдⷭ҇ꙋ помо́лимсѧ. 
Ѡ҆ є҆́же пода́тисѧ и҆̀мъ ча́дѡмъ въ прїѧ́тїе ро́да,  и҆ всѣ̑мъ ꙗ҆̀же ко сп҃се́нїю проше́нїємъ, гдⷭ҇ꙋ  помо́лимсѧ. 
Ѡ҆ є҆́же низпосла́тисѧ и҆̀мъ любвѝ соверше́ннѣй,  ми́рнѣй, и҆ по́мощи, гдⷭ҇ꙋ помо́лимсѧ. 
Ѡ҆ є҆́же сохрани́тисѧ и҆̀мъ въ є҆диномы́слїи и҆  тве́рдѣй вѣ́рѣ, гдⷭ҇ꙋ помо́лимсѧ. 
Ѡ҆ є҆́же бл҃гослови́тисѧ и҆̀мъ въ непоро́чномъ  жи́тельствѣ, гдⷭ҇ꙋ помо́лимсѧ. 
Ꙗ҆́кѡ да гдⷭ҇ь бг҃ъ на́шъ да́рꙋетъ и҆̀мъ бра́къ  че́стенъ, и҆ ло́же нескве́рное, гдⷭ҇ꙋ помо́лимсѧ. 
Ѡ҆ и҆зба́витисѧ на́мъ ѿ всѧ́кїѧ ско́рби, гнѣ́ва и҆  нꙋ́жды: 
Застꙋпѝ, сп҃сѝ, поми́лꙋй: 
Прест҃ꙋ́ю, пречⷭ҇тꙋю, пребл҃гослове́ннꙋю: 
Сщ҃е́нникъ: Ꙗ҆́кѡ подоба́етъ тебѣ̀ всѧ́каѧ сла́ва: 
Та́же глаго́летъ мл҃твꙋ велегла́снѡ: 
Бж҃е вѣ́чный, разстоѧ̑щаѧсѧ собра́вый въ соедине́нїе,  и҆ сою́зъ любвѐ положи́вый и҆̀мъ неразрꙋши́мый:  бл҃гослови́вый і҆саа́ка и҆ реве́ккꙋ, и҆ наслѣ́дники ѧ҆̀  твоегѡ̀ ѡ҆бѣтова́нїѧ показа́вый: са́мъ бл҃гословѝ и҆  рабы̑ твоѧ̑ сїѧ̑, и҆́мⷬ҇къ, и҆́мⷬ҇къ, наставлѧ́ѧ ѧ҆̀ на  всѧ́кое дѣ́ло бл҃го́е. Ꙗ҆́кѡ млⷭ҇тивый и҆  чл҃вѣколю́бецъ бг҃ъ є҆сѝ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Сщ҃е́нникъ: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
Гдⷭ҇и бж҃е на́шъ, ѿ ꙗ҆зы̑къ пред̾ѡбрꙋчи́вый  цр҃ковь дѣ́вꙋ чⷭ҇тꙋю, бл҃гословѝ ѡ҆брꙋче́нїе сїѐ, и҆  соединѝ, и҆ сохранѝ рабы̑ твоѧ̑ сїѧ̑ въ ми́рѣ и҆  є҆диномы́слїи. 
Тебѣ́ бо подоба́етъ всѧ́каѧ сла́ва, че́сть и҆  поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Та́же взе́мъ сщ҃е́нникъ пе́рстни, дае́тъ пе́рвѣе  мꙋ́жꙋ златы́й, та́же сре́брѧный женѣ̀. И҆ глаго́летъ  мꙋ́жꙋ: 
Ѡ҆брꙋча́етсѧ ра́бъ бж҃їй, и҆́мⷬ҇къ, рабѣ̀ бж҃їей,  и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. 
Та́же и҆ женѣ̀ глаго́летъ: 
Ѡ҆брꙋча́етсѧ раба̀ бж҃їѧ, и҆́мⷬ҇къ, рабꙋ̀ бж҃їю,  и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. 
И҆ є҆гда̀ рече́тъ на є҆ди́номъ ко́емждо три́жды,  твори́тъ крⷭ҇тъ пе́рстнемъ на глава́хъ и҆́хъ: и҆  налага́етъ ѧ҆̀ на десны́хъ и҆́хъ пе́рстѣхъ. Та́же  и҆змѣнѧ́етъ пе́рстни новоневѣ́стныхъ воспрїе́мникъ. 
Сщ҃е́нникъ же глаго́летъ мл҃твꙋ: 
Гдⷭ҇ꙋ помо́лимсѧ. 
Гдⷭ҇и бж҃е на́шъ, ѻ҆́трокꙋ патрїа́рха а҆враа́ма  сше́ствовавый въ средорѣ́чїи, посыла́ѧ оу҆невѣ́стити  господи́нꙋ є҆гѡ̀ і҆саа́кꙋ женꙋ̀, и҆ хода́тайствомъ  водоноше́нїѧ ѡ҆брꙋчи́ти реве́ккꙋ ѿкры́вый: са́мъ  бл҃гословѝ ѡ҆брꙋче́нїе рабѡ́въ твои́хъ, сегѡ̀ и҆́мⷬ҇къ,  и҆ сеѧ̀ и҆́мⷬ҇къ, и҆ оу҆твердѝ є҆́же оу҆ ни́хъ  глаго́ланное сло́во: оу҆твердѝ ѧ҆̀ є҆́же ѿ тебѐ  ст҃ы́мъ соедине́нїемъ: ты́ бо и҆з̾ нача́ла созда́лъ  є҆сѝ мꙋ́жескїй по́лъ и҆ же́нскїй, и҆ ѿ тебѐ  сочетава́етсѧ мꙋ́жꙋ жена̀, въ по́мощь и҆ въ воспрїѧ́тїе  ро́да человѣ́ча. са́мъ оу҆́бѡ гдⷭ҇и бж҃е на́шъ,  посла́вый и҆́стинꙋ въ наслѣ́дїе твоѐ, и҆ ѡ҆бѣтова́нїе  твоѐ на рабы̑ твоѧ̑ ѻ҆тцы̀ на́шѧ, въ ко́емждо ро́дѣ и҆  ро́дѣ и҆збра̑нныѧ твоѧ̑: при́зри на раба̀ твоего̀  и҆́мⷬ҇къ, и҆ на рабꙋ̀ твою̀ и҆́мⷬ҇къ, и҆ оу҆твердѝ  ѡ҆брꙋче́нїе и҆́хъ въ вѣ́рѣ и҆ є҆диномы́слїи, и҆  и҆́стинѣ, и҆ любвѝ. ты́ бо гдⷭ҇и показа́лъ є҆сѝ  да́тисѧ ѡ҆брꙋче́нїю и҆ оу҆твержда́тисѧ во все́мъ.  Пе́рстнемъ даде́сѧ вла́сть і҆ѡ́сифꙋ во є҆гѵ́птѣ:  пе́рстнемъ просла́висѧ данїи́лъ во странѣ̀  вавѷлѡ́нстѣй: пе́рстнемъ ꙗ҆ви́сѧ и҆́стина ѳама́ры:  пе́рстнемъ ѻ҆ц҃ъ на́шъ нбⷭ҇ный ще́дръ бы́сть на сн҃а  своего̀: дади́те бо, глаго́летъ, пе́рстень на десни́цꙋ  є҆гѡ̀, и҆ закла́вше тельца̀ оу҆пита́ннаго, ꙗ҆́дше  возвесели́мсѧ. сама̀ десни́ца твоѧ̀ гдⷭ҇и, мѡѷсе́а  воѡрꙋжѝ въ чермнѣ́мъ мо́ри: сло́вомъ бо твои́мъ  и҆́стиннымъ нб҃са̀ оу҆тверди́шасѧ и҆ землѧ̀ ѡ҆снова́сѧ,  и҆ десни́ца ра̑бъ твои́хъ бл҃гослови́тсѧ сло́вомъ твои́мъ  держа́внымъ, и҆ мы́шцею твое́ю высо́кою. са́мъ оу҆́бѡ и҆  ны́нѣ влⷣко, бл҃гословѝ пе́рстней положе́нїе сїѐ  бл҃гослове́нїемъ нбⷭ҇нымъ: и҆ а҆́гг҃лъ тво́й да  пред̾и́детъ пред̾ ни́ми всѧ̑ дни̑ живота̀ и҆́хъ. 
Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй  всѧ́чєскаѧ: и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
А҆́бїе дїа́конъ є҆ктенїю̀: 
Поми́лꙋй на́съ бж҃е: 
Є҆щѐ мо́лимсѧ ѡ҆ бл҃гочести́вѣйшемъ,  самодержа́внѣйшемъ, вели́комъ гдⷭ҇рѣ на́шемъ  і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и. 
Є҆щѐ мо́лимсѧ ѡ҆ сꙋпрꙋ́гѣ є҆гѡ̀,  бл҃гочести́вѣйшей гдⷭ҇рнѣ, і҆мператрі́цѣ  а҆леѯа́ндрѣ ѳео́дѡровнѣ: ѡ҆ ма́тери є҆гѡ̀,  бл҃гочести́вѣйшей гдⷭ҇рнѣ, і҆мператрі́цѣ марі́и  ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ  гдⷭ҇рѣ, цесаре́вичѣ и҆ вели́комъ кн҃зѣ а҆леѯі́и  нїкола́евичѣ, и҆ ѡ҆ все́мъ ца́рствꙋющемъ до́мѣ. 
Є҆щѐ мо́лимсѧ ѡ҆ ст҃ѣ́йшемъ прави́тельствꙋющемъ  сѷно́дѣ. 
Є҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ  во́инствѣ. 
Є҆щѐ мо́лимсѧ ѡ҆ рабѣ́хъ бж҃їихъ и҆́мⷬ҇къ, и҆  и҆́мⷬ҇къ, ѡ҆брꙋча́ющихсѧ дрꙋ́гъ дрꙋ́гꙋ. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ за всю̀ бра́тїю: 
Возгла́съ: Ꙗ҆́кѡ млⷭ҇тивъ, и҆ чл҃вѣколю́бецъ бг҃ъ  є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ,  и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
Та́же ѿпꙋ́стъ. 
[глⷡ҇а і҃] Послѣ́дованїе вѣнча́нїѧ. 
А҆́ще оу҆́бѡ хотѧ́тъ въ то́жде вре́мѧ вѣнча́тисѧ,  вхо́дѧтъ во хра́мъ со свѣща́ми возжже́нными,  пред̾идꙋ́щꙋ сщ҃е́нникꙋ съ кади́льницею, и҆ пою́щꙋ  ѱало́мъ рк҃з, си́це: Лю́дїе же на кі́йждо сті́хъ  глаго́лютъ: 
Сла́ва тебѣ̀ бж҃е на́шъ, сла́ва тебѣ̀. 
Бл҃же́ни всѝ боѧ́щїисѧ гдⷭ҇а. 
Сла́ва тебѣ̀ бж҃е на́шъ, сла́ва тебѣ̀. 
Ходѧ́щїи въ пꙋте́хъ є҆гѡ̀. 
Сла́ва тебѣ̀ бж҃е на́шъ, сла́ва тебѣ̀. 
Трꙋды̀ плодѡ́въ твои́хъ снѣ́си. 
Сла́ва тебѣ̀ бж҃е на́шъ, сла́ва тебѣ̀. 
Бл҃же́нъ є҆сѝ, и҆ добро̀ тебѣ̀ бꙋ́детъ. 
Сла́ва тебѣ̀ бж҃е на́шъ, сла́ва тебѣ̀. 
Жена̀ твоѧ̀ ꙗ҆́кѡ лоза̀ плодови́та, во страна́хъ  до́мꙋ твоегѡ̀. 
Сла́ва тебѣ̀ бж҃е на́шъ, сла́ва тебѣ̀. 
Сы́нове твоѝ ꙗ҆́кѡ новосаждє́нїѧ ма̑слична,  ѻ҆́крестъ трапе́зы твоеѧ̀. 
Сла́ва тебѣ̀ бж҃е на́шъ, сла́ва тебѣ̀. 
Сѐ та́кѡ бл҃гослови́тсѧ человѣ́къ боѧ́йсѧ гдⷭ҇а. 
Сла́ва тебѣ̀ бж҃е на́шъ, сла́ва тебѣ̀. 
Бл҃гослови́тъ тѧ̀ гдⷭ҇ь ѿ сїѡ́на, и҆ оу҆́зриши  бл҃га̑ѧ і҆ерⷭ҇ли́ма всѧ̑ дни̑ живота̀ твоегѡ̀. 
Сла́ва тебѣ̀ бж҃е на́шъ, сла́ва тебѣ̀. 
И҆ оу҆́зриши сы́ны сынѡ́въ твои́хъ: ми́ръ на і҆и҃лѧ. 
Сла́ва тебѣ̀ бж҃е на́шъ, сла́ва тебѣ̀. 
Посе́мъ глаго́летъ і҆ере́й поꙋчи́тельное сло́во,  сказꙋ́ѧ и҆̀мъ, что̀ є҆́сть сꙋпрꙋ́жества та́йна: и҆ ка́кѡ  въ сꙋпрꙋ́жествѣ бг҃оꙋго́днѡ и҆ че́стнѡ жи́тельствовати  и҆́мꙋтъ. По сконча́нїи же сло́ва, вопроша́етъ і҆ере́й  жениха̀ глаго́лѧ: 
И҆́маши ли, и҆́мⷬ҇къ произволе́нїе бл҃го́е и҆  непринꙋжде́нное, и҆ крѣ́пкꙋю мы́сль, поѧ́ти себѣ̀ въ  женꙋ̀ сїю̀, и҆́мⷬ҇къ, ю҆́же здѣ̀ пред̾ тобо́ю ви́диши; 
И҆ ѿвѣща́етъ жени́хъ, глаго́лѧ: 
И҆́мамъ, честны́й ѻ҆́тче. 
І҆ере́й па́ки: 
Не ѡ҆бѣща́лсѧ ли є҆сѝ и҆но́й невѣ́стѣ; 
Жени́хъ: Не ѡ҆бѣща́хсѧ, честны́й ѻ҆́тче. 
И҆ а҆́бїе і҆ере́й, зрѧ̀ къ невѣ́стѣ, вопроша́етъ  ю҆̀, глаго́лѧ: 
И҆́маши ли произволе́нїе бл҃го́е и҆ непринꙋжде́нное,  и҆ тве́рдꙋю мы́сль, поѧ́ти себѣ̀ въ мꙋ́жа сего̀  и҆́мⷬ҇къ, є҆го́же пред̾ тобо́ю здѣ̀ ви́диши; 
И҆ ѿвѣща́етъ невѣ́ста, глаго́лющи: 
И҆́мамъ, честны́й ѻ҆́тче. 
І҆ере́й па́ки: 
Не ѡ҆бѣща́ласѧ ли є҆сѝ и҆но́мꙋ мꙋ́жꙋ: 
И҆ ѿвѣща́етъ невѣ́ста: 
Не ѡ҆бѣща́хсѧ, честны́й ѻ҆́тче. 
Та́же глаго́летъ дїа́конъ: 
Бл҃гословѝ влады́ко. 
Сщ҃е́нникъ: Бл҃гослове́но црⷭ҇тво: 
Ли́къ: А҆ми́нь. 
Дїа́конъ є҆ктенїю̀: 
Ми́ромъ гдⷭ҇ꙋ помо́лимсѧ. 
Ѡ҆ свы́шнемъ ми́рѣ: 
Ѡ҆ ми́рѣ всегѡ̀ мі́ра: 
Ѡ҆ ст҃ѣ́мъ хра́мѣ се́мъ: 
Ѡ҆ ст҃ѣ́йшемъ прави́тельствꙋющемъ сѷно́дѣ: 
Ѡ҆ бл҃гочести́вѣйшемъ: 
Ѡ҆ рабѣ́хъ бж҃їихъ, и҆́мⷬ҇къ, и҆́мⷬ҇къ, ны́нѣ  сочетава́ющихсѧ дрꙋ́гъ дрꙋ́гꙋ въ бра́ка ѻ҆бще́нїе, и҆ ѡ҆  сп҃се́нїи и҆́хъ, гдⷭ҇ꙋ помо́лимсѧ. 
Ѡ҆ є҆́же бл҃гослови́тисѧ бра́кꙋ семꙋ̀, ꙗ҆́коже въ  ка́нѣ галїле́йстѣй, гдⷭ҇ꙋ помо́лимсѧ. 
Ѡ҆ є҆́же пода́тисѧ и҆̀мъ цѣломꙋ́дрїю, и҆ плодꙋ̀  чре́ва на по́льзꙋ, гдⷭ҇ꙋ помо́лимсѧ. 
Ѡ҆ є҆́же. возвесели́тисѧ и҆̀мъ видѣ́нїемъ сынѡ́въ и҆  дще́рей, гдⷭ҇ꙋ помо́лимсѧ. 
Ѡ҆ є҆́же дарова́тисѧ и҆̀мъ бл҃гоча́дїѧ воспрїѧ́тїю,  и҆ незазо́рномꙋ пребыва́нїю, гдⷭ҇ꙋ помо́лимсѧ. 
Ѡ҆ є҆́же дарова́ти и҆̀мже и҆ на́мъ всѧ̑ ко сп҃се́нїю  прошє́нїѧ, гдⷭ҇ꙋ помо́лимсѧ. 
Ѡ҆ є҆́же и҆зба́витисѧ и҆̀мже и҆ на́мъ ѿ всѧ́кїѧ  ско́рби: 
Застꙋпѝ, сп҃сѝ, поми́лꙋй: 
Прест҃ꙋ́ю, пречⷭ҇тꙋю, пребл҃гослове́ннꙋю: 
Сщ҃е́нникъ возгла́снѡ: 
Ꙗ҆́кѡ подоба́етъ тебѣ̀ всѧ́каѧ сла́ва: 
Ли́къ: А҆ми́нь. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Сщ҃е́нникъ мл҃твꙋ сїю̀ велегла́снѡ: 
Бж҃е пречⷭ҇тый, и҆ всеѧ̀ тва́ри содѣ́телю, ребро̀  пра́ѻтца а҆да́ма за твоѐ чл҃вѣколю́бїе въ женꙋ̀  преѡбрази́вый, и҆ бл҃гослови́вый ѧ҆̀, и҆ рекі́й:  расти́тесѧ и҆ мно́житесѧ и҆ ѡ҆блада́йте земле́ю, и҆  ѻ҆бою̀ є҆ю̀ є҆ди́нъ оу҆́дъ показа́вый сопрѧже́нїемъ:  сегѡ́ бо ра́ди ѡ҆ста́витъ человѣ́къ ѻ҆тца̀ своего̀ и҆  ма́терь, и҆ прилѣпи́тсѧ женѣ̀ свое́й, и҆ бꙋ́дета два̀  въ пло́ть є҆ди́нꙋ, и҆ ꙗ҆̀же бг҃ъ спрѧжѐ, человѣ́къ да  не разлꙋча́етъ. и҆́же раба̀ твоего̀ а҆враа́ма  бл҃гослови́вый и҆ разве́рзый ложесна̀ са̑ррина, и҆  ѻ҆тца̀ мно́жества ꙗ҆зы́кѡвъ сотвори́вый: и҆́же і҆саа́ка  реве́кцѣ дарова́вый, и҆ рождество̀ є҆ѧ̀ бл҃гослови́вый:  и҆́же і҆а́кѡва рахи́лѣ сочета́вый, и҆ и҆з̾ негѡ̀  двана́десѧть патрїа́рхѡвъ показа́вый: и҆́же і҆ѡ́сифа и҆  а҆сене́ѳꙋ спрѧгі́й, пло́дъ дѣтотворе́нїѧ и҆̀мъ,  є҆фре́ма и҆ манассі́ю дарова́вый: и҆́же заха́рїю и҆  є҆лїсаве́тъ прїе́мый, и҆ предте́чꙋ рожде́нїе и҆̀мъ  показа́вый: и҆́же ѿ ко́рене і҆ессе́ова по пло́ти  и҆зрасти́вый приснодв҃ꙋ, и҆ и҆з̾ неѧ̀ воплоти́выйсѧ, и҆  роди́выйсѧ во сп҃се́нїе ро́да человѣ́ческагѡ, и҆́же за  неизрече́нный тво́й да́ръ и҆ мно́гꙋю бл҃гость, прише́дый  въ ка́нꙋ галїле́йскꙋю, и҆ та́мошнїй бра́къ  бл҃гослови́вый: да ꙗ҆ви́ши, ꙗ҆́кѡ твоѧ̀ во́лѧ є҆́сть  зако́нное сꙋпрꙋ́жество, и҆ є҆́же и҆з̾ негѡ̀  чадотворе́нїе. са́мъ влⷣко прест҃ы́й, прїимѝ моле́нїе  на́съ рабѡ́въ твои́хъ, ꙗ҆́коже та́мѡ, и҆ здѣ̀ прише́дъ  неви́димымъ твои́мъ предста́тельствомъ, бл҃гословѝ  бра́къ се́й, и҆ пода́ждь рабѡ́мъ твои̑мъ си̑мъ, и҆́мⷬ҇къ,  и҆ и҆́мⷬ҇къ, живо́тъ ми́ренъ, долгоде́нствїе,  цѣломꙋ́дрїе, дрꙋ́гъ ко дрꙋ́гꙋ любо́вь въ сою́зѣ ми́ра,  сѣ́мѧ долгожи́зненное, ѡ҆ ча́дѣхъ бл҃года́ть,  неꙋвѧда́емый сла́вы вѣне́цъ. сподо́би ѧ҆̀ ви́дѣти ча̑да  ча́дѡвъ, ло́же є҆ю̀ ненавѣ́тно соблюдѝ, и҆ да́ждь  и҆́ма ѿ росы̀ нбⷭ҇ныѧ свы́ше, и҆ ѿ тꙋ́ка земна́гѡ:  и҆спо́лни до́мы и҆́хъ пшени́цы, вїна̀ и҆ є҆ле́а и҆  всѧ́кїѧ благосты́ни, да преподаю́тъ и҆ тре́бꙋющымъ,  да́рꙋѧ кꙋ́пнѡ и҆ сꙋ́щымъ съ ни́ма всѧ̑ ꙗ҆̀же ко  сп҃се́нїю прошє́нїѧ. 
Ꙗ҆́кѡ бг҃ъ млⷭ҇ти, и҆ щедро́тъ, и҆ чл҃вѣколю́бїѧ  є҆сѝ, и҆ тебѣ̀ сла́вꙋ возсыла́емъ, со безнача́льнымъ  твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Сщ҃е́нникъ, мл҃твꙋ сїю̀ велегла́снѡ: 
Бл҃гослове́нъ є҆сѝ гдⷭ҇и бж҃е на́шъ, и҆́же та́йнагѡ  и҆ чи́стагѡ бра́ка свѧщеннодѣйстви́телю, и҆ тѣле́снагѡ  законоположи́телю, нетлѣ́нїѧ храни́телю, жите́йскихъ  благі́й строи́телю: са́мъ и҆ ны́нѣ влⷣко, въ нача́лѣ  созда́вый человѣ́ка, и҆ положи́вый є҆го̀ ꙗ҆́кѡ царѧ̀  тва́ри, и҆ рекі́й: не добро̀ бы́ти человѣ́кꙋ є҆ди́номꙋ  на землѝ, сотвори́мъ є҆мꙋ̀ помо́щника по немꙋ̀: и҆  взе́мъ є҆ди́но ѿ ре́бръ є҆гѡ̀, созда́лъ є҆сѝ женꙋ̀,  ю҆́же ви́дѣвъ а҆да́мъ, речѐ: сїѧ̀ ны́нѣ ко́сть ѿ  косте́й мои́хъ, и҆ пло́ть ѿ пло́ти моеѧ̀: сїѧ̀  нарече́тсѧ жена̀, ꙗ҆́кѡ ѿ мꙋ́жа своегѡ̀ взѧта̀ бы́сть  сїѧ̀. сегѡ̀ ра́ди ѡ҆ста́витъ человѣ́къ ѻ҆тца̀ своего̀  и҆ ма́терь, и҆ прилѣпи́тсѧ женѣ̀ свое́й, и҆ бꙋ́дета  два̀ въ пло́ть є҆ди́нꙋ: и҆ ꙗ҆̀же бг҃ъ сопрѧжѐ,  человѣ́къ да не разлꙋча́етъ. са́мъ и҆ ны́нѣ влⷣко  гдⷭ҇и бж҃е на́шъ, низпослѝ бл҃года́ть твою̀ нбⷭ҇нꙋю на  рабы̑ твоѧ̑ сїѧ̑, и҆́мⷬ҇къ, и҆́мⷬ҇къ: и҆ да́ждь рабѣ̀  се́й во все́мъ повинова́тисѧ мꙋ́жꙋ, и҆ рабꙋ̀ твоемꙋ̀  семꙋ̀ бы́ти во главꙋ̀ жены̀, ꙗ҆́кѡ да поживꙋ́тъ по во́ли  твое́й. Бл҃гословѝ ѧ҆̀ гдⷭ҇и бж҃е на́шъ, ꙗ҆́коже  бл҃гослови́лъ є҆сѝ а҆враа́ма и҆ са́ррꙋ: Бл҃гословѝ ѧ҆̀  гдⷭ҇и бж҃е на́шъ, ꙗ҆́коже бл҃гослови́лъ є҆сѝ і҆саа́ка  и҆ реве́ккꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже  бл҃гослови́лъ є҆сѝ і҆а́кѡва, и҆ всѧ̑ патрїа́рхи:  Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ  є҆сѝ і҆ѡ́сифа и҆ а҆сене́ѳꙋ: Бл҃гословѝ ѧ҆̀ гдⷭ҇и бж҃е  на́шъ, ꙗ҆́коже бл҃гослови́лъ є҆сѝ мѡѷсе́а и҆  сепфѡ́рꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже  бл҃гослови́лъ є҆сѝ і҆ѡакі́ма и҆ а҆́ннꙋ: Бл҃гословѝ ѧ҆̀  гдⷭ҇и бж҃е на́шъ, ꙗ҆́коже бл҃гослови́лъ є҆сѝ заха́рїю  и҆ є҆лїсаве́тъ. Сохранѝ ѧ҆̀ гдⷭ҇и бж҃е на́шъ, ꙗ҆́коже  сохрани́лъ є҆сѝ нѡ́ѧ въ ковче́зѣ: сохранѝ ѧ҆̀ гдⷭ҇и  бж҃е на́шъ, ꙗ҆́коже сохрани́лъ є҆сѝ і҆ѡ́нꙋ во чре́вѣ  ки́товѣ. Сохранѝ ѧ҆̀ гдⷭ҇и бж҃е на́шъ, ꙗ҆́коже  сохрани́лъ є҆сѝ ст҃ы̑ѧ трѝ ѻ҆́троки ѿ ѻ҆гнѧ̀,  низпосла́вый и҆̀мъ ро́сꙋ съ нб҃сѐ: и҆ да прїи́детъ на  нѧ̀ ра́дость ѻ҆́наѧ, ю҆́же и҆мѧ́ше бл҃же́ннаѧ є҆ле́на,  є҆гда̀ ѡ҆брѣ́те чⷭ҇тны́й крⷭ҇тъ. Помѧнѝ ѧ҆̀ гдⷭ҇и бж҃е  на́шъ, ꙗ҆́коже помѧнꙋ́лъ є҆сѝ є҆нѡ́ха, си́ма, и҆лїю̀.  Помѧнѝ ѧ҆̀ гдⷭ҇и бж҃е на́шъ, ꙗ҆́коже помѧнꙋ́лъ є҆сѝ  ст҃ы̑ѧ твоѧ̑ четы́редесѧть мꙋ́ченики, низпосла́вый и҆̀мъ  съ нб҃сѐ вѣнцы̀. Помѧнѝ бж҃е и҆ воспита́вшыѧ и҆́хъ  роди́тели: занѐ мл҃твы роди́телей оу҆твержда́ютъ  ѡ҆снова̑нїѧ домѡ́въ. Помѧнѝ гдⷭ҇и бж҃е на́шъ, рабы̑  твоѧ̑ оу҆невѣ́стившыѧсѧ, сше́дшыѧсѧ въ ра́дость сїю̀.  Помѧнѝ гдⷭ҇и бж҃е на́шъ раба̀ твоего̀, и҆́мⷬ҇къ, и҆  рабꙋ̀ твою̀, и҆́мⷬ҇къ, и҆ бл҃гословѝ ѧ҆̀. Да́ждь и҆̀мъ  пло́дъ чре́ва, доброча́дїе, є҆диномы́слїе дꙋ́шъ и҆  тѣле́съ: возвы́си ѧ҆̀ ꙗ҆́кѡ ке́дры лїва̑нскїѧ, ꙗ҆́кѡ  ло́зꙋ бл҃горо́згнꙋю. Да́рꙋй и҆́мъ сѣ́мѧ кла́сѧно, да  всѧ́кое самодово́льство и҆мꙋ́ще, и҆з̾ѡби́лꙋютъ на  всѧ́кое дѣ́ло бл҃го́е, и҆ тебѣ̀ бл҃гоꙋго́дное: и҆ да  оу҆́зрѧтъ сы́ны сынѡ́въ свои́хъ, ꙗ҆́кѡ новосаждє́нїѧ  ма̑сличнаѧ ѻ҆́крестъ трапе́зы и҆́хъ: и҆ бл҃гоꙋгоди́вше  пред̾ тобо́ю, возсїѧ́ютъ ꙗ҆́кѡ свѣти̑ла на нб҃сѝ, въ  тебѣ̀ гдⷭ҇ѣ на́шемъ. съ тобо́ю же сла́ва, держа́ва,  че́сть и҆ поклоне́нїе, безнача́льномꙋ твоемꙋ̀ ѻ҆ц҃ꙋ̀, и҆  животворѧ́щемꙋ твоемꙋ̀ дх҃ꙋ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
И҆ па́ки сщ҃е́нникъ мл҃твꙋ сїю̀ глаго́летъ  велегла́снѡ: 
Бж҃е ст҃ы́й, созда́вый ѿ пе́рсти человѣ́ка, и҆ ѿ  ребра̀ є҆гѡ̀ возсозда́вый женꙋ̀, и҆ спрѧгі́й є҆мꙋ̀  помо́щника по немꙋ̀, за є҆́же та́кѡ го́дно бы́сть  твоемꙋ̀ вели́чествꙋ, не є҆ди́номꙋ бы́ти человѣ́кꙋ на  землѝ: са́мъ и҆ ны́нѣ влⷣко, низпослѝ рꙋ́кꙋ твою̀ ѿ  ст҃а́гѡ жили́ща твоегѡ̀, и҆ сочета́й раба̀ твоего̀ сего̀,  и҆́мⷬ҇къ, и҆ рабꙋ̀ твою̀ сїю̀, и҆́мⷬ҇къ, занѐ ѿ тебѐ  сочетава́етсѧ мꙋ́жꙋ жена̀. сопрѧзѝ ѧ҆̀ въ  є҆диномꙋ́дрїи, вѣнча́й ѧ҆̀ въ пло́ть є҆ди́нꙋ, да́рꙋй  и҆́ма пло́дъ чре́ва, бл҃гоча́дїѧ воспрїѧ́тїе. 
Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆  си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ по а҆ми́нѣ, прїе́мъ сщ҃е́нникъ вѣнцы̀, вѣнча́етъ  пе́рвѣе жениха̀, глаго́лѧ: 
Вѣнча́етсѧ ра́бъ бж҃їй, и҆́мⷬ҇къ рабѣ̀ бж҃їей,  и҆́мⷬ҇къ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. 
Та́же вѣнча́етъ и҆ невѣ́стꙋ, глаго́лѧ: 
Вѣнча́етсѧ раба̀ бж҃їѧ, и҆́мⷬ҇къ, рабꙋ̀ бж҃їю,  и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а. 
Та́же бл҃гословлѧ́етъ ѧ҆̀ три́жды, глаго́лѧ три́жды: 
Гдⷭ҇и бж҃е на́шъ, сла́вою и҆ че́стїю вѣнча́й ѧ҆̀. 
Та́же прокі́менъ а҆пⷭ҇ла, гла́съ и҃: 
Положи́лъ є҆сѝ на глава́хъ и҆́хъ вѣнцы̀, ѿ  ка́меней чⷭ҇тны́хъ, живота̀ проси́ша оу҆ тебѐ, и҆ да́лъ  є҆сѝ и҆̀мъ. 
Сті́хъ: Ꙗ҆́кѡ да́си и҆̀мъ бл҃гослове́нїе въ вѣ́къ  вѣ́ка, возвесели́ши ѧ҆̀ ра́достїю съ лице́мъ твои́мъ. 
А҆по́столъ ко є҆фесе́ємъ, зача́ло с҃л. 
Бра́тїе бл҃годарѧ́ще всегда̀ ѡ҆ всѣ́хъ, ѡ҆ и҆́мени  гдⷭ҇а на́шегѡ і҆и҃са хрⷭ҇та̀, бг҃ꙋ и҆ ѻ҆ц҃ꙋ̀:  Повинꙋ́ющесѧ дрꙋ́гъ дрꙋ́гꙋ въ стра́сѣ бж҃їи. Жєны̀  свои̑мъ мꙋжє́мъ повинꙋ́йтесѧ, ꙗ҆́коже гдⷭ҇ꙋ: занѐ  мꙋ́жъ глава̀ є҆́сть жены̀, ꙗ҆́коже и҆ хрⷭ҇то́съ глава̀  цр҃кве, и҆ то́й є҆́сть сп҃си́тель тѣ́ла. Но ꙗ҆́коже  цр҃ковь повинꙋ́етсѧ хрⷭ҇тꙋ̀, та́кожде и҆ жєны̀ свои̑мъ  мꙋжє́мъ во все́мъ. Мꙋ́жїе, люби́те своѧ̑ жєны̀,  ꙗ҆́коже и҆ хрⷭ҇то́съ возлюбѝ цр҃ковь, и҆ себѐ предадѐ  за ню̀: Да ѡ҆свѧти́тъ ю҆̀, ѡ҆чи́стивъ ба́нею водно́ю въ  глаго́лѣ. Да предста́витъ ю҆̀ себѣ̀ сла́внꙋ цр҃ковь, не  и҆мꙋ́щꙋ скве́рны, и҆лѝ поро́ка, и҆лѝ нѣ́что ѿ  таковы́хъ: но да є҆́сть свѧта̀ и҆ непоро́чна. Та́кѡ  до́лжни сꙋ́ть мꙋ́жїе люби́ти своѧ̑ жєны̀, ꙗ҆́кѡ своѧ̑  тѣлеса̀: любѧ́й бо свою̀ женꙋ̀, себѐ сама́го лю́битъ.  Никто́же бо когда̀ свою̀ пло́ть возненави́дѣ, но  пита́етъ и҆ грѣ́етъ ю҆̀, ꙗ҆́коже и҆ гдⷭ҇ь цр҃ковь:  занѐ оу҆́ди є҆смы̀ тѣ́ла є҆гѡ̀, ѿ пло́ти є҆гѡ̀,  и҆ ѿ косте́й є҆гѡ̀. Сегѡ̀ ра́ди ѡ҆ста́витъ человѣ́къ  ѻ҆тца̀ своего̀ и҆ ма́терь, и҆ прилѣпи́тсѧ къ женѣ̀  свое́й, и҆ бꙋ́дета два̀ въ пло́ть є҆ди́нꙋ: Та́йна сїѧ̀  вели́ка є҆́сть: а҆́зъ же глаго́лю во хрⷭ҇та̀, и҆ во  цр҃ковь. Ѻ҆ба́че и҆ вы̀ по є҆ди́номꙋ, кі́йждо свою̀  женꙋ̀ си́це да лю́битъ, ꙗ҆́коже и҆ себѐ: а҆ жена̀ да  бои́тсѧ своегѡ̀ мꙋ́жа. 
А҆ллилꙋ́їа. 
Сті́хъ: Ты̀ гдⷭ҇и сохрани́ши ны̀ и҆ соблюде́ши ны̀ ѿ  ро́да сегѡ̀, и҆ во вѣ́къ. 
Дїа́конъ: Премꙋ́дрость, про́сти оу҆слы́шимъ: 
Є҆ѵⷢ҇лїе ѿ і҆ѡа́нна, зача́ло ѕ҃. 
Во вре́мѧ ѻ҆́но, бра́къ бы́сть въ ка́нѣ  галїле́йстѣй, и҆ бѣ̀ ма́ти і҆и҃сова тꙋ̀. Зва́нъ же  бы́сть і҆и҃съ и҆ оу҆ченицы̀ є҆гѡ̀ на бра́къ. И҆ не  доста́вшꙋ вїнꙋ̀, глаго́ла ма́ти і҆и҃сова къ немꙋ̀: вїна̀  не и҆́мꙋтъ. Глаго́ла є҆́й і҆и҃съ: что̀ є҆́сть мнѣ̀ и҆  тебѣ̀, же́но; не оу҆̀ прїи́де ча́съ мо́й. Глаго́ла мт҃и  є҆гѡ̀ слꙋга́мъ: є҆́же а҆́ще глаго́летъ ва́мъ,  сотвори́те. Бѣ́хꙋ же тꙋ̀ водоно́сы ка́менни ше́сть,  лежа́ще по ѡ҆чище́нїю і҆ꙋде́йскꙋ, вмѣстѧ́щыѧ по двѣма̀  и҆лѝ трїе́мъ мѣ́рамъ. Глаго́ла и҆̀мъ і҆и҃съ: напо́лните  водоно́сы воды̀. и҆ напо́лниша и҆̀хъ до верха̀. И҆  глаго́ла и҆̀мъ: почерпи́те ны́нѣ, и҆ принеси́те  а҆рхїтрїкли́нови. и҆ принесо́ша. Ꙗ҆́коже вкꙋсѝ  а҆рхїтрїкли́нъ вїна̀ бы́вшагѡ ѿ воды̀, [и҆ не вѣ́дѧше  ѿкꙋ́дꙋ є҆́сть: слꙋги̑ же вѣ́дѧхꙋ поче́рпшїи во́дꙋ: ]  пригласѝ жениха̀ а҆рхїтрїкли́нъ, И҆ глаго́ла є҆мꙋ̀:  всѧ́къ человѣ́къ пре́жде до́брое вїно̀ полага́етъ, и҆  є҆гда̀ оу҆пїю́тсѧ, тогда̀ хꙋ́ждшее: ты́ же соблю́лъ  є҆сѝ до́брое вїно̀ досе́лѣ. Сѐ сотворѝ нача́токъ  зна́менїємъ і҆и҃съ въ ка́нѣ галїле́йстѣй, и҆ ꙗ҆вѝ  сла́вꙋ свою̀, и҆ вѣ́роваша въ него̀ оу҆ч҃нцы̀ є҆гѡ̀. 
Дїа́конъ: Рце́мъ всѝ ѿ всеѧ̀ дꙋшѝ и҆ ѿ всегѡ̀  помышле́нїѧ на́шегѡ рце́мъ. 
Гдⷭ҇и вседержи́телю бж҃е: 
Поми́лꙋй на́съ бж҃е: 
Є҆щѐ мо́лимсѧ ѡ҆ ми́лости, жи́зни, ми́рѣ, здра́вїи,  сп҃се́нїи, посѣще́нїи рабѡ́въ бж҃їихъ, и҆́мⷬ҇къ, и҆  помина́етъ и҆̀хже хо́щетъ. 
Возгла́съ: Ꙗ҆́кѡ млⷭ҇тивъ: 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй: 
Сщ҃е́нникъ мл҃твꙋ сїю̀: 
Гдⷭ҇и бж҃е на́шъ, во сп҃си́тельномъ твое́мъ  смотре́нїи, сподо́бивый въ ка́нѣ галїле́йстѣй, чⷭ҇тны́й  показа́ти бра́къ твои́мъ прише́ствїемъ, са́мъ ны́нѣ  рабы̑ твоѧ̑, и҆́мⷬ҇къ, и҆ и҆́мⷬ҇къ ꙗ҆̀же бл҃говоли́лъ  є҆сѝ сочетава́тисѧ дрꙋ́гъ дрꙋ́гꙋ, въ ми́рѣ и҆  є҆диномы́слїи сохранѝ: чⷭ҇тны́й и҆́хъ бра́къ покажѝ,  нескве́рное и҆́хъ ло́же соблюдѝ, непоро́чное и҆́хъ  сожи́тельство пребыва́ти бл҃говолѝ, и҆ сподо́би ѧ҆̀ въ  ста́рости масти́тѣй дости́гнꙋти, чи́стымъ се́рдцемъ  дѣ́лающѧ за́пѡвѣди твоѧ̑. 
Ты́ бо є҆сѝ бг҃ъ на́шъ, бг҃ъ є҆́же ми́ловати и҆  сп҃са́ти, и҆ тебѣ̀ сла́вꙋ возсыла́емъ, со безнача́льнымъ  твои́мъ ѻ҆ц҃е́мъ, и҆ всест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
Дїа́конъ: Застꙋпѝ, сп҃сѝ, поми́лꙋй и҆ сохранѝ на́съ  бж҃е, твое́ю бл҃года́тїю. 
Ли́къ: Гдⷭ҇и поми́лꙋй. 
Днѐ всегѡ̀ соверше́нна, свѧ́та: 
Ли́къ: Пода́й гдⷭ҇и. 
А҆́гг҃ла ми́рна: 
Проще́нїѧ и҆ ѡ҆ставле́нїѧ грѣхѡ́въ: 
До́брыхъ и҆ поле́зныхъ дꙋша́мъ: 
Про́чее вре́мѧ живота̀ на́шегѡ: 
Хрⷭ҇тїа́нскїѧ кончи́ны живота̀ на́шегѡ: 
Соедине́нїе вѣ́ры и҆ прича́стїе ст҃а́гѡ дх҃а: 
Ли́къ: Тебѣ̀ гдⷭ҇и. 
Сщ҃е́нникъ возглаша́етъ: 
И҆ сподо́би на́съ влⷣко, со дерзнове́нїемъ  неѡсꙋжде́ннѡ смѣ́ти призыва́ти тебѐ нбⷭ҇наго бг҃а  ѻ҆ц҃а̀, и҆ глаго́лати: 
И҆ лю́дїе: Ѻ҆́ч҃е на́шъ: ве́сь до конца̀. 
Сщ҃е́нникъ возглаша́етъ: Ꙗ҆́кѡ твоѐ є҆́сть црⷭ҇тво: 
Ми́ръ всѣ̑мъ. 
Главы̑ ва́шѧ гдⷭ҇еви приклони́те. 
Та́же прино́ситсѧ ѻ҆́бщаѧ ча́ша, и҆ бл҃гословлѧ́етъ  ю҆̀ сщ҃е́нникъ, и҆ глаго́летъ мл҃твꙋ сїю̀: 
Дїа́конъ: Гдⷭ҇ꙋ помо́лимсѧ. 
Бж҃е, всѧ̑ сотвори́вый крѣ́постїю твое́ю, и҆  оу҆тверди́вый вселе́ннꙋю, и҆ оу҆краси́вый вѣне́цъ  всѣ́хъ сотворе́нныхъ ѿ тебѐ, и҆ ча́шꙋ ѻ҆́бщꙋю сїю̀  подава́ѧй сочетава́ющымсѧ ко ѻ҆бще́нїю бра́ка,  бл҃гословѝ бл҃гослове́нїемъ дх҃о́внымъ. 
Возгла́снѡ: Ꙗ҆́кѡ бл҃гослови́сѧ твоѐ и҆́мѧ, и҆  просла́висѧ твоѐ црⷭ҇тво: 
Ли́къ: А҆ми́нь. 
Та́же взе́мъ сщ҃е́нникъ въ рꙋ́кꙋ ѻ҆́бщꙋю ча́шꙋ,  преподае́тъ и҆̀мъ три́жды: пе́рвѣе мꙋ́жꙋ, и҆ пото́мъ  женѣ̀: И҆ а҆́бїе прїе́мъ ѧ҆̀ сщ҃е́нникъ, кꙋ́мꙋ держа́щꙋ  созадѝ вѣнцы̀, ѡ҆браща́етъ ꙗ҆́кѡ ѡ҆́бразомъ крꙋ́га. 
И҆ пое́тъ сщ҃е́нникъ, и҆лѝ лю́дїе настоѧ́щыѧ  тропарѝ, во гла́съ є҃: 
И҆са́їе ликꙋ́й, дв҃а, и҆мѣ̀ во чре́вѣ, и҆ родѝ сн҃а  є҆мманꙋ́ила, бг҃а же и҆ человѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆блажа́емъ. 
И҆ні́и, гла́съ з҃: 
Ст҃і́и мꙋ́чєницы, до́брѣ страда́льчествовавшїи, и҆  вѣнча́вшїисѧ, моли́тесѧ ко гдⷭ҇ꙋ поми́ловатисѧ дꙋша́мъ  на́шымъ. 
Сла́ва тебѣ̀ хрⷭ҇тѐ бж҃е, а҆по́столѡмъ похвало̀,  мꙋ́ченикѡвъ ра́дованїе, и҆́хже про́повѣдь, трⷪ҇ца  є҆диносꙋ́щнаѧ. 
Та́же взе́мъ вѣне́цъ жениха̀, глаго́летъ: 
Возвели́чисѧ женишѐ ꙗ҆́коже а҆враа́мъ, и҆  бл҃гослови́сѧ ꙗ҆́коже і҆саа́къ, и҆ оу҆мно́жисѧ ꙗ҆́коже  і҆а́кѡвъ, ходѧ́й въ ми́рѣ, и҆ дѣ́лаѧй въ пра́вдѣ  за́пѡвѣди бж҃їѧ. 
И҆ внегда̀ взѧ́ти вѣне́цъ невѣ́сты, глаго́летъ: 
И҆ ты̀ невѣ́сто, возвели́чисѧ ꙗ҆́коже са́рра, и҆  возвесели́сѧ ꙗ҆́коже реве́кка, и҆ оу҆мно́жисѧ ꙗ҆́коже  рахи́ль. веселѧ́щисѧ ѡ҆ свое́мъ мꙋ́жѣ, хранѧ́щи  предѣ́лы зако́на, занѐ та́кѡ бл҃говолѝ бг҃ъ. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Сщ҃е́нникъ мл҃твꙋ: 
Бж҃е бж҃е на́шъ, прише́дый въ ка́нꙋ галїле́йскꙋю, и҆  та́мошнїй бра́къ бл҃гослови́вый, бл҃гословѝ и҆ рабы̑  твоѧ̑ сїѧ̑, твои́мъ про́мысломъ ко ѻ҆бще́нїю бра́ка  сочета́вшыѧсѧ: бл҃гословѝ и҆́хъ вхо́ды и҆ и҆схо́ды,  оу҆мно́жи во бл҃ги́хъ живо́тъ и҆́хъ: воспрїимѝ вѣнцы̀  и҆́хъ въ црⷭ҇твїи твое́мъ, нескве́рны, и҆ непоро́чны, и҆  ненавѣ́тны соблюда́ѧй, во вѣ́ки вѣкѡ́въ. 
Ли́къ: А҆ми́нь. 
Сщ҃е́нникъ: Ми́ръ всѣ̑мъ. 
Главы̑ ва́шѧ гдⷭ҇еви приклони́те. 
И҆ мо́литсѧ сщ҃е́нникъ: 
Ѻ҆ц҃ъ, сн҃ъ, и҆ ст҃ы́й дх҃ъ, всест҃а́ѧ, и҆  є҆диносꙋ́щнаѧ, и҆ живонача́льнаѧ трⷪ҇ца, є҆ди́но  бж҃ество̀ и҆ црⷭ҇тво, да бл҃гослови́тъ ва́съ, и҆ да  пода́стъ ва́мъ долгожи́тїе, бл҃гоча́дїе, преспѣ́ѧнїе  живота̀ и҆ вѣ́ры, и҆ да и҆спо́лнитъ ва́съ всѣ́хъ  сꙋ́щихъ на землѝ бл҃ги́хъ: да сподо́битъ ва́съ и҆  ѡ҆бѣща́нныхъ бла́гъ воспрїѧ́тїѧ, мл҃твами ст҃ы́ѧ бцⷣы,  и҆ всѣ́хъ ст҃ы́хъ, а҆ми́нь. 
Та́же вхо́дѧтъ, и҆ поздравлѧ́ютъ и҆̀хъ, и҆ цѣлова́нїе  дрꙋ́гъ дрꙋ́га, и҆ быва́етъ ѿ сщ҃е́нника соверше́нный  ѿпꙋ́стъ. 
Ре́кшꙋ дїа́конꙋ: Премꙋ́дрость. 
Ли́къ: Чⷭ҇тнѣ́йшꙋю херꙋві̑мъ: 
Сщ҃е́нникъ ѿпꙋ́стъ: 
И҆́же въ ка́нѣ галїле́йстѣй прише́ствїемъ свои́мъ  че́стенъ бра́къ показа́вый, хрⷭ҇то́съ и҆́стинный бг҃ъ  на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ  и҆ всехва́льныхъ а҆пⷭ҇лъ, ст҃ы́хъ бг҃овѣнча́нныхъ царе́й  и҆ равноапⷭ҇лѡвъ, кѡнстанті́на и҆ є҆ле́ны, ст҃а́гѡ  великомч҃нка проко́пїа, и҆ всѣ́хъ ст҃ы́хъ, поми́лꙋетъ и҆  сп҃се́тъ на́съ, ꙗ҆́кѡ бл҃гъ и҆ чл҃вѣколю́бецъ. 
[глⷡ҇а а҃і] Мл҃тва на разрѣше́нїе вѣнцє́въ, во  ѻ҆смы́й де́нь. 
Гдⷭ҇и бж҃е на́шъ, вѣне́цъ лѣ́та бл҃гослови́вый, и҆  сїѧ̑ вѣнцы̀ возложи́ти преда́вый зако́номъ бра́ка,  сочетава́ющымсѧ дрꙋ́гъ дрꙋ́гꙋ, и҆ мздꙋ̀ а҆́ки ѿдаѧ̀  и҆́мъ цѣломꙋ́дрїѧ: занѐ чи́сти ко и҆́же ѿ тебѐ  оу҆законоположе́нномꙋ бра́кꙋ сочета́шасѧ: са́мъ и҆ въ  разрѣше́нїи си́хъ вѣнцє́въ, сочета́вшихсѧ дрꙋ́гъ  дрꙋ́гꙋ бл҃гословѝ, и҆ сочета́нїе и҆́хъ нерастерза́емо  соблюдѝ: да бл҃годарѧ́тъ вы́нꙋ всест҃о́е и҆́мѧ твоѐ,  ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 
Сщ҃е́нникъ: Ми́ръ всѣ̑мъ. 
Согла̑снаѧ дости́гше рабѝ твоѝ гдⷭ҇и, и҆  послѣ́дованїе соверши́вше въ ка́нѣ галїле́йстѣй  бра́ка, и҆ спрѧ́тавше ꙗ҆̀же въ не́мъ зна́мєнїѧ, сла́вꙋ  тебѣ̀ возсыла́ютъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
И҆ ѿпꙋ́стъ. 


[глⷡ҇а в҃і] Послѣ́дованїе ѡ҆ двобра́чномъ. 
Сщ҃е́нникъ начина́етъ. Бл҃гослове́нъ бг҃ъ на́шъ.  Та́же, Трист҃о́е: По Ѻ҆́ч҃е на́шъ: Тропа́рь дне́вный. 
Та́же, є҆ктенїа̀: Ми́ромъ гдⷭ҇ꙋ помо́лимсѧ. 
Ѡ҆ свы́шнѣмъ ми́рѣ: 
Ѡ҆ ми́рѣ всегѡ̀ мі́ра: 
Ѡ҆ ст҃ѣ́мъ хра́мѣ се́мъ: 
Ѡ҆ рабѣ́хъ бж҃їихъ, и҆́мⷬ҇къ и҆ и҆́мⷬ҇къ, и҆ є҆́же  ѡ҆ бз҃ѣ покро́вѣ, и҆ сожи́тїи и҆́хъ, гдⷭ҇ꙋ помо́лимсѧ. 
Ѡ҆ є҆́же спожи́ти и҆́мъ до́брѣ во є҆диномы́слїи  гдⷭ҇ꙋ помо́лимсѧ. 
Застꙋпѝ, сп҃сѝ, поми́лꙋй: 
Прест҃ꙋ́ю, пречⷭ҇тꙋю, пребл҃гослове́ннꙋю: 
Ꙗ҆́кѡ подоба́етъ тебѣ̀: 
Та́же, Гдⷭ҇ꙋ помо́лимсѧ. 
Сщ҃е́нникъ мл҃твꙋ: 
Бж҃е вѣ́чный, разстоѧ̑щаѧсѧ собра́вый въ соедине́нїе,  и҆ сою́зъ любвѐ положи́вый и҆́ма неразрꙋши́мый:  бл҃гослови́вый і҆саа́ка и҆ реве́ккꙋ, и҆ наслѣ́дники ѧ҆̀  твоегѡ̀ ѡ҆бѣтова́нїѧ показа́вый: са́мъ бл҃гословѝ и҆  рабы̑ твоѧ̑ сїѧ̑, и҆́мⷬ҇къ и҆ и҆́мⷬ҇къ, наставлѧ́ѧ и҆̀хъ  на всѧ́кое дѣ́ло бл҃го́е. 
Ꙗ҆́кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆  тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Сщ҃е́нникъ: Ми́ръ всѣ̑мъ. 
Дїа́конъ: Главы̑ ва́шѧ гдⷭ҇ви приклони́те. 
Сщ҃е́нникъ мл҃твꙋ: 
Гдⷭ҇и бж҃е на́шъ, ѿ ꙗ҆зы̑къ пред̾ѡбрꙋчи́вый  цр҃ковь, дѣ́вꙋ чи́стꙋ, бл҃гословѝ ѡ҆брꙋче́нїе сїѐ, и҆  соединѝ, и҆ сохранѝ рабы̑ твоѧ̑ сїѧ̑ въ ми́рѣ и҆  є҆диномы́слїи. 
Тебѣ́ бо подоба́етъ всѧ́каѧ сла́ва, че́сть и҆  поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Та́же взе́мъ сщ҃е́нникъ пе́рстни, дае́тъ пе́рвѣе  мꙋ́жꙋ златы́й, женѣ́ же сре́брѧный, и҆ глаго́летъ мꙋ́жꙋ: 
Ѡ҆брꙋча́етсѧ ра́бъ бж҃їй, и҆́мⷬ҇къ, рабѣ̀ бж҃їей  и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. 
Подо́бнѣ и҆ женѣ̀: Ѡ҆брꙋча́етсѧ раба̀ бж҃їѧ,  и҆́мⷬ҇къ, рабꙋ̀ бж҃їю, и҆́мⷬ҇къ, во и҆́мѧ ѻ҆ц҃а̀ и҆  сн҃а, и҆ ст҃а́гѡ дх҃а, а҆ми́нь. 
И҆ твори́тъ крⷭ҇тъ пе́рстнемъ на глава́хъ и҆́хъ, и҆  налага́етъ ѧ҆̀ на дєсны́ѧ пе́рсты. Та́же и҆змѣнѧ́етъ  пе́рстни новоневѣ́стныхъ воспрїе́мникъ. 
Посе́мъ дїа́конъ: Гдⷭ҇ꙋ помо́лимсѧ. 
Сщ҃е́нникъ мл҃твꙋ: 
Влⷣко гдⷭ҇и бж҃е на́шъ, всѣ́хъ щадѧ́й, ѡ҆ всѣ́хъ  промышлѧ́ѧй, та̑йнаѧ вѣ́дый человѣ́чєскаѧ, и҆ всѣ́хъ  вѣ́дѣнїе и҆мѣ́ѧй, ѡ҆чи́сти грѣхѝ на́шѧ, и҆  беззако́нїе простѝ твои́хъ рабѡ́въ, призыва́ѧй ѧ҆̀ въ  покаѧ́нїе, подаѧ̀ и҆̀мъ проще́нїе прегрѣше́нїй,  грѣхѡ́въ ѡ҆чище́нїе, проще́нїе беззако́нїй во́льныхъ же  и҆ нево́льныхъ, вѣ́дый немощно́е человѣ́ческагѡ  є҆стества̀, созда́телю, и҆ содѣ́телю: и҆́же раа́вꙋ  блꙋдни́цꙋ прости́вый, и҆ мытаре́во покаѧ́нїе прїе́мый, не  помѧнѝ грѣхѡ́въ на́шихъ невѣ́дѣнїѧ ѿ ю҆́ности.  а҆́ще бо беззакѡ́нїѧ на́зриши гдⷭ҇и, гдⷭ҇и, кто̀  постои́тъ тебѣ̀; и҆лѝ ка́ѧ пло́ть ѡ҆правди́тсѧ пред̾  тобо́ю, ты́ бо є҆ди́нъ є҆сѝ пра́веденъ, безгрѣ́шенъ,  свѧ́тъ, многомлⷭ҇тивъ, многобл҃гоꙋтро́бенъ, и҆ ка́ѧйсѧ ѡ҆  ѕло́бахъ человѣ́ческихъ. ты̀ влⷣко, присво́ивый рабы̑  твоѧ̑, и҆́мⷬ҇къ, и҆́мⷬ҇къ, соединѝ къ дрꙋ́гъ дрꙋ́гꙋ  любо́вїю: да́рꙋй и҆̀мъ мытаре́во ѡ҆браще́нїе, блꙋдни́цы  сле́зы, разбо́йниче и҆сповѣ́данїе: да покаѧ́нїемъ ѿ  всегѡ̀ се́рдца своегѡ̀, во є҆диномы́слїи и҆ ми́рѣ  за́пѡвѣди твоѧ̑ дѣ́лающе, сподо́бѧтсѧ и҆ нбⷭ҇нагѡ  твоегѡ̀ црⷭ҇твїѧ. 
Ꙗ҆́кѡ ты̀ є҆сѝ строи́тель всѣ́хъ, и҆ тебѣ̀ сла́вꙋ  возсыла́емъ: 
Сщ҃е́нникъ: Ми́ръ всѣ̑мъ. 
Дїа́конъ: Главы̑ ва́шѧ гдⷭ҇еви приклони́те. 
И҆ мл҃твꙋ сїю̀: 
Гдⷭ҇и і҆и҃се хрⷭ҇тѐ, сло́ве бж҃їй, вознесы́йсѧ на  чⷭ҇тнѣ́мъ и҆ животворѧ́щемъ крⷭ҇тѣ̀, и҆ є҆́же на ны̀  рꙋкописа́нїе растерза́вый, и҆ наси́лїѧ дїа́волѧ  и҆збавле́й на́съ, ѡ҆чи́сти беззакѡ́нїѧ рабѡ́въ твои́хъ:  занѐ зно́ѧ и҆ тѧготы̀ дневны́ѧ, и҆ плотска́гѡ разжже́нїѧ  не могꙋ́ще понестѝ во второ́е бра́ка ѻ҆бще́нїе  схо́дѧтсѧ: ꙗ҆́коже законоположи́лъ є҆сѝ сосꙋ́домъ  и҆збра́нїѧ твоегѡ̀ па́ѵломъ, рекі́й на́съ ра́ди  смире́нныхъ: лꙋ́чше є҆́сть ѡ҆ гдⷭ҇ѣ посѧга́ти, не́жели  разжиза́тисѧ. са́мъ ꙗ҆́кѡ бл҃гъ и҆ чл҃вѣколю́бецъ,  поми́лꙋй и҆ простѝ, ѡ҆чи́сти, ѡ҆сла́би, ѡ҆ста́ви до́лги  на́шѧ: ꙗ҆́кѡ ты̀ є҆сѝ недꙋ́ги на́шѧ на ра́мена  взе́мый: никто́же бо бы́сть безгрѣ́шенъ, а҆́ще и҆  є҆ди́нъ де́нь живота̀ є҆гѡ̀ є҆́сть, и҆лѝ кромѣ̀  поро́ка, то́кмѡ ты̀ є҆ди́нъ є҆сѝ пло́ть носѧ́й  безгрѣ́шнѡ, и҆ вѣ́чное на́мъ дарова́вый безстра́стїе. 
Ꙗ҆́кѡ ты̀ є҆сѝ бг҃ъ, бг҃ъ ка́ющихсѧ, и҆ тебѣ̀  сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ. 
Лю́дїе: А҆ми́нь. 
Гдⷭ҇ꙋ помо́лимсѧ. 
Сщ҃е́нникъ мл҃твꙋ: 
Бж҃е ст҃ы́й, созда́вый ѿ пе́рсти человѣ́ка, и҆ ѿ  ребра̀ є҆гѡ̀ возсозда́вый женꙋ̀, и҆ спрѧгі́й є҆мꙋ̀  помо́щника по немꙋ̀, за є҆́же та́кѡ оу҆го́дно бы́сть  твоемꙋ̀ вели́чествꙋ, не є҆ди́номꙋ бы́ти человѣ́кꙋ на  землѝ: са́мъ и҆ ны́нѣ влⷣко, низпослѝ рꙋ́кꙋ твою̀ ѿ  ст҃а́гѡ жили́ща твоегѡ̀, и҆ сочета́й раба̀ твоего̀ сего̀,  и҆́мⷬ҇къ, и҆ рабꙋ̀ твою̀ сїю̀, и҆́мⷬ҇къ, занѐ ѿ тебѐ  сочетава́етсѧ мꙋ́жеви жена̀: сопрѧзѝ ѧ҆̀ во  є҆диномꙋ́дрїи, вѣнча́й ѧ҆̀ въ пло́ть є҆ди́нꙋ, да́рꙋй  и҆́ма пло́дъ чре́ва, бл҃гоча́дїѧ воспрїѧ́тїе. 
Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво и҆  си́ла: 
И҆ взе́мъ вѣнцы̀, вѣнча́етъ жениха̀, глаго́лѧ: 
Вѣнча́етсѧ ра́бъ бж҃їй и҆́мⷬ҇къ, рабѣ̀ бж҃їей,  и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а. 
Подо́бнѣ вѣнча́етъ и҆ невѣ́стꙋ, глаго́лѧ: 
Вѣнча́етсѧ раба̀ бж҃їѧ, и҆́мⷬ҇къ, рабꙋ̀ бж҃їю,  и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а. 
Та́же бл҃гословлѧ́етъ ѧ҆̀, глаго́лѧ три́жды: 
Гдⷭ҇и бж҃е на́шъ, сла́вою и҆ че́стїю вѣнча́й ѧ҆̀. 
Та́же глаго́летъ а҆по́столъ и҆ є҆ѵⷢ҇лїе, ꙗ҆́коже  написа́сѧ въ пе́рвомъ вѣнча́нїи. 
Та́же дїа́конъ: 
Рце́мъ всѝ ѿ всеѧ̀ дꙋшѝ: 
Гдⷭ҇и вседержи́телю бж҃е ѻ҆тє́цъ на́шихъ: 
Поми́лꙋй на́съ бж҃е: 
Є҆щѐ мо́лимсѧ ѡ҆ млⷭ҇ти, жи́зни, ми́рѣ, здра́вїи,  сп҃се́нїи, посѣще́нїи рабѡ́въ бж҃їихъ и҆́мⷬ҇къ, и҆  помина́етъ и҆̀хже хо́щетъ. 
Возгла́снѡ: Ꙗ҆́кѡ млⷭ҇тивъ: 
Дїа́конъ: Гдⷭ҇ꙋ помо́лимсѧ. 
Сщ҃е́нникъ мл҃твꙋ сїю̀: 
Гдⷭ҇и бж҃е на́шъ, во сп҃си́тельномъ твое́мъ  смотре́нїи, сподо́бивый въ ка́нѣ галїле́йстѣй честны́й  показа́ти бра́къ, твои́мъ прише́ствїемъ: са́мъ и҆ ны́нѣ  рабы̑ твоѧ̑ и҆́мⷬ҇къ и҆ и҆́мⷬ҇къ, ꙗ҆̀же бл҃говоли́лъ  є҆сѝ сочетава́тисѧ дрꙋ́гъ дрꙋ́гꙋ, въ ми́рѣ и҆  є҆диномы́слїи сохранѝ: честны́й и҆́хъ бра́къ покажѝ,  нескве́рное и҆́хъ ло́же соблюдѝ: непоро́чное и҆́хъ  сожи́тельство пребыва́ти бл҃говолѝ, и҆ сподо́би ѧ҆̀ въ  ста́рости масти́тѣй дости́гнꙋти, чи́стымъ се́рдцемъ  дѣ́лающѧ за́пѡвѣди твоѧ̑. 
Ты́ бо є҆сѝ бг҃ъ на́шъ, бг҃ъ є҆́же ми́ловати и҆  сп҃са́ти, и҆ тебѣ̀ сла́вꙋ возсыла́емъ, со безнача́льнымъ  твои́мъ ѻ҆ц҃е́мъ, и҆ всест҃ы́мъ, и҆ бл҃ги́мъ и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Дїа́конъ: Застꙋпѝ, сп҃сѝ, поми́лꙋй: 
Днѐ всегѡ̀ соверше́нна, свѧ́та: 
А҆́гг҃ла ми́рна, вѣ́рна: 
Проще́нїѧ и҆ ѡ҆ставле́нїѧ грѣхѡ́въ: 
До́брыхъ и҆ поле́зныхъ дꙋша́мъ: 
Про́чее вре́мѧ живота̀ на́шегѡ: 
Хрⷭ҇тїа́нскїѧ кончи́ны живота̀: 
Соедине́нїе вѣ́ры, и҆ прича́стїе: 
Сщ҃е́нникъ возглаша́етъ: 
И҆ сподо́би на́съ влⷣко: Ли́къ: Ѻ҆́ч҃е на́шъ:  Сщ҃е́нникъ: Ꙗ҆́кѡ твоѐ є҆́сть црⷭ҇тво: А҆ми́нь. 
Сщ҃е́нникъ: Ми́ръ всѣ̑мъ. 
Главы̑ ва́шѧ гдⷭ҇еви приклони́те. 
Та́же прино́ситсѧ ѻ҆́бщаѧ ча́ша, и҆ бл҃гословлѧ́етъ  ю҆̀ сщ҃е́нникъ, и҆ глаго́летъ мл҃твꙋ сїю̀: 
Бж҃е, всѧ̑ сотвори́вый крѣ́постїю твое́ю, и҆  оу҆тверди́вый вселе́ннꙋю, и҆ оу҆краси́вый вѣне́цъ  всѣ́хъ сотворе́нныхъ ѿ тебѐ: и҆ ча́шꙋ ѻ҆́бщꙋю сїю̀  подава́ѧй сочетава́ющымсѧ ко ѻ҆бще́нїю бра́ка,  бл҃гословѝ бл҃гослове́нїемъ дх҃о́внымъ. 
Возгла́снѡ: Ꙗ҆́кѡ бл҃гослови́сѧ твоѐ и҆́мѧ, и҆  просла́висѧ твоѐ црⷭ҇тво: 
Та́же взе́мъ сщ҃е́нникъ въ рꙋ́ки ѻ҆́бщꙋю ча́шꙋ,  преподае́тъ и҆̀мъ три́жды, пе́рвѣе мꙋ́жꙋ, та́же женѣ̀.  И҆ а҆́бїе взе́мъ и҆̀хъ сщ҃е́нникъ ѡ҆браща́етъ ꙗ҆́кѡ  ѡ҆́бразомъ крꙋ́га, и҆ пое́тъ, во гла́съ є҃: 
И҆са́їе ликꙋ́й, дв҃а и҆мѣ̀ во чре́вѣ, и҆ родѝ сн҃а  є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆бл҃жа́емъ. 
И҆ні́и, гла́съ з҃: 
Ст҃і́и мч҃нцы, до́брѣ страда́льчествовавшїи, и҆  вѣнча́вшїисѧ, моли́тесѧ ко гдⷭ҇ꙋ поми́ловатисѧ дꙋша́мъ  на́шымъ. 
Сла́ва тебѣ̀ хрⷭ҇тѐ бж҃е, а҆пⷭ҇лѡвъ похвало̀, и҆  мч҃нкѡвъ ра́дованїе, и҆́хже про́повѣдь, трⷪ҇ца  є҆диносꙋ́щнаѧ. 
И҆ взе́мъ вѣне́цъ жениха̀, глаго́летъ: 
Возвели́чисѧ женишѐ, ꙗ҆́коже а҆враа́мъ, и҆  бл҃гослови́сѧ ꙗ҆́коже і҆саа́къ, и҆ оу҆мно́жисѧ ꙗ҆́коже  і҆а́кѡвъ, ходѧ́й въ ми́рѣ, и҆ дѣ́лаѧй въ пра́вдѣ  за́пѡвѣди бж҃їѧ. 
И҆ взе́мъ вѣне́цъ невѣ́сты, глаго́летъ: 
И҆ ты̀ невѣ́сто, возвели́чисѧ ꙗ҆́коже са́рра, и҆  возвесели́сѧ ꙗ҆́коже реве́кка, и҆ оу҆мно́жисѧ ꙗ҆́коже  рахи́ль, веселѧ́щисѧ ѡ҆ свое́мъ мꙋ́жѣ, хранѧ́щи  предѣ́лы зако́на, занѐ та́кѡ бл҃говолѝ бг҃ъ. 
Гдⷭ҇ꙋ помо́лимсѧ. 
Та́же мл҃твꙋ: 
Бж҃е, бж҃е на́шъ прише́дый въ ка́нꙋ галїле́йскꙋю, и҆  та́мошнїй бра́къ бл҃гослови́вый, бл҃гословѝ и҆ рабы̑  твоѧ̑ сїѧ̑, твои́мъ про́мысломъ ко ѻ҆бще́нїю бра́ка  сочета́вшыѧсѧ: бл҃гословѝ и҆́хъ вхо́ды и҆ и҆схо́ды,  оу҆мно́жи во бл҃ги́хъ живо́тъ и҆́хъ: воспрїимѝ вѣнцы̀  и҆́хъ въ црⷭ҇твїи твое́мъ, нескве́рны, и҆ непоро́чны, и҆  ненавѣ́тны соблюда́ѧй во вѣ́ки вѣкѡ́въ. 
Ли́къ: А҆ми́нь. 
Сщ҃е́нникъ: Ми́ръ всѣ̑мъ. 
Главы̑ ва́шѧ гдⷭ҇еви приклони́те. 
И҆ мо́литсѧ: 
Ѻ҆ц҃ъ, и҆ сн҃ъ, и҆ ст҃ы́й дх҃ъ, всест҃а́ѧ, и҆  є҆диносꙋ́щнаѧ, и҆ живонача́льнаѧ трⷪ҇ца, є҆ди́но  бж҃ество̀ и҆ црⷭ҇тво, да бл҃гослови́тъ ва́съ, и҆ да  пода́стъ ва́мъ долгожи́тїе, бл҃гоча́дїе, преспѣ́ѧнїе  живота̀ и҆ вѣ́ры, и҆ да и҆спо́лнитъ ва́съ всѣ́хъ  сꙋ́щихъ на землѝ бл҃ги́хъ: да сподо́битъ ва́съ и҆  ѡ҆бѣща́нныхъ бла̑гъ воспрїѧ́тїѧ, мл҃твами ст҃ы́ѧ бцⷣы,  и҆ всѣ́хъ ст҃ы́хъ, а҆ми́нь. 
Та́же вхо́дѧтъ, и҆ поздравлѧ́ютъ и҆̀хъ, и҆ цѣлова́вше  дрꙋ́гъ дрꙋ́га. И҆ быва́етъ ѿпꙋ́стъ: 
И҆́же въ ка́нѣ галїле́йстѣй прише́ствїемъ свои́мъ  че́стенъ бра́къ показа́вый, хрⷭ҇то́съ и҆́стинный бг҃ъ  на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ  и҆ всехва́льныхъ а҆пⷭ҇лъ, ст҃ы́хъ бг҃овѣнча́нныхъ царе́й  и҆ равноапⷭ҇лѡвъ, кѡнстанті́на и҆ є҆ле́ны, ст҃а́гѡ  великомч҃нка проко́пїа, и҆ всѣ́хъ ст҃ы́хъ, поми́лꙋетъ и҆  сп҃се́тъ на́съ, ꙗ҆́кѡ бл҃гъ и҆ чл҃вѣколю́бецъ. 


[глⷡ҇а г҃і] Послѣ́дованїе ст҃а́гѡ є҆ле́а, 
пѣва́емое ѿ седмѝ сщ҃е́нникѡвъ, собра́вшихсѧ въ  цр҃кви и҆лѝ въ домꙋ̀. Поставлѧ́етсѧ столе́цъ, на не́мже  блю́до со пшени́цею, и҆ верхꙋ̀ пшени́цы канди́ло  пра́здное. ѻ҆́крестъ же пшени́цы водрꙋжа́ютъ во пшени́цꙋ  се́дмь стрꙋчє́цъ ѡ҆бви́тыхъ бꙋма́гою къ пома́занїю, и҆  ст҃о́е є҆ѵⷢ҇лїе: и҆ даю́тсѧ сщ҃е́нникѡмъ всѣ́мъ  свѣщы̀. Ста́вше же ѻ҆́крестъ стола̀, ѡ҆блече́ни всѝ въ  фелѡ́ни: взе́млетъ пе́рвый сщ҃е́нникѡвъ кади́льницꙋ съ  ѳѷмїа́момъ, и҆ кади́тъ ѻ҆́крестъ стола̀ є҆ле́й на  не́мъ сꙋ́щїй, и҆ всю̀ цр҃ковь, и҆лѝ до́мъ, и҆ лю́ди: и҆  ста́въ пред̾ столо́мъ, зрѧ̀ къ восто́кѡмъ, начина́етъ:  Бл҃гослове́нъ бг҃ъ на́шъ: И҆ трист҃о́е. Прест҃а́ѧ трⷪ҇це:  Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: Гдⷭ҇и  поми́лꙋй, в҃і. 
Прїиди́те поклони́мсѧ: три́жды. 
И҆ ѱало́мъ рм҃в: 
Гдⷭ҇и, оу҆слы́ши мл҃твꙋ мою̀, внꙋшѝ моле́нїе моѐ во  и҆́стинѣ твое́й, оу҆слы́ши мѧ̀ въ пра́вдѣ твое́й. И҆  не вни́ди въ сꙋ́дъ съ рабо́мъ твои́мъ, ꙗ҆́кѡ не  ѡ҆правди́тсѧ пред̾ тобо́ю всѧ́къ живы́й. Ꙗ҆́кѡ погна̀  вра́гъ дꙋ́шꙋ мою̀, смири́лъ є҆́сть въ зе́млю живо́тъ  мо́й: посади́лъ мѧ̀ є҆́сть въ те́мныхъ, ꙗ҆́кѡ мє́ртвыѧ  вѣ́ка. И҆ оу҆ны̀ во мнѣ̀ дꙋ́хъ мо́й, во мнѣ̀ смѧте́сѧ  се́рдце моѐ. Помѧнꙋ́хъ дни̑ дрє́внїѧ: поꙋчи́хсѧ во  всѣ́хъ дѣ́лѣхъ твои́хъ, въ творе́нїихъ рꙋкꙋ̀ твоє́ю  поꙋча́хсѧ. Воздѣ́хъ къ тебѣ̀ рꙋ́цѣ моѝ, дꙋша̀ моѧ̀  ꙗ҆́кѡ землѧ̀ безво́днаѧ тебѣ̀. Ско́рѡ оу҆слы́ши мѧ̀  гдⷭ҇и, и҆счезѐ дꙋ́хъ мо́й: не ѿвратѝ лица̀ твоегѡ̀  ѿ менѐ, и҆ оу҆подо́блюсѧ низходѧ́щымъ въ ро́въ.  Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на  тѧ̀ оу҆пова́хъ: скажѝ мнѣ̀ гдⷭ҇и пꙋ́ть, во́ньже  пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. И҆зми́ мѧ ѿ  вра̑гъ мои́хъ гдⷭ҇и, къ тебѣ̀ прибѣго́хъ. Наꙋчи́ мѧ  твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: дх҃ъ  тво́й бл҃гі́й наста́витъ мѧ̀ на зе́млю пра́вꙋ. И҆́мене  твоегѡ̀ ра́ди, гдⷭ҇и, живи́ши мѧ̀: пра́вдою твое́ю  и҆зведе́ши ѿ печа́ли дꙋ́шꙋ мою̀. И҆ млⷭ҇тїю твое́ю  потреби́ши врагѝ моѧ̑, и҆ погꙋби́ши всѧ̑ стꙋжа́ющыѧ  дꙋшѝ мое́й: ꙗ҆́кѡ а҆́зъ ра́бъ тво́й є҆́смь. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ же є҆ктенїю̀: 
Па́ки и҆ па́ки ми́ромъ гдⷭ҇ꙋ помо́лимсѧ. 
Застꙋпѝ, сп҃сѝ, поми́лꙋй: 
Прест҃ꙋ́ю, пречⷭ҇тꙋю, пребл҃гослове́ннꙋю: 
Сщ҃е́нникъ: Ꙗ҆́кѡ подоба́етъ тебѣ̀: 
Ли́къ: А҆ми́нь. 
А҆́бїе же пою́тъ, А҆ллилꙋ́їа, на гла́съ ѕ҃. 
Сті́хъ а҃: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Сті́хъ в҃: Поми́лꙋй мѧ̀ гдⷭ҇и, ꙗ҆́кѡ не́мощенъ  є҆́смь. 
Та́же тропарѝ: 
Поми́лꙋй на́съ гдⷭ҇и, поми́лꙋй на́съ, всѧ́кагѡ бо  ѿвѣ́та недоꙋмѣ́юще, сїю́ ти мл҃твꙋ ꙗ҆́кѡ влⷣцѣ  грѣ́шнїи прино́симъ: поми́лꙋй на́съ. 
Сла́ва: Гдⷭ҇и поми́лꙋй на́съ, на тѧ́ бо оу҆пова́хомъ,  не прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй  на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆  и҆зба́ви ны̀ ѿ врагѡ́въ на́шихъ. ты́ бо є҆сѝ бг҃ъ  на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆  и҆́мѧ твоѐ призыва́емъ. 
И҆ ны́нѣ: Млⷭ҇рдїѧ двє́ри ѿве́рзи на́мъ  бл҃гослове́ннаѧ бцⷣе, надѣ́ющїисѧ на тѧ̀ да не  поги́бнемъ, но да и҆зба́вимсѧ тобо́ю ѿ бѣ́дъ: ты́ бо  є҆сѝ сп҃се́нїе ро́да хрⷭ҇тїа́нскагѡ. 
Посе́мъ Ѱало́мъ н҃: Поми́лꙋй мѧ̀ бж҃е: 
И҆ канѡ́нъ, є҆гѡ́же краестро́чїе: Мл҃тва є҆ле́а,  пѣ́нїе а҆рсе́нїево. Гла́съ д҃: 
Пѣ́снь а҃. 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Є҆ле́емъ бл҃гоꙋтро́бїѧ влⷣко, оу҆тѣша́ѧй при́снѡ  дꙋ́шы, кꙋ́пнѡ и҆ тѣлеса̀ человѣ́чєскаѧ, и҆ хранѧ́й  є҆ле́емъ вѣ̑рныѧ: са́мъ и҆ ны́нѣ оу҆ще́дри є҆ле́емъ  пристꙋпа́ющыѧ къ тебѣ̀. 
Твоеѧ̀ млⷭ҇ти влⷣко, полна̀ є҆́сть всѧ̀ землѧ̀:  тѣ́мже є҆ле́емъ бж҃е́ственнымъ твои́мъ чⷭ҇тны́мъ  помазꙋ́еми дне́сь, є҆́же па́че оу҆ма̀ твое́й млⷭ҇ти,  вѣ́рнѡ про́симъ тѧ̀, пода́тисѧ на́мъ. 
Сла́ва: Пома́занїе свѧще́нное твоѐ чл҃вѣколю́бче,  а҆пⷭ҇толѡмъ твои̑мъ на немощствꙋ́ющыѧ рабы̑ твоѧ̑  соверша́ти млⷭ҇тивнѡ заповѣ́давый: тѣ́хъ мольба́ми всѧ̑  печа́тїю твое́ю поми́лꙋй. 
И҆ ны́нѣ: Є҆ди́на ми́ра пꙋчи́нꙋ чⷭ҇таѧ ро́ждшаѧ,  ꙗ҆́же къ бг҃ꙋ мл҃твами твои́ми при́снѡ, недꙋ́гѡвъ и҆  скорбе́й твоего̀ раба̀ и҆зба́ви, ꙗ҆́кѡ да непреста́ннѡ  возвели́читъ тѧ̀. 
Пѣ́снь г҃. 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀ хрⷭ҇тѐ,  зовꙋ́щи: ты̀ моѧ̀ крѣ́пость гдⷭ҇и, и҆ прибѣ́жище и҆  оу҆твержде́нїе. 
Ты̀ є҆ди́нъ сы́й ди́вный въ человѣ́цѣхъ вѣ́рныхъ,  млⷭ҇тивый, болѧ́щемꙋ лю́тѣ, да́ждь хрⷭ҇тѐ бл҃года́ть  твою̀ свы́ше. 
Є҆ле́йный сꙋче́цъ и҆ногда̀, ко оу҆мале́нїю пото́па,  бж҃е́ственнымъ твои́мъ показа́вый манове́нїемъ гдⷭ҇и,  сп҃сѝ млⷭ҇тїю стра́ждꙋщаго. 
Сла́ва: Свѣще́ю бж҃е́ственнагѡ свѣ́та, въ млⷭ҇ти  твое́й хрⷭ҇тѐ просвѣтѝ пома́занїемъ, и҆ ны́нѣ вѣ́рою  къ млⷭ҇ти твое́й тща́щагосѧ. 
И҆ ны́нѣ: При́зри бл҃гопрїѧ́тнѡ ма́ти всѣ́хъ творца̀  свы́ше, и҆ го́рькое ѡ҆ѕлобле́нїе разрѣшѝ недꙋ́гꙋющагѡ,  мл҃твами твои́ми. 
Сѣда́ленъ, гла́съ и҃. 
Подо́бенъ: Па́стырскаѧ свирѣ́ль: 
Ꙗ҆́кѡ бж҃е́ственнаѧ рѣка̀ млⷭ҇ти сы́й, ꙗ҆́кѡ  бе́здна мно́гагѡ млⷭ҇рдїѧ ще́дре, покажѝ твоеѧ̀ млⷭ҇ти  бж҃е́ствєнныѧ стрꙋи̑, и҆ всѣ́хъ и҆сцѣлѝ: и҆сточѝ  чꙋде́съ и҆сто́чники незави́стнѡ, и҆ ѡ҆мы́й всѣ́хъ: къ къ  тебѣ́ бо при́снѡ притека́юще, те́плѣ бл҃года́ть  и҆спроша́емъ. 
Дрꙋгі́й, гла́съ д҃. Подо́бенъ: Вознесы́йсѧ: 
Врачꙋ̀ и҆ помо́щниче сꙋ́щихъ въ болѣ́знехъ,  и҆зба́вителю же и҆ сп҃се сꙋ́щихъ въ недꙋ́зѣхъ: са́мъ  всѣ́хъ влⷣко и҆ гдⷭ҇и, да́рꙋй и҆сцѣле́нїе недꙋ́гꙋющемꙋ  рабꙋ̀ твоемꙋ̀, оу҆ще́дри, поми́лꙋй многопрегрѣши́вшаго,  и҆ прегрѣше́нїй и҆зба́ви хрⷭ҇тѐ, ꙗ҆́кѡ да сла́витъ  бж҃е́ственнꙋю си́лꙋ твою̀. 
Пѣ́снь д҃. 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Ꙗ҆́кѡ нетлѣ́нное мѵ́ро сп҃се сы́й, и҆стощи́вшеесѧ  твое́ю бл҃года́тїю, и҆ мі́ръ ѡ҆чища́ющее, оу҆ще́дри и҆  поми́лꙋй бж҃е́ственнѣ, вѣ́рою стрꙋ́пы тѣлє́сныѧ  помазꙋ́ющагѡ. 
Ти́хостїю печа́ти твоеѧ̀ млⷭ҇ти, ны́нѣ чꙋ̑вствїѧ  влⷣко зна́менавъ твои́хъ рабѡ́въ, непреходи́мь,  непристꙋ́пенъ вхо́дъ сотворѝ всѣ̑мъ сопроти̑внымъ  си́ламъ. 
Сла́ва: Призыва́ти повелѣва́ѧй немощствꙋ́ющымъ  сщ҃еннодѣйстви́тели бж҃е́ственныѧ твоѧ̑, и҆ си́хъ  мл҃твою и҆ пома́занїемъ є҆ле́а твоегѡ̀ чл҃вѣколю́бче  сп҃са́тисѧ, сп҃сѝ твое́ю млⷭ҇тїю стра́ждꙋщаго. 
И҆ ны́нѣ: Бцⷣе приснодв҃о прест҃а́ѧ, покро́ве  крѣ́пкїй и҆ храни́тельнице, приста́нище же и҆ стѣно̀,  лѣ́ствице и҆ предгра́дїе, поми́лꙋй, оу҆ще́дри  болѧ́щаго, къ тебѣ́ бо и҆ є҆ди́ной прибѣжѐ. 
Пѣ́снь є҃. 
І҆рмо́съ: Ты̀, гдⷭ҇и мо́й, свѣ́тъ въ мі́ръ прише́лъ  є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀. 
Сы́й бл҃же, млⷭ҇ти бе́здна, поми́лꙋй млⷭ҇тиве твое́ю  бж҃е́ственною млⷭ҇тїю стра́ждꙋщаго, ꙗ҆́кѡ  бл҃гоꙋтро́бенъ. 
Дꙋ́шы на́шѧ хрⷭ҇тѐ и҆ тѣлеса̀, свы́ше печа́ти твоеѧ̀  бж҃е́ственнымъ воѡбраже́нїемъ ѡ҆свѧти́въ несказа́ннѡ,  рꙋко́ю твое́ю всѣ́хъ и҆сцѣлѝ. 
Сла́ва: Неизрече́нною твое́ю любо́вїю пребл҃гі́й  гдⷭ҇и, прїи́мый блꙋдни́цею сꙋ́щее ѿ мѵ́ра пома́занїе,  оу҆ще́дри раба̀ твоего̀. 
И҆ ны́нѣ: Всепѣ́таѧ, чⷭ҇таѧ, пребл҃га́ѧ влⷣчце,  поми́лꙋй бж҃е́ственнымъ помазꙋ́ющихсѧ є҆ле́емъ, и҆  сп҃сѝ раба̀ твоего̀. 
Пѣ́снь ѕ҃. 
І҆рмо́съ: Пожрꙋ̀ тѝ со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Словесы̀ твои́ми, є҆ле́емъ показа́вый чл҃вѣколю́бче,  въ царѣ́хъ пома́занїе, и҆ а҆рхїере́и сїѐ соверши́вый:  печа́тїю твое́ю и҆ стра́ждꙋщаго сп҃сѝ, ꙗ҆́кѡ  бл҃гоꙋтро́бенъ. 
Прїѡбще́нїе да не ѿ го́рькихъ бѣсѡ́въ прико́снетсѧ,  пома́занїемъ бж҃е́ственнымъ зна́менаномꙋ сп҃се чꙋ́вствы:  но покро́вомъ ѡ҆бстѣнѝ сего̀ сла́вы твоеѧ̀. 
Сла́ва: Пода́ждь рꙋ́кꙋ твою̀ съ высоты̀  чл҃вѣколю́бче, и҆ тво́й є҆ле́й сп҃се ѡ҆ст҃и́въ,  пода́ждь рабꙋ̀ твоемꙋ̀ на здра́вїе, и҆ недꙋ́гѡвъ всѣ́хъ  на и҆збавле́нїе. 
И҆ ны́нѣ: Ꙗ҆ви́ласѧ є҆сѝ въ бж҃е́ственномъ твое́мъ  хра́мѣ плодови́таѧ, мт҃и творца̀, ма́слина, є҆́юже  и҆спо́лненъ ꙗ҆ви́сѧ мі́ръ млⷭ҇ти: тѣ́мже сп҃са́й  мл҃твами ѡ҆сѧза́нїѧ твоегѡ̀ стра́ждꙋщаго. 
Конда́къ, гла́съ в҃. 
Подо́бенъ: Вы́шнихъ и҆щѧ̀. 
Млⷭ҇ти и҆сто́чникъ сы́й пребл҃гі́й, вѣ́рою те́плою къ  млⷭ҇ти неизрече́нной твое́й припа́дающыѧ бл҃гоꙋтро́бне,  ѿ всѧ́кагѡ и҆зба́ви ѡ҆ѕлобле́нїѧ, и҆ тѣ́хъ недꙋ́ги  взе́мъ, пода́ждь бж҃е́ственнꙋю бл҃года́ть свы́ше. 
Пѣ́снь з҃. 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Ты̀ въ млⷭ҇ти и҆ щедро́тахъ твои́хъ сп҃се, є҆ди́не  бж҃е, всѣ́хъ и҆сцѣлѧ́ѧй, стра̑сти же дꙋшє́вныѧ, и҆  тѣлє́снаѧ сокрꙋшє́нїѧ, и҆ сего̀ въ недꙋ́зѣхъ  стра́ждꙋщагѡ, са́мъ и҆сцѣлѧ́ѧ оу҆врачꙋ́й. 
Внегда̀ пома́затисѧ є҆ле́емъ пома́занїѧ всѣ́хъ  глава́мъ, пода́ждь семꙋ̀ весе́лїѧ ра́дость, млⷭ҇ть  и҆́щꙋщемꙋ твоегѡ̀ и҆збавле́нїѧ хрⷭ҇тѐ, бога́тою твое́ю  млⷭ҇тїю да́рꙋй гдⷭ҇и. 
Сла́ва: Ме́чь є҆́сть над̾ де́мѡны, сп҃се, твоѧ̀  печа́ть: ѻ҆́гнь же попалѧ́ѧй стра̑сти дꙋшє́вныѧ,  свѧще́нникѡвъ мольбы̑. тѣ́мже вѣ́рнѡ пое́мъ тѧ̀  прїе́млющїи и҆сцѣле́нїе. 
И҆ ны́нѣ: Ты̀ держа́щаго го́рстїю всѧ̑, мт҃и бж҃їѧ,  внꙋ́трь во чре́вѣ прїи́мши, бг҃олѣ́пнѡ, и҆ неизрече́ннѡ  воплоти́вши, ѡ҆ стра́ждꙋщемъ оу҆ми́лостивити сего̀  про́симъ. 
Пѣ́снь и҃. 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы, взыва́юще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Всѧ̑ поми́лꙋй сп҃се, по вели́цѣй твое́й и҆  бж҃е́ственнѣй млⷭ҇ти: сегѡ̀ ра́ди собра́хомсѧ всѝ,  та́йнѡ воѡбразꙋ́юще щедро́тъ твои́хъ приклоне́нїе,  пома́занїе приносѧ́ще є҆ле́емъ, вѣ́рою твоемꙋ̀ рабꙋ̀,  є҆го́же и҆ посѣтѝ. 
Стрꙋѧ́ми млⷭ҇ти твоеѧ̀ хрⷭ҇тѐ и҆ пома́занїи  сщ҃е́нникѡвъ твои́хъ, ѡ҆мы́й ꙗ҆́кѡ бл҃гоꙋтро́бенъ гдⷭ҇и,  бѡлѣ́зни и҆ ѡ҆ѕлобле́нїе, и҆ болѣ́зней нашє́ствїѧ, въ  нꙋ́ждахъ страсте́й мꙋ́чимагѡ, ꙗ҆́кѡ да сла́витъ тѧ̀  спа́ссѧ бл҃года́рственнѡ. 
Сла́ва: Зна́менїе є҆́же свы́ше приклоне́нїѧ и҆  ти́хости, млⷭ҇ть бж҃е́ственнꙋю на́мъ приписꙋ́ющымъ  влⷣко, не оу҆далѝ твоеѧ̀ млⷭ҇ти, нижѐ пре́зри вѣ́рою  при́снѡ зовꙋ́щаго: бл҃гослови́те всѧ̑ дѣла̀ гдⷭ҇нѧ  гдⷭ҇а. 
И҆ ны́нѣ: Пресла́вное ꙗ҆́кѡ вѣне́цъ чⷭ҇таѧ,  є҆стество̀ прїѧ́тъ, бж҃е́ственное твоѐ рождество̀,  врагѡ́въ сокрꙋша́ющее ѡ҆полчє́нїѧ, и҆ побѣжда́ющее  держа́внѡ тѣ́хъ: сегѡ̀ ра́ди бл҃года́тей твои́хъ  ра́достными вѣнча́еми свѣтлостьмѝ, тебѐ воспѣва́емъ  препѣ́таѧ влⷣчце. 
Пѣ́снь ѳ҃. 
І҆рмо́съ: Ка́мень нерꙋкосѣ́чный ѿ несѣко́мыѧ горы̀  тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀ бцⷣе велича́емъ. 
При́зри съ нб҃сѐ ще́дре, покажѝ твою̀ млⷭ҇ть  всѣ̑мъ, да́ждь ны́нѣ застꙋпле́нїе твоѐ, и҆ крѣ́пость  твою̀ пристꙋпа́ющемꙋ къ тебѣ̀, бж҃е́ственнымъ  пома́занїемъ свѧще́нникѡвъ твои́хъ, чл҃вѣколю́бче. 
Ви́дѣхомъ пребл҃гі́й сп҃се, ра́дꙋющесѧ бж҃е́ственный  є҆ле́й приклоне́нїемъ твои́мъ бж҃е́ственнымъ па́че  прича́стникѡвъ, є҆го́же прїѧ́лъ є҆сѝ, и҆  и҆з̾ѡбрази́тельнѡ препо́далъ є҆сѝ, ба́ни бж҃е́ственныѧ  причаща́ющымсѧ. 
Сла́ва: Оу҆ще́дри, поми́лꙋй сп҃се, и҆зба́ви ѿ  лю́тыхъ, и҆ болѣ́зней: и҆зба́ви ѿ стрѣ́лъ лꙋка́вагѡ  твои́хъ рабѡ́въ дꙋ́шы и҆ тѣлеса̀, ꙗ҆́кѡ млⷭ҇тивый  гдⷭ҇ь, пома́занїемъ бж҃е́ственнымъ и҆сцѣлева́ѧй. 
И҆ ны́нѣ: Пѣ̑нїѧ и҆ мольбы̑ дв҃о прїе́млющи твои́хъ  рабѡ́въ, и҆зба́ви лю́тыхъ страсте́й и҆ болѣ́зней,  мл҃твами твои́ми, на́ми пречⷭ҇таѧ бж҃е́ственномꙋ твоемꙋ̀  кро́вꙋ притека́ющаго. 
Досто́йно є҆́сть: 
Є҆ѯапостїла́рїй. 
Подо́бенъ: Посѣти́лъ ны̀ є҆́сть: 
Въ млⷭ҇ти бл҃же, при́зри твои́мъ ѻ҆́комъ на моле́нїе  на́съ, сше́дшихсѧ въ хра́мъ тво́й ст҃ы́й дне́сь,  пома́зати бж҃е́ственнымъ є҆ле́емъ недꙋ́гꙋющаго раба̀  твоего̀. 
Та́же стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Да́лъ є҆сѝ бл҃года́ть твою̀, твои́ми  бл҃гопремѣни́телю а҆пⷭ҇лы чл҃вѣколю́бче, є҆ле́емъ  ст҃ы́мъ твои́мъ цѣли́ти всѣ́хъ ꙗ҆́звы же и҆ недꙋ́ги:  тѣ́мже къ є҆ле́ю твоемꙋ̀ вѣ́рнѡ пристꙋпа́ющаго, и҆  ны́нѣ ꙗ҆́кѡ бл҃гоꙋтро́бенъ ѡ҆свѧтѝ, поми́лꙋй, ѿ  всѧ́кагѡ недꙋ́га ѡ҆чи́сти, и҆ пи́щи нетлѣ́нныѧ твоеѧ̀  сподо́би, гдⷭ҇и. 
При́зри непостижи́ме съ нб҃сѐ, ꙗ҆́кѡ бл҃гоꙋтро́бенъ,  рꙋко́ю неви́димою твое́ю зна́менавъ чл҃вѣколю́бче на̑ша  чꙋ̑вства, є҆ле́емъ твои́мъ бж҃е́ственнымъ, притека́ющемꙋ  къ тебѣ̀ вѣ́рнѡ, и҆ просѧ́щемꙋ прегрѣше́нїй  ѡ҆ставле́нїе да́рꙋй, и҆ и҆сцѣле́нїе дꙋшѝ и҆ тѣ́лꙋ, да  любо́вїю просла́витъ тѧ̀, велича́ѧ держа́вꙋ твою̀. 
Пома́занїемъ є҆ле́а твоегѡ̀, и҆ сщ҃е́нникѡвъ  чл҃вѣколю́бче ѡ҆сѧза́нїемъ, раба̀ твоего̀ ѡ҆свѧтѝ  свы́ше, недꙋ́гѡвъ свободѝ, дꙋшє́вныѧ же сквє́рны  ѡ҆чи́сти, ѡ҆мы́й сп҃се, и҆ многоплете́нныхъ собла́знѡвъ  и҆зба́ви: болѣ̑зни оу҆тишѝ, ѡ҆бстоѧ́нїе ѿженѝ и҆  скѡ́рби потребѝ, ꙗ҆́кѡ ще́дръ и҆ бл҃гоꙋтро́бенъ. 
Сла́ва, и҆ ны́нѣ, бг҃оро́диченъ: Тебѐ чистѣ́йшꙋю  цр҃е́вꙋ пала́тꙋ молю̀ многопѣ́таѧ, оу҆́мъ мо́й ѡ҆чи́сти  ѡ҆скверне́нный всѧ́кими грѣха́ми, и҆ жили́ще кра́сное  пребж҃е́ственныѧ трⷪ҇цы сотворѝ, ꙗ҆́кѡ да си́лꙋ твою̀  и҆ безмѣ́рнꙋю млⷭ҇ть велича́ю сп҃са́емый, непотре́бный  ра́бъ тво́й. 
Та́же, Трист҃о́е. Прест҃а́ѧ трⷪ҇це: По Ѻ҆́ч҃е на́шъ:  Ꙗ҆́кѡ твоѐ є҆́сть црⷭ҇тво: 
Та́же тропа́рь, гла́съ д҃: Ско́рый въ застꙋпле́нїи  є҆ди́нъ сы́й хрⷭ҇тѐ, ско́рое свы́ше покажѝ посѣще́нїе  стра́ждꙋщемꙋ рабꙋ̀ твоемꙋ̀, и҆зба́ви недꙋ́гѡвъ, и҆  го́рькихъ болѣ́зней: воздви́гни во є҆́же пѣ́ти тѧ̀ и҆  сла́вити непреста́ннѡ, мл҃твами бцⷣы, є҆ди́не  чл҃вѣколю́бче. 
По си́хъ же дїа́конъ, и҆лѝ пе́рвый ѿ сщ҃е́нникѡвъ,  є҆ктенїю̀ сїю̀: 
Ми́ромъ гдⷭ҇ꙋ помо́лимсѧ: 
Ѡ҆ свы́шнѣмъ ми́рѣ: 
Ѡ҆ ми́рѣ всегѡ̀ мі́ра: 
Ѡ҆ ст҃ѣ́мъ хра́мѣ се́мъ, и҆ съ вѣ́рою: 
Ѡ҆ є҆́же бл҃гослови́тисѧ є҆ле́ю семꙋ̀ си́лою и҆  дѣ́йствомъ и҆ наи́тїемъ ст҃а́гѡ дх҃а, гдⷭ҇ꙋ помо́лимсѧ. 
Ѡ҆ рабѣ̀ бж҃їи, и҆́мⷬ҇къ, и҆ ѡ҆ є҆́же въ бз҃ѣ  посѣще́нїи є҆гѡ̀, и҆ є҆́же прїитѝ на него̀ бл҃года́ти  ст҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же и҆зба́витисѧ є҆мꙋ̀ и҆ на́мъ ѿ всѧ́кїѧ  ско́рби, гнѣ́ва и҆ нꙋ́жды: 
Застꙋпѝ, сп҃сѝ, поми́лꙋй, и҆ сохранѝ є҆го̀ и҆  на́съ бж҃е: 
Прест҃ꙋ́ю, пречⷭ҇тꙋю: 
[зрѝ] Та́же глаго́летъ пе́рвый ѿ сщ҃е́нникѡвъ  мл҃твꙋ є҆ле́а над̾ канди́ломъ. Вѣ́домо бꙋ́ди, ꙗ҆́кѡ  въ вели́цѣй цр҃кви, вмѣ́стѡ воды̀, вїно̀ въ канди́ло  мл҃твома́слїѧ влага́ютъ. 
Гдⷭ҇ꙋ помо́лимсѧ. Гдⷭ҇и поми́лꙋй. 
Гдⷭ҇и, млⷭ҇тїю и҆ щедро́тами твои́ми и҆сцѣлѧ́ѧй  сокрꙋшє́нїѧ дꙋ́шъ и҆ тѣле́съ на́шихъ: са́мъ влⷣко,  ѡ҆свѧтѝ є҆ле́й се́й, ꙗ҆́коже бы́ти помазꙋ́ющымсѧ ѿ  негѡ̀ во и҆сцѣле́нїе: и҆ въ премѣне́нїе всѧ́кїѧ  стра́сти, скве́рны пло́ти и҆ дꙋ́ха, и҆ всѧ́кагѡ ѕла̀: да  и҆ въ се́мъ просла́витсѧ твоѐ прест҃о́е и҆́мѧ, ѻ҆ц҃а̀,  и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
Сщ҃е́нницы же про́чїи ти́хѡ кꙋ́пнѡ съ ни́мъ чтꙋ́тъ  мл҃твꙋ тꙋ́южде. Во є҆ли́ко же глаго́летсѧ мл҃тва ѿ  сщ҃е́нникѡвъ, пою́тсѧ тропарѝ сїѧ̑. 
Гла́съ д҃: Ско́рый въ застꙋпле́нїи є҆ди́нъ сы́й  хрⷭ҇тѐ, ско́рое свы́ше покажѝ посѣще́нїе стра́ждꙋщемꙋ  рабꙋ̀ твоемꙋ̀: и҆зба́ви недꙋ́гѡвъ, и҆ го́рькихъ  болѣ́зней: воздви́гни во є҆́же пѣ́ти тѧ̀ и҆ сла́вити  непреста́ннѡ, мл҃твами бцⷣы, є҆ди́не чл҃вѣколю́бче. 
Дꙋше́вныма ѻ҆чи́ма ѡ҆слѣпле́нъ, къ тебѣ̀ хрⷭ҇тѐ  прихождꙋ̀, ꙗ҆́коже слѣпы́й ѿ рожде́нїѧ, въ покаѧ́нїи  зовꙋ̀ тебѣ̀: млⷭ҇тивъ на́мъ бꙋ́ди, є҆ди́не  бл҃гопремѣни́телю. 
Гла́съ г҃: Дꙋ́шꙋ мою̀ гдⷭ҇и во грѣсѣ́хъ всѧ́ческихъ,  и҆ безмѣ́стными дѣѧ́ньми лю́тѣ разсла́бленнꙋю,  воздви́гни бж҃е́ственнымъ твои́мъ предста́тельствомъ,  ꙗ҆́коже и҆ разсла́бленнаго воздви́глъ є҆сѝ дре́вле, да  зовꙋ́ ти сп҃са́емь: ще́дрый, да́ждь мѝ хрⷭ҇тѐ  и҆сцѣле́нїе. 
Гла́съ в҃: Ꙗ҆́кѡ гдⷭ҇ень оу҆ч҃нкъ воспрїѧ́лъ є҆сѝ  пра́ведне є҆ѵⷢ҇лїе: ꙗ҆́кѡ мч҃нкъ и҆́маши є҆́же  неѡпи́санное: дерзнове́нїе, ꙗ҆́кѡ бра́тъ бж҃їй: є҆́же  моли́тисѧ, ꙗ҆́кѡ і҆ера́рхъ. молѝ хрⷭ҇та̀ бг҃а,  сп҃сти́сѧ дꙋша́мъ на́шымъ. 
Гла́съ д҃: Ѻ҆́ч҃ее є҆диноро́дное бг҃ъ сло́во,  прише́дшее къ на́мъ въ послѣ̑днїѧ дни̑, і҆а́кѡве  бж҃е́ственне, пе́рваго тѧ̀ показа̀ і҆ерꙋсали́млѧнѡмъ  па́стырѧ и҆ оу҆чи́телѧ, и҆ вѣ́рнаго строи́телѧ  та́инствъ дх҃о́вныхъ: тѣ́мже тѧ̀ всѝ чти́мъ, а҆пⷭ҇ле. 
Гла́съ г҃: Въ мѵ́рѣхъ свѧ́те, сщ҃еннодѣ́йствитель  показа́лсѧ є҆сѝ: хрⷭ҇то́во бо прпⷣбне є҆ѵⷢ҇лїе  и҆спо́лнивъ, положи́лъ є҆сѝ дꙋ́шꙋ твою̀ ѡ҆ лю́дехъ  твои́хъ, и҆ спа́слъ є҆сѝ непови̑нныѧ ѿ сме́рти: сегѡ̀  ра́ди ѡ҆свѧти́лсѧ є҆сѝ, ꙗ҆́кѡ вели́кїй таи́нникъ бж҃їѧ  бл҃года́ти. 
Гла́съ то́йже: Вели́ка ѡ҆брѣ́те въ бѣда́хъ тѧ̀  побо́рника вселе́ннаѧ, стрⷭ҇тоте́рпче, ꙗ҆зы́ки  побѣжда́юща: ꙗ҆́коже оу҆́бѡ лѵ́евꙋ низложи́лъ є҆сѝ  горды́ню, и҆ на по́двигъ дерзнове́нна сотвори́въ  не́стора: та́кѡ ст҃е дими́трїе, хрⷭ҇тꙋ̀ бг҃ꙋ моли́сѧ,  дарова́ти на́мъ ве́лїю млⷭ҇ть. 
Гла́съ то́йже: Страстоте́рпче ст҃ы́й, и҆ цѣле́бниче  пантелеи́моне. молѝ млⷭ҇тиваго бг҃а, да прегрѣше́нїй  ѡ҆ставле́нїе пода́стъ дꙋша́мъ на́шымъ. 
Гла́съ и҃: Ст҃і́и безсре́брєнницы и҆ чꙋдотво́рцы,  посѣти́те не́мѡщи на́шѧ: тꙋ́не прїѧ́сте, тꙋ́не дади́те  на́мъ. 
Гла́съ в҃: Вели̑чїѧ твоѧ̑ дѣ́вственниче, кто̀  повѣ́сть; то́чиши бо чꙋдеса̀, и҆ и҆злива́еши  и҆сцѣлє́нїѧ, и҆ мо́лишисѧ ѡ҆ дꙋша́хъ на́шихъ, ꙗ҆́кѡ  бг҃осло́въ и҆ дрꙋ́гъ хрⷭ҇то́въ. 
Бг҃оро́диченъ: Моле́нїе те́плое и҆ стѣна̀  неѡбори́маѧ, млⷭ҇ти и҆сто́чниче, мі́рови прибѣ́жище,  прилѣ́жнѡ вопїе́мъ тѝ: бцⷣе влⷣчце предварѝ, и҆ ѿ  бѣ́дъ и҆зба́ви ны̀, є҆ди́на вско́рѣ  предста́тельствꙋющаѧ. 
Дїа́конъ: Во́нмемъ. 
Сщ҃е́нникъ пе́рвый: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Премꙋ́дрость, во́нмемъ. 
Чте́цъ, прокі́менъ, гла́съ а҃: Бꙋ́ди гдⷭ҇ь млⷭ҇ть  твоѧ̀ на на́съ, ꙗ҆́коже оу҆пова́хомъ на тѧ̀. 
Сті́хъ: Ра́дꙋйтесѧ пра́веднїи ѡ҆ гдⷭ҇ѣ, пра̑вымъ  подоба́етъ похвала̀. 
А҆по́столъ: Собо́рнагѡ посла́нїѧ і҆а́кѡвлѧ чте́нїе. 
Вѣ́домо же бꙋ́ди, ꙗ҆́кѡ а҆по́столъ ѿ дїа́кона  чте́тсѧ, зача́ло н҃з: 
Бра́тїе ѡ҆́бразъ прїими́те ѕлострада́нїѧ и҆  долготерпѣ́нїѧ, прⷪ҇ро́ки, и҆̀же глаго́лаша и҆́менемъ  гдⷭ҇нимъ. Сѐ бл҃жи́мъ терпѧ́щыѧ: терпѣ́нїе і҆́ѡвле  слы́шасте, и҆ кончи́нꙋ гдⷭ҇ню ви́дѣсте, ꙗ҆́кѡ  многомлⷭ҇тивъ є҆́сть гдⷭ҇ь, и҆ ще́дръ. Пре́жде же  всѣ́хъ, бра́тїе моѧ̑, не клени́тесѧ ни не́бомъ, ни  земле́ю, ни и҆но́ю ко́ею клѧ́твою: бꙋ́ди же ва́мъ, є҆́же  є҆́й, є҆́й, и҆ є҆́же нѝ, нѝ: да не въ лицемѣ́рїе  впаде́те. Ѕлостра́ждетъ ли кто̀ въ ва́съ; да мл҃твꙋ  дѣ́етъ. бл҃годꙋ́шствꙋетъ ли кто̀; да пое́тъ. Боли́тъ ли  кто̀ въ ва́съ; да призове́тъ пресвѵ́теры церкѡ́вныѧ, и҆  да мл҃твꙋ сотворѧ́тъ над̾ ни́мъ, пома́завше є҆го̀  є҆ле́емъ во и҆́мѧ гдⷭ҇не. И҆ мл҃тва вѣ́ры сп҃се́тъ  болѧ́щаго, и҆ воздви́гнетъ є҆го̀ гдⷭ҇ь: и҆ а҆́ще грѣхѝ  бꙋ́детъ сотвори́лъ, ѿпꙋ́стѧтсѧ є҆мꙋ̀. И҆сповѣ́дайте  оу҆́бѡ дрꙋ́гъ дрꙋ́гꙋ согрѣшє́нїѧ, и҆ моли́тесѧ дрꙋ́гъ  за дрꙋ́га, ꙗ҆́кѡ да и҆сцѣлѣ́ете: мно́гѡ бо мо́жетъ  мл҃тва пра́веднагѡ поспѣшествꙋ́ема. 
Сщ҃е́нникъ пе́рвый: Ми́ръ тѝ. 
А҆ллилꙋ́їа. Гла́съ и҃. 
Сті́хъ: Млⷭ҇ть и҆ сꙋ́дъ воспою̀ тебѣ̀ гдⷭ҇и. 
Є҆ѵⷢ҇лїе ѿ лꙋкѝ, зача́ло н҃г: 
Во вре́мѧ ѻ҆́но, зако́нникъ нѣ́кїй пристꙋпѝ ко  і҆и҃сꙋ, и҆скꙋша́ѧ є҆го̀, и҆ глаго́лѧ: оу҆чи́телю, что̀  сотвори́въ живо́тъ вѣ́чный наслѣ́дꙋю; Ѻ҆́нъ же речѐ  къ немꙋ̀: въ зако́нѣ что̀ пи́сано є҆́сть; ка́кѡ чте́ши;  Ѻ҆́нъ же ѿвѣща́въ речѐ: возлю́биши гдⷭ҇а бг҃а  твоего̀ ѿ всегѡ̀ се́рдца твоегѡ̀, и҆ ѿ всеѧ̀ дꙋшѝ  твоеѧ̀, и҆ все́ю крѣ́постїю твое́ю, и҆ всѣ́мъ  помышле́нїемъ твои́мъ: и҆ бли́жнѧгѡ своего̀ ꙗ҆́кѡ са́мъ  себѐ. Рече́ же є҆мꙋ̀: пра́вѡ ѿвѣща̀, сїѐ сотворѝ  и҆ жи́въ бꙋ́деши. Ѻ҆́нъ же хотѧ̀ ѡ҆правди́тисѧ са́мъ,  речѐ ко і҆и҃сꙋ: и҆ кто̀ є҆́сть бли́жнїй мо́й;  Ѿвѣща́въ же і҆и҃съ речѐ: человѣ́къ нѣ́кїй схожда́ше  ѿ і҆ерꙋсали́ма во і҆ерїхѡ́нъ, и҆ въ разбо́йники впадѐ,  и҆̀же совле́кше є҆го̀, и҆ ꙗ҆́звы возло́жше ѿидо́ша,  ѡ҆ста́вльше є҆́ле жи́ва сꙋ́ща. По слꙋ́чаю же свѧще́нникъ  нѣ́кїй схожда́ше пꙋте́мъ тѣ́мъ: и҆ ви́дѣвъ є҆го̀,  мимои́де. та́кожде же и҆ леві́тъ, бы́въ на то́мъ  мѣ́стѣ, прише́дъ и҆ ви́дѣвъ мимои́де. Самарѧни́нъ же  нѣ́кто грѧды́й прїи́де над̾ него̀, и҆ ви́дѣвъ є҆го̀  млⷭ҇рдова. И҆ пристꙋ́пль ѡ҆бвѧза̀ стрꙋ́пы є҆гѡ̀,  возлива́ѧ ма́сло и҆ вїно̀: всади́въ же є҆го̀ на сво́й  ско́тъ, приведѐ є҆го̀ въ гости́нницꙋ, и҆ прилѣжа̀  є҆мꙋ̀. И҆ наꙋ́трїѧ и҆зше́дъ, и҆з̾е́мъ два̀  сре́брєника, дадѐ гости́нникꙋ, и҆ речѐ є҆мꙋ̀:  прилѣжѝ є҆мꙋ̀, и҆ є҆́же а҆́ще прїиждиве́ши, а҆́зъ,  є҆гда̀ возвращꙋ́сѧ, возда́мъ тѝ. Кто̀ оу҆́бѡ ѿ  тѣ́хъ трїе́хъ бли́жнїй мни́тъ ти сѧ бы́ти впа́дшемꙋ въ  разбо́йники; Ѻ҆́нъ же речѐ: сотвори́вый млⷭ҇ть съ  ни́мъ. рече́ же є҆мꙋ̀ і҆и҃съ: и҆дѝ и҆ ты̀ творѝ  та́кожде. 
Та́же: Поми́лꙋй на́съ бж҃е, по вели́цѣй млⷭ҇ти  твое́й, мо́лимъ ти сѧ, оу҆слы́ши и҆ поми́лꙋй. 
Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ ми́лости, жи́зни, ми́рѣ, здра́вїи,  сп҃се́нїи, посѣще́нїи и҆ ѡ҆ставле́нїи грѣхѡ́въ раба̀  бж҃їѧ, и҆́мⷬ҇къ. 
Гдⷭ҇и поми́лꙋй, три́жды. 
Ѡ҆ є҆́же прости́тисѧ є҆мꙋ̀ всѧ́комꙋ согрѣше́нїю,  во́льномꙋ и҆ нево́льномꙋ, гдⷭ҇ꙋ помо́лимсѧ. 
Гдⷭ҇и поми́лꙋй, три́жды. 
И҆ возгла́съ: Ꙗ҆́кѡ млⷭ҇тивъ и҆ чл҃вѣколю́бецъ бг҃ъ  є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ,  и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
Дїа́конъ: Гдⷭ҇ꙋ помо́лимсѧ: 
Ли́къ: Гдⷭ҇и поми́лꙋй. 
Сщ҃е́нникъ мл҃твꙋ: 
Безнача́льне, вѣ́чне, ст҃е свѧты́хъ, є҆диноро́днаго  твоего̀ сн҃а низпосла́вый, и҆сцѣлѧ́ющагѡ всѧ́кїй  недꙋ́гъ, и҆ всѧ́кꙋ ꙗ҆́зю дꙋ́шъ и҆ тѣле́съ на́шихъ,  низпослѝ ст҃а́го твоего̀ дх҃а, и҆ ѡ҆свѧтѝ є҆ле́й се́й,  и҆ сотворѝ и҆̀ помазꙋ́ющемꙋсѧ твоемꙋ̀ рабꙋ̀ и҆́мⷬ҇къ, въ  соверше́нное и҆збавле́нїе грѣхѡ́въ є҆гѡ̀ въ наслѣ́дїе  црⷭ҇твїѧ нбⷭ҇нагѡ. 
Вѣ́домо бꙋ́ди, ꙗ҆́кѡ нѣ́цыи мл҃твꙋ оу҆́бѡ сїю̀  да́же до здѣ̀ то́кмѡ глаго́лютъ, съ возглаше́нїемъ: 
Твое́ бо є҆́сть є҆́же ми́ловати: 
Нѣ́цыи же да́же до конца̀ глаго́лютъ: 
Ты́ бо є҆сѝ бг҃ъ ве́лїй и҆ ди́венъ, хранѧ́й завѣ́тъ  тво́й и҆ млⷭ҇ть твою̀ лю́бѧщымъ тѧ̀, даѧ́й и҆збавле́нїе  грѣхѡ́въ, ст҃ы́мъ твои́мъ ѻ҆́трокомъ і҆и҃сомъ  хрⷭ҇то́мъ: па́ки рожде́й на́съ ѿ грѣха̀: просвѣща́ѧй  слѣпы̑ѧ, и҆справлѧ́ѧй низве́ржєнныѧ, любѧ́й пра́вєдныѧ  и҆ грѣ̑шныѧ ми́лꙋѧй: па́ки и҆зведы́й на́съ ѿ тьмы̀ и҆  сѣ́ни сме́ртныѧ, глаго́лѧй сꙋ́щымъ во оу҆́захъ:  и҆зыди́те, и҆ сꙋ́щымъ во тьмѣ̀, ѿкры́йтесѧ. возсїѧ́ бо  въ сердца́хъ на́шихъ свѣ́тъ вѣ́дѣнїѧ лица̀ є҆гѡ̀,  ѿне́лѣже на́съ ра́ди на землѝ ꙗ҆ви́лсѧ є҆́сть, и҆  съ человѣ́ки поживѐ: прїе́мшымъ тѧ̀ да́лъ є҆́сть  вла́сть ча́дѡмъ бж҃їимъ бы́ти: ба́нею па́ки бытїѧ̀  сыноположе́нїе на́мъ дарова́лъ є҆́сть, и҆ неприча́стны  на́съ сотвори́лъ є҆́сть ѿ наси́льства дїа́волѧ.  поне́же не бл҃говоли́лъ є҆сѝ кро́вїю ѡ҆чи́ститисѧ, но  є҆ле́емъ ст҃ы́мъ да́лъ є҆сѝ ѡ҆́бразъ крⷭ҇та̀ є҆гѡ̀,  во є҆́же бы́ти на́мъ хрⷭ҇то́вꙋ ста́дꙋ, црⷭ҇комꙋ  свѧще́нїю, ꙗ҆зы́кꙋ ст҃о́мꙋ, и҆ ѡ҆чи́стивый ны̀ водо́ю,  и҆ ѡ҆ст҃и́вый дх҃омъ твои́мъ ст҃ы́мъ. са́мъ влⷣко гдⷭ҇и,  да́ждь бл҃года́ть на́мъ въ слꙋже́нїе твоѐ сїѐ, ꙗ҆́коже  да́лъ є҆сѝ мѡѷсе́ю оу҆го́дникꙋ твоемꙋ̀, и҆ самꙋ́илꙋ  возлю́бленномꙋ твоемꙋ̀, и҆ і҆ѡа́ннꙋ и҆збра́нномꙋ твоемꙋ̀,  и҆ всѣ̑мъ во всѧ́комъ ро́дѣ и҆ ро́дѣ бл҃гоꙋгоди́вшымъ  тебѣ̀: си́це сотворѝ и҆ на́съ бы́ти слꙋжи́телей но́вагѡ  твоегѡ̀ завѣ́та над̾ є҆ле́емъ си́мъ, є҆го́же  оу҆сво́илъ є҆сѝ чⷭ҇тно́ю кро́вїю хрⷭ҇та̀ твоегѡ̀ да  совле́кшесѧ мїрски́хъ похоте́й оу҆́мремъ грѣхꙋ̀, и҆  поживе́мъ пра́вдѣ, ѡ҆бле́кшесѧ въ него̀ пома́занїемъ  ѡ҆свѧще́нїѧ, хотѧ́щагѡ є҆ле́а навести́сѧ. Бꙋ́ди гдⷭ҇и,  є҆ле́й се́й, є҆ле́й ра́дованїѧ, є҆ле́й ѡ҆свѧще́нїѧ,  ѻ҆де́жда црⷭ҇каѧ, бронѧ̀ си́лы, всѧ́кагѡ дїа́вольскагѡ  дѣ́йства ѿгна́нїе, печа́ть ненавѣ́тнаѧ, ра́дованїе  се́рдца, весе́лїе вѣ́чное. да и҆ си́мъ помазꙋ́емїи па́ки  рожде́нїѧ, стра́шни бꙋ́дꙋтъ сопроти̑внымъ, и҆ возсїѧ́ютъ  во свѣ́тлостехъ ст҃ы́хъ твои́хъ, не и҆мꙋ́ще скве́рны  и҆лѝ вра́ски: и҆ да прїи́мꙋтсѧ въ вѣ̑чныѧ твоѧ̑  оу҆покоє́нїѧ, и҆ воспрїи́мꙋтъ по́честь го́рнѧгѡ  зва́нїѧ. 
Твое́ бо є҆́сть, є҆́же ми́ловати и҆ сп҃са́ти ны̀  бж҃е на́шъ: и҆ тебѣ̀ сла́вꙋ возсыла́емъ, со  є҆диноро́днымъ твои́мъ сн҃омъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
И҆ по мл҃твѣ взе́млетъ і҆ере́й стрꙋче́цъ, и҆  ѡ҆мочи́въ и҆ во ст҃ы́й є҆ле́й, и҆ помазꙋ́етъ болѧ́щаго  крестоѡбра́знѡ, на челѣ̀, на ноздрѧ́хъ, на лани́техъ, на  оу҆стѣ́хъ, на пе́рсехъ, на рꙋка́хъ на ѻ҆́бѣ странѣ̀,  глаго́лѧ мл҃твꙋ сїю̀: 
Ѻ҆́ч҃е ст҃ы́й, врачꙋ̀ дꙋ́шъ и҆ тѣле́съ, посла́вый  є҆диноро́днаго твоего̀ сн҃а, гдⷭ҇а на́шего і҆и҃са  хрⷭ҇та̀, всѧ́кїй недꙋ́гъ и҆сцѣлѧ́ющаго, и҆ ѿ сме́рти  и҆збавлѧ́ющаго, и҆сцѣлѝ и҆ раба̀ твоего̀, и҆́мⷬ҇къ, ѿ  ѡ҆бдержа́щїѧ є҆го̀ тѣле́сныѧ и҆ дꙋше́вныѧ не́мощи, и҆  ѡ҆животворѝ є҆го̀ бл҃года́тїю хрⷭ҇та̀ твоегѡ̀: мл҃твами  прест҃ы́ѧ влⷣчцы на́шеѧ бцⷣы, и҆ приснодѣ́вы мр҃і́и:  предста́тельствы чⷭ҇тны́хъ нбⷭ҇ныхъ си́лъ безпло́тныхъ:  си́лою чⷭ҇тна́гѡ и҆ животворѧ́щагѡ крⷭ҇та̀: чⷭ҇тна́гѡ  сла́внагѡ прⷪ҇ро́ка, предте́чи и҆ крⷭ҇ти́телѧ і҆ѡа́нна:  ст҃ы́хъ сла́вныхъ и҆ всехва́льныхъ а҆пⷭ҇лѡвъ: ст҃ы́хъ  сла́вныхъ, и҆ добропобѣ́дныхъ мч҃нкѡвъ: прпⷣбныхъ и҆  бг҃оно́сныхъ ѻ҆тє́цъ на́шихъ: ст҃ы́хъ и҆ и҆сцѣли́телей  безсре́бренникѡвъ космы̀ и҆ дамїа́на, кѵ́ра и҆ і҆ѡа́нна,  пантелеи́мона и҆ є҆рмола́а, самѱѡ́на и҆ дїоми́да,  фѡ́тїа и҆ а҆нїки́ты: ст҃ы́хъ и҆ пра́ведныхъ бг҃оѻтє́цъ,  і҆ѡакі́ма и҆ а҆́нны, и҆ всѣ́хъ ст҃ы́хъ. 
Ꙗ҆́кѡ ты̀ є҆сѝ и҆сто́чникъ и҆сцѣле́нїй, бж҃е  на́шъ, и҆ тебѣ̀ сла́вꙋ возсыла́емъ, со є҆диноро́днымъ  твои́мъ сн҃омъ, и҆ є҆диносꙋ́щнымъ твои́мъ дх҃омъ, ны́нѣ  и҆ при́снѡ, и҆ во вѣ́ки вѣкѡ́въ, а҆ми́нь. 
Сїѧ̀ мл҃тва глаго́летсѧ ѿ є҆ди́нагѡ коегѡ́ждо  свѧще́нника по є҆́же рещѝ є҆ѵⷢ҇лїе и҆ мл҃твꙋ,  помазꙋ́ющагѡ вкꙋ́пѣ є҆ле́емъ недꙋ́гꙋющаго. 
Дїа́конъ: Во́нмемъ. 
Сщ҃е́нникъ вторы́й: Ми́ръ всѣ̑мъ. 
Прокі́менъ, гла́съ в҃: 
Крѣ́пость моѧ̀ и҆ пѣ́нїе моѐ гдⷭ҇ь, и҆ бы́сть мнѣ̀  во сп҃се́нїе. 
Сті́хъ: Наказꙋ́ѧ наказа́ мѧ гдⷭ҇ь, сме́рти же не  предадѐ мѧ̀. 
А҆по́столъ, къ ри́млѧнѡмъ, зача́ло рѕ҃і. 
Бра́тїе, до́лжни є҆смы̀ мы̀ си́льнїи не́мѡщи  немощны́хъ носи́ти, и҆ не себѣ̀ оу҆гожда́ти. Кі́йждо же  ва́съ бли́жнемꙋ да оу҆гожда́етъ во бл҃го́е къ созда́нїю.  И҆́бо и҆ хрⷭ҇то́съ не себѣ̀ оу҆годѝ, но ꙗ҆́коже  є҆́сть пи́сано: поношє́нїѧ поносѧ́щихъ тебѣ̀ нападо́ша  на мѧ̀. Є҆ли̑ка бо преднапи̑сана бы́ша, въ на́ше  наказа́нїе преднаписа́шасѧ: да терпѣ́нїемъ и҆  оу҆тѣше́нїемъ писа́нїй оу҆пова́нїе и҆́мамы. Бг҃ъ же  терпѣ́нїѧ и҆ оу҆тѣше́нїѧ, да да́стъ ва́мъ то́жде  мꙋ́дрствовати дрꙋ́гъ ко дрꙋ́гꙋ ѡ҆ хрⷭ҇тѣ̀ і҆и҃сѣ: Да  є҆динодꙋ́шнѡ є҆ди́ными оу҆сты̀ сла́вите бг҃а и҆  ѻ҆ц҃а̀ гдⷭ҇а на́шегѡ і҆и҃са хрⷭ҇та̀. Тѣ́мже прїе́млите  дрꙋ́гъ дрꙋ́га, ꙗ҆́коже и҆ хрⷭ҇то́съ прїѧ́тъ ва́съ во  сла́вꙋ бж҃їю. 
Сщ҃е́нникъ вторы́й: Ми́ръ тѝ. 
А҆ллилꙋ́їа, гла́съ є҃. 
Сті́хъ: Млⷭ҇ти твоѧ̑ гдⷭ҇и во вѣ́къ воспою̀. 
Сщ҃е́нникъ вторы́й: 
Є҆ѵⷢ҇лїе ѿ лꙋкѝ, зача́ло ч҃д: 
Во вре́мѧ ѻ҆́но, прїи́де і҆и҃съ во і҆ерїхѡ́нъ. И҆ сѐ  мꙋ́жъ нарица́емый закхе́й, и҆ се́й бѣ̀ ста́рѣй  мытарє́мъ, и҆ то́й бѣ̀ бога́тъ: И҆ и҆ска́ше ви́дѣти  і҆и҃са, кто́ є҆сть, и҆ не можа́ше ѿ наро́да, ꙗ҆́кѡ  во́зрастомъ ма́лъ бѣ̀. И҆ предите́къ возлѣ́зе на  ꙗ҆́годичинꙋ, да ви́дитъ, ꙗ҆́кѡ тꙋдѣ̀ хотѧ́ше минꙋ́ти.  И҆ ꙗ҆́кѡ прїи́де на мѣ́сто, воззрѣ́въ і҆и҃съ, ви́дѣвъ  є҆го̀, и҆ речѐ къ немꙋ̀: закхе́е, потща́всѧ слѣ́зи,  дне́сь бо въ домꙋ̀ твое́мъ подоба́етъ мѝ бы́ти. И҆  потща́всѧ слѣ́зе, и҆ прїѧ́тъ є҆го̀ ра́дꙋѧсѧ. И҆  ви́дѣвше всѝ ропта́хꙋ, глаго́люще: ꙗ҆́кѡ ко грѣ́шнꙋ  мꙋ́жꙋ вни́де вита́ти. Ста́въ же закхе́й, речѐ ко гдⷭ҇ꙋ:  сѐ по́лъ и҆мѣ́нїѧ моегѡ̀, гдⷭ҇и, да́мъ ни́щымъ, и҆  а҆́ще кого̀ чи́мъ ѡ҆би́дѣхъ, возвращꙋ̀, четвери́цею.  Рече́ же къ немꙋ̀ і҆и҃съ: ꙗ҆́кѡ дне́сь сп҃се́нїе до́мꙋ  семꙋ̀ бы́сть, занѐ и҆ се́й сн҃ъ а҆враа́мль є҆́сть.  Прїи́де бо сн҃ъ чл҃вѣ́чь взыска́ти и҆ сп҃стѝ  поги́бшаго. 
Дїа́конъ же: 
Поми́лꙋй на́съ бж҃е: 
Є҆щѐ мо́лимсѧ ѡ҆ млⷭ҇ти, жи́зни: 
Ѡ҆ є҆́же прости́тисѧ є҆мꙋ̀: 
Ꙗ҆́кѡ млⷭ҇тивъ, и҆ чл҃вѣколю́бецъ бг҃ъ: 
Сщ҃е́нникъ мл҃твꙋ: 
Бж҃е вели́кїй, и҆ вы́шнїй ѿ всеѧ̀ тва́ри  покланѧ́емый, премꙋ́дрости и҆сто́чниче, бл҃гости  вои́стиннꙋ неизслѣ́димаѧ бе́здно, и҆ бл҃гоꙋтро́бїѧ  неѡпредѣлѧ́емаѧ пꙋчи́но: са́мъ чл҃вѣколю́бче влⷣко,  превѣ́чныхъ и҆ ди́вныхъ бж҃е, є҆го́же никто́же ѿ  человѣ̑къ помышлѧ́ѧй мо́жетъ пости́гнꙋти; при́зри,  оу҆слы́ши на́съ недосто́йныхъ рабѡ́въ твои́хъ, и҆  и҆дѣ́же ѡ҆ вели́цѣмъ и҆́мени твое́мъ є҆ле́й се́й  прино́симъ, низпослѝ твоегѡ̀ да́ра и҆сцѣлє́нїѧ, и҆  ѡ҆ставле́нїе грѣхѡ́въ, и҆ и҆сцѣлѝ є҆го̀ во  мно́жествѣ млⷭ҇ти твоеѧ̀. Є҆́й, гдⷭ҇и  бл҃гопремѣни́телю, є҆ди́не млⷭ҇тиве и҆ чл҃вѣколю́бче,  ка́ѧйсѧ ѡ҆ ѕло́бахъ на́шихъ: вѣ́дый, ꙗ҆́кѡ належи́тъ  по́мыслъ человѣ́ка на лꙋка̑ваѧ ѿ ю҆́ности є҆гѡ̀: не  хотѧ́й сме́рти грѣ́шника, но ꙗ҆́кѡ ѡ҆брати́тисѧ и҆  жи́вꙋ бы́ти є҆мꙋ̀: грѣ́шныхъ ра́ди сп҃се́нїѧ  вочл҃вѣ́чивыйсѧ бг҃ъ сы́й, и҆ созда́выйсѧ за созда́нїе  твоѐ. ты̀ є҆сѝ рекі́й: не прїидо́хъ призва́ти  пра́вєдныѧ, но грѣ̑шныѧ въ покаѧ́нїе: ты̀ є҆сѝ,  ѻ҆вча̀ взыска́вый заблꙋ́ждшее: ты̀ є҆сѝ, поги́бшꙋю  дра́хмꙋ прилѣ́жнѡ взыска́вый, и҆ ѡ҆брѣты́й: ты̀ є҆сѝ  рекі́й, ꙗ҆́кѡ грѧдꙋ́щаго ко мнѣ̀ не и҆зженꙋ̀ во́нъ: ты̀  є҆сѝ, и҆́же блꙋдни́цы честнѣ́и твоѝ но́зѣ слеза́ми  ѡ҆мочи́вшїѧ не возгнꙋша́выйсѧ: ты̀ є҆сѝ рекі́й:  є҆ли́жды а҆́ще паде́ши, воста́ни, и҆ сп҃се́шисѧ: ты̀  є҆сѝ рекі́й, ꙗ҆́кѡ ра́дость быва́етъ на нб҃сѝ ѡ҆  є҆ди́номъ грѣ́шницѣ ка́ющемсѧ. са́мъ при́зри,  бл҃гоꙋтро́бный влⷣко, съ высоты̀ ст҃ы́ѧ твоеѧ̀,  соѡсѣни́въ на́съ грѣ́шныхъ и҆ недосто́йныхъ рабѡ́въ  твои́хъ бл҃года́тїю ст҃а́гѡ дх҃а въ ча́съ се́й, и҆ вселѝ  въ раба̀ твоего̀, и҆́мⷬ҇къ позна́вшаго своѧ̑  согрѣшє́нїѧ, и҆ пристꙋ́пльшаго къ тебѣ̀ вѣ́рою: и҆  прїи́мъ свои́мъ тѝ чл҃вѣколю́бїемъ, а҆́ще что̀  согрѣши́лъ є҆́сть сло́вомъ, и҆лѝ дѣ́ломъ, и҆лѝ  помышле́нїемъ, прости́въ ѡ҆чи́сти є҆го̀, и҆ чи́ста  сотворѝ ѿ всѧ́кагѡ грѣха̀, и҆ при́снѡ спребыва́ѧ  є҆мꙋ̀, сохранѝ про́чее лѣ́то живота̀ є҆гѡ̀, ходѧ́ща  во ѡ҆правда́нїихъ твои́хъ во є҆́же не ктомꙋ̀ бы́ти  є҆мꙋ̀ посмѣѧ́нїе дїа́волꙋ: ꙗ҆́кѡ да и҆ въ не́мъ  просла́витсѧ прест҃о́е и҆́мѧ твоѐ. 
Возгла́съ: Твое́ бо є҆́сть є҆́же ми́ловати, и҆  сп҃са́ти ны̀, хрⷭ҇тѐ бж҃е, и҆ тебѣ̀ сла́вꙋ возсыла́емъ  со безнача́льнымъ твои́мъ ѻ҆тце́мъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
По мл҃твѣ же а҆́бїе вторы́й і҆ере́й взе́млетъ  стрꙋче́цъ вторы́й, и҆ ѡ҆мочи́въ и҆ во ст҃ы́й є҆ле́й  помазꙋ́етъ болѧ́щагѡ, глаго́лѧ мл҃твꙋ: 
Ѻ҆́ч҃е ст҃ы́й, врачꙋ̀ дꙋ́шъ и҆ тѣле́съ: 
Дїа́конъ же: Во́нмемъ: 
Сщ҃е́нникъ тре́тїй: Ми́ръ всѣ̑мъ. 
Прокі́менъ, гла́съ г҃: 
Гдⷭ҇ь просвѣще́нїе моѐ и҆ сп҃си́тель мо́й, когѡ̀  оу҆бою́сѧ; 
Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; 
А҆по́столъ къ корі́нѳѧнѡмъ, зача́ло рн҃г. 
Бра́тїе, вы̀ є҆стѐ тѣ́ло хрⷭ҇то́во, и҆ оу҆́ди ѿ  ча́сти. И҆ ѻ҆́вы оу҆́бѡ положѝ бг҃ъ въ цр҃кви,  пе́рвѣе а҆пⷭ҇лы, второ́е прⷪ҇ро́ки, тре́тїе оу҆чи́тели,  пото́мъ же си̑лы, та́же дарова̑нїѧ и҆сцѣле́нїй,  застꙋплє́нїѧ, правлє́нїѧ, ро́ди ѧ҆зы́кѡвъ. Є҆да̀ всѝ  а҆пⷭ҇ли; є҆да̀ всѝ прⷪ҇ро́цы; є҆да̀ всѝ оу҆чи́тели;  є҆да̀ всѝ си̑лы; Є҆да̀ всѝ дарова̑нїѧ и҆́мꙋтъ  и҆сцѣле́нїй; Є҆да̀ всѝ ѧ҆зы́ки глаго́лютъ; є҆да̀ всѝ  сказꙋ́ютъ; Ревнꙋ́йте же дарова́нїй бо́льшихъ: и҆ є҆щѐ  по превосхожде́нїю пꙋ́ть ва́мъ показꙋ́ю. А҆́ще ѧ҆зы́ки  человѣ́ческими глаго́лю и҆ а҆́гг҃льскими, любве́ же не  и҆́мамъ, бы́хъ (ꙗ҆́кѡ) мѣ́дь звенѧ́щи, и҆лѝ кѷмва́лъ  звѧца́ѧй. И҆ а҆́ще и҆́мамъ прⷪ҇ро́чество и҆ вѣ́мъ та̑йны  всѧ̑, и҆ ве́сь ра́зꙋмъ: и҆ а҆́ще и҆́мамъ всю̀ вѣ́рꙋ,  ꙗ҆́кѡ и҆ го́ры преставлѧ́ти, любве́ же не и҆́мамъ,  ничто́же є҆́смь. И҆ а҆́ще разда́мъ всѧ̑ и҆мѣ̑нїѧ моѧ̑,  и҆ а҆́ще преда́мъ тѣ́ло моѐ, во є҆́же сожещѝ є҆̀:  любве́ же не и҆́мамъ, ника́ѧ по́льза мѝ є҆́сть. Любы̀  долготерпи́тъ, милосе́рдствꙋетъ: любы̀ не зави́дитъ:  любы̀ не превозно́ситсѧ, не горди́тсѧ: Ни безчи́нствꙋетъ,  не и҆́щетъ своѧ̑ сѝ, не раздража́етсѧ, не мы́слитъ ѕла̀:  не ра́дꙋетсѧ ѡ҆ непра́вдѣ, ра́дꙋетсѧ же ѡ҆ и҆́стинѣ:  Всѧ̑ лю́битъ, всемꙋ̀ вѣ́рꙋ є҆́млетъ, всѧ̑ оу҆пова́етъ,  всѧ̑ те́рпитъ. Любы̀ николи́же ѿпа́даетъ. 
Сщ҃е́нникъ тре́тїй: Ми́ръ тѝ. 
Дїа́конъ: Премꙋ́дрость: 
А҆ллилꙋ́їа, гла́съ в҃. 
Сті́хъ: На тѧ̀ гдⷭ҇и оу҆пова́хъ, да не постыжꙋ́сѧ въ  вѣ́къ. 
Сщ҃е́нникъ тре́тїй чте́тъ: 
Є҆ѵⷢ҇лїе ѿ матѳе́а, зача́ло л҃д ѿ полꙋ̀. 
Во вре́мѧ ѻ҆́но, призва́въ і҆и҃съ ѻ҆бана́десѧть  оу҆ченикѝ своѧ̑, дадѐ и҆̀мъ вла́сть на дꙋсѣ́хъ  нечи́стыхъ, ꙗ҆́кѡ да и҆зго́нѧтъ и҆̀хъ, и҆ цѣли́ти  всѧ́къ недꙋ́гъ, и҆ всѧ́кꙋ болѣ́знь. Сїѧ̑ ѻ҆бана́десѧть  посла̀ і҆и҃съ, заповѣ́да и҆̀мъ, глаго́лѧ: на пꙋ́ть  ꙗ҆зы̑къ не и҆ди́те, и҆ во гра́дъ самарѧ́нскїй не  вни́дите. И҆ди́те же па́че ко ѻ҆вца́мъ поги́бшымъ до́мꙋ  і҆и҃лева. Ходѧ́ще же проповѣ́дꙋйте, глаго́люще: ꙗ҆́кѡ  прибли́жисѧ црⷭ҇твїе нбⷭ҇ное. Болѧ́щыѧ и҆сцѣлѧ́йте,  прокажє́нныѧ ѡ҆чища́йте, мє́ртвыѧ воскреша́йте, бѣ́сы  и҆згонѧ́йте: тꙋ́не прїѧ́сте, тꙋ́не дади́те. 
Дїа́конъ же а҆́бїе глаго́летъ є҆ктенїю̀ сїю̀: 
Поми́лꙋй на́съ бж҃е: 
Є҆щѐ мо́лимсѧ ѡ҆ млⷭ҇ти, жи́зни: 
Ѡ҆ є҆́же прости́тисѧ є҆мꙋ̀: 
И҆ возгла́съ: Ꙗ҆́кѡ млⷭ҇тивъ: 
Дїа́конъ: Гдⷭ҇ꙋ помо́лимсѧ. 
Сщ҃е́нникъ глаго́летъ мл҃твꙋ: 
Влⷣко вседержи́телю, ст҃ы́й цр҃ю̀, наказꙋ́ѧй, и҆ не  оу҆мерщвлѧ́ѧй, оу҆твержда́ѧй низпа́дающыѧ, и҆ возводѧ́й  низве́ржєнныѧ, тѣлє́сныѧ скѡ́рби и҆справлѧ́ѧй  человѣ́кѡвъ: мо́лимсѧ тебѣ̀ бж҃е на́шъ, ꙗ҆́кѡ да  наведе́ши млⷭ҇ть твою̀ на є҆ле́й се́й, и҆ на  помазꙋ́ющыѧсѧ ѿ негѡ̀ во и҆́мѧ твоѐ: да бꙋ́детъ и҆̀мъ  во и҆сцѣле́нїе дꙋши́ же и҆ тѣ́ла, и҆ во ѡ҆чище́нїе и҆  и҆змѣне́нїе всѧ́кїѧ стра́сти, и҆ всѧ́кагѡ недꙋ́га, и҆  ꙗ҆́зи, и҆ всѧ́кїѧ скве́рны пло́ти и҆ дх҃а. є҆́й, гдⷭ҇и,  враче́бнꙋю твою̀ си́лꙋ съ нб҃сѐ низпослѝ, прикосни́сѧ  тѣлесѝ, оу҆гасѝ ѻ҆гне́вицꙋ, оу҆кротѝ стра́сть, и҆  всѧ́кꙋю не́мощь таѧ́щꙋюсѧ. бꙋ́ди вра́чь раба̀ твоегѡ̀,  и҆́мⷬ҇къ, воздви́гни є҆го̀ ѿ ѻ҆дра̀ болѣ́зненнагѡ,  и҆ ѿ ло́жа ѡ҆ѕлобле́нїѧ цѣ́ла и҆ всесоверше́нна,  да́рꙋй є҆го̀ цр҃кви твое́й бл҃гоꙋгожда́юща и҆ творѧ́ща  во́лю твою̀. 
Возгла́съ: Твое́ бо є҆́сть, є҆́же ми́ловати и҆  сп҃са́ти ны̀ бж҃е на́шъ: и҆ тебѣ̀ сла́вꙋ возсыла́емъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 
По мл҃твѣ же тре́тїй і҆ере́й взе́млетъ стрꙋче́цъ  тре́тїй, и҆ ѡ҆мочи́въ и҆ во ст҃ы́й є҆ле́й, и҆ помазꙋ́етъ  болѧ́щаго, глаго́лѧ мл҃твꙋ: 
Ѻ҆́ч҃е ст҃ы́й, врачꙋ̀ дꙋ́шъ и҆ тѣле́съ: 
Дїа́конъ: Во́нмемъ. 
Сщ҃е́нникъ четве́ртый: Ми́ръ всѣ̑мъ. 
Прокі́менъ, гла́съ д҃: 
Во́ньже а҆́ще де́нь призовꙋ́ тѧ, ско́рѡ оу҆слы́ши  мѧ̀. 
Сті́хъ: Гдⷭ҇и, оу҆слы́ши мл҃твꙋ мою̀, и҆ во́пль мо́й. 
А҆по́столъ къ корі́нѳѧнѡмъ, зача́ло рп҃в. 
Бра́тїе, вы̀ є҆стѐ цр҃кви бг҃а жи́ва, ꙗ҆́коже речѐ  бг҃ъ: ꙗ҆́кѡ вселю́сѧ въ ни́хъ и҆ похождꙋ̀, и҆ бꙋ́дꙋ  и҆̀мъ бг҃ъ, и҆ ті́и бꙋ́дꙋтъ мнѣ̀ лю́дїе. Тѣ́мже  и҆зыди́те ѿ среды̀ и҆́хъ, и҆ ѿлꙋчи́тесѧ, глаго́летъ  гдⷭ҇ь, и҆ нечистотѣ̀ не прикаса́йтесѧ, и҆ а҆́зъ прїимꙋ̀  вы̀. И҆ бꙋ́дꙋ ва́мъ во ѻ҆ц҃а̀, и҆ вы̀ бꙋ́дете мнѣ̀ въ  сы́ны и҆ дщє́ри, глаго́летъ гдⷭ҇ь вседержи́тель.  Сицєва̀ оу҆̀бо и҆мꙋ́ще ѡ҆бѣтова̑нїѧ, ѽ возлю́бленнїи,  ѡ҆чи́стимъ себѐ ѿ всѧ́кїѧ скве́рны пло́ти и҆ дꙋ́ха,  творѧ́ще ст҃ы́ню въ стра́сѣ бж҃їи. 
Сщ҃е́нникъ: Ми́ръ тѝ. 
А҆ллилꙋ́їа, гла́съ в҃. 
Сті́хъ: Терпѧ̀ потерпѣ́хъ гдⷭ҇а, и҆ внѧ́тъ мѝ. 
Сщ҃е́нникъ четве́ртый: 
Є҆ѵⷢ҇лїе ѿ матѳе́а, зача́ло к҃ѕ. 
Во вре́мѧ ѻ҆́но, прише́дъ і҆и҃съ въ до́мъ петро́въ,  ви́дѣ те́щꙋ є҆гѡ̀ лежа́щꙋ, и҆ ѻ҆гне́мъ жего́мꙋ. И҆  прикоснꙋ́сѧ рꙋцѣ̀ є҆ѧ̀, и҆ ѡ҆ста́ви ю҆̀ ѻ҆́гнь: и҆  воста̀, и҆ слꙋжа́ше є҆мꙋ̀. По́здѣ же бы́вшꙋ, приведо́ша  къ немꙋ̀ бѣ́сны мнѡ́ги, и҆ и҆згна̀ дꙋ́хи сло́вомъ, и҆  всѧ̑ болѧ́щыѧ и҆сцѣлѝ. Да сбꙋ́детсѧ рече́нное и҆са́їемъ  прⷪ҇ро́комъ глаго́лющимъ: то́й недꙋ́ги на́шѧ прїѧ́тъ, и҆  болѣ̑зни понесѐ. Ви́дѣвъ же і҆и҃съ мнѡ́ги наро́ды  ѻ҆́крестъ себѐ, повелѣ̀ и҆тѝ на ѻ҆́нъ по́лъ. И҆  пристꙋ́пль є҆ди́нъ кни́жникъ, речѐ є҆мꙋ̀: оу҆ч҃тлю,  и҆дꙋ̀ по тебѣ̀, а҆́може а҆́ще и҆́деши. Глаго́ла є҆мꙋ̀  і҆и҃съ: ли́си ꙗ҆́звины и҆́мꙋтъ, и҆ пти̑цы нбⷭ҇ныѧ  гнѣ́зда: сн҃ъ же чл҃вѣ́ческїй не и҆́мать гдѣ̀ главы̀  подклони́ти. Дрꙋгі́й же ѿ оу҆чєни́къ є҆гѡ̀ речѐ  є҆мꙋ̀: гдⷭ҇и, повели́ ми пре́жде и҆тѝ, и҆ погребстѝ  ѻ҆тца̀ моего̀. І҆и҃съ же речѐ є҆мꙋ̀: грѧдѝ по мнѣ̀,  и҆ ѡ҆ста́ви ме́ртвыхъ погребстѝ своѧ̑ мертвецы̀. И҆  влѣ́зшꙋ є҆мꙋ̀ въ кора́бль, по не́мъ и҆до́ша оу҆ч҃нцы̀  є҆гѡ̀. 
Дїа́конъ же: 
Поми́лꙋй на́съ бж҃е: 
Є҆щѐ мо́лимсѧ ѡ҆ млⷭ҇ти, жи́зни: 
Ѡ҆ є҆́же прости́тисѧ є҆мꙋ̀: 
И҆ возгла́съ: Ꙗ҆́кѡ млⷭ҇тивъ: 
Дїа́конъ: Гдⷭ҇ꙋ помо́лимсѧ. 
Сщ҃е́нникъ мл҃твꙋ: 
Бл҃же и҆ чл҃вѣколю́бче, бл҃гоꙋтро́бне и҆  многомлⷭ҇тиве гдⷭ҇и, мно́гїй въ млⷭ҇ти, и҆ бога́тый въ  бл҃госты́ни, ѻ҆́ч҃е щедро́тъ, и҆ бж҃е всѧ́кагѡ  оу҆тѣше́нїѧ, оу҆крѣпи́вый ны̀ ст҃ы́ми твои́ми  а҆пⷭ҇лами, є҆ле́емъ съ мл҃твою не́мѡщи люде́й цѣли́ти:  са́мъ и҆ є҆ле́й се́й вчинѝ въ цѣльбꙋ̀ ѿ негѡ̀  помазꙋ́ющымсѧ, въ премѣне́нїе всѧ́кагѡ недꙋ́га, и҆  всѧ́кїѧ ꙗ҆́зи, во и҆збавле́нїе ѕѡ́лъ, ча́ющымъ є҆́же  ѿ тебѐ сп҃се́нїѧ. є҆́й, влⷣко, гдⷭ҇и бж҃е на́шъ,  мо́лимъ ти сѧ всеси́льне, є҆́же сп҃стѝ всѧ̑ ны̀,  є҆ди́не дꙋ́шъ же и҆ тѣле́съ врачꙋ̀, ѡ҆свѧтѝ всѧ̑ ны̀:  всѧ́къ недꙋ́гъ и҆сцѣлѧ́ѧй, и҆сцѣлѝ и҆ раба̀ твоего̀,  и҆́мⷬ҇къ, воздви́гни є҆го̀ ѿ ѻ҆дра̀ болѣ́зненнагѡ  млⷭ҇тїю твоеѧ̀ бл҃гости, посѣтѝ є҆го̀ млⷭ҇тїю и҆  щедро́тами твои́ми: ѿженѝ ѿ негѡ̀ всѧ́кꙋю болѣ́знь  и҆ не́мощь, ꙗ҆́кѡ да воста́въ рꙋко́ю твое́ю крѣ́пкою,  порабо́таетъ тебѣ̀ со всѧ́кимъ бл҃годаре́нїемъ: ꙗ҆́кѡ  да и҆ ны́нѣ причаща́ющесѧ твоегѡ̀ неизглаго́ланнагѡ  чл҃вѣколю́бїѧ, пое́мъ и҆ сла́вимъ тѧ̀, творѧ́щаго  вели̑каѧ и҆ чꙋ̑днаѧ, сла̑внаѧ же и҆ и҆зрѧ̑днаѧ. 
Твое́ бо є҆́сть, є҆́же ми́ловати, и҆ сп҃са́ти ны̀  бж҃е на́шъ: 
По мл҃твѣ же а҆́бїе четве́ртый і҆ере́й взе́млетъ  стрꙋче́цъ четве́ртый, и҆ ѡ҆мочи́въ и҆̀ во ст҃ы́й є҆ле́й,  и҆ помазꙋ́етъ болѧ́щаго, глаго́лѧ мл҃твꙋ: 
Ѻ҆́ч҃е ст҃ы́й, врачꙋ̀ дꙋ́шъ и҆ тѣле́съ: 
Дїа́конъ: Во́нмемъ: 
І҆ере́й пѧ́тый: Ми́ръ всѣ̑мъ. 
Прокі́менъ, гла́съ є҃: 
Ты̀ гдⷭ҇и сохрани́ши ны̀, и҆ соблюде́ши ны̀ ѿ ро́да  сегѡ̀, и҆ во вѣ́къ. 
Сті́хъ: Сп҃си́ мѧ гдⷭ҇и, ꙗ҆́кѡ ѡ҆скꙋдѣ̀ прпⷣбный. 
Дїа́конъ: Премꙋ́дрость. 
А҆по́столъ къ корі́нѳѧнѡмъ, зача́ло рѯ҃и. 
Бра́тїе, не хощꙋ̀ ва́съ не вѣ́дѣти ѡ҆ ско́рби  на́шей, бы́вшей на́мъ во а҆сі́и, ꙗ҆́кѡ по премно́гꙋ и҆  па́че си́лы ѡ҆тѧготи́хомсѧ, ꙗ҆́кѡ не надѣ́ѧтисѧ на́мъ  и҆ жи́ти. Но са́ми въ себѣ̀ ѡ҆сꙋжде́нїе сме́рти  и҆мѣ́хомъ: да не надѣ́ющесѧ бꙋ́демъ на сѧ̀, но на бг҃а  возставлѧ́ющаго мє́ртвыѧ: И҆́же ѿ толи́кїѧ сме́рти  и҆зба́вилъ ны̀ є҆́сть, и҆ и҆збавлѧ́етъ: на́ньже и҆  оу҆пова́хомъ, ꙗ҆́кѡ и҆ є҆щѐ и҆зба́витъ:  Поспѣша́ющымъ и҆ ва́мъ по на́съ мл҃твою: да ѿ мнѡ́гъ  ли́цъ є҆́же въ на́съ дарова́нїе, мно́гими бл҃годари́тсѧ  ѡ҆ ва́съ. 
Сщ҃е́нникъ: Ми́ръ тѝ. 
А҆ллилꙋ́їа, гла́съ є҃. 
Сті́хъ: Млⷭ҇ти твоѧ̑ гдⷭ҇и, во вѣ́къ воспою̀. 
Є҆ѵⷢ҇лїе ѿ матѳе́а, зача́ло р҃д. 
Речѐ гдⷭ҇ь при́тчꙋ сїю̀: оу҆подо́бисѧ црⷭ҇твїе  нбⷭ҇ное десѧти́мъ дѣ́вамъ, ꙗ҆̀же прїѧ́ша свѣти́льники  своѧ̑, и҆ и҆зыдо́ша въ срѣ́тенїе женихꙋ̀. Пѧ́ть же бѣ̀  ѿ ни́хъ мꙋдры̀, и҆ пѧ́ть ю҆рѡ́дивы. Ю҆рѡ́дивыѧ же,  прїе́мше свѣти́льники своѧ̑, не взѧ́ша съ собо́ю  є҆ле́а. Мꙋ̑дрыѧ же прїѧ́ша є҆ле́й въ сосꙋ́дѣхъ, со  свѣти́льники свои́ми. Коснѧ́щꙋ же женихꙋ̀, воздрема́шасѧ  всѧ̑, и҆ спа́хꙋ. Полꙋ́нощи же во́пль бы́сть: сѐ жени́хъ  грѧде́тъ, и҆сходи́те въ срѣ́тенїе є҆гѡ̀. Тогда̀  воста́вше всѧ̑ дѣ̑вы ты̑ѧ, и҆ оу҆краси́ша свѣти́льники  своѧ̑. Ю҆рѡ́дивыѧ же мꙋ̑дрымъ рѣ́ша: дади́те на́мъ ѿ  є҆ле́а ва́шегѡ, ꙗ҆́кѡ свѣти́льницы на́ши оу҆гаса́ютъ.  Ѿвѣща́ша же мꙋ̑дрыѧ, глаго́люще: є҆да̀ ка́кѡ не  доста́нетъ на́мъ и҆ ва́мъ; и҆ди́те же па́че къ  продаю́щымъ, и҆ кꙋпи́те себѣ̀. И҆дꙋ́щымъ же и҆̀мъ  кꙋпи́ти, прїи́де жени́хъ, и҆ готѡ́выѧ внидо́ша съ ни́мъ  на бра́ки: и҆ затворе́ны бы́ша двє́ри. Послѣди́ же  прїидо́ша и҆ про́чыѧ дѣ̑вы, глаго́люще: гдⷭ҇и, гдⷭ҇и,  ѿве́рзи на́мъ. Ѻ҆́нъ же ѿвѣща́въ речѐ и҆̀мъ:  а҆ми́нь глаго́лю ва́мъ, не вѣ́мъ ва́съ. Бди́те оу҆̀бо,  ꙗ҆́кѡ не вѣ́сте днѐ, ни часа̀, во́ньже сн҃ъ  чл҃вѣ́ческїй прїи́детъ. 
Дїа́конъ же: 
Поми́лꙋй на́съ бж҃е: 
Є҆щѐ мо́лимсѧ ѡ҆ млⷭ҇ти, жи́зни: 
Ѡ҆ є҆́же прости́тисѧ є҆мꙋ̀: 
И҆ возгла́съ: Ꙗ҆́кѡ млⷭ҇тивъ: 
Дїа́конъ: Гдⷭ҇ꙋ помо́лимсѧ. 
Сщ҃е́нникъ мл҃твꙋ сїю̀: 
Гдⷭ҇и бж҃е на́шъ, наказꙋ́ѧй и҆ па́ки и҆сцѣлѧ́ѧй,  воздвиза́ѧй ѿ землѝ ни́ща, и҆ ѿ гно́ища возвыша́ѧй  оу҆бо́гаго: сиро́тъ ѻ҆́ч҃е, и҆ ѡ҆бꙋрева́емыхъ  приста́нище, и҆ недꙋ́гꙋющихъ врачꙋ̀, не́мѡщи на́шѧ  неболѣ́зненнѡ носѧ́й, и҆ недꙋ́ги на́шѧ прїе́млѧй: въ  ти́хости ми́лꙋѧй, превосходѧ́й беззакѡ́нїѧ, и҆  и҆з̾има́ѧй непра̑вды: ско́рый въ по́мощь, и҆ ко́сный во  гнѣ́въ, дꙋ́нꙋвый на своѧ̑ оу҆ч҃нкѝ, и҆ рекі́й:  прїими́те дх҃а ст҃а́го, и҆̀мже а҆́ще ѡ҆ста́вите грѣхѝ,  ѡ҆ста́вѧтсѧ и҆̀мъ: прїе́млѧй грѣ́шныхъ покаѧ́нїе, и҆  вла́сть и҆мѣ́ѧй проща́ти грѣхѝ мнѡ́гїѧ и҆ лю̑тыѧ: и҆  и҆сцѣле́нїе подава́ѧ всѣ̑мъ, въ не́мощи и҆  долгонедꙋ́жїи пребыва́ющымъ: и҆́же менѐ смире́ннаго и҆  грѣ́шнаго, и҆ недосто́йнаго раба̀ твоего̀ во мно́зѣхъ  грѣсѣ́хъ сплете́ннаго, и҆ страстьмѝ сласте́й  валѧ́ющагосѧ, призва́вый во ст҃ы́й и҆ превелича́йшїй  степе́нь сщ҃е́нства, и҆ вни́ти во внꙋ́треннее завѣ́сы,  во ст҃а̑ѧ ст҃ы́хъ, и҆дѣ́же прини́кнꙋти ст҃і́и а҆́гг҃ли  жела́ютъ, и҆ слы́шати є҆ѵⷢ҇льскїй гла́съ гдⷭ҇а бг҃а, и҆  зрѣ́ти самозра́чнѣ лицѐ ст҃а́гѡ возноше́нїѧ, и҆  наслажда́тисѧ бж҃е́ственныѧ и҆ сщ҃е́нныѧ лїтꙋргі́и.  сподо́бивый мѧ̀ сщ҃еннодѣ́йствовати пренебє́сныѧ твоѧ̑  та̑йны, и҆ приноси́ти тебѣ̀ да́ры же и҆ жє́ртвы ѡ҆  на́шихъ грѣсѣ́хъ, и҆ людски́хъ невѣ́жествїихъ, и҆  хода́тайствовати ѡ҆ слове́сныхъ твои́хъ ѻ҆вца́хъ, да  мно́гимъ и҆ неизрече́ннымъ твои́мъ чл҃вѣколю́бїемъ  прегрѣшє́нїѧ и҆́хъ ѡ҆чи́стиши. са́мъ пребл҃гі́й цр҃ю̀,  внꙋшѝ мл҃твꙋ мою̀ въ се́й ча́съ же и҆ ст҃ы́й де́нь, и҆  на всѧ́кое вре́мѧ и҆ мѣ́сто: и҆ вонмѝ гла́сꙋ моле́нїѧ  моегѡ̀, и҆ рабꙋ̀ твоемꙋ̀, и҆́мⷬ҇къ, въ не́мощи дꙋше́вной  и҆ тѣле́сной сꙋ́щемꙋ, и҆сцѣле́нїе да́рꙋй: подаѧ̀ є҆мꙋ̀  ѡ҆ставле́нїе грѣхѡ́въ, и҆ проще́нїе согрѣше́нїй,  во́льныхъ же и҆ нево́льныхъ: оу҆врачꙋ́й є҆гѡ̀ ꙗ҆́звы  неисцѣ̑льныѧ, всѧ́кїй же недꙋ́гъ, и҆ всѧ́кꙋю ꙗ҆́зю,  да́рꙋй є҆мꙋ̀ дꙋше́вное и҆сцѣле́нїе. прикоснꙋ́выйсѧ  те́щи петро́вѣ, и҆ ѡ҆ста́ви ю҆̀ ѻ҆гне́вица, и҆ воста̀  и҆ слꙋжа́ше тебѣ̀: са́мъ влⷣко, и҆ рабꙋ̀ твоемꙋ̀,  и҆́мⷬ҇къ, пода́ждь врачева́нїе, и҆ премѣне́нїе всѧ́кїѧ  тлетво́рныѧ болѣ́зни, и҆ помѧнѝ бога̑тыѧ твоѧ̑  щедрѡ́ты, и҆ млⷭ҇ть твою̀. помѧнѝ, ꙗ҆́кѡ прилѣ́жнѡ  належи́тъ помышле́нїе человѣ́ка на лꙋка̑ваѧ ѿ ю҆́ности  є҆гѡ̀, и҆ ни є҆ди́нъ ѡ҆брѣта́етсѧ безгрѣ́шенъ на  землѝ: ты́ бо є҆ди́нъ кромѣ̀ грѣха̀ є҆сѝ, прише́дый  и҆ сп҃сы́й человѣ́ческїй ро́дъ, и҆ свободи́вый на́съ ѿ  рабо́ты вра́жїѧ. а҆́ще бо въ сꙋ́дъ вни́деши съ рабы̑  твои́ми, никто́же ѡ҆брѧ́щетсѧ чи́стъ ѿ скве́рны: но  всѧ̑каѧ оу҆ста̀ заградѧ́тсѧ, не и҆мꙋ̑щаѧ что̀  ѿвѣща́ти, занѐ ꙗ҆́коже рꙋ́бъ пове́рженный, всѧ́каѧ  пра́вда на́ша пред̾ тобо́ю. сегѡ̀ ра́ди грѣхѝ ю҆́ности  на́шеѧ не помѧнѝ гдⷭ҇и: ты́ бо є҆сѝ наде́жда  ненадѣ́ющихсѧ, и҆ оу҆покое́нїе трꙋжда́ющихсѧ, и҆  ѡ҆бремене́нныхъ въ беззако́нїихъ, и҆ тебѣ̀ сла́вꙋ  возсыла́емъ, со безнача́льнымъ твои́мъ ѻ҆ц҃е́мъ, и҆  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
По мл҃твѣ же а҆́бїе пѧ́тый сщ҃е́нникъ взе́млетъ  стрꙋче́цъ пѧ́тый, и҆ ѡ҆мочи́въ и҆̀ во ст҃ы́й є҆ле́й,  помазꙋ́етъ болѧ́щаго, глаго́лѧ мл҃твꙋ: 
Ѻ҆́ч҃е ст҃ы́й, врачꙋ̀ дꙋ́шъ и҆ тѣле́съ: 
Дїа́конъ: Во́нмемъ. 
Сщ҃е́нникъ же шесты́й: Ми́ръ всѣ̑мъ. 
Прокі́менъ, гла́съ ѕ҃: 
Поми́лꙋй мѧ̀ бж҃е по вели́цѣй млⷭ҇ти твое́й. 
Сті́хъ: Се́рдце чи́сто сози́жди во мнѣ̀ бж҃е, и҆ дх҃ъ  пра́въ ѡ҆бновѝ во оу҆тро́бѣ мое́й. 
А҆по́столъ къ гала́тѡмъ, зача́ло сг҃і. 
Бра́тїе, пло́дъ дх҃о́вный є҆́сть: любы̀, ра́дость,  ми́ръ, долготерпѣ́нїе, бл҃гость, млⷭ҇рдїе, вѣ́ра,  кро́тость, воздержа́нїе: на таковы́хъ нѣ́сть зако́на. А҆  и҆̀же хрⷭ҇тѡ́вы сꙋ́ть, пло́ть распѧ́ша со страстьмѝ и҆  похотьмѝ. А҆́ще живе́мъ дх҃омъ, дх҃омъ и҆ да хо́димъ. Не  быва́имъ тщесла́вни, дрꙋ́гъ дрꙋ́га раздража́юще, дрꙋ́гъ  дрꙋ́гꙋ зави́дѧще. Бра́тїе, а҆́ще и҆ впаде́тъ человѣ́къ  въ нѣ́кое прегрѣше́нїе, вы̀ дꙋхо́внїи и҆справлѧ́йте  такова́го дꙋ́хомъ кро́тости: блюды́й себѐ: да не и҆ ты̀  и҆скꙋше́нъ бꙋ́деши. Дрꙋ́гъ дрꙋ́га тѧготы̑ носи́те, и҆  та́кѡ и҆спо́лните зако́нъ хрⷭ҇то́въ. 
Сщ҃е́нникъ шесты́й: Ми́ръ тѝ. 
Дїа́конъ: Премꙋ́дрость, во́нмемъ. 
А҆ллилꙋ́їа, гла́съ ѕ҃. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ  є҆гѡ̀ восхо́щетъ ѕѣлѡ̀. 
Дїа́конъ: Премꙋ́дрость, про́сти оу҆слы́шимъ ст҃а́гѡ  є҆ѵⷢ҇лїа. 
Є҆ѵⷢ҇лїе ѿ матѳе́а, зача́ло ѯ҃в. 
Во вре́мѧ ѻ҆́но, вни́де і҆и҃съ во страны̑ тѵ̑рскїѧ и҆  сїдѡ́нскїѧ. И҆ сѐ жена̀ ханане́йска ѿ предѣ̑лъ тѣ́хъ  и҆зше́дши, возопѝ къ немꙋ̀, глаго́лющи: поми́лꙋй мѧ̀  гдⷭ҇и, сн҃е дв҃довъ: дщѝ моѧ̀ ѕлѣ̀ бѣснꙋ́етсѧ. Ѻ҆́нъ  же не ѿвѣща̀ є҆́й словесѐ. и҆ пристꙋ́пльше  оу҆ч҃нцы̀ є҆гѡ̀, молѧ́хꙋ є҆го̀, глаго́люще: ѿпꙋстѝ  ю҆̀, ꙗ҆́кѡ вопїе́тъ въ слѣ́дъ на́съ. Ѻ҆́нъ же  ѿвѣща́въ речѐ: нѣ́смь по́сланъ, то́кмѡ ко ѻ҆вца́мъ  поги́бшымъ до́мꙋ і҆и҃лева. Ѻ҆на́ же прише́дши поклони́сѧ  є҆мꙋ̀, глаго́лющи: гдⷭ҇и, помози́ ми. Ѻ҆́нъ же  ѿвѣща́въ речѐ: нѣ́сть добро̀ ѿѧ́ти хлѣ́ба  ча́дѡмъ, и҆ поврещѝ псѡ́мъ. Ѻ҆на́ же речѐ: є҆́й,  гдⷭ҇и, и҆́бо и҆ псѝ ꙗ҆дѧ́тъ ѿ крꙋпи́цъ па́дающихъ ѿ  трапе́зы господе́й свои́хъ. Тогда̀ ѿвѣща́въ і҆и҃съ,  речѐ є҆́й: ѽ же́но, ве́лїѧ вѣ́ра твоѧ̀, бꙋ́ди тебѣ̀,  ꙗ҆́коже хо́щеши. и҆ и҆сцѣлѣ̀ дщѝ є҆ѧ̀ ѿ тогѡ̀  часа̀. 
Дїа́конъ же: Поми́лꙋй на́съ бж҃е: 
Є҆щѐ мо́лимсѧ ѡ҆ млⷭ҇ти, жи́зни: 
Ѡ҆ є҆́же прости́тисѧ є҆мꙋ̀: 
Возгла́съ: Ꙗ҆́кѡ млⷭ҇тивъ. 
Дїа́конъ: Гдⷭ҇ꙋ помо́лимсѧ: 
Сщ҃е́нникъ мл҃твꙋ сїю̀: 
Бл҃годари́мъ тѧ̀ гдⷭ҇и бж҃е на́шъ, бл҃гі́й  чл҃вѣколю́бче, и҆ врачꙋ̀ дꙋ́шъ и҆ тѣле́съ на́шихъ,  недꙋ́ги на́шѧ неболѣ́зненнѡ носѧ́й, є҆гѡ́же ꙗ҆́звою  всѝ и҆сцѣлѣ́хомъ: па́стырю до́брый, на взыска́нїе  прише́дый заблꙋ́ждшагѡ ѻ҆вча́те, малодꙋ̑шнымъ даѧ́й  оу҆тѣше́нїе, и҆ живо́тъ сокрꙋшє́нымъ: и҆сто́чникъ  кровоточи́выѧ дванадесѧтолѣ́тенъ бы́вшїй и҆сцѣли́вый:  дще́рь ханане́инꙋ ѿ лю́тагѡ де́мѡна свободи́вый: до́лгъ  дарова́вый двѣма̀ должнико́ма, и҆ грѣ́шной женѣ̀  ѡ҆ставле́нїе да́вый: и҆сцѣле́нїе разсла́бленномꙋ  дарова́вый, со ѡ҆ставле́нїемъ грѣхѡ́въ є҆гѡ̀: мытарѧ̀  сло́вомъ ѡ҆правда́вый, и҆ разбо́йника въ послѣ́днемъ  є҆гѡ̀ и҆сповѣ́данїи прїе́мый: грѣхѝ мі́ра взе́мый, и҆  на крⷭ҇тѣ̀ пригвозди́вый: тебѣ̀ мо́лимсѧ и҆ тебѐ  про́симъ, въ бл҃гости твое́й, са́мъ ѡ҆сла́би, ѡ҆ста́ви,  простѝ бж҃е беззакѡ́нїѧ, и҆ грѣхѝ раба̀ твоегѡ̀,  и҆́мⷬ҇къ, согрѣшє́нїѧ є҆гѡ̀ вѡ́льнаѧ и҆ невѡ́льнаѧ,  ꙗ҆̀же въ вѣ́дѣнїи и҆ не въ вѣ́дѣнїи, ꙗ҆̀же въ  престꙋпле́нїи, и҆ въ преслꙋша́нїи, ꙗ҆̀же въ нощѝ и҆ во  днѝ: и҆лѝ въ клѧ́твѣ сщ҃е́нничестѣй, и҆лѝ ѻ҆́тчи,  и҆лѝ ма́терни бы́сть: и҆лѝ ѻ҆чи́ма воззрѣ́нїемъ,  и҆лѝ вѣ́ждома помава́нїемъ: и҆лѝ прилѣжа́нїемъ  любодѣ́йства, и҆лѝ вкꙋше́нїемъ блꙋда̀: и҆лѝ въ ко́емъ  лю́бо движе́нїи пло́ти и҆ дꙋ́ха, ѿчꙋжди́сѧ хотѣ́нїѧ  твоегѡ̀, и҆ твоеѧ̀ ст҃ы́ни. А҆́ще же согрѣшѝ то́йже и҆  мы̀, ꙗ҆́кѡ бл҃гъ и҆ непамѧтоѕло́бивый бг҃ъ и҆  чл҃вѣколю́бецъ простѝ, не ѡ҆ставлѧ́ѧ є҆гѡ̀ и҆ на́съ въ  скве́рное житїѐ впа́сти, нижѐ въ па̑гꙋбныѧ пꙋти̑ тещѝ.  Є҆́й, влⷣко гдⷭ҇и, оу҆слы́ши мѧ̀ грѣ́шнаго въ ча́съ  се́й за раба̀ твоего̀, и҆́мⷬ҇къ, и҆ пре́зри ꙗ҆́кѡ  непамѧтоѕло́бивый бг҃ъ согрѣшє́нїѧ є҆гѡ̀ всѧ̑:  свободѝ є҆го̀ ѿ вѣ́чныѧ мꙋ́ки: оу҆ста̀ є҆гѡ̀  твоегѡ̀ хвале́нїѧ и҆спо́лни: оу҆стнѣ̀ є҆гѡ̀ ѿве́рзи  къ славосло́вїю и҆́мене твоегѡ̀: рꙋ́цѣ є҆гѡ̀ прострѝ  къ дѣ́ланїю за́повѣдей твои́хъ: но́зѣ є҆гѡ̀ къ  тече́нїю бл҃говѣствова́нїѧ твоегѡ̀ и҆спра́ви: всѧ̑  є҆гѡ̀ оу҆́ды и҆ мы́сль твое́ю оу҆крѣплѧ́ѧ  бл҃года́тїю. Ты́ бо є҆сѝ бг҃ъ на́шъ, ст҃ы́ми твои́ми  а҆пⷭ҇лы заповѣ́давый на́мъ, глаго́лѧ: є҆ли̑ка а҆́ще  свѧ́жете на землѝ, бꙋ́дꙋтъ свѧ̑зана на нб҃сѣ́хъ: и҆  є҆ли̑ка а҆́ще разрѣшитѐ на землѝ, бꙋ́дꙋтъ  разрѣшє́на на нб҃сѣ́хъ. и҆ па́ки: и҆́хже а҆́ще  ѡ҆ста́вите грѣхѝ, ѡ҆ста́вѧтсѧ и҆̀мъ, и҆́же а҆́ще  держитѐ, оу҆держа́тсѧ. и҆ ꙗ҆́коже оу҆слы́шалъ є҆сѝ  є҆зекі́ю въ ско́рби дꙋшѝ є҆гѡ̀, въ ча́съ сме́рти  є҆гѡ̀, и҆ не презрѣ́лъ є҆сѝ моле́нїѧ є҆гѡ̀: та́кожде  и҆ менѐ смире́ннаго и҆ грѣ́шнаго и҆ недосто́йнаго раба̀  твоего̀ оу҆слы́ши въ ча́съ се́й. ты́ бо є҆сѝ гдⷭ҇и  і҆и҃се хрⷭ҇тѐ, се́дмьдесѧтъ кра́тъ седмери́цею  ѡ҆ставлѧ́ти па́дающымъ въ грѣхѝ повелѣ́вый, твое́ю  бл҃гостїю и҆ человѣколю́бїемъ: и҆ ка́ѧйсѧ ѡ҆ ѕло́бахъ  на́шихъ, и҆ ра́дꙋѧйсѧ ѡ҆ ѡ҆браще́нїи заблꙋжде́нныхъ:  занѐ ꙗ҆́кѡ вели́чество твоѐ, та́кѡ и҆ млⷭ҇ть твоѧ̀: и҆  тебѣ̀ сла́вꙋ возсыла́емъ, со безнача́льнымъ твои́мъ  ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ: ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
По мл҃твѣ же а҆́бїе шесты́й сщ҃е́нникъ взе́млетъ  стрꙋче́цъ шесты́й, и҆ ѡ҆мочи́въ и҆̀ во ст҃ы́й є҆ле́й,  помазꙋ́етъ болѧ́щаго, глаго́лѧ мл҃твꙋ: 
Ѻ҆́ч҃е ст҃ы́й, врачꙋ̀ дꙋ́шъ и҆ тѣле́съ: 
Дїа́конъ: Во́нмемъ. 
Сщ҃е́нникъ же седмы́й: Ми́ръ всѣ̑мъ. 
Прокі́менъ, гла́съ з҃: 
Гдⷭ҇и, да не ꙗ҆́ростїю твое́ю ѡ҆бличи́ши менѐ, нижѐ  гнѣ́вомъ твои́мъ нака́жеши менѐ. 
Сті́хъ: Поми́лꙋй мѧ̀ гдⷭ҇и, ꙗ҆́кѡ не́мощенъ є҆́смь. 
А҆по́столъ къ солꙋ́нѧнѡмъ, зача́ло сѻ҃г. 
Бра́тїе, мо́лимъ вы̀, вразꙋмлѧ́йте безчи̑нныѧ,  оу҆тѣша́йте малодꙋ̑шныѧ, застꙋпа́йте немѡщны́ѧ,  долготерпи́те ко всѣ̑мъ. Блюди́те, да никто́же ѕла̀ за  ѕло̀ комꙋ̀ возда́стъ: но всегда̀ до́брое гони́те, и҆  дрꙋ́гъ ко дрꙋ́гꙋ, и҆ ко всѣ̑мъ. Всегда̀ ра́дꙋйтесѧ:  Непреста́ннѡ моли́тесѧ. Ѡ҆ все́мъ бл҃годари́те: сїѧ́ бо  є҆́сть во́лѧ бж҃їѧ ѡ҆ хрⷭ҇тѣ̀ і҆и҃сѣ въ ва́съ. Дх҃а не  оу҆гаша́йте: Прⷪ҇ро́чєствїѧ не оу҆ничижа́йте. Всѧ̑ же  и҆скꙋша́юще, дѡ́браѧ держи́те: Ѿ всѧ́кїѧ ве́щи ѕлы́ѧ  ѿгреба́йтесѧ. Са́мъ же бг҃ъ ми́ра да ѡ҆свѧти́тъ вы̀  всесоверше́ны ѡ҆ все́мъ, и҆ всесоверше́нъ ва́шъ дꙋ́хъ, и҆  дꙋша̀, и҆ тѣ́ло непоро́чно, въ прише́ствїе гдⷭ҇а на́шегѡ  і҆и҃са хрⷭ҇та̀ да сохрани́тсѧ. 
Сщ҃е́нникъ же седмы́й: Ми́ръ тѝ. 
Дїа́конъ: Премꙋ́дрость. 
А҆ллилꙋ́їа, гла́съ з҃. 
Сті́хъ: Оу҆слы́шитъ тѧ̀ гдⷭ҇ь въ де́нь печа́ли,  защи́титъ тѧ̀ и҆́мѧ бг҃а і҆а́кѡвлѧ. 
Є҆ѵⷢ҇лїе ѿ матѳе́а, зача́ло л҃. 
Во вре́мѧ ѻ҆́но, преходѧ̀ і҆и҃съ, ви́дѣ человѣ́ка  сѣдѧ́ща на мы́тницѣ, матѳе́а глаго́лема, и҆ глаго́ла  є҆мꙋ̀: по мнѣ̀ грѧдѝ. и҆ воста́въ по не́мъ и҆́де: И҆  бы́сть є҆мꙋ̀ возлежа́щꙋ въ домꙋ̀, и҆ сѐ мно́зи мытарѝ  и҆ грѣ̑шницы прише́дше возлежа́хꙋ со і҆и҃сомъ, и҆ со  оу҆ченикѝ є҆гѡ̀: И҆ ви́дѣвше фарїсе́є, глаго́лахꙋ  оу҆ч҃нкѡ́мъ є҆гѡ̀: почто̀ съ мытарѝ и҆ грѣ́шники  оу҆ч҃тль ва́шъ ꙗ҆́стъ и҆ пїе́тъ: І҆и҃съ же слы́шавъ  речѐ и҆̀мъ: не тре́бꙋютъ здра́вїи врача̀, но болѧ́щїи.  Ше́дше же наꙋчи́тесѧ, что̀ є҆́сть: млⷭ҇ти хощꙋ̀, а҆ не  же́ртвы; не прїидо́хъ бо призва́ти првⷣники, но  грѣ́шники на покаѧ́нїе. 
Дїа́конъ же: Поми́лꙋй на́съ бж҃е: 
Є҆щѐ мо́лимсѧ ѡ҆ млⷭ҇ти, жи́зни: 
Ѡ҆ є҆́же прости́тисѧ є҆мꙋ̀: 
И҆ возгла́съ: Ꙗ҆́кѡ млⷭ҇тивъ: 
Дїа́конꙋ ре́кшꙋ: Гдⷭ҇ꙋ помо́лимсѧ. 
Сщ҃е́нникъ мл҃твꙋ сїю̀: 
Влⷣко гдⷭ҇и бж҃е на́шъ, врачꙋ̀ дꙋ́шъ и҆ тѣле́съ,  вре́мєнныѧ стра̑сти оу҆врачева́вый, и҆сцѣлѧ́ѧй всѧ́къ  недꙋ́гъ и҆ всѧ́кꙋю ꙗ҆́зю въ лю́дехъ, хотѧ́й всѣ̑мъ  человѣ́кѡмъ сп҃сти́сѧ, и҆ въ позна́нїе и҆́стины прїитѝ,  не хотѧ́й сме́рти грѣ́шника, но ꙗ҆́кѡ ѡ҆брати́тисѧ, и҆  жи́вꙋ бы́ти є҆мꙋ̀. ты́ бо гдⷭ҇и, въ ве́тхомъ завѣ́тѣ  положи́лъ є҆сѝ покаѧ́нїе грѣ̑шнымъ, дв҃дꙋ, и҆  нїнеѵі́тѧнѡмъ, и҆ пре́жде тѣ́хъ бы́вшымъ: но и҆ во  прише́ствїи плотска́гѡ твоегѡ̀ смотре́нїѧ, не призва́лъ  є҆сѝ пра́вєдныѧ, но грѣ̑шныѧ въ покаѧ́нїе: ꙗ҆́коже  мытарѧ̀, ꙗ҆́коже блꙋдни́цꙋ, разбо́йника, и҆ хꙋ́льнаго  гони́телѧ, вели́кагѡ па́ѵла покаѧ́нїемъ прїе́мый. петра̀  верхо́внаго и҆ а҆пⷭ҇ла твоего̀, ѿве́ргшагосѧ тебѐ  три́жды, покаѧ́нїемъ прїѧ́лъ є҆сѝ, и҆ ѡ҆бѣща́лъ є҆сѝ  є҆мꙋ̀, глаго́лѧ: ты̀ є҆сѝ пе́тръ, и҆ на се́мъ ка́мени  сози́ждꙋ цр҃ковь мою̀, и҆ врата̀ а҆́дѡва не ѡ҆долѣ́ютъ  є҆́й, и҆ да́мъ тебѣ̀ ключѝ црⷭ҇твїѧ нбⷭ҇нагѡ. сегѡ̀  ра́ди и҆ мы̀, бл҃же и҆ чл҃вѣколю́бче, по нелѡ́жнымъ  твои̑мъ ѡ҆бѣща́нїємъ дерза́юще, мо́лимсѧ тебѣ̀, и҆  про́симъ въ ча́съ се́й: оу҆слы́ши моле́нїе на́ше, и҆  прїимѝ є҆̀, ꙗ҆́коже кади́ло приноси́мое тебѣ̀, и҆  посѣтѝ раба̀ твоегѡ̀, и҆́мⷬ҇къ, и҆ а҆́ще что̀ согрѣшѝ  сло́вомъ, и҆лѝ дѣ́ломъ, и҆лѝ помышле́нїемъ, и҆лѝ въ  нощѝ, и҆лѝ во днѝ: и҆лѝ под̾ клѧ́твꙋ сщ҃е́нническꙋю,  и҆лѝ своемꙋ̀ проклѧ́тїю подпадѐ: и҆лѝ клѧ́твою  ѡ҆горчи́сѧ, и҆ проклѧ́тъ себѐ: тебѐ про́симъ, и҆ тебѣ̀  мо́лимсѧ, ѡ҆сла́би, ѡ҆ста́ви, простѝ є҆мꙋ̀ бж҃е,  презира́ѧ беззакѡ́нїѧ є҆гѡ̀ и҆ грѣхѝ, и҆ ꙗ҆̀же въ  вѣ́дѣнїи и҆ не въ вѣ́дѣнїи бы̑вшаѧ ѿ негѡ̀. и҆  а҆́ще что̀ ѿ за́повѣдей твои́хъ престꙋпѝ, и҆лѝ  согрѣшѝ, ꙗ҆́кѡ пло́ть носѧ́й, и҆ въ мі́рѣ живѧ́й,  и҆лѝ ѿ дѣ́йства дїа́вольскагѡ: са́мъ ꙗ҆́кѡ бл҃гъ и҆  чл҃вѣколю́бецъ бг҃ъ простѝ: ꙗ҆́кѡ нѣ́сть человѣ́ка,  и҆́же поживе́тъ, и҆ не согрѣши́тъ. ты́ бо є҆ди́нъ  є҆сѝ безгрѣ́шенъ: пра́вда твоѧ̀ пра́вда въ вѣ́къ и҆  сло́во твоѐ и҆́стина. не бо̀ созда́лъ є҆сѝ человѣ́ка  въ поги́бель, но въ снабдѣ́нїе за́повѣдей твои́хъ, и҆  живота̀ нетлѣ́ннагѡ наслѣ́дїе: и҆ тебѣ̀ сла́вꙋ  возсыла́емъ, со ѻ҆ц҃е́мъ, и҆ ст҃ы́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
По мл҃твѣ же седмы́й і҆ере́й взе́млетъ стрꙋче́цъ  седмы́й, и҆ ѡ҆мочи́въ и҆̀ во ст҃ы́й є҆ле́й, помазꙋ́етъ  болѧ́щаго, глаго́лѧ мл҃твꙋ: 
Ѻ҆́ч҃е ст҃ы́й, врачꙋ̀ дꙋ́шъ и҆ тѣле́съ: 
По сконча́нїи же сегѡ̀ больны́й прїе́млѧй  є҆леѡсвѧще́нїе, а҆́ще мо́жетъ, са́мъ вхо́дитъ посредѣ̀  сщ҃е́нникѡвъ, и҆лѝ держи́мь ѿ свои́хъ сѝ стои́тъ,  и҆лѝ сѣди́тъ. А҆́ще же не мо́жетъ са́мъ, сщ҃е́нницы  са́ми ѡ҆бстоѧ́тъ є҆го̀ на ѻ҆дрѣ̀ лежа́щагѡ.  Настоѧ́тель же взе́мъ ст҃о́е є҆ѵⷢ҇лїе, и҆ разгнꙋ́въ  є҆̀, возлага́етъ писмены̀ на главѣ̀ больна́гѡ,  придержа́щымъ всѣ̑мъ сщ҃е́нникѡмъ. Нача́льствꙋѧй же не  возлага́етъ рꙋ́кꙋ, но велегла́снѡ глаго́летъ мл҃твꙋ сїю̀: 
Цр҃ю̀ ст҃ы́й, бл҃гоꙋтро́бне и҆ многомлⷭ҇тиве гдⷭ҇и  і҆и҃се хрⷭ҇тѐ, сн҃е и҆ сло́ве бг҃а жива́гѡ, не хотѧ́й  сме́рти грѣ́шнагѡ, но ꙗ҆́кѡ ѡ҆брати́тисѧ, и҆ жи́вꙋ  бы́ти є҆мꙋ̀: не полага́ю рꙋ́кꙋ мою̀ грѣ́шнꙋю на главꙋ̀  прише́дшагѡ къ тебѣ̀ во грѣсѣ́хъ, и҆ просѧ́щагѡ оу҆  тебѐ на́ми ѡ҆ставле́нїе грѣхѡ́въ: но твою̀ рꙋ́кꙋ  крѣ́пкꙋю и҆ си́льнꙋю, ꙗ҆́же во ст҃о́мъ є҆ѵⷢ҇лїи се́мъ,  є҆́же сослꙋжи́тели мо́й держа́тъ на главѣ̀ раба̀  твоегѡ̀, и҆́мⷬ҇къ, и҆ молю́сѧ съ ни́ми. и҆ прошꙋ̀  млⷭ҇тивное и҆ непамѧтоѕло́бное чл҃вѣколю́бїе твоѐ бж҃е,  сп҃си́телю на́шъ, прⷪ҇ро́комъ твои́мъ наѳа́номъ,  пока́ѧвшемꙋсѧ дв҃дꙋ ѡ҆ свои́хъ согрѣше́нїихъ  ѡ҆ставле́нїе дарова́вый, и҆ манассі́инꙋ є҆́же ѡ҆  покаѧ́нїи мл҃твꙋ прїе́мый: са́мъ и҆ раба̀ твоего̀,  и҆́мⷬ҇къ ка́ющагосѧ ѡ҆ свои́хъ сѝ согрѣше́нїихъ прїимѝ  ѻ҆бы́чнымъ твои́мъ чл҃вѣколю́бїемъ, презира́ѧй всѧ̑  є҆гѡ̀ прегрѣшє́нїѧ. ты́ бо є҆сѝ бг҃ъ на́шъ, и҆́же и҆  се́дмьдесѧтъ кра́тъ седмери́цею ѡ҆ставлѧ́ти повелѣ́вый,  па́дающымъ въ грѣхѝ: занѐ ꙗ҆́кѡ вели́чество твоѐ,  та́кѡ и҆ млⷭ҇ть твоѧ̀, и҆ тебѣ̀ подоба́етъ всѧ́каѧ  сла́ва, че́сть и҆ поклоне́нїе, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Сне́мше же є҆ѵⷢ҇лїе съ главы̀ больна́гѡ, даю́тъ  цѣлова́ти є҆̀. 
Дїа́конъ же: Поми́лꙋй на́съ бж҃е: 
Є҆щѐ мо́лимсѧ ѡ҆ млⷭ҇ти, жи́зни: 
И҆ ѡ҆ є҆́же прости́тисѧ є҆мꙋ̀: 
Возгла́съ: Ꙗ҆́кѡ млⷭ҇тивъ, и҆ чл҃вѣколю́бецъ бг҃ъ  є҆сѝ: 
Та́же пою́тъ сла́ва, самогла́сенъ, гла́съ д҃: 
И҆сто́чникъ и҆сцѣле́нїй, и҆мꙋ́ще ст҃і́и  безсрє́бреницы, и҆сцѣлє́нїѧ подава́ете всѣ̑мъ  тре́бꙋющымъ, ꙗ҆́кѡ преве́лїихъ дарова́нїй сподо́бльшїисѧ  ѿ приснотекꙋ́щагѡ и҆сто́чника сп҃са на́шегѡ. глаго́летъ  бо къ ва́мъ гдⷭ҇ь, ꙗ҆́кѡ є҆диноревни́телємъ  а҆пⷭ҇льскимъ: сѐ да́хъ ва́мъ вла́сть на дꙋ́хи нечи̑стыѧ,  ꙗ҆́коже тѣ́хъ и҆згони́ти, и҆ цѣли́ти всѧ́къ недꙋ́гъ,  и҆ всѧ́кꙋ ꙗ҆́зю: тѣ́мже въ повелѣ́нїихъ є҆гѡ̀ до́брѣ  жи́тельствовавше, тꙋ́не прїѧ́сте, тꙋ́не подава́ете,  и҆сцѣлѧ́юще стра̑сти дꙋ́шъ и҆ тѣле́съ на́шихъ. 
И҆ ны́нѣ, гла́съ то́йже: 
При́зри на молє́нїѧ твои́хъ ра̑бъ всенепоро́чнаѧ,  оу҆толѧ́ющи лю̑таѧ на ны̀ воста̑нїѧ, всѧ́кїѧ ско́рби  на́съ и҆змѣнѧ́ющи: тѧ́ бо є҆ди́нꙋ тве́рдое и҆  и҆звѣ́стное оу҆твержде́нїе и҆́мамы, и҆ твоѐ  предста́тельство стѧжа́хомъ, да не постыди́мсѧ влⷣчце,  тѧ̀ призыва́ющїи. потщи́сѧ на оу҆моле́нїе, тебѣ̀  вѣ́рнѡ вопїю́щихъ: ра́дꙋйсѧ влⷣчце, всѣ́хъ по́моще,  ра́досте и҆ покро́ве, и҆ сп҃се́нїе дꙋ́шъ на́шихъ. 
Сла́ва, и҆ ны́нѣ: 
Гдⷭ҇и поми́лꙋй, три́жды. 
Бл҃гословѝ. И҆ ѿпꙋ́стъ. 
Хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ  своеѧ̀ мт҃ре: си́лою чⷭ҇тна́гѡ и҆ животворѧ́щагѡ крⷭ҇та̀:  ст҃а́гѡ сла́внагѡ и҆ всехва́льнагѡ а҆пⷭ҇ла і҆а́кѡва, и҆  пе́рвагѡ а҆рхїере́а і҆ерꙋсали́мскаго, бра́та бж҃їѧ, и҆  всѣ́хъ ст҃ы́хъ, сп҃се́тъ и҆ поми́лꙋетъ на́съ, ꙗ҆́кѡ  бл҃гъ и҆ чл҃вѣколю́бецъ. 
И҆ полага́етъ покло́нъ прїе́мый мл҃твома́слїе,  глаго́лѧ: 
Бл҃гослови́те ѻ҆тцы̀ ст҃і́и, прости́те мѧ̀  грѣ́шнаго. Три́жды. 
И҆ прїи́мъ ѿ ни́хъ бл҃гослове́нїе и҆ проще́нїе,  ѿхо́дитъ бл҃годарѧ̀ бг҃а. 


[глⷡ҇а д҃і] Чи́нъ, є҆гда̀ слꙋчи́тсѧ вско́рѣ вельмѝ  больно́мꙋ да́ти прича́стїе. 
Прїе́млетъ і҆ере́й ча́сть ѿ ст҃ы́хъ та̑инъ,  влага́етъ въ поти́ръ и҆ влива́етъ ма́лѡ вїна̀, ꙗ҆́коже  мо́щно больно́мꙋ оу҆до́бь прїѧ́ти то̀. 
И҆ начина́етъ: Бл҃гослове́нъ бг҃ъ на́шъ, всегда̀,  ны́нѣ и҆ при́снѡ: Та́же, Трист҃о́е. По Ѻ҆́ч҃е на́шъ:  Гдⷭ҇и поми́лꙋй, в҃і. Прїиди́те поклони́мсѧ: три́жды.  Вѣ́рꙋю во є҆ди́наго бг҃а: да́же до конца̀. 
Та́же глаго́летъ: 
Ве́чери твоеѧ̀ та́йныѧ, дне́сь сн҃е бж҃їй,  прича́стника мѧ̀ прїимѝ: не бо̀ врагѡ́мъ твои̑мъ та́йнꙋ  повѣ́мъ, ни лобза̑нїѧ тѝ да́мъ ꙗ҆́кѡ і҆ꙋ́да, но ꙗ҆́кѡ  разбо́йникъ и҆сповѣ́даю тѧ̀: помѧни́ мѧ гдⷭ҇и во  црⷭ҇твїи твое́мъ. 
Сла́ва: Цр҃ю̀ нбⷭ҇ный, оу҆тѣ́шителю, дш҃е и҆́стины,  и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище  бл҃ги́хъ и҆ жи́зни пода́телю: прїидѝ и҆ всели́сѧ въ ны̀,  и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ бл҃же  дꙋ́шы на́шѧ. 
И҆ ны́нѣ, бг҃оро́диченъ: Бг҃а и҆з̾ тебѐ  воплоти́вшагосѧ разꙋмѣ́хомъ, бцⷣе дв҃о: того̀ молѝ  сп҃стѝ дꙋ́шы на́шѧ. 
Гдⷭ҇и поми́лꙋй, м҃. 
Та́же мл҃твꙋ сїю̀: 
Влⷣко гдⷭ҇и і҆и҃се хрⷭ҇тѐ сп҃се на́шъ, є҆ди́не  и҆мѣ́ѧй вла́сть ѿпꙋща́ти грѣхѝ, ꙗ҆́кѡ бл҃гъ и҆  чл҃вѣколю́бецъ бг҃ъ, пре́зри всѧ̑, ꙗ҆̀же въ вѣ́дѣнїи  и҆ невѣ́дѣнїи согрѣшє́нїѧ раба̀ твоегѡ̀, и҆́мⷬ҇къ,  без̾ ѡ҆сꙋжде́нїѧ сподо́би є҆го̀ прїѧ́ти пречⷭ҇тыхъ  та̑инъ твои́хъ, не въ мꙋче́нїе, ни въ приложе́нїе  грѣхѡ́въ, но во ѡ҆чище́нїе дꙋшѝ и҆ тѣ́ла, и҆ во  ѡ҆брꙋче́нїе црⷭ҇твїѧ твоегѡ̀: ꙗ҆́кѡ по́мощь є҆сѝ, и҆  стѣна̀ тве́рда, и҆ возбране́нїе проти́вномꙋ, и҆  ѡ҆чище́нїе согрѣше́нїємъ є҆гѡ̀. Ꙗ҆́кѡ млⷭ҇тивъ и҆  чл҃вѣколю́бецъ бг҃ъ є҆сѝ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. 
Мл҃тва втора́ѧ: 
Гдⷭ҇и, вѣ́мъ, ꙗ҆́кѡ нѣ́смь досто́инъ, да под̾  кро́въ мо́й вни́деши, въ до́мъ дꙋшѝ моеѧ̀, занѐ всѧ̀  пꙋста̀, и҆ па́дшаѧсѧ є҆́сть, и҆ не и҆́маши во мнѣ̀  мѣ́ста досто́йна, гдѣ̀ главꙋ̀ подклони́ти: но поне́же  хо́щеши бы́ти со мно́ю, на щедрѡ́ты твоѧ̑ надѣ́ѧвсѧ  прихождꙋ̀ къ тебѣ̀. Повелѝ двє́ри ѿве́рсти  недосто́йныхъ мои́хъ оу҆́стъ, да тебѐ є҆ди́нагѡ  насы́щꙋсѧ: вни́ди въ мѧ̀, и҆ ѡ҆чи́сти мѧ̀ ѿ всѧ́кїѧ  скве́рны плотскі́ѧ и҆ дꙋше́вныѧ. Бꙋ́ди мѝ помо́щникъ и҆  застꙋ́пникъ, и҆ сподо́би мѧ̀ ѡ҆деснꙋ́ю тебѐ ста́ти  мл҃твами и҆ моле́нїемъ пречⷭ҇тыѧ влⷣчцы на́шеѧ бцⷣы и҆  приснодв҃ы мр҃і́и и҆ всѣ́хъ ст҃ы́хъ, и҆̀же ѿ вѣ́ка  тебѣ̀ оу҆годи́вшихъ: ꙗ҆́кѡ бл҃гослове́нъ є҆сѝ во  вѣ́ки, а҆ми́нь. 
Мл҃тва тре́тїѧ: 
Гдⷭ҇ь бг҃ъ премлⷭ҇тивый да оу҆ще́дритъ тѧ̀. Гдⷭ҇ь  і҆и҃съ хрⷭ҇то́съ всѧ̑каѧ прошє́нїѧ бл҃га̑ѧ да пода́стъ  тебѣ̀. Гдⷭ҇ь всемогі́й да и҆зба́витъ тѧ̀ ѿ всѧ́кїѧ  напа́сти. Гдⷭ҇ь да наꙋчи́тъ тѧ̀. Гдⷭ҇ь да вразꙋми́тъ тѧ̀.  Гдⷭ҇ь да помо́жетъ тѝ. Гдⷭ҇ь да сп҃се́тъ тѧ̀. Гдⷭ҇ь да  защити́тъ тѧ̀. Гдⷭ҇ь да сохрани́тъ тѧ̀. Гдⷭ҇ь да  ѡ҆чи́ститъ тѧ̀. Гдⷭ҇ь ра́дости дх҃о́вныѧ да и҆спо́лнитъ  тѧ̀. Гдⷭ҇ь дꙋшѝ и҆ тѣ́лꙋ твоемꙋ̀ да бꙋ́детъ  застꙋ́пникъ. Гдⷭ҇ь, ꙗ҆́кѡ млⷭ҇рдъ и҆ бл҃гі́й  чл҃вѣколю́бецъ, проще́нїе грѣхѡ́въ да пода́стъ тебѣ̀.  Гдⷭ҇ь бг҃ъ і҆и҃съ хрⷭ҇то́съ, въ де́нь сꙋ́дный да  поми́лꙋетъ тѧ̀, и҆ да бл҃гослови́тъ тѧ̀ во всѧ̑ дни̑  живота̀ твоегѡ̀. ꙗ҆́кѡ томꙋ̀ подоба́етъ всѧ́каѧ сла́ва,  че́сть и҆ поклоне́нїе, со безнача́льнымъ є҆гѡ̀  ѻ҆ц҃е́мъ, и҆ съ прест҃ы́мъ, бл҃ги́мъ, и҆ животворѧ́щимъ  є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
И҆ а҆́ще бꙋ́детъ больны́й пре́жде сегѡ̀  и҆сповѣда́лсѧ, то̀ а҆́бїе причаща́етъ є҆го̀ ст҃ы́хъ  та̑инъ. А҆́ще же нѝ, повелѣва́етъ і҆ере́й ма́лѡ  ѿстꙋпи́ти тꙋ̀ сꙋ́щымъ, и҆ вопроша́етъ є҆го̀ ѡ҆  согрѣше́нїихъ разли́чныхъ, и҆ многоѡбра́зныхъ, тща́сѧ,  да ничто́же оу҆тае́но, и҆лѝ сра́ма ра́ди не  и҆сповѣ́дано бꙋ́детъ тогда̀. 
И҆ по и҆сповѣда́нїи, глаго́летъ і҆ере́й мл҃твꙋ сїю̀: 
Гдⷭ҇и бж҃е на́шъ, петро́ви и҆ блꙋдни́цѣ слеза́ми  грѣхѝ ѡ҆ста́вивый, и҆ мытарѧ̀ позна́вшаго своѧ̑  прегрѣшє́нїѧ ѡ҆правда́вый, прїимѝ и҆сповѣда́нїе раба̀  твоегѡ̀, и҆́мⷬ҇къ, и҆ є҆́же тѝ согрѣшѝ, вѡ́льныѧ  є҆гѡ̀ грѣхѝ и҆ невѡ́льныѧ сло́вомъ, и҆лѝ дѣ́ломъ,  и҆лѝ помышле́нїемъ, ꙗ҆́кѡ бл҃гъ пре́зри. ты́ бо  є҆ди́нъ вла́сть и҆́маши ѿпꙋща́ти грѣхѝ, ꙗ҆́кѡ бг҃ъ  млⷭ҇темъ и҆ щедро́тамъ є҆сѝ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
По причаще́нїи глаго́летъ: Ны́нѣ ѿпꙋща́еши раба̀  твоего̀ влⷣко: ве́сь до конца̀. 
Та́же. Трист҃о́е. По Ѻ҆́ч҃е на́шъ: Тропа́рь днѐ.  Сла́ва, и҆ ны́нѣ, бг҃оро́диченъ: 
Мл҃твами гдⷭ҇и всѣ́хъ ст҃ы́хъ, и҆ бцⷣы тво́й ми́ръ  да́ждь на́мъ, и҆ поми́лꙋй на́съ, ꙗ҆́кѡ є҆ди́нъ ще́дръ. 
Гдⷭ҇и поми́лꙋй, три́жды. Бл҃гословѝ. И҆ ѿпꙋ́стъ  настоѧ́щагѡ днѐ. 


[глⷡ҇а є҃і] Канѡ́нъ моле́бный ко гдⷭ҇ꙋ на́шемꙋ  і҆и҃сꙋ хрⷭ҇тꙋ̀ и҆ пречⷭ҇тѣй бцⷣѣ мт҃ри гдⷭ҇ни, при  разлꙋче́нїи дꙋшѝ ѿ тѣ́ла всѧ́кагѡ правовѣ́рнагѡ. 
Прихо́дитъ и҆гꙋ́менъ, къ мїрско́мꙋ же ѻ҆те́цъ є҆гѡ̀  дх҃о́вный, и҆ вопроша́етъ, а҆́ще є҆́сть ко́е сло́во,  и҆лѝ дѣ́ло забве́нїѧ ра́ди, и҆лѝ стꙋда̀, и҆лѝ ка́ѧ  ѕло́ба къ ко́емꙋ бра́тꙋ неисповѣ́дана, и҆лѝ непроще́на  є҆́сть, всѧ̑ до́лженъ є҆́сть и҆зы́скивати, и҆  вопроша́ти по є҆ди́номꙋ оу҆мира́ющаго. 
Посе́мъ начина́етъ: Бл҃гослове́нъ бг҃ъ на́шъ:  Трист҃о́е. По Ѻ҆́ч҃е на́шъ: Гдⷭ҇и поми́лꙋй, в҃і. 
Прїиди́те поклони́мсѧ: три́жды. 
Ѱало́мъ н҃. 
Поми́лꙋй мѧ̀ бж҃е, по вели́цѣй млⷭ҇ти твое́й, и҆ по  мно́жествꙋ щедро́тъ твои́хъ ѡ҆чи́сти беззако́нїе моѐ.  Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ  грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ  а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ.  Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю  сотвори́хъ: ꙗ҆́кѡ да ѡ҆правди́шисѧ во словесѣ́хъ  твои́хъ, и҆ побѣди́ши внегда̀ сꙋди́ти тѝ. Се́ бо въ  беззако́нїихъ зача́тъ є҆́смь, и҆ во грѣсѣ́хъ роди́ мѧ  ма́ти моѧ̀. Се́ бо и҆́стинꙋ возлюби́лъ є҆сѝ,  безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ  є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши  мѧ̀ и҆ па́че снѣ́га оу҆бѣлю́сѧ. Слꙋ́хꙋ моемꙋ̀ да́си  ра́дость и҆ весе́лїе, возра́дꙋютсѧ кѡ́сти смирє́нныѧ.  Ѿвратѝ лицѐ твоѐ ѿ грѣ̑хъ мои́хъ, и҆ всѧ̑  беззакѡ́нїѧ моѧ̑ ѡ҆чи́сти. Се́рдце чи́сто сози́жди во  мнѣ̀ бж҃е, и҆ дꙋ́хъ пра́въ ѡ҆бновѝ во оу҆тро́бѣ  мое́й. Не ѿве́ржи менѐ ѿ лица̀ твоегѡ̀, и҆ дх҃а  твоегѡ̀ ст҃а́гѡ не ѿимѝ ѿ менѐ. Возда́ждь мѝ  ра́дость сп҃се́нїѧ твоегѡ̀, и҆ дх҃омъ влⷣчнимъ  оу҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆  нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ  крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ  мо́й пра́вдѣ твое́й. Гдⷭ҇и, оу҆стнѣ̀ моѝ ѿве́рзеши,  и҆ оу҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще  бы восхотѣ́лъ є҆сѝ же́ртвы, да́лъ бы́хъ оу҆́бѡ:  всесожже́нїѧ не бл҃говоли́ши. Же́ртва бг҃ꙋ дꙋ́хъ  сокрꙋше́нъ: се́рдце сокрꙋше́нно и҆ смире́нно бг҃ъ не  оу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ  сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀  бл҃говоли́ши же́ртвꙋ пра́вды, возноше́нїе и҆  всесожега́ємаѧ: тогда̀ возложа́тъ на ѻ҆лта́рь тво́й  тельцы̀. 
Канѡ́нъ моле́бный прест҃ѣ́й бцⷣѣ, со і҆рмосо́мъ на  ѕ҃, ѿ лица̀ человѣ́ка съ дꙋше́ю разлꙋча́ющагѡсѧ, и҆ не  могꙋ́щагѡ глаго́лати. Гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Припѣ́въ: Прест҃а́ѧ бцⷣе, сп҃сѝ на́съ. 
Ка́плѧмъ подо́бнѡ дождє́внымъ, ѕлі́и и҆ ма́лїи дні́е  моѝ, лѣ́тнимъ ѡ҆бхожде́нїемъ ѡ҆скꙋдѣва́юще, пома́лꙋ  и҆счеза́ютъ оу҆жѐ, влⷣчце сп҃си́ мѧ. 
Твои́мъ бл҃гоꙋтро́бїемъ, и҆ мно́гими щедро́тами  твои́ми влⷣчце, преклонѧ́ема є҆сте́ственнѡ, въ ча́съ  се́й оу҆жа́сный, предста́ни мѝ помо́щнице непобори́маѧ. 
Содержи́тъ ны́нѣ дꙋ́шꙋ мою̀ стра́хъ вели́къ, тре́петъ  неисповѣди́мъ и҆ болѣ́зненъ є҆́сть, внегда̀ и҆зы́ти  є҆́й ѿ тѣлесѐ пречⷭ҇таѧ, ю҆́же оу҆тѣ́ши. 
Сла́ва: Грѣ̑шнымъ и҆ смирє́ннымъ и҆звѣ́стное  прибѣ́жище, ѡ҆ мнѣ̀ и҆звѣстѝ твою̀ млⷭ҇ть чⷭ҇таѧ, и҆  бѣсо́вскїѧ и҆зба́ви рꙋкѝ: ꙗ҆́коже бо псѝ мно́зи  ѡ҆бстꙋпи́ша мѧ̀. 
И҆ ны́нѣ: Сѐ вре́мѧ по́мощи, сѐ вре́мѧ твоегѡ̀  застꙋпле́нїѧ, сѐ влⷣчце, вре́мѧ, ѡ҆ не́мже де́нь и҆  но́щь припа́дахъ те́плѣ и҆ молѧ́хсѧ тебѣ̀. 
Пѣ́снь г҃. 
І҆рмо́съ: Нѣ́сть ст҃ъ ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
И҆здале́ча сегѡ̀ днѐ влⷣчце прови́дѧ, и҆ того̀  ꙗ҆́кѡ прише́дша помышлѧ́ѧй при́снѡ, слеза́ми те́плыми  молѧ́хсѧ не забы́ти менѐ. 
Ѡ҆быдо́ша мѧ̀ мы́сленнїи рыка́юще скѵ́мны, и҆ и҆́щꙋтъ  восхи́тити и҆ разтерза́ти мѧ̀ го́рцѣ, и҆́хже зꙋ́бы  чⷭ҇таѧ, и҆ чє́люсти сокрꙋшѝ, и҆ сп҃си́ мѧ. 
Оу҆га́сшꙋ оу҆́бѡ ѿню́дъ ѻ҆рга́нꙋ слове́сномꙋ, и҆  свѧза́вшꙋсѧ ѧ҆зы́кꙋ, и҆ затвори́вшꙋсѧ гла́сꙋ, въ  сокрꙋше́нїи се́рдца молю́ тѧ: сп҃си́тельнице моѧ̀, сп҃си́  мѧ. 
Сла́ва: Приклонѝ оу҆́хо твоѐ ко мнѣ̀ хрⷭ҇та̀ бг҃а  моегѡ̀ мт҃и, ѿ высоты̀ мно́гїѧ сла́вы твоеѧ̀ бл҃га́ѧ,  и҆ оу҆слы́ши стена́нїе коне́чное, и҆ рꙋ́кꙋ мѝ пода́ждь. 
И҆ ны́нѣ: Не ѿвратѝ ѿ менѐ мнѡ́гїѧ щедрѡ́ты  твоѧ̑, не затворѝ оу҆тро́бꙋ твою̀ чл҃вѣколю́бнꙋю  чⷭ҇таѧ: но предста́ни мѝ ны́нѣ, и҆ въ ча́съ сꙋ́дный  помѧни́ мѧ. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Оу҆мове́нїе согрѣше́нїємъ, то́къ сле́зный ны́нѣ  положѝ бл҃га́ѧ, се́рдца моегѡ̀ сокрꙋше́нїе прїе́млющи:  ѡ҆ тебѣ̀ оу҆твержда́ющꙋ оу҆пова́нїе бл҃га́ѧ, є҆гда̀  ка́кѡ стра́шнагѡ мѧ̀ и҆зба́виши ѻ҆́гненнагѡ мꙋче́нїѧ,  ꙗ҆́кѡ сама̀ бл҃года́ти є҆сѝ и҆сто́чникъ,  бг҃ороди́тельнице. 
Непосты́дное и҆ непогрѣши́тельное всѣ̑мъ, и҆̀же въ  нꙋ́ждахъ, прибѣ́жище влⷣчце пренепоро́чнаѧ, ты̀ мѝ  бꙋ́ди застꙋ́пница въ ча́съ и҆спыта́нїѧ. 
Просте́рши пречⷭ҇тѣи твоѝ и҆ всечестнѣ́и рꙋ́цѣ,  ꙗ҆́кѡ свѧще́ннїи голꙋби́нѣ крилѣ̀, под̾ кро́вомъ и҆  сѣ́нїю тѣ́хъ покры́й мѧ̀, влⷣчце. 
Сла́ва: Воздꙋ́шнагѡ кнѧ́зѧ наси́льника, мꙋчи́телѧ,  стра́шныхъ пꙋте́й стоѧ́телѧ, и҆ напра́снагѡ си́хъ  словоиспыта́телѧ, сподо́би мѧ̀ прейтѝ невозбра́ннѡ  ѿходѧ́ща ѿ землѝ. 
И҆ ны́нѣ: Се́ мѧ влⷣчце стра́хъ оу҆срѣ́те,  є҆гѡ́же и҆ боѧ́хсѧ: сѐ по́двигъ вели́къ ѡ҆б̾ѧ́тъ мѧ̀,  въ не́мже бꙋ́ди мѝ помо́щница, наде́жде сп҃се́нїѧ  моегѡ̀. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Не забꙋ́ди мѧ̀ бл҃га́ѧ, нижѐ ѿвратѝ ѿ менѐ  твоегѡ̀ ѻ҆́трока лицѐ твоѐ: но оу҆слы́ши мѧ̀ ꙗ҆́кѡ  скорблю̀, и҆ вонмѝ дꙋшѝ мое́й, и҆ сїю̀ и҆зба́ви. 
И҆̀же по пло́ти срѡ́дницы моѝ, и҆ и҆̀же по дх҃ꙋ  бра́тїе, и҆ дрꙋ́зи, и҆ ѻ҆бы́чнїи зна́емїи, пла́чите,  воздохни́те, сѣ́тꙋйте: се́ бо ѿ ва́съ ны́нѣ  разлꙋча́юсѧ. 
Ны́нѣ и҆збавлѧ́ѧй ника́кѡ, и҆ помога́ѧй вои́стиннꙋ  никто́же: ты̀ помози́ ми влⷣчце, да не ꙗ҆́кѡ человѣ́къ  безпо́мощенъ, въ рꙋка́хъ вра̑гъ мои́хъ затворе́нъ бꙋ́дꙋ. 
Сла́ва: Вше́дше ст҃і́и моѝ а҆́гг҃ли, предста́ните  сꙋди́щꙋ хрⷭ҇то́вꙋ, колѣ́нѣ своѝ мы́сленнїи  прекло́ньше, плаче́внѣ возопі́йте є҆мꙋ̀: поми́лꙋй  тво́рче всѣ́хъ, дѣ́ло рꙋ́къ твои́хъ бл҃же, и҆ не  ѿри́ни є҆гѡ̀. 
И҆ ны́нѣ: Покло́ньшесѧ влⷣчцѣ, и҆ пречⷭ҇тѣй мт҃ри  бг҃а моегѡ̀ помоли́тесѧ, ꙗ҆́кѡ да прекло́нитъ колѣ̑на  съ ва́ми, и҆ прекло́нитъ є҆го̀ на млⷭ҇ть: мт҃и бо сꙋ́щи  и҆ пита́тельница оу҆слы́шана бꙋ́детъ. 
Пѣ́снь ѕ҃. 
І҆рмо́съ: Жите́йское мо́ре, воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й многомлⷭ҇тиве. 
Оу҆стнѣ̀ моѝ молча́тъ, и҆ ѧ҆зы́къ не глаго́летъ, но  се́рдце вѣща́етъ: ѻ҆́гнь бо сокрꙋше́нїѧ сїѐ снѣда́ѧ  внꙋ́трь возгара́етсѧ, и҆ гла́сы неизглаго́ланными тебѐ  дв҃о призыва́етъ. 
При́зри на мѧ̀ свы́ше мт҃и бж҃їѧ, и҆ млⷭ҇тивнѡ вонмѝ  ны́нѣ на моѐ посѣще́нїе сни́ти, ꙗ҆́кѡ да ви́дѣвъ  тѧ̀, ѿ тѣлесѐ и҆зы́дꙋ ра́дꙋѧсѧ. 
Растерза́еми соꙋ́зы, раздира́еми зако́ни  є҆сте́ственнагѡ сгꙋще́нїѧ, и҆ составле́нїѧ всегѡ̀  тѣле́снагѡ, нꙋ́ждꙋ нестерпи́мꙋю и҆ тѣснотꙋ̀ сотворѧ́ютъ  мѝ. 
Сла́ва: Ст҃ы́хъ а҆́гг҃лъ сщ҃є́ннымъ и҆ чⷭ҇тны̑мъ  рꙋка́мъ преложи́ мѧ влⷣчце, ꙗ҆́кѡ да тѣ́хъ кри́лы  покры́всѧ, не ви́жꙋ безче́стнагѡ и҆ смра́днагѡ и҆  мра́чнагѡ бѣсѡ́въ ѡ҆́браза. 
И҆ ны́нѣ: Черто́же бж҃їй всечⷭ҇тне, нбⷭ҇номꙋ  разꙋ́мномꙋ черто́гꙋ сподо́би мѧ̀, мою̀ оу҆га́сшꙋю и҆  несїѧ́ющꙋю свѣщꙋ̀ вже́гши, ст҃ы́мъ є҆ле́емъ млⷭ҇ти  твоеѧ̀. 
Конда́къ, гла́съ ѕ҃. 
Дꙋшѐ моѧ̀, дꙋшѐ моѧ̀, воста́ни, что̀ спи́ши, коне́цъ  приближа́етсѧ, и҆ нꙋ́жда тѝ мо́лвити: воспрѧнѝ оу҆́бѡ,  да пощади́тъ тѧ̀ хрⷭ҇то́съ бг҃ъ, и҆́же вездѣ̀ сы́й, и҆  всѧ̑ и҆сполнѧ́ѧй. 
І҆́косъ: Хрⷭ҇то́во врачество̀ ви́дѧ ѿве́рсто, и҆ ѿ  сегѡ̀ а҆да́мꙋ и҆сточа́юще здра́вїе, пострада́въ  оу҆ѧзви́сѧ дїа́волъ, ꙗ҆́кѡ бѣды̑ прїе́млѧ рыда́ше, и҆  свои̑мъ дрꙋгѡ́мъ возопѝ: что̀ сотворю̀ сн҃ꙋ мр҃і́инꙋ;  оу҆бива́етъ мѧ̀ виѳлее́млѧнинъ, и҆́же вездѣ̀ сы́й, и҆  всѧ̑ и҆сполнѧ́ѧй. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ, прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Но́щь сме́ртнаѧ мѧ̀ пости́же негото́ва, мра́чна же и҆  безлꙋ́нна, препꙋща́ющи непригото́влена къ до́лгомꙋ  ѻ҆́номꙋ пꙋтѝ стра́шномꙋ: да спꙋтеше́ствꙋетъ мѝ твоѧ̀  млⷭ҇ть, влⷣчце. 
Сѐ всѝ дні́е моѝ и҆счезо́ша вои́стиннꙋ въ сꙋетѣ̀,  ꙗ҆́коже пи́шетсѧ, и҆ лѣ̑та моѧ̑ со тща́нїемъ, сѣ̑ти же  смє́ртныѧ вои́стиннꙋ и҆ гѡ́рькїѧ предвари́ша мою̀ дꙋ́шꙋ,  ꙗ҆̀же мѧ̀ ѡ҆бдержа́тъ. 
Мно́жество грѣхѡ́въ мои́хъ да не возмо́жетъ  побѣди́ти твоегѡ̀ мно́гагѡ бл҃гоꙋтро́бїѧ, влⷣчце: но да  ѡ҆бы́детъ мѧ̀ твоѧ̀ млⷭ҇ть, и҆ всѧ̑ да покры́етъ  беззакѡ́нїѧ моѧ̑. 
Сла́ва: Ѿводѧ́щїи мѧ̀ ѿсю́дꙋ нахо́дѧтъ, содержа́ще  мѧ̀ всю́дꙋ: дꙋша́ же моѧ̀ ѿлага́етъ и҆ страши́тсѧ,  мно́га и҆спо́лнена мѧте́жа, ю҆́же оу҆тѣ́ши чⷭ҇таѧ  ꙗ҆вле́нїемъ твои́мъ. 
И҆ ны́нѣ: Спеча́лꙋющагѡ ниеди́нагѡ въ ско́рби мое́й,  нижѐ оу҆тѣша́ющагѡ ѡ҆брѣто́хъ влⷣчце: и҆́бо дрꙋ́зи  моѝ и҆ зна́емїи вкꙋ́пѣ ѡ҆ста́виша мѧ̀ ны́нѣ: но  наде́жде моѧ̀, ника́коже да не ѡ҆ста́виши мѧ̀. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ,  всѧ̑ бо твори́ши хрⷭ҇тѐ, то́кмѡ є҆́же хотѣ́ти: тѧ̀  превозно́симъ во всѧ̑ вѣ́ки. 
Ꙗ҆́кѡ бг҃а чл҃вѣколю́бца, мт҃и чл҃вѣколюби́ваѧ,  ти́химъ и҆ млⷭ҇тивымъ вонмѝ ѻ҆́комъ, є҆гда̀ ѿ тѣ́ла  дꙋша̀ моѧ̑ ѿлꙋча́етсѧ, да тѧ̀ во всѧ̑ вѣ́ки сла́влю,  ст҃а́ѧ бцⷣе. 
Оу҆бѣ́гнꙋти мѝ ва̑рваръ безпло́тныхъ полкѝ, и҆  воздꙋ́шныѧ бе́здны возни́кнꙋти, и҆ къ нб҃сѝ взы́ти мѧ̀  сподо́би, да тѧ̀ во вѣ́ки сла́влю, ст҃а́ѧ бцⷣе. 
Ро́ждшаѧ гдⷭ҇а вседержи́телѧ, го́рькихъ мыта́рствъ  нача́льника мїроде́ржца ѿженѝ дале́че ѿ менѐ,  внегда̀ сконча́тисѧ хощꙋ̀, да тѧ̀ во вѣ́ки сла́влю,  ст҃а́ѧ бцⷣе. 
Сла́ва: Вели́кой послѣ́дней гласѧ́щей трꙋбѣ̀, въ  стра́шное и҆ гро́зное воскр҃ше́нїе сꙋда̀, воскр҃са́ющымъ  всѣ̑мъ, помѧни́ мѧ тогда̀ ст҃а́ѧ бцⷣе. 
И҆ ны́нѣ: Высо́каѧ влⷣки хрⷭ҇та̀ пала́то, твою̀  бл҃года́ть свы́ше посла́вши, предвари́ мѧ ны́нѣ въ де́нь  ѡ҆ѕлобле́нїѧ, да тѧ̀ сла́влю во вѣ́ки всѧ̑, ст҃а́ѧ  бцⷣе. 
Пѣ́снь ѳ҃. 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными во́и, тѧ̀ оу҆бл҃жа́емъ. 
Ѽ ка́кѡ оу҆зрю̀ неви́димаго; ка́кѡ оу҆жа́сное  ѻ҆́но претерплю̀ видѣ́нїе; ка́кѡ дерзнꙋ̀ ѿве́рсти  ѻ҆́чи; ка́кѡ моего̀ влⷣкꙋ смѣ́ю ви́дѣти, є҆го́же не  престаѧ́хъ ѿ ю҆́ности ѡ҆горчева́ѧ при́снѡ; 
Ст҃а́ѧ ѻ҆трокови́це, бг҃ороди́тельнице, на моѐ  смире́нїе млⷭ҇рднѡ при́зри, оу҆миле́нное моѐ и҆  послѣ́днее моле́нїе сїѐ прїи́мши, и҆ мꙋ́чащагѡ  вѣ́чнꙋющагѡ ѻ҆гнѧ̀ потщи́сѧ и҆зба́вити мѧ̀. 
Хра́мы ст҃ы́ѧ ѡ҆скверни́вшаѧ, скве́рный и҆ тѣле́сный  хра́мъ ѡ҆ста́вивши, тебѐ бж҃їй всечестны́й хра́ме  мо́литъ, ѻ҆трокови́це дв҃о мт҃и, дꙋша̀ моѧ̀, тьмы̀  кромѣ́шнїѧ оу҆бѣжа́ти и҆ лю́тагѡ гее́нскагѡ жже́нїѧ. 
Сла́ва: Зрѧ̀ коне́цъ бли́зꙋ житїѧ̀ моегѡ̀, и҆  помышлѧ́ѧ безмѣ́стныхъ мы́слей, дѣѧ́нїй же, всечⷭ҇таѧ,  дꙋ́шꙋ мою̀ дѣ́лательницꙋ, лю́тѣ оу҆ѧзвлѧ́юсѧ  стрѣла́ми со́вѣсти: но прекло́ншисѧ млⷭ҇тивнѡ, бꙋ́ди  мѝ предста́тельница. 
И҆ ны́нѣ: Сн҃ъ да́стсѧ на́мъ за млⷭ҇ть, сн҃ъ бж҃їй,  и҆ а҆́гг҃льскїй цр҃ь, превѣ́чный ѿ чи́стыхъ крове́й  твои́хъ чл҃вѣ́къ проше́дъ: є҆го́же оу҆млⷭ҇тиви  ѻ҆трокови́це страстнѣ́й мое́й дꙋшѣ̀, и҆сторга́емѣй  лю́тѣ ѿ ѻ҆каѧ́ннагѡ моегѡ̀ тѣлесѐ. 
Та́же, Досто́йно є҆́сть: Мл҃тва, ѿ і҆ере́а  глаго́лемаѧ на и҆схо́дъ дꙋшѝ: 
Влⷣко гдⷭ҇и вседержи́телю, ѻ҆́ч҃е гдⷭ҇а на́шегѡ  і҆и҃са хрⷭ҇та̀, и҆́же всѣ̑мъ человѣ́кѡмъ хотѧ́й  сп҃сти́сѧ, и҆ въ ра́зꙋмъ и҆́стины прїитѝ: не хотѧ́й  сме́рти грѣ́шномꙋ, но ѻ҆браще́нїѧ и҆ живота̀: мо́лимсѧ,  и҆ ми́ли сѧ тѝ дѣ́емъ, дꙋ́шꙋ раба̀ твоегѡ̀, и҆́мⷬ҇къ,  ѿ всѧ́кїѧ оу҆́зы разрѣшѝ, и҆ ѿ всѧ́кїѧ клѧ́твы  свободѝ, ѡ҆ста́ви прегрѣшє́нїѧ є҆мꙋ̀, ꙗ҆̀же ѿ  ю҆́ности, вѣ́дѡмаѧ и҆ невѣ́дѡмаѧ, въ дѣ́лѣ и҆  сло́вѣ, и҆ чи́стѡ и҆сповѣ̑даннаѧ, и҆лѝ забве́нїемъ,  и҆лѝ стꙋдо́мъ оу҆тає́наѧ. ты́ бо є҆ди́нъ є҆сѝ  разрѣша́ѧй свѧ̑занныѧ, и҆ и҆справлѧ́ѧй сокрꙋшє́нныѧ,  наде́жда ненача́ємымъ, могі́й ѡ҆ставлѧ́ти грѣхѝ  всѧ́комꙋ человѣ́кꙋ, на тѧ̀ оу҆пова́нїе и҆мꙋ́щемꙋ.  є҆́й, чл҃вѣколюби́вый гдⷭ҇и повелѝ, да ѿпꙋ́ститсѧ  ѿ оу҆́зъ плотски́хъ и҆ грѣхо́вныхъ, и҆ прїимѝ въ  ми́ръ дꙋ́шꙋ раба̀ твоегѡ̀ сегѡ̀, и҆́мⷬ҇къ, и҆ поко́й ю҆̀  въ вѣ́чныхъ ѻ҆би́телехъ со ст҃ы́ми твои́ми, бл҃года́тїю  є҆диноро́днагѡ сн҃а твоегѡ̀, гдⷭ҇а бг҃а и҆ сп҃са на́шегѡ  і҆и҃са хрⷭ҇та̀: съ ни́мже бл҃гослове́нъ є҆сѝ, съ  прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
[глⷡ҇а ѕ҃і] Чи́нъ, быва́емый на разлꙋче́нїе дꙋшѝ ѿ  тѣ́ла, внегда̀ человѣ́къ до́лгѡ стра́ждетъ. 
Твори́тъ сщ҃е́нникъ нача́ло: 
Бл҃гослове́нъ бг҃ъ на́шъ: Трист҃о́е. Прест҃а́ѧ трⷪ҇це:  Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: Гдⷭ҇и  поми́лꙋй: в҃і. Прїиди́те поклони́мсѧ: три́жды. 
И҆ настоѧ́щыѧ ѱалмы̀, ѯ҃ѳ и҆ рм҃в: 
Бж҃е, въ по́мощь мою̀ вонмѝ, гдⷭ҇и, помощи́ ми  потщи́сѧ. Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ  мою̀, да возвратѧ́тсѧ вспѧ́ть, и҆ постыдѧ́тсѧ хотѧ́щїи  мѝ ѕла̑ѧ: Да возвратѧ́тсѧ а҆́бїе стыдѧ́щесѧ глаго́лющїи  мѝ: бл҃гоже, бл҃гоже. Да возра́дꙋютсѧ и҆ возвеселѧ́тсѧ  ѡ҆ тебѣ̀ всѝ и҆́щꙋщїи тебѐ бж҃е: и҆ да глаго́лютъ  вы́нꙋ, да возвели́читсѧ гдⷭ҇ь, лю́бѧщїи сп҃се́нїе твоѐ.  А҆́зъ же ни́щъ є҆́смь и҆ оу҆бо́гъ, бж҃е, помози́ ми:  помо́щникъ мо́й, и҆ и҆зба́витель мо́й є҆сѝ ты̀, гдⷭ҇и,  не закоснѝ. 
Гдⷭ҇и, оу҆слы́ши мл҃твꙋ мою̀, внꙋшѝ моле́нїе моѐ во  и҆́стинѣ твое́й, оу҆слы́ши мѧ̀ въ пра́вдѣ твое́й. И҆  не вни́ди въ сꙋ́дъ съ рабо́мъ твои́мъ, ꙗ҆́кѡ не  ѡ҆правди́тсѧ пред̾ тобо́ю всѧ́къ живы́й. Ꙗ҆́кѡ погна̀  вра́гъ дꙋ́шꙋ мою̀, смири́лъ є҆́сть въ зе́млю живо́тъ  мо́й: посади́лъ мѧ̀ є҆́сть въ те́мныхъ, ꙗ҆́кѡ мє́ртвыѧ  вѣ́ка. И҆ оу҆ны̀ во мнѣ̀ дꙋ́хъ мо́й, во мнѣ̀ смѧте́сѧ  се́рдце моѐ. Помѧнꙋ́хъ дни̑ дрє́внїѧ: поꙋчи́хсѧ во  всѣ́хъ дѣ́лѣхъ твои́хъ, въ творе́нїихъ рꙋкꙋ̀ твоє́ю  поꙋча́хсѧ. Воздѣ́хъ къ тебѣ̀ рꙋ́цѣ моѝ, дꙋша̀ моѧ̀  ꙗ҆́кѡ землѧ̀ безво́днаѧ тебѣ̀. Ско́рѡ оу҆слы́ши мѧ̀  гдⷭ҇и, и҆счезѐ дꙋ́хъ мо́й: не ѿвратѝ лица̀ твоегѡ̀  ѿ менѐ, и҆ оу҆подо́блюсѧ низходѧ́щымъ въ ро́въ.  Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на  тѧ̀ оу҆пова́хъ: скажѝ мнѣ̀ гдⷭ҇и пꙋ́ть, во́ньже  пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. И҆зми́ мѧ ѿ  вра̑гъ мои́хъ, гдⷭ҇и, къ тебѣ̀ прибѣго́хъ. Наꙋчи́ мѧ  твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: дх҃ъ  тво́й бл҃гі́й наста́витъ мѧ̀ на зе́млю пра́вꙋ. И҆́мене  твоегѡ̀ ра́ди, гдⷭ҇и, живи́ши мѧ̀, пра́вдою твое́ю  и҆зведе́ши ѿ печа́ли дꙋ́шꙋ мою̀: И҆ млⷭ҇тїю твое́ю  потреби́ши врагѝ моѧ̑, и҆ погꙋби́ши всѧ̑ стꙋжа́ющыѧ  дꙋшѝ мое́й: ꙗ҆́кѡ а҆́зъ ра́бъ тво́й є҆́смь. 
Ѱало́мъ н҃: 
Поми́лꙋй мѧ̀ бж҃е, по вели́цѣй млⷭ҇ти твое́й, и҆ по  мно́жествꙋ щедро́тъ твои́хъ ѡ҆чи́сти беззако́нїе моѐ.  Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ  грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ  а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ.  Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю  сотвори́хъ: ꙗ҆́кѡ да ѡ҆правди́шисѧ во словесѣ́хъ  твои́хъ, и҆ побѣди́ши внегда̀ сꙋди́ти тѝ. Се́ бо въ  беззако́нїихъ зача́тъ є҆́смь, и҆ во грѣсѣ́хъ роди́ мѧ  ма́ти моѧ̀. Се́ бо и҆́стинꙋ возлюби́лъ є҆сѝ,  безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ  є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши  мѧ̀ и҆ па́че снѣ́га оу҆бѣлю́сѧ. Слꙋ́хꙋ моемꙋ̀ да́си  ра́дость и҆ весе́лїе, возра́дꙋютсѧ кѡ́сти смирє́нныѧ.  Ѿвратѝ лицѐ твоѐ ѿ грѣ̑хъ мои́хъ, и҆ всѧ̑  беззакѡ́нїѧ моѧ̑ ѡ҆чи́сти. Се́рдце чи́сто сози́жди во  мнѣ̀ бж҃е, и҆ дꙋ́хъ пра́въ ѡ҆бновѝ во оу҆тро́бѣ  мое́й. Не ѿве́ржи менѐ ѿ лица̀ твоегѡ̀, и҆ дх҃а  твоегѡ̀ ст҃а́гѡ не ѿимѝ ѿ менѐ. Возда́ждь мѝ  ра́дость сп҃се́нїѧ твоегѡ̀, и҆ дх҃омъ влⷣчнимъ  оу҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆  нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ  крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ  мо́й пра́вдѣ твое́й. Гдⷭ҇и, оу҆стнѣ̀ моѝ ѿве́рзеши,  и҆ оу҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще  бы восхотѣ́лъ є҆сѝ же́ртвы, да́лъ бы́хъ оу҆́бѡ:  всесожже́нїѧ не бл҃говоли́ши. Же́ртва бг҃ꙋ дꙋ́хъ  сокрꙋше́нъ: се́рдце сокрꙋше́нно и҆ смире́нно бг҃ъ не  оу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ  сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀  бл҃говоли́ши же́ртвꙋ пра́вды, возноше́нїе и҆  всесожега́ємаѧ: тогда̀ возложа́тъ на ѻ҆лта́рь тво́й  тельцы̀. 
И҆ канѡ́нъ, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Прїиди́те, собери́тесѧ всѝ, и҆̀же бл҃гоче́стнѡ въ  житїѝ пожи́вшїи, и҆ воспла́чите ѡ҆ дꙋшѝ ѿчꙋжде́ннѣй  сла́вы бж҃їѧ, и҆ рабо́тавшей стꙋ̑днымъ де́мѡнѡмъ всѧ́кимъ  тща́нїемъ. 
Ны́нѣ оу҆́бѡ вре́мѧ всѐ моегѡ̀ живота̀, ꙗ҆́кѡ  ды́мъ претечѐ, и҆ предста́ша про́чее а҆́гг҃ли по́сланнїи  ѿ бг҃а, ѻ҆каѧ́ннꙋю мою̀ дꙋ́шꙋ и҆́щꙋще неми́лостивнѡ. 
Сла́ва: Сѐ предста́ша мно́жество лꙋка́выхъ дꙋхѡ́въ,  держа́ще мои́хъ грѣхѡ́въ написа́нїе, и҆ зовꙋ́тъ ѕѣлѡ̀,  и҆́щꙋще безстꙋ́днѡ смире́нныѧ моеѧ̀ дꙋшѝ. 
И҆ ны́нѣ: Про́чее къ комꙋ̀ возопїю̀; кто̀ мо́й пла́чь  ѿ болѣ́зни прїи́метъ, и҆ се́рдца воздыха́нїе; то́кмѡ  ты̀ пренепоро́чнаѧ чⷭ҇таѧ, наде́жда хрⷭ҇тїа́нъ и҆ всѣ́хъ  грѣ́шныхъ. 
Пѣ́снь г҃. 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
До́брїи моѝ дрꙋ́зи и҆ зна́емїи, почто̀ не пла́чете;  почто̀ не рыда́ете, и҆́же и҆ногда̀ люби́маго дрꙋ́га и҆  бра́та, ны́нѣ же стра́нна бг҃а и҆ всѣ́хъ ва́съ; 
Возлю́блєннаѧ моѧ̑ бра́тїѧ, зрѧ́ще моѧ̑ дѣѧ̑нїѧ  ѻ҆блича́єма мѣ́риломъ првⷣнымъ, хрⷭ҇та̀ всѣ́хъ бг҃а  моли́те, млⷭ҇тива бы́ти мнѣ̀. 
Сла́ва: Помѧнꙋ́вше моеѧ̀ возлю́бленнїи, є҆́же къ  ва́мъ дрꙋ́жбы, хрⷭ҇та̀ моли́те призрѣ́ти на мѧ̀  ѕлополꙋ́чна, живота̀ лиши́вшагосѧ, и҆ мꙋ́чима. 
И҆ ны́нѣ: Приклонѝ оу҆́хо твоѐ ко мнѣ̀, бг҃а  моегѡ̀ мт҃и, ѿ высоты̀ сла́вы мно́гїѧ твоеѧ̀ бл҃га́ѧ,  оу҆слы́ши стена́нїе послѣ́днее, и҆ рꙋ́кꙋ пода́ждь мѝ. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Оу҆вы̀ мнѣ̀ блꙋ́дномꙋ꙾-ѣй, оу҆вы̀ мнѣ̀  ѻ҆каѧ́номꙋ꙾-ѣй: ꙗ҆́кѡ рꙋ́цѣ простира́ю къ мои̑мъ  дрꙋгѡ́мъ, и҆ сле́зы ѿ ѻ҆́чїю пролива́ю, но никто́же  ми́лꙋѧй мѧ̀. 
По́двигъ наста̀ мнѣ̀ дꙋшѝ всегꙋби́теленъ, и҆  ѻ҆чи́ма взира́ѧй къ бж҃їимъ свѣ̑тлымъ а҆́гг҃лѡмъ,  вопїю̀: ма́лѡ ѡ҆ста́вите мѧ̀ пожи́ти, но никто́же  послꙋ́шаѧй менѐ. 
Сла́ва: Ѡ҆ мнѣ̀ пла́чите, ѡ҆ мнѣ̀ рыда́йте  а҆́гг҃льстїи собо́ри, и҆ человѣ́цы всѝ хрⷭ҇толю́бцы:  немлⷭ҇тивнѡ бо дꙋша̀ моѧ̀ ѿ тѣ́ла разлꙋча́етсѧ. 
И҆ ны́нѣ: Влⷣчце, влⷣчце, ны́нѣ поми́лꙋй дꙋ́шꙋ  недоꙋмѣва́ющꙋю, и҆ къ твоемꙋ̀ покро́вꙋ є҆ди́номꙋ  зрѧ́щꙋю, и҆ не пре́зри бл҃га́ѧ, де́мѡнѡмъ ѿда́нꙋ бы́ти  мѝ. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́ши любо́вїю ѡ҆зарѝ молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Свѣ́тъ оу҆́мный возсїѧ́й на мѧ̀, да ви́жꙋ тѧ̀  хрⷭ҇тѐ понѐ вма́лѣ, ктомꙋ́ бо не оу҆зрю̀ тебѐ:  ѻ҆́блакъ бо де́мѡнѡвъ внеза́пꙋ нападѐ на мѧ̀, и҆ тьма̀  стꙋ́дныхъ мои́хъ дѣ́лъ покрыва́етъ мѧ̀. 
Сп҃си́тесѧ всѝ возлю́бленнїи, бл҃гоꙋтро́бнїи ѡ҆ мнѣ̀  ꙗ҆́вльшесѧ ѕлоча́стнѣмъ и҆ всеѻкаѧ́ннѣмъ: вси́ бо  а҆́ще є҆ди́нѣмъ гла́сомъ провѣща́ли бы́сте къ моемꙋ̀  влⷣцѣ, тьмы̀ и҆зба́вили мѧ̀ бы́сте. 
Сла́ва: Сп҃са́йсѧ вели́кїй кн҃же бж҃їй мїхаи́ле,  а҆́гг҃лѡвъ нача́льниче: ктомꙋ́ бо твоѐ свѧто́е и҆́мѧ не  призовꙋ̀, є҆́же помощѝ мнѣ̀: молчи́та бо моѝ  оу҆стнѣ̀, и҆ ѧ҆зы́къ свѧза́сѧ. 
И҆ ны́нѣ: Сп҃са́йсѧ и҆ ты̀, нескве́рнаѧ чⷭ҇таѧ мт҃и  хрⷭ҇та̀ моегѡ̀ и҆ бг҃а: ктомꙋ́ бо ѡ҆́браза твоегѡ̀, ѿ  мои́хъ согрѣше́нїй не оу҆зрю̀ ѻ҆каѧ́нный꙾-аѧ,  оу҆гасе́ бо свѣ́тъ мо́й, и҆ но́щь покры́ мѧ. 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀  прите́къ, вопїю́ ти: возведѝ ѿ тлѝ живо́тъ мо́й,  многомлⷭ҇тиве. 
Приклони́те оу҆́хо ва́ше бра́тїѧ моѧ̑ ко мнѣ̀, и҆  кро́ткѡ оу҆слы́шите оу҆миле́нныхъ глагѡ́лъ ма́лое  вѣща́нїе, и҆ не преслꙋ́шайте, и҆ мздꙋ̀ ѿ гдⷭ҇а всѝ  воспрїи́мете. 
Сѐ ны́нѣ разлꙋча́етсѧ съ болѣ́знїю дꙋша̀ ѿ  ѻ҆каѧ́ннагѡ моегѡ̀ тѣлесѐ: не оу҆́бѡ тѣ́ло моѐ  погребе́те въ землѝ, нѣ́сть бо досто́йно: но и҆звле́кше  во́нъ, псѡ́мъ пове́рзите. 
Сла́ва: Ка́ѧ бо мнѣ̀ по́льза, дꙋшѝ мое́й въ  стра̑шныѧ мꙋ̑ки вве́рженѣ бы́ти, тѣ́лꙋ же пѣ́тꙋ бы́ти  ѿ ва́съ; ѡ҆ста́вите непогребе́но, ꙗ҆́кѡ да снѣдѧ́тъ  псѝ се́рдце моѐ. 
И҆ ны́нѣ: Не́гли мимоходѧ́щїи, стра́ннїи, ви́дѧще  кѡ́сти ѿ псѡ́въ влекѡ́мыѧ, оу҆мили́вшесѧ воззовꙋ́тъ  ѿ дꙋшѝ: помозѝ влⷣчце, дꙋшѝ ѻ҆каѧ́ннагѡ сегѡ̀  тѣ́ла. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ, прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Сѐ привле́кше ѿторго́ша ѿ тѣлесѐ лю́тѣ  внеза́пꙋ ѻ҆каѧ́ннꙋю дꙋ́шꙋ, и҆ ѿво́дѧтъ къ сꙋдїѝ  гро́зномꙋ и҆ стра́шномꙋ: помѧнꙋ́вше оу҆̀бо  возлю́бленнїи, є҆́же къ ва́мъ моеѧ̀ бесѣ́ды, па́мѧть  твори́те мнѣ̀. 
Поми́лꙋйте мѧ̀ а҆́гг҃ли всест҃і́и бг҃а вседержи́телѧ:  и҆ и҆зба́вите мыта́рствъ всѣ́хъ лꙋка́выхъ: не и҆́мамъ бо  дѣ́ла бл҃га, возмѣ́рити мѣ́рилꙋ ѕлы́хъ мои́хъ  дѣѧ́нїй. 
Сла́ва: Є҆гда̀ взы́дете всест҃і́и моѝ а҆́гг҃ли  предста́ти сꙋди́щꙋ хрⷭ҇то́вꙋ, кѡлѣ́на прекло́ньше  плаче́внѡ возопі́йте є҆мꙋ̀: поми́лꙋй всѣ́хъ тво́рче,  дѣ́ло рꙋкꙋ̀ твое́ю бл҃же и҆ не ѿри́ни ѿ тебѐ. 
И҆ ны́нѣ: Покло́ньшесѧ влⷣчцѣ и҆ пречⷭ҇тѣй мт҃ри  бг҃а моегѡ̀, помоли́тесѧ, ꙗ҆́кѡ да прекло́нитсѧ съ  ва́ми, и҆ прекло́нитъ є҆го̀ на млⷭ҇ть: мт҃и сꙋ́щи и҆  пита́тельница, оу҆слы́шана бꙋ́детъ. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Ны́нѣ совоздохни́те всѝ земні́и концы̀ ѡ҆ мнѣ̀  ѻ҆каѧ́ннѣмъ, и҆ спла́чите: прїи́де бо лю́тое свы́ше  и҆зрече́нїе, рꙋка́ма мои́ма свѧза́тисѧ, и҆ нога́ма  и҆зри́нꙋтисѧ. 
Недоꙋмѣ́вый ѡ҆ всѣ́хъ, къ тебѣ̀ храни́телю  ѻ҆каѧ́ннагѡ живота̀ моегѡ̀, стенѧ̀ зовꙋ̀ го́рькѡ: ви́ждь  мои́хъ оу҆́зъ вѣ́чныхъ ѡ҆ѕлобле́нїе, и҆ не ѡ҆скꙋдѣ́й  ѡ҆ мнѣ̀ молѧ́сѧ. 
Сла́ва: Поне́же бы́хъ де́монѡмъ и҆зда́нъ, и҆ во  а҆́дово дно̀ нꙋ́ждею низво́дѧтъ, вѣ́мъ, ꙗ҆́кѡ ны́нѣ  всѝ менѐ забы́ша: ты́ же помѧнѝ менѐ, ѽ а҆́гг҃ле  гдⷭ҇ень. 
И҆ ны́нѣ: Хрⷭ҇та̀ моегѡ̀ мт҃и, ка́кѡ забы́ла є҆сѝ  менѐ; ка́кѡ не преклони́ла є҆сѝ на млⷭ҇рдїе  и҆сточи́вшаго кро́вь ѿ ребра̀, да сп҃се́тъ, ꙗ҆̀же  созда̀; оу҆вы̀ мнѣ̀, ка́кѡ заключи́сѧ млⷭ҇рдїе хрⷭ҇та̀  моегѡ̀! 
Пѣ́снь ѳ҃. 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными во́и, тѧ̀ оу҆бл҃жа́емъ. 
Бг҃а не ктомꙋ̀ а҆́зъ помѧнꙋ̀, не ктомꙋ́ бо во а҆́дѣ  помина́ти гдⷭ҇а: но во тьмѣ̀ лю́тѣ покрыва́емь сѣжꙋ̀,  ѡ҆жида́ѧ воскр҃се́нїѧ всѣ́хъ человѣ̑къ, да сꙋди́всѧ во  ѻ҆́гнь вве́ргꙋсѧ. 
Бг҃ъ не ктомꙋ̀ менѐ помѧне́тъ, нижѐ мно́жество  а҆́гг҃лѡвъ, а҆рха́гг҃лѡвъ собо́ръ. прⷪ҇ро́кѡвъ. а҆пⷭ҇лѡвъ  собра́нїе, мно́жества же мч҃нкѡвъ, всѣ́хъ же првⷣныхъ:  є҆ди́нъ оу҆́бѡ почерплю̀ ѕла̑ѧ, ꙗ҆̀же собра́хъ. 
Сла́ва: Пла́чите ѡ҆ мнѣ̀ ны́нѣ и҆ рыда́йте, а҆́дово  дно̀ и҆ бе́здна, и҆ че́рвь и҆ та́ртаръ, мꙋ̑ки оу҆́бѡ  всѧ̑ ѡ҆ мнѣ̀ возстони́те: є҆ди́нъ бо ѿ хрⷭ҇тїа́нъ  ведо́хсѧ, ва́мъ пре́данъ꙾-а бы́хъ є҆́же мꙋ́читисѧ  го́рькѡ. 
И҆ ны́нѣ: Бж҃їѧ мт҃и, ви́ждь въ бе́зднꙋ, ви́ждь дꙋ́шꙋ  мꙋ́камъ пре́даннꙋю мꙋ́читисѧ, и҆ колѣ̑на прекло́нши  прослезѝ, да прекло́нитсѧ твои́ми мольба́ми, и҆́же  кро́вь свою̀ да́вый за менѐ, воззва́ти мѧ̀. 
Мл҃тва ѡ҆ дꙋшѝ сꙋди́мѣй: 
Гдⷭ҇ꙋ помо́лимсѧ. Гдⷭ҇и поми́лꙋй. 
Влⷣко гдⷭ҇и бж҃е на́шъ вседержи́телю, и҆́же всѣ̑мъ  человѣ́кѡмъ хотѧ́й сп҃сти́сѧ, и҆ въ позна́нїе и҆́стины  прїитѝ: не хотѧ́й сме́рти грѣ́шника, но ѡ҆брати́тисѧ и҆  жи́вꙋ бы́ти є҆мꙋ̀. мо́лимсѧ тебѣ̀ и҆ ми́ли сѧ дѣ́емъ,  дꙋ́шꙋ раба̀ твоегѡ̀ [и҆лѝ: рабы̀ твоеѧ̀] и҆́мⷬ҇къ, ѿ  всѧ́кагѡ оу҆́за разрѣшѝ, ѿ всѧ́кїѧ клѧ́твы свободѝ.  ꙗ҆́кѡ ты̀ є҆сѝ разрѣша́ѧй свѧ̑занныѧ и҆ и҆справлѧ́ѧй  низве́ржєнныѧ, наде́жде ненадѣ́емыхъ. повелѝ оу҆̀бо  влⷣко, разрѣши́тисѧ въ ми́рѣ дꙋшѝ раба̀ твоегѡ̀,  [и҆лѝ: рабы̀ твоеѧ̀] и҆ поко́итисѧ въ вѣ́чныхъ твои́хъ  селе́нїихъ со всѣ́ми ст҃ы́ми твои́ми, є҆диноро́днымъ  твои́мъ сн҃омъ, съ ни́мже бл҃гослове́нъ є҆сѝ, и҆ съ  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Мл҃тва и҆на́ѧ ѡ҆ долгостра́ждꙋщемъ оу҆мре́ти: 
Гдⷭ҇и бж҃е на́шъ, и҆́же неизрече́нною твое́ю  мꙋ́дростїю созда́вый человѣ́ка, и҆ ѿ пе́рсти сего̀  воз̾ѡбрази́вый, въ ви́дъ и҆ добро́тꙋ оу҆краси́вый:  ꙗ҆́кѡ чⷭ҇тно́е и҆ нбⷭ҇ное стѧжа́нїе, въ славосло́вїе и҆  бл҃голѣ́пїе твоеѧ̀ сла́вы и҆ црⷭ҇тва, за є҆́же по  ѡ҆́бразꙋ и҆ по подо́бїю сегѡ̀ привестѝ: но поне́же  за́повѣдь престꙋпѝ твоегѡ̀ повелѣ́нїѧ, прїе́мъ  ѡ҆́бразъ и҆ не сохрани́въ, и҆ сегѡ̀ ра́ди да не ѕло̀  безсме́ртное бꙋ́детъ, человѣколю́бнѡ повелѣ́вый  разрѣше́нїѧ семꙋ̀, и҆ нерꙋши́мѣй се́й оу҆́зѣ, ꙗ҆́кѡ  бг҃ъ ѻ҆тцє́въ, твои́мъ бж҃е́ственнымъ хотѣ́нїемъ  ѿсѣщи́сѧ, и҆ разы́тисѧ, и҆ тѣ́лꙋ оу҆́бѡ ѿ ни́хже  сложи́сѧ разы́тисѧ, дꙋши́ же та́мѡ пресели́тисѧ, и҆дѣ́же  и҆ є҆́же бы́ти прїѧ́ла є҆́сть, да́же до ѻ҆́бщагѡ  воскрⷭ҇нїѧ: сегѡ̀ ра́ди мо́лимсѧ тебѣ̀ безнача́льномꙋ и҆  безсме́ртномꙋ ѻ҆ц҃ꙋ̀, и҆ є҆диноро́дномꙋ твоемꙋ̀ сн҃ꙋ,  и҆ прест҃о́мꙋ твоемꙋ̀ дх҃ꙋ, да ѿ тѣ́ла разрѣше́нїе,  и҆́мⷬ҇къ, во оу҆покое́нїе сотвори́ши. и҆ а҆́ще что̀ въ  вѣ́дѣнїи, и҆лѝ не въ вѣ́дѣнїи прирази́сѧ твое́й  бл҃гости: и҆лѝ под̾ клѧ́твою сщ҃е́нническою бы́сть,  и҆лѝ своѧ̑ роди́тели преѡгорчѝ, и҆лѝ клѧ́твꙋ  престꙋпѝ, и҆лѝ въ мечта̑нїѧ де́мѡнскїѧ и҆ волхвова̑нїѧ  стꙋ̑днаѧ впадѐ, за́вистїю лꙋка́вагѡ де́мѡна, проще́нїѧ  ѿ твоеѧ̀ неизрече́нныѧ бл҃гости молѧ̀: є҆́й влⷣко  гдⷭ҇и бж҃е, оу҆слы́ши менѐ грѣ́шнаго и҆ недосто́йнаго  раба̀ твоего̀ въ ча́съ се́й, и҆ разрѣшѝ раба̀ твоего̀  [и҆лѝ: рабꙋ̀ твою̀], и҆́мⷬ҇къ, нестерпи́мыѧ сеѧ̀  болѣ́зни и҆ содержа́щїѧ є҆го̀ [ и҆лѝ: ю҆̀] го́рькїѧ  не́мѡщи, и҆ оу҆поко́й є҆го̀ [и҆лѝ: ю҆̀] и҆дѣ́же  првⷣныхъ дꙋ́си. Ꙗ҆́кѡ ты̀ є҆сѝ оу҆покое́нїе дꙋ́шъ и҆  тѣле́съ на́шихъ, и҆ тебѣ̀ сла́вꙋ возсыла́емъ, ѻ҆ц҃ꙋ̀,  и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 


[глⷡ҇а з҃і] Послѣ́дованїе ме́ртвенное мїрски́хъ  тѣ́лъ. 
Сконча́вшꙋсѧ комꙋ̀ ѿ правосла́вныхъ, а҆́бїе  призыва́ютъ срѡ́дницы є҆гѡ̀ сщ҃е́нника, и҆́же прише́дъ  въ до́мъ, въ не́мже мо́щи оу҆со́пшагѡ лежа́тъ, и҆  возложи́въ є҆пїтрахи́ль, и҆ вложи́въ ѳѷмїа́мъ въ  кади́льницꙋ, кади́тъ тѣ́ло ме́ртвагѡ, и҆ предстоѧ́щихъ,  и҆ начина́етъ ѻ҆бы́чнѡ: 
Бл҃гослове́нъ бг҃ъ на́шъ: 
И҆ начина́ютъ сопредстоѧ́щїи: Ст҃ы́й бж҃е: Прест҃а́ѧ  трⷪ҇це: Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: 
И҆ а҆́бїе пою́тъ тропарѝ сїѧ̑. Гла́съ д҃: 
Со дꙋ́хи првⷣныхъ сконча́вшихсѧ, дꙋ́шꙋ раба̀ твоегѡ̀  сп҃се оу҆поко́й, сохранѧ́ѧ ю҆̀ во бл҃же́нной жи́зни,  ꙗ҆́же оу҆ тебѐ чл҃вѣколю́бче. 
Въ поко́ищи твое́мъ гдⷭ҇и, и҆дѣ́же всѝ ст҃і́и твоѝ  оу҆покоева́ютсѧ, оу҆поко́й и҆ дꙋ́шꙋ раба̀ твоегѡ̀,  ꙗ҆́кѡ є҆ди́нъ є҆сѝ чл҃вѣколю́бецъ. 
Сла́ва: Ты̀ є҆сѝ бг҃ъ соше́дый во а҆́дъ, и҆ оу҆́зы  ѡ҆кова́нныхъ разрѣши́вый, са́мъ и҆ дꙋ́шꙋ раба̀ твоегѡ̀  оу҆поко́й. 
И҆ ны́нѣ: Є҆ди́на чⷭ҇таѧ и҆ непоро́чнаѧ дв҃о, бг҃а  без̾ сѣ́мене ро́ждшаѧ, молѝ сп҃сти́сѧ дꙋшѝ є҆гѡ̀. 
Дїа́конъ глаго́летъ: 
Поми́лꙋй на́съ бж҃е, по вели́цѣй млⷭ҇ти твое́й,  мо́лимъ ти сѧ, оу҆слы́ши и҆ поми́лꙋй. 
Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ оу҆покое́нїи дꙋшѝ оу҆со́пшагѡ  раба̀ бж҃їѧ, и҆́мⷬ҇къ, и҆ ѡ҆ є҆́же прости́тисѧ є҆мꙋ̀  всѧ́комꙋ прегрѣше́нїю, во́льномꙋ же и҆ нево́льномꙋ. 
Гдⷭ҇и поми́лꙋй, три́жды. 
Ꙗ҆́кѡ да гдⷭ҇ь бг҃ъ оу҆чини́тъ дꙋ́шꙋ є҆гѡ̀,  и҆дѣ́же првⷣнїи оу҆покоѧ́ютсѧ. 
Гдⷭ҇и поми́лꙋй, три́жды. 
Млⷭ҇ти бж҃їѧ, црⷭ҇тва нбⷭ҇нагѡ и҆ ѡ҆ставле́нїѧ  грѣхѡ́въ є҆гѡ̀, оу҆ хрⷭ҇та̀ безсме́ртнагѡ цр҃ѧ̀ и҆  бг҃а на́шегѡ про́симъ. 
Пода́й гдⷭ҇и. 
Дїа́конъ: Гдⷭ҇ꙋ помо́лимсѧ: 
Гдⷭ҇и поми́лꙋй. 
Сщ҃е́нникъ глаго́летъ мл҃твꙋ сїю̀: 
Бж҃е дꙋхѡ́въ, и҆ всѧ́кїѧ пло́ти, сме́рть попра́вый и҆  дїа́вола оу҆праздни́вый, и҆ живо́тъ мі́рꙋ твоемꙋ̀  дарова́вый: са́мъ гдⷭ҇и, оу҆поко́й дꙋ́шꙋ оу҆со́пшагѡ  раба̀ твоегѡ̀, и҆́мⷬ҇къ, въ мѣ́стѣ свѣ́тлѣ, въ  мѣ́стѣ ѕла́чнѣ, въ мѣ́стѣ поко́йнѣ: ѿню́дꙋже  ѿбѣжѐ болѣ́знь, печа́ль и҆ воздыха́нїе. всѧ́кое  согрѣше́нїе, содѣ́ѧнное и҆́мъ сло́вомъ, и҆лѝ дѣ́ломъ,  и҆лѝ помышле́нїемъ, ꙗ҆́кѡ бл҃гі́й чл҃вѣколю́бецъ бг҃ъ  простѝ, ꙗ҆́кѡ нѣ́сть человѣ́къ, и҆́же жи́въ бꙋ́детъ,  и҆ не согрѣши́тъ: ты́ бо є҆ди́нъ кромѣ̀ грѣха̀,  пра́вда твоѧ̀ пра́вда во вѣ́ки, и҆ сло́во твоѐ  и҆́стина. 
Возгла́съ: Ꙗ҆́кѡ ты̀ є҆сѝ воскрⷭ҇нїе и҆ живо́тъ, и҆  поко́й оу҆со́пшагѡ раба̀ твоегѡ̀, и҆́мⷬ҇къ, хрⷭ҇тѐ бж҃е  на́шъ, и҆ тебѣ̀ сла́вꙋ возсыла́емъ, со безнача́льнымъ  твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Дїа́конъ: Премꙋ́дрость. 
Ли́къ: Чтⷭ҇нѣ́йшꙋю херꙋві̑мъ: И҆ про́чее. 
И҆ а҆́бїе быва́етъ ѿ сщ҃е́нника сицевы́й ѿпꙋ́стъ: 
Живы́ми и҆ ме́ртвыми ѡ҆блада́ѧй хрⷭ҇то́съ и҆́стинный  бг҃ъ на́шъ, мл҃твами пречⷭ҇тыѧ своеѧ̀ мт҃ре, прпⷣбныхъ  и҆ бг҃оно́сныхъ ѻ҆тє́цъ на́шихъ, и҆ всѣ́хъ ст҃ы́хъ  свои́хъ, дꙋ́шꙋ ѿ на́съ преста́вльшагѡсѧ раба̀ своегѡ̀  и҆́мⷬ҇къ, въ селе́нїихъ ст҃ы́хъ всели́тъ, и҆ съ првⷣными  причте́тъ, и҆ на́съ поми́лꙋетъ, ꙗ҆́кѡ бл҃гъ и҆  чл҃вѣколю́бецъ. 
И҆ а҆́ще оу҆́бѡ готѡ́ва сꙋ́ть всѧ̑, ꙗ҆̀же ко  и҆схо́дꙋ, твори́тъ па́ки сщ҃е́нникъ нача́ло:  Бл҃гослове́нъ бг҃ъ на́шъ. 
И҆ начина́емъ пѣ́ти: Ст҃ы́й бж҃е: со стра́хомъ, и҆  всѧ́кимъ оу҆миле́нїемъ. И҆ взе́мше мо́щи оу҆со́пшагѡ,  ѿхо́димъ въ хра́мъ, пред̾идꙋ́щымъ сщ҃е́нникѡмъ со  свѣща́ми, дїа́конꙋ съ кади́льницею. Є҆гда́ же прїи́дꙋтъ  въ хра́мъ, мо́щи оу҆́бѡ полага́ютсѧ въ па́перти, [и҆лѝ  въ хра́мѣ, ꙗ҆́коже здѣ̀ въ вели́цѣй рѡссі́и ѡ҆бы́че.] 
И҆ начина́ютъ: 
Живы́й въ по́мощи вы́шнѧгѡ: 
И҆ посе́мъ вы́шшимъ гла́сомъ пою́тъ: 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Непоро́чнїи въ пꙋ́ть: А҆ллилꙋ́їа. 
И҆ пое́тсѧ пе́рваѧ статїѧ̀ непоро́чныхъ, во гла́съ ѕ҃:  въ концы́ же коегѡ́ждо стїха̀ пое́мъ: А҆ллилꙋ́їа. 
Бл҃же́ни непоро́чнїи въ пꙋ́ть, ходѧ́щїи въ зако́нѣ  гдⷭ҇ни: А҆ллилꙋ́їа. 
Бл҃же́ни и҆спыта́ющїи свидѣ̑нїѧ є҆гѡ̀, всѣ́мъ  се́рдцемъ взы́щꙋтъ є҆го̀. А҆ллилꙋ́їа. 
И҆ про́чее ѱалма̀. Сла́ва: А҆ллилꙋ́їа. И҆ ны́нѣ:  А҆ллилꙋ́їа. 
Дїа́конъ: Па́ки и҆ па́ки ми́ромъ гдⷭ҇ꙋ помо́лимсѧ. 
Є҆щѐ мо́лимсѧ ѡ҆ оу҆покое́нїи дꙋшѝ оу҆со́пшагѡ  раба̀ бж҃їѧ, и҆́мⷬ҇къ, и҆ ѡ҆ є҆́же прости́тисѧ є҆мꙋ̀  всѧ́комꙋ прегрѣше́нїю, во́льномꙋ же и҆ нево́льномꙋ. 
Ꙗ҆́кѡ да гдⷭ҇ь бг҃ъ оу҆чини́тъ дꙋ́шꙋ є҆гѡ̀,  и҆дѣ́же пра́веднїи оу҆покоѧ́ютсѧ. 
Млⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ  грѣхѡ́въ є҆гѡ̀, оу҆ хрⷭ҇та̀ безсме́тнагѡ цр҃ѧ̀ и҆ бг҃а  на́шегѡ про́симъ. 
Пода́й гдⷭ҇и. 
Дїа́конъ: Гдⷭ҇ꙋ помо́лимсѧ. 
Гдⷭ҇и поми́лꙋй. 
Сщ҃е́нникъ глаго́летъ мл҃твꙋ сїю̀: Бж҃е дꙋхѡ́въ, и҆  всѧ́кїѧ пло́ти, сме́рть попра́вый и҆ дїа́вола  оу҆праздни́вый, и҆ живо́тъ мі́рꙋ твоемꙋ̀ дарова́вый:  са́мъ гдⷭ҇и, оу҆поко́й дꙋ́шꙋ оу҆со́пшагѡ раба̀ твоегѡ̀,  и҆́мⷬ҇къ, въ мѣ́стѣ свѣ́тлѣ, въ мѣ́стѣ ѕла́чнѣ, въ  мѣ́стѣ поко́йнѣ: ѿню́дꙋже ѿбѣжѐ болѣ́знь,  печа́ль и҆ воздыха́нїе. всѧ́кое согрѣше́нїе, содѣ́ѧнное  и҆́мъ сло́вомъ, и҆лѝ дѣ́ломъ, и҆лѝ помышле́нїемъ,  ꙗ҆́кѡ бл҃гі́й чл҃вѣколю́бецъ бг҃ъ простѝ, ꙗ҆́кѡ  нѣ́сть человѣ́къ, и҆́же жи́въ бꙋ́детъ, и҆ не  согрѣши́тъ: ты́ бо є҆ди́нъ кромѣ̀ грѣха̀, пра́вда  твоѧ̀ пра́вда во вѣ́ки, и҆ сло́во твоѐ и҆́стина. 
И҆ посе́мъ начина́емъ вторꙋ́ю статїю̀ на гла́съ є҃:  на ко́емждо же концѣ̀ стїха̀ глаго́лемъ: Поми́лꙋй раба̀  твоего̀. 
Ли́къ начина́етъ: За́пѡвѣди твоѧ̑: 
Поми́лꙋй раба̀ твоего̀: 
Па́ки то́йже ли́къ: Рꙋцѣ̀ твоѝ сотвори́стѣ мѧ̀: и҆  созда́стѣ мѧ̀, вразꙋми́ мѧ, и҆ наꙋчꙋ́сѧ за́повѣдемъ  твои̑мъ. 
Поми́лꙋй раба̀ твоегѡ̀. 
Боѧ́щїисѧ тебѐ оу҆́зрѧтъ мѧ̀: и҆ возвеселѧ́тсѧ,  ꙗ҆́кѡ на словеса̀ твоѧ̑ оу҆пова́хъ. 
Поми́лꙋй раба̀ твоего̀. 
И҆ про́чее ѱалма̀, и҆ по концѣ̀, 
Сла́ва: Поми́лꙋй раба̀ твоего̀. 
И҆ ны́нѣ: Поми́лꙋй раба̀ твоего̀. 
Дїа́конъ: Па́ки и҆ па́ки: 
И҆ па́ки начина́емъ тре́тїю статїю̀ на гла́съ тре́тїй: 
И҆́мѧ твоѐ: А҆ллилꙋ́їа. 
Па́ки то́йже ли́къ пое́тъ: 
При́зри на мѧ̀, и҆ поми́лꙋй мѧ̀, по сꙋдꙋ̀ лю́бѧщихъ  и҆́мѧ твоѐ. А҆ллилꙋ́їа. 
Стѡпы̀ моѧ̑ напра́ви по словесѝ твоемꙋ̀, и҆ да не  ѡ҆блада́етъ мно́ю всѧ́кое беззако́нїе: А҆ллилꙋ́їа. 
И҆ про́чее. И҆ по концѣ̀ а҆́бїе: Бл҃гослове́нъ є҆сѝ  гдⷭ҇и, наꙋчи́ мѧ ѡ҆правда́нїємъ твои̑мъ. 
Ст҃ы́хъ ли́къ ѡ҆брѣ́те и҆сто́чникъ жи́зни, и҆ две́рь  ра́йскꙋю: да ѡ҆брѧ́щꙋ и҆ а҆́зъ пꙋ́ть покаѧ́нїемъ,  поги́бшее ѻ҆вча̀ а҆́зъ є҆́смь, воззови́ мѧ сп҃се, и҆  сп҃си́ мѧ. 
Бл҃гослове́нъ є҆сѝ гдⷭ҇и: 
А҆́гнца бж҃їѧ проповѣ́давше, и҆ закла́ни бы́вше  ꙗ҆́коже а҆́гнцы. и҆ къ жи́зни нестарѣ́емѣй, ст҃і́и, и҆  присносꙋ́щнѣй преста́вльшесѧ, того̀ прилѣ́жнѡ мч҃нцы  моли́те, долгѡ́въ разрѣше́нїе на́мъ дарова́ти. 
Бл҃гослове́нъ є҆сѝ гдⷭ҇и: 
Въ пꙋ́ть оу҆́зкїй хо́ждшїи приско́рбный, всѝ въ  житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀  послѣ́довавшїи вѣ́рою, прїиди́те наслади́тесѧ, и҆́хже  оу҆гото́вахъ ва́мъ по́честей, и҆ вѣнцѡ́въ нбⷭ҇ныхъ. 
Бл҃гослове́нъ є҆сѝ гдⷭ҇и: 
Ѡ҆́бразъ є҆́смь неизрече́нныѧ твоеѧ̀ сла́вы, а҆́ще и҆  ꙗ҆́звы ношꙋ̀ прегрѣше́нїй: оу҆ще́дри твоѐ созда́нїе  влⷣко, и҆ ѡ҆чи́сти твои́мъ бл҃гоꙋтро́бїемъ, и҆  возжелѣ́нное ѻ҆те́чество пода́ждь мѝ, раѧ̀ па́ки  жи́телѧ мѧ̀ сотворѧ́ѧ. 
Бл҃гослове́нъ є҆сѝ гдⷭ҇и: 
Дре́вле оу҆́бѡ ѿ не сꙋ́щихъ созда́вый мѧ̀, и҆  ѡ҆́бразомъ твои́мъ бж҃е́ственнымъ почты́й,  престꙋпле́нїемъ же за́повѣди, па́ки мѧ̀ возврати́вый въ  зе́млю, ѿ неѧ́же взѧ́тъ бы́хъ, на є҆́же по подо́бїю  возведѝ, дре́внею добро́тою воз̾ѡбрази́тисѧ. 
Бл҃гослове́нъ є҆сѝ гдⷭ҇и: 
Оу҆поко́й бж҃е раба̀ твоего̀, и҆ оу҆чинѝ є҆го̀ въ  раѝ, и҆дѣ́же ли́цы ст҃ы́хъ гдⷭ҇и, и҆ првⷣницы сїѧ́ютъ  ꙗ҆́кѡ свѣти̑ла, оу҆со́пшаго раба̀ твоего̀ оу҆поко́й,  презира́ѧ є҆гѡ̀ всѧ̑ согрѣшє́нїѧ. 
Сла́ва: Трисїѧ́тельное є҆ди́нагѡ бж҃ества̀,  бл҃гоче́стнѡ пое́мъ вопїю́ще: ст҃ъ є҆сѝ ѻ҆́ч҃е  безнача́льный, собезнача́льный сн҃е, и҆ бж҃е́ственный  дш҃е, просвѣтѝ на́съ вѣ́рою тебѣ̀ слꙋ́жащихъ, и҆  вѣ́чнагѡ ѻ҆гнѧ̀ и҆схитѝ. 
И҆ ны́нѣ: Ра́дꙋйсѧ чⷭ҇таѧ, бг҃а пло́тїю ро́ждшаѧ во  сп҃се́нїе всѣ́хъ, є҆́юже ро́дъ человѣ́ческїй ѡ҆брѣ́те  сп҃се́нїе, тобо́ю да ѡ҆брѧ́щемъ ра́й, бцⷣе чⷭ҇таѧ  бл҃гослове́ннаѧ. 
А҆ллилꙋ́їа, три́жды. 
Та́же дїа́конъ: Па́ки и҆ па́ки: 
И҆ по возгла́сѣ пое́мъ настоѧ́щыѧ тропарѝ, гла́съ  є҃: 
Поко́й сп҃се на́шъ съ пра́ведными раба̀ твоего̀, и҆  сего̀ вселѝ во дворы̀ твоѧ̑, ꙗ҆́коже є҆́сть пи́сано,  презира́ѧ ꙗ҆́кѡ бл҃гъ прегрѣшє́нїѧ є҆гѡ̀, вѡ́льнаѧ и҆  невѡ́льнаѧ, и҆ всѧ̑ ꙗ҆̀же въ вѣ́дѣнїи и҆ не въ  вѣ́дѣнїи, чл҃вѣколю́бче. 
Сла́ва, коне́цъ: И҆ всѧ̑ ꙗ҆̀же въ вѣ́дѣнїи, и҆ не  въ вѣ́дѣнїи, чл҃вѣколю́бче. 
И҆ ны́нѣ, бг҃оро́диченъ: Ѿ дв҃ы возсїѧ́вый мі́рꙋ  хрⷭ҇тѐ бж҃е, сы́ны свѣ́та то́ю показа́вый, поми́лꙋй  на́съ. 
Та́же ѱало́мъ н҃. И҆ канѡ́нъ, є҆гѡ́же краестро́чїе:  Шестꙋ́ю припѣва́ю ѿше́дшемꙋ пѣ́снь. Ѳеофа́ново.  Гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми. гони́телѧ фараѡ́на ви́дѧ потоплѧ́ема  бг҃ꙋ побѣ́днꙋю пѣ́снь пои́мъ, вопїѧ́ше. 
Въ нбⷭ҇ныхъ черто́зѣхъ всегда̀ до́блїи мч҃нцы мо́лѧтъ  тѧ̀ хрⷭ҇тѐ, є҆го́же ѿ землѝ преста́вилъ є҆сѝ  вѣ́рнаго, вѣ́чныхъ бл҃гъ полꙋчи́ти сподо́би. 
Оу҆краше́й всѧ́чєскаѧ, живо́тное смѣше́нное,  посредѣ̀ мѧ̀ человѣ́ка, смире́нїѧ вкꙋ́пѣ и҆  вели́чества, созда́лъ є҆сѝ, тѣ́мже раба̀ твоегѡ̀ дꙋ́шꙋ  сп҃се, оу҆поко́й. 
Сла́ва: Раѧ̀ жи́телѧ, и҆ земледѣ́лателѧ въ нача́лѣ  мѧ̀ оу҆чини́лъ є҆сѝ, престꙋ́пльша же твою̀ за́повѣдь  и҆згна́лъ є҆сѝ. тѣ́мже раба̀ твоегѡ̀ дꙋ́шꙋ сп҃сѐ,  оу҆поко́й. 
И҆ ны́нѣ, бг҃оро́диченъ: И҆́же ѿ ребра̀ созда́вый  є҆́ѵꙋ пре́жде на́шꙋ прама́терь, и҆з̾ пречⷭ҇тагѡ твоегѡ̀  чре́ва въ пло́ть ѡ҆дѣва́етсѧ, є҆́юже сме́рти  крѣ́пость, чⷭ҇таѧ, разрꙋшѝ. 
Пѣ́снь г҃. 
І҆рмо́съ: Нѣ́сть ст҃ъ ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Зако́ннѡ пострада́ша твоѝ мч҃нцы жизнода́вче, и҆  вѣнце́мъ побѣ́ды оу҆краси́вшесѧ, прилѣ́жнѡ  преста́вльшемꙋсѧ вѣ́рномꙋ вѣ́чное и҆збавле́нїе  подаю́тъ. 
Наказа́въ пе́рвѣе мно́гими чꙋдесы̀ и҆ зна́меньми  менѐ заблꙋ́дшаго, напослѣ́докъ самаго̀ себѐ и҆стощи́лъ  є҆сѝ, ꙗ҆́кѡ сострада́тель, и҆ поиска́въ ѡ҆брѣ́лъ и҆  сп҃слъ є҆сѝ. 
Сла́ва: Ѿ текꙋ́щихъ непостоѧ́тельныѧ тлѝ, къ тебѣ̀  преше́дшаго, въ селе́нїихъ вѣ́чныхъ жи́ти ра́достнѡ  сподо́би бл҃же, ѡ҆правда́въ вѣ́рою же и҆ бл҃года́тїю. 
И҆ ны́нѣ, бг҃оро́диченъ: Нѣ́сть непоро́чна, ꙗ҆́коже  ты̀ пречⷭ҇таѧ бг҃ома́ти, є҆ди́на бо ѿ вѣ́ка бг҃а  и҆́стиннаго зачала̀ є҆сѝ во чре́вѣ, сме́рти  разрꙋши́вшаго си́лꙋ. 
Дїа́конъ: Па́ки и҆ па́ки: 
Сѣда́ленъ, гла́съ ѕ҃: Вои́стиннꙋ сꙋета̀ всѧ́чєскаѧ,  житїе́ же сѣ́нь, и҆ со́нїе: и҆́бо всꙋ́е мѧте́тсѧ всѧ́къ  земноро́дный, ꙗ҆́коже речѐ писа́нїе: є҆гда̀ мі́ръ  прїѡбрѧ́щемъ. тогда̀ во гро́бъ всели́мсѧ, и҆дѣ́же  вкꙋ́пѣ ца́рїе и҆ ни́щїи. тѣ́мже хрⷭ҇тѐ бж҃е,  преста́вльшагосѧ раба̀ твоего̀ оу҆поко́й, ꙗ҆́кѡ  чл҃вѣколю́бецъ. 
Сла́ва, и҆ ны́нѣ, бг҃оро́диченъ: Всест҃а́ѧ бцⷣе, во  вре́мѧ живота̀ моегѡ̀ не ѡ҆ста́ви менѐ, человѣ́ческомꙋ  предста́тельствꙋ не ввѣ́ри мѧ̀: но сама̀ застꙋпѝ, и҆  поми́лꙋй мѧ̀. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Премꙋ́дрости бо́льшее ꙗ҆влѧ́ѧ позна́нїе, и҆ є҆́же ѡ҆  да́рѣхъ, многосоверше́нныѧ влⷣко бл҃госты́ни,  мч҃нчєскїѧ ли́ки а҆́гг҃лѡвъ сочета́лъ є҆сѝ. 
Неизрече́нныѧ сла́вы твоеѧ̀ полꙋчи́ти сподо́би къ  тебѣ̀ преста́вльшагосѧ, и҆дѣ́же хрⷭ҇тѐ веселѧ́щихсѧ  є҆́сть жили́ще, и҆ гла́съ чи́стагѡ ра́дованїѧ. 
Сла́ва: Пою́ща прїимѝ бж҃е́ственнꙋю держа́вꙋ твою̀,  є҆го́же ѿ землѝ прїѧ́лъ є҆сѝ, ча́до свѣ́та сего̀  содѣ́ловаѧ, грѣхо́внꙋю мглꙋ̀ ѡ҆чища́ѧ многомлⷭ҇тиве. 
И҆ ны́нѣ, бг҃оро́диченъ: Прїѧ́телище пречⷭ҇тое,  хра́мъ всенепоро́чный, ковче́гъ всест҃ы́й, дв҃ственное  мѣ́сто сщ҃е́нїѧ, тебѐ добро́тꙋ і҆а́кѡвлю влⷣка  и҆збра́лъ є҆́сть. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннагѡ бг҃а, ѿ мра́ка  грѣхо́внагѡ взыва́юща. 
Ꙗ҆́кѡ всепло́дїе сщ҃е́нное, и҆ ꙗ҆́кѡ нача́токъ  человѣ́ческагѡ є҆стества̀, мч҃нцы, просла́вленномꙋ  прине́сшесѧ бг҃ови, на́мъ сп҃се́нїе при́снѡ  хода́тайствꙋютъ. 
Нбⷭ҇нагѡ пребыва́нїѧ, раздаѧ́нїѧ дарова́нїй сподо́би  гдⷭ҇и, пре́жде оу҆со́пшаго вѣ́рнаго раба̀ твоего̀,  подаѧ̀ прегрѣше́нїй и҆збавле́нїе. 
Сла́ва: И҆́же є҆ди́нъ є҆стество́мъ животворе́цъ,  и҆́же бл҃гости вои́стиннꙋ неизслѣ́димаѧ пꙋчи́на,  сконча́вшагосѧ, црⷭ҇твїѧ твоегѡ̀ сподо́би ще́дре,  є҆ди́не безсме́ртне. 
И҆ ны́нѣ, бг҃оро́диченъ: Крѣ́пость и҆ пѣ́нїе, и҆з̾  тебѐ влⷣчце мі́рꙋ рожде́йсѧ, и҆ сп҃се́нїе бы́въ  поги́бшымъ, и҆́же ѿ а҆́довыхъ вра́тъ и҆збавлѧ́ѧй,  вѣ́рою тебѐ бл҃жа́щыѧ. 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й многомлⷭ҇тиве. 
На крⷭ҇тѣ̀ пригвожда́емь, мч҃ничєскїѧ ли́ки къ  себѣ̀ собра́лъ є҆сѝ, подража́ющыѧ стрⷭ҇ть твою̀ бл҃же.  тѣ́мже мо́лимсѧ тѝ: къ тебѣ̀ преста́вльшагосѧ ны́нѣ  оу҆поко́й. 
Неизрече́нною сла́вою твое́ю, є҆гда̀ прїи́деши  стра́шнѡ сꙋди́ти мі́рꙋ всемꙋ̀ на ѻ҆́блацѣхъ, бл҃говолѝ  свѣ́тлѡ срѣ́сти тебѐ и҆зба́вителю, є҆го́же ѿ землѝ  прїѧ́лъ є҆сѝ вѣ́рнаго раба̀ твоего̀. 
Сла́ва: И҆сто́чникъ жи́зни сы́й мꙋ́жествомъ  бж҃е́ственнымъ влⷣко, ѡ҆кова̑ннаѧ и҆зводѧ́й, раба̀  твоего̀ къ тебѣ̀ вѣ́рнѡ ѿше́дшаго въ сла́дости  ра́йстѣй вселѝ. 
И҆ ны́нѣ, бг҃оро́диченъ: Въ зе́млю возврати́хомсѧ,  престꙋ́пльше бж҃їю за́повѣдь бж҃е́ственнꙋю, тобо́ю же  дв҃о, на нб҃о ѿ землѝ вознесо́хомсѧ, тлю̀ сме́ртнꙋю  ѿтрѧ́сше. 
Дїа́конъ: Па́ки и҆ па́ки: 
Конда́къ, гла́съ и҃: 
Со ст҃ы́ми оу҆поко́й хрⷭ҇тѐ, дꙋ́шꙋ раба̀ твоегѡ̀,  и҆дѣ́же нѣ́сть болѣ́знь, ни печа́ль, ни воздыха́нїе,  но жи́знь безконе́чнаѧ. 
І҆́косъ: Са́мъ є҆ди́нъ є҆сѝ безсме́ртный,  сотвори́вый и҆ созда́вый человѣ́ка, земні́и оу҆́бѡ ѿ  землѝ созда́хомсѧ, и҆ въ зе́млю тꙋ́южде по́йдемъ,  ꙗ҆́коже повелѣ́лъ є҆сѝ созда́вый мѧ̀ и҆ рекі́й мѝ:  ꙗ҆́кѡ землѧ̀ є҆сѝ и҆ въ зе́млю ѿи́деши, а҆́може всѝ  человѣ́цы по́йдемъ, надгро́бное рыда́нїе творѧ́ще  пѣ́снь: а҆ллилꙋ́їа. 
И҆ па́ки: Со ст҃ы́ми оу҆поко́й хрⷭ҇тѐ: 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
И҆зба́вльшїисѧ твое́ю кро́вїю мч҃нцы пе́рвагѡ  престꙋпле́нїѧ, ѡ҆кропи́вшесѧ же свое́ю кро́вїю,  проѡбразꙋ́ютъ ꙗ҆́вѣ твоѐ заколе́нїе: бл҃гослове́нъ  є҆сѝ бж҃е ѻ҆тє́цъ на́шихъ. 
Свирѣ́пѣющꙋю сме́рть оу҆мертви́лъ є҆сѝ сло́ве  живонача́льнѣйшїй, въ вѣ́рѣ же оу҆со́пшаго прїимѝ  ны́нѣ воспѣва́ющаго, и҆ глаго́лющаго: хрⷭ҇тѐ,  бл҃гослове́нъ є҆сѝ бж҃е ѻ҆тє́цъ на́шихъ. 
Сла́ва: Воѡдꙋши́вый мѧ̀ человѣ́ка вдохнове́нїемъ  бж҃е́ственнымъ бг҃онача́льнѣйшїй влⷣко, преста́вленнаго  црⷭ҇твїѧ твоегѡ̀ сподо́би, пѣ́ти тебѐ сп҃се:  бл҃гослове́нъ є҆сѝ бж҃е ѻ҆тє́цъ на́шихъ. 
И҆ ны́нѣ, бг҃оро́диченъ: Превы́шши всѧ́кїѧ тва́ри  пренепоро́чнаѧ была̀ є҆сѝ, заче́нши бг҃а, сокрꙋши́вшаго  смє́ртнаѧ врата̀, и҆ верєѝ сте́ршаго: тѣ́мже тѧ̀  чⷭ҇таѧ пѣсносло́вимъ вѣ́рнїи, ꙗ҆́кѡ бг҃омт҃рь. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ. и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
Крѣ́пкѡ по́двиги показа́вше, побѣ́ды вѣнце́мъ  оу҆краси́стесѧ мч҃нцы хрⷭ҇тѡ́вы стрⷭ҇тоте́рпцы, зовꙋ́ще:  тѧ̀ превозно́симъ хрⷭ҇тѐ во вѣ́ки. 
Сщ҃е́ннѣ житїѐ ѡ҆ста́вльшыѧ вѣ̑рныѧ, и҆ къ тебѣ̀  влⷣцѣ преше́дшыѧ прїимѝ, кро́тцѣ оу҆покоева́ѧ,  ꙗ҆́кѡ бл҃гоꙋтро́бенъ, тѧ̀ превозносѧ́щыѧ во всѧ̑ вѣ́ки. 
Сла́ва: Ны́нѣ въ землѝ кро́ткихъ всѧ̑ водворѧ́тисѧ  пре́жде оу҆со́пшыѧ, сп҃се, бл҃гоизво́ли, вѣ́рою ꙗ҆́же  въ тѧ̀ ѡ҆правда́въ и҆ бл҃года́тїю, тѧ̀ превозносѧ́щыѧ во  всѧ̑ вѣ́ки. 
И҆ ны́нѣ, бг҃оро́диченъ: Вси́ тѧ бл҃жи́мъ  всебл҃же́ннаѧ, ро́ждшꙋю сло́ва вои́стиннꙋ сꙋ́щаго  бл҃же́ннаго, пло́ть на́съ ра́ди бы́вшаго: є҆го́же  превозно́симъ во всѧ̑ вѣ́ки. 
Пѣ́снь ѳ҃. 
І҆рмо́съ: Бг҃а человѣ́кѡмъ невозмо́жно ви́дѣти, на  негѡ́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными во́и, тѧ̀ оу҆бл҃жа́емъ. 
Наде́жда мч҃нкѡвъ ли́ки оу҆крѣпѝ, и҆ къ твое́й  любвѝ распале́ннѣ вперѝ, бꙋ́дꙋщихъ си̑мъ  предвоѡбрази́вши непоколеби́мый вои́стиннꙋ поко́й:  є҆мꙋ́же преста́вльшагосѧ бл҃же вѣ́рнаго сподо́би  полꙋчи́ти. 
Свѣ́тлагѡ и҆ бж҃е́ственнагѡ полꙋчи́ти сїѧ́нїѧ твоегѡ̀  хрⷭ҇тѐ, вѣ́рою преста́вльшагосѧ бл҃говолѝ въ  нѣ́дрѣхъ а҆враа́мовыхъ оу҆покое́нїе, ꙗ҆́кѡ є҆ди́нъ  млⷭ҇тивъ семꙋ̀ да́рꙋѧй, и҆ вѣ́чнагѡ сподоблѧ́ѧй  бл҃же́нства. 
Сла́ва: Сы́й є҆стество́мъ бл҃гъ и҆ бл҃гоꙋтро́бенъ, и҆  воли́тель млⷭ҇ти, и҆ бл҃гоꙋтро́бїѧ бе́здна: є҆го́же ѿ  мѣ́ста сегѡ̀ ѡ҆ѕлобле́нїѧ и҆ сѣ́ни сме́ртныѧ сп҃се  преста́вилъ є҆сѝ, и҆дѣ́же сїѧ́етъ тво́й свѣ́тъ, сего̀  оу҆чинѝ. 
И҆ ны́нѣ, бг҃оро́диченъ: Сѣ́нь ст҃ꙋ́ю чⷭ҇таѧ  разꙋмѣ́емъ, и҆ ковче́гъ, и҆ скрижа́ль тѧ̀ зако́на и҆  бл҃года́ти: тобо́ю бо ѡ҆ставле́нїе дарова́сѧ,  ѡ҆правда̑ннымъ кро́вїю воплоще́ннагѡ и҆з̾ твоегѡ̀  чре́ва, всенепоро́чнаѧ. 
Дїа́конъ: Па́ки и҆ па́ки ми́ромъ гдⷭ҇ꙋ помо́лимсѧ. 
Начина́емъ самогла́сны і҆ѡа́нна мона́ха. 
Гла́съ а҃: Ка́ѧ жите́йскаѧ сла́дость пребыва́етъ  печа́ли неприча́стна; ка́ѧ ли сла́ва стои́тъ на землѝ  непрело́жна; всѧ̑ сѣ́ни немѡщнѣ́йша, всѧ̑ со́нїй  прелє́стнѣйша: є҆ди́нѣмъ мгнове́нїемъ, и҆ всѧ̑ сїѧ̑  сме́рть прїе́млетъ. но во свѣ́тѣ хрⷭ҇тѐ лица̀ твоегѡ̀,  и҆ въ наслажде́нїи твоеѧ̀ красоты̀, є҆го́же и҆збра́лъ  є҆сѝ, оу҆поко́й, ꙗ҆́кѡ чл҃вѣколю́бецъ. 
Гла́съ в҃: Оу҆вы̀ мнѣ̀, ꙗ҆ковы́й по́двигъ и҆́мать  дꙋша̀ разлꙋча́ющисѧ ѿ тѣлесѐ! оу҆вы̀, тогда̀ коли́кѡ  слези́тъ, и҆ нѣ́сть поми́лꙋѧй ю҆̀! ко а҆́гг҃лѡмъ ѻ҆́чи  возводѧ́щи, бездѣ́льнѡ мо́литсѧ: къ человѣ́кѡмъ рꙋ́цѣ  простира́ющи, не и҆́мать помога́ющагѡ. тѣ́мже  возлю́бленнїи моѝ бра́тїе, помы́сливше на́шꙋ кра́ткꙋю  жи́знь, преста́вленномꙋ оу҆покое́нїѧ ѿ хрⷭ҇та̀  про́симъ, и҆ дꙋша́мъ на́шымъ ве́лїю млⷭ҇ть. 
Гла́съ г҃: Всѧ̑ сꙋета̀ человѣ́ческаѧ, є҆ли̑ка не  пребыва́етъ по сме́рти: не пребыва́етъ бога́тство, ни  сше́ствꙋетъ сла́ва: прише́дшей бо сме́рти, сїѧ̑ всѧ̑  потреби́шасѧ. тѣ́мже хрⷭ҇тꙋ̀ безсме́ртномꙋ возопїи́мъ:  преста́вленнаго ѿ на́съ оу҆поко́й, и҆дѣ́же всѣ́хъ  є҆́сть веселѧ́щихсѧ жили́ще. 
Гла́съ д҃: Гдѣ́ є҆сть мїрско́е пристра́стїе; гдѣ́  є҆сть привре́менныхъ мечта́нїе; гдѣ́ є҆сть зла́то и҆  сребро̀; гдѣ́ є҆сть рабѡ́въ мно́жество и҆ молва̀; всѧ̑  пе́рсть, всѧ̑ пе́пелъ, всѧ̑ сѣ́нь. но прїиди́те  возопїи́мъ безсме́ртномꙋ цр҃ю̀: гдⷭ҇и вѣ́чныхъ твои́хъ  бла̑гъ сподо́би преста́вльшагосѧ ѿ на́съ, оу҆покоѧ́ѧ  є҆го̀ въ нестарѣ́ющемсѧ бл҃же́нствѣ твое́мъ. 
Гла́съ є҃: Помѧнꙋ́хъ прⷪ҇ро́ка вопїю́ща: а҆́зъ  є҆́смь землѧ̀ и҆ пе́пелъ. и҆ па́ки разсмотри́хъ во  гробѣ́хъ, и҆ ви́дѣхъ кѡ́сти ѡ҆бнаже́ны, и҆ рѣ́хъ:  оу҆̀бо кто̀ є҆́сть ца́рь, и҆лѝ во́инъ, и҆лѝ бога́тъ,  и҆лѝ оу҆бо́гъ, и҆лѝ пра́ведникъ, и҆лѝ грѣ́шникъ; но  оу҆поко́й гдⷭ҇и, съ пра́ведными раба̀ твоего̀. 
Гла́съ ѕ҃: Нача́токъ мнѣ̀ и҆ соста́въ зижди́тельное  твоѐ бы́сть повелѣ́нїе: восхотѣ́въ бо ѿ неви́димагѡ  же и҆ ви́димагѡ жи́ва мѧ̀ соста́вити є҆стества̀. ѿ  землѝ тѣ́ло моѐ созда́лъ є҆сѝ, да́лъ же мѝ є҆сѝ  дꙋ́шꙋ бж҃е́ственнымъ твои́мъ и҆ животворѧ́щимъ  вдохнове́нїемъ. тѣ́мже хрⷭ҇тѐ раба̀ твоего̀ во странѣ̀  живꙋ́щихъ, и҆ въ селе́нїихъ пра́ведныхъ оу҆поко́й. 
Гла́съ з҃: По ѡ҆́бразꙋ твоемꙋ̀ и҆ по подо́бїю  созда́вый въ нача́лѣ человѣ́ка, въ раѝ поста́вилъ  є҆сѝ владѣ́ти твои́ми тва́рьми: за́вистїю же дїа́волею  прельсти́всѧ, снѣ́ди причасти́сѧ, за́повѣдей твои́хъ  престꙋ́пникъ бы́въ. тѣ́мже па́ки въ зе́млю, ѿ неѧ́же  взѧ́тъ бы́сть, ѡ҆сꙋди́лъ є҆сѝ возврати́тисѧ гдⷭ҇и, и҆  и҆спроси́ти оу҆покое́нїе. 
Гла́съ и҃: Пла́чꙋ и҆ рыда́ю, є҆гда̀ помышлѧ́ю  сме́рть, и҆ ви́ждꙋ во гробѣ́хъ лежа́щꙋю, по ѡ҆́бразꙋ  бж҃їю созда́ннꙋю на́шꙋ красотꙋ̀, без̾ѡбра́знꙋ,  безсла́внꙋ, не и҆мꙋ́щꙋю ви́да. ѽ чꙋдесѐ! что̀ сїѐ  є҆́же ѡ҆ на́съ бы́сть та́инство; ка́кѡ преда́хомсѧ  тлѣ́нїю; ка́кѡ сопрѧго́хомсѧ сме́рти; вои́стиннꙋ бг҃а  повелѣ́нїемъ. ꙗ҆́коже пи́сано є҆́сть, подаю́щагѡ  преста́вльшемꙋсѧ оу҆покое́нїе. 
Бл҃жє́нна, гла́съ ѕ҃. 
Во црⷭ҇твїи твое́мъ, є҆гда̀ прїи́деши помѧнѝ на́съ  гдⷭ҇и. 
Бл҃же́ни ни́щїи дх҃омъ, ꙗ҆́кѡ тѣ́хъ є҆́сть црⷭ҇тво  нбⷭ҇ное. 
Бл҃же́ни пла́чꙋщїи, ꙗ҆́кѡ ті́и оу҆тѣ́шатсѧ. 
Бл҃же́ни кро́тцыи, ꙗ҆́кѡ ті́и наслѣ́дѧтъ зе́млю. 
Бл҃же́ни а҆́лчꙋщїи, и҆ жа́ждꙋщїи пра́вды, ꙗ҆́кѡ ті́и  насы́тѧтсѧ. 
Бл҃же́ни млⷭ҇тивїи, ꙗ҆́кѡ ті́и поми́ловани бꙋ́дꙋтъ. 
Разбо́йника раѧ̀ хрⷭ҇тѐ жи́телѧ, на крⷭ҇тѣ̀ тебѣ̀  возопи́вша, помѧни́ мѧ, предсодѣ́ѧлъ є҆сѝ покаѧ́нїемъ  є҆гѡ̀, и҆ менѐ сподо́би недосто́йнаго. 
Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Живото́мъ гдⷭ҇ствꙋѧй и҆ сме́ртїю, во дво́рѣхъ ст҃ы́хъ  оу҆поко́й, є҆го́же прїѧ́лъ є҆сѝ ѿ привре́менныхъ:  и҆ помѧни́ мѧ, є҆гда̀ прїи́деши во црⷭ҇твїи твое́мъ. 
Бл҃же́ни миротво́рцы, ꙗ҆́кѡ ті́и сы́нове бж҃їи  нарекꙋ́тсѧ. 
Дꙋша́ми влады́чествꙋѧй и҆ тѣлеса́ми, є҆го́же въ  рꙋцѣ̀ дыха́нїе на́ше, ѡ҆скорблѧ́емыхъ оу҆тѣше́нїе,  оу҆поко́й во странѣ̀ пра́ведныхъ, є҆го́же преста́вилъ  є҆сѝ раба̀ твоего̀. 
Бл҃же́ни и҆згна́ни пра́вды ра́ди: 
Хрⷭ҇то́съ тѧ̀ оу҆поко́итъ во странѣ̀ живꙋ́щихъ, и҆  врата̀ ра̑йскаѧ да ѿве́рзетъ тѝ, и҆ црⷭ҇твїѧ пока́жетъ  жи́телѧ, и҆ ѡ҆ставле́нїе тебѣ̀ да́стъ, ѡ҆ ни́хже  согрѣши́лъ є҆сѝ въ житїѝ, хрⷭ҇толю́бче. 
Бл҃же́ни є҆стѐ, є҆гда̀ поно́сѧтъ ва́мъ: 
И҆зы́демъ и҆ оу҆́зримъ во гробѣ́хъ, ꙗ҆́кѡ на́ги  кѡ́сти человѣ̑къ, черве́й снѣ́дь, и҆ смра́дъ, и҆  позна́емъ что̀ бога́тство, добро́та, крѣ́пость,  бл҃голѣ́пїе; 
Ра́дꙋйтесѧ и҆ весели́тесѧ: 
Оу҆слы́шимъ, что̀ зове́тъ вседержи́тель: оу҆вы̀  и҆́щꙋщымъ зрѣ́ти стра́шный де́нь гдⷭ҇ень! се́й бо  є҆́сть тьма̀: ѻ҆гне́мъ бо и҆скꙋша́ютсѧ всѧ́чєскаѧ. 
Сла́ва: Безнача́льнымъ и҆ рожде́нїемъ же и҆  происхожде́нїемъ, ѻ҆ц҃ꙋ̀ покланѧ́юсѧ роди́вшемꙋ, сн҃а  сла́влю рожде́ннаго, пою̀ сопросїѧ́вшаго ѻ҆ц҃ꙋ́ же и҆  сн҃ꙋ, дх҃а ст҃а́го. 
И҆ ны́нѣ, бг҃оро́диченъ: Ка́кѡ ѿ сосцꙋ̀ твоє́ю  млеко̀ то́чиши дв҃о, ка́кѡ пита́еши пита́телѧ тва́ри;  ꙗ҆́коже вѣ́сть, и҆сточи́вый во́дꙋ ѿ ка́мене, жи̑лы  вѡ́дныѧ жа́ждꙋщымъ лю́демъ, ꙗ҆́коже писа́сѧ. 
Посе́мъ дїа́конъ глаго́летъ: Во́нмемъ. 
Сщ҃е́нникъ: Ми́ръ всѣ̑мъ. 
Ли́къ пое́тъ прокі́менъ, гла́съ ѕ҃: 
Бл҃же́нъ пꙋ́ть, во́ньже и҆́деши дне́сь дꙋшѐ, ꙗ҆́кѡ  оу҆гото́васѧ тебѣ̀ мѣ́сто оу҆покое́нїѧ. 
Сті́хъ: Къ тебѣ̀ гдⷭ҇и воззовꙋ̀: 
Дїа́конъ: Премꙋ́дрость. 
Чте́цъ: А҆по́столъ къ солꙋ́нѧнѡмъ, зача́ло с҃ѻ. 
Бра́тїе, не хощꙋ̀ ва́съ не вѣ́дѣти ѡ҆ оу҆ме́ршихъ,  да не скорбитѐ, ꙗ҆́коже и҆ про́чїи не и҆мꙋ́щїи  оу҆пова́нїѧ. А҆́ще бо вѣ́рꙋемъ, ꙗ҆́кѡ і҆и҃съ оу҆́мре  и҆ воскр҃се, та́кѡ и҆ бг҃ъ оу҆ме́ршыѧ ѡ҆ і҆и҃сѣ,  приведе́тъ съ ни́мъ. Сїе́ бо ва́мъ глаго́лемъ сло́вомъ  гдⷭ҇нимъ, ꙗ҆́кѡ мы̀ живꙋ́щїи ѡ҆ста́вшїи въ прише́ствїе  гдⷭ҇не, не и҆́мамы предвари́ти оу҆ме́ршихъ. Ꙗ҆́кѡ са́мъ  гдⷭ҇ь въ повелѣ́нїи во гла́сѣ а҆рха́гг҃ловѣ, и҆ въ  трꙋбѣ̀ бж҃їи сни́детъ съ нб҃сѐ, и҆ ме́ртвїи ѡ҆ хрⷭ҇тѣ̀  воскрⷭ҇нꙋтъ пе́рвѣе. Пото́мъ же мы̀ живꙋ́щїи ѡ҆ста́вшїи,  кꙋ́пнѡ съ ни́ми восхище́ни бꙋ́демъ на ѻ҆́блацѣхъ, въ  срѣ́тенїе гдⷭ҇не на воздꙋ́сѣ, и҆ та́кѡ всегда̀ съ  гдⷭ҇емъ бꙋ́демъ. 
Сщ҃е́нникъ: Ми́ръ тѝ. А҆ллилꙋ́їа. 
Гла́съ ѕ҃: Бл҃же́нъ, є҆го́же и҆збра́лъ и҆ прїѧ́лъ  є҆сѝ, гдⷭ҇и. 
Є҆ѵⷢ҇лїе ѿ і҆ѡа́нна, зача́ло ѕ҃і. 
Речѐ гдⷭ҇ь ко прише́дшымъ къ немꙋ̀ і҆ꙋде́ємъ:  а҆ми́нь а҆ми́нь глаго́лю ва́мъ, ꙗ҆́кѡ слꙋ́шаѧй словесѐ  моегѡ̀ и҆ вѣ́рꙋѧй посла́вшемꙋ мѧ̀, и҆́мать живо́тъ  вѣ́чный, и҆ на сꙋ́дъ не прїи́детъ: но пре́йдетъ ѿ  сме́рти въ живо́тъ. А҆ми́нь а҆ми́нь глаго́лю ва́мъ:  ꙗ҆́кѡ грѧде́тъ ча́съ, и҆ ны́нѣ є҆́сть, є҆гда̀  ме́ртвїи оу҆слы́шатъ гла́съ сн҃а бж҃їѧ, и҆ оу҆слы́шавше  ѡ҆живꙋ́тъ. Ꙗ҆́коже бо ѻ҆ц҃ъ и҆́мать живо́тъ въ себѣ̀,  та́кѡ да́стъ и҆ сн҃ови живо́тъ и҆мѣ́ти въ себѣ̀: И҆  ѻ҆́бласть да́стъ є҆мꙋ̀ и҆ сꙋ́дъ твори́ти, ꙗ҆́кѡ сн҃ъ  человѣ́чь є҆́сть, не диви́тесѧ семꙋ̀. Ꙗ҆́кѡ грѧде́тъ  ча́съ во́ньже всѝ сꙋ́щїи во гробѣ́хъ оу҆слы́шатъ  гла́съ сн҃а бж҃їѧ: И҆ и҆зы́дꙋтъ сотво́ршїи бл҃га̑ѧ въ  воскр҃ше́нїе живота̀, а҆ сотво́ршїи ѕла̑ѧ въ воскр҃ше́нїе  сꙋда̀. Не могꙋ̀ а҆́зъ ѡ҆ себѣ̀ твори́ти ничесѡ́же.  Ꙗ҆́коже слы́шꙋ, сꙋждꙋ̀: и҆ сꙋ́дъ мо́й пра́веденъ  є҆́сть: ꙗ҆́кѡ не и҆щꙋ̀ во́ли моеѧ̀, но во́ли  посла́вшагѡ мѧ̀ ѻ҆ц҃а̀. 
Дїа́конъ: Поми́лꙋй на́съ бж҃е, по вели́цѣй млⷭ҇ти  твое́й, мо́лимъ ти сѧ оу҆слы́ши и҆ поми́лꙋй. 
Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ оу҆покое́нїи дꙋшѝ оу҆со́пшагѡ  раба̀ бж҃їѧ, и҆́мⷬ҇къ, и҆ ѡ҆ є҆́же прости́тисѧ є҆мꙋ̀  всѧ́комꙋ прегрѣше́нїю, во́льномꙋ же и҆ нево́льномꙋ. 
Гдⷭ҇и поми́лꙋй, три́жды. 
Ꙗ҆́кѡ да гдⷭ҇ь бг҃ъ оу҆чини́тъ дꙋ́шꙋ є҆гѡ̀,  и҆дѣ́же пра́веднїи оу҆покоѧ́ютсѧ. 
Гдⷭ҇и поми́лꙋй, три́жды. 
Млⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ  грѣхѡ́въ є҆гѡ̀, оу҆ хрⷭ҇та̀ безсме́ртнагѡ цр҃ѧ̀ и҆  бг҃а на́шегѡ про́симъ. 
Пода́й гдⷭ҇и. 
Дїа́конъ: Гдⷭ҇ꙋ помо́лимсѧ. 
Гдⷭ҇и поми́лꙋй. 
И҆ по и҆сполне́нїи сегѡ̀ глаго́летъ пе́рвый ѿ  сщ҃е́нникѡвъ, и҆лѝ а҆рхїере́й прилꙋчи́всѧ, мл҃твꙋ: Бж҃е  дꙋхѡ́въ: велегла́снѡ, прише́дъ близ̾ оу҆ме́ршагѡ.  Та́кожде и҆ настоѧ́щїи сщ҃е́нницы всѝ. 
Вѣ́домо же бꙋ́ди, ꙗ҆́кѡ глаго́лемꙋ коемꙋ́ждо  проше́нїю ѿ дїа́кона, во є҆ли́кѡ глаго́летсѧ проше́нїе  ѿ негѡ̀, глаго́летъ вышерече́ннꙋю мл҃твꙋ кі́йждо  сщ҃е́нникъ, по чи́нꙋ своемꙋ̀ та́йнѡ близ̾ оу҆ме́ршагѡ,  и҆ возглаша́етъ: 
Ꙗ҆́кѡ ты̀ є҆сѝ воскрⷭ҇нїе: 
Ны́нѣ же ѿ пе́рвагѡ сщ҃е́нника, и҆лѝ а҆рхїере́а,  глаго́летсѧ велегла́снѡ мл҃тва: Бж҃е дꙋхѡ́въ: ꙗ҆́коже  вы́ше рече́сѧ. 
По возгла́сѣ же быва́етъ цѣлова́нїе. И҆ пое́мъ  настоѧ́щыѧ стїхи̑ры подѡ́бны. 
Є҆гда̀ ѿ дре́ва: 
Гла́съ в҃: 
Прїиди́те, послѣ́днее цѣлова́нїе дади́мъ бра́тїе  оу҆ме́ршемꙋ, бл҃годарѧ́ще бг҃а: се́й бо ѡ҆скꙋдѣ̀ ѿ  сро́дства своегѡ̀, и҆ ко гро́бꙋ тщи́тсѧ не ктомꙋ̀  пекі́йсѧ ѡ҆ сꙋ́етныхъ, и҆ ѡ҆ многостра́стной пло́ти.  гдѣ̀ ны́нѣ срѡ́дницы же и҆ дрꙋ́зи; сѐ разлꙋча́емсѧ.  є҆го́же оу҆поко́ити, гдⷭ҇ꙋ помо́лимсѧ. 
Ко́е разлꙋче́нїе, ѽ бра́тїе! кі́й пла́чь; ко́е  рыда́нїе въ настоѧ́щемъ часѣ̀; прїиди́те оу҆́бѡ  цѣлꙋ́йте бы́вшаго вма́лѣ съ на́ми: предае́тсѧ бо  гро́бꙋ. ка́менемъ покрыва́етсѧ, во тьмꙋ̀ вселѧ́етсѧ, съ  ме́ртвыми погреба́етсѧ, и҆ всѣ́хъ сро́дникѡвъ и҆  дрꙋгѡ́въ ны́нѣ разлꙋча́етсѧ: є҆го́же оу҆поко́ити,  гдⷭ҇ꙋ помо́лимсѧ. 
Ны́нѣ жите́йское лꙋка́вое разрꙋша́етсѧ торжество̀  сꙋеты̀: дх҃ъ бо ѡ҆скꙋдѣ̀ ѿ селе́нїѧ, бре́нїе  ѡ҆черни́сѧ, сосꙋ́дъ раздра́сѧ, безгла́сенъ, нечꙋ́ственъ,  ме́ртвенъ, недви́жимь. є҆го́же посыла́юще гро́бꙋ, гдⷭ҇ꙋ  помо́лимсѧ, да́ти семꙋ̀ во вѣ́ки оу҆покое́нїе. 
Ꙗ҆ко́въ живо́тъ на́шъ є҆́сть; цвѣ́тъ, и҆ ды́мъ, и҆  роса̀ оу҆́треннѧѧ вои́стиннꙋ. прїиди́те оу҆́бѡ,  оу҆́зримъ на гробѣ́хъ ꙗ҆́снѡ, гдѣ̀ добро́та  тѣле́снаѧ; гдѣ̀ ю҆́ность; гдѣ̀ сꙋ́ть ѻ҆чеса̀, и҆  зра́къ плотскі́й: всѧ̑ оу҆вѧдо́ша ꙗ҆́кѡ трава̀, всѧ̑  потреби́шасѧ. прїиди́те ко хрⷭ҇тꙋ̀ припаде́мъ со  слеза́ми. 
Ве́лїй пла́чь и҆ рыда́нїе, ве́лїе воздыха́нїе, и҆  нꙋ́жда, разлꙋче́нїе дꙋшѝ, а҆́дъ и҆ поги́бель,  привре́менный живо́тъ, сѣ́нь непостоѧ́ннаѧ, со́нъ  преле́стный: безвременномечта́ненъ трꙋ́дъ житїѧ̀  земна́гѡ. дале́че ѿбѣжи́мъ мїрска́гѡ всѧ́кагѡ грѣха̀,  да небє́снаѧ наслѣ́димъ. 
Ви́дѧще предлежа́ща ме́ртва, ѡ҆́бразъ воспрїи́мемъ  всѝ коне́чнагѡ часа̀: се́й бо ѿхо́дитъ ꙗ҆́кѡ ды́мъ  ѿ землѝ, ꙗ҆́кѡ цвѣ́тъ ѿцвѣтѐ, ꙗ҆́кѡ трава̀  посѣче́сѧ, вре́тищемъ повива́емь, земле́ю покрыва́емь.  є҆го́же неви́дима ѡ҆ста́вивше, хрⷭ҇тꙋ̀ помо́лимсѧ, да́ти  семꙋ̀ во вѣ́ки оу҆покое́нїе. 
Прїиди́те внꙋ́цы а҆да́мѡвы, оу҆ви́димъ на землѝ  пове́рженнаго, по ѡ҆́бразꙋ на́шемꙋ всѐ бл҃голѣ́пїе  ѿлага́юща, разрꙋше́на во гро́бѣ гно́емъ, червьмѝ,  тьмо́ю и҆ждива́ема, земле́ю покрыва́ема. є҆го́же  неви́дима ѡ҆ста́вльше, хрⷭ҇тꙋ̀ помо́лимсѧ, да́ти во  вѣ́ки семꙋ̀ оу҆покое́нїе. 
Є҆гда̀ дꙋша̀ ѿ тѣ́ла и҆́мать нꙋ́ждею восхи́титисѧ  стра́шными а҆́гг҃лы, всѣ́хъ забыва́етъ сро́дникѡвъ и҆  зна́емыхъ, и҆ пече́тсѧ ѡ҆ бꙋ́дꙋщихъ сꙋди́лищей стоѧ́нїи,  ꙗ҆̀же сꙋеты̀, и҆ многотрꙋ́дныѧ пло́ти разрѣше́нїи:  тогда̀ сꙋдїю̀ молѧ́ще, всѝ помо́лимсѧ, да прости́тъ  гдⷭ҇ь, ꙗ҆̀же содѣ́ла. 
Прїиди́те бра́тїе, во гро́бѣ оу҆́зримъ пе́пелъ и҆  пе́рсть, и҆з̾ неѧ́же созда́хомсѧ. ка́мѡ ны́нѣ и҆́демъ;  что́ же бы́хомъ, кі́й оу҆бо́гъ и҆лѝ бога́тъ; и҆лѝ кі́й  влⷣка; кі́й же свобо́дь; и҆ не вси́ ли пе́пелъ; добро́та  лица̀ согнѝ, и҆ ю҆́ности ве́сь цвѣ́тъ оу҆вѧдѝ  сме́рть. 
Вои́стиннꙋ сꙋета̀ и҆ тлѣ́нїе, всѧ̑ житє́йскаѧ,  ви́ды, и҆ безсла̑внаѧ: вси́ бо и҆счеза́емъ, всѝ  оу҆́мремъ, ца́рїе же и҆ кнѧ́зи, сꙋдїи̑ и҆ наси́льницы,  бога́тїи и҆ оу҆бо́зїи, и҆ всѐ є҆стество̀  человѣ́ческое: ны́нѣ бо, и҆̀же и҆ногда̀ въ житїѝ, во  гро́бы верга́ютсѧ, и҆̀хже да оу҆поко́итъ гдⷭ҇ь,  помо́лимсѧ. 
Всѝ тѣле́снїи ны́нѣ ѻ҆рга́ны пра́здни зрѧ́тсѧ,  и҆̀же пре́жде ма́ла дви́жими бѧ́хꙋ, всѝ  недѣйстви́тельни, ме́ртви, нечꙋ́вственни: ѻ҆́чи бо  заидо́ша, свѧза́стѣсѧ но́зѣ, рꙋ́цѣ безмо́лвствꙋетѣ,  и҆ слꙋ́хъ съ ни́ми: ѧ҆зы́къ молча́нїемъ заключи́сѧ,  гро́бꙋ предае́тсѧ. вои́стиннꙋ сꙋета̀ всѧ̑  человѣ́чєскаѧ. 
Сп҃са́й надѣ́ющыѧсѧ на тѧ̀, мт҃и незаходи́магѡ сл҃нца  бг҃ороди́тельнице: оу҆молѝ мл҃твами твои́ми пребл҃га́го  бг҃а, оу҆поко́ити, мо́лимсѧ, ны́нѣ преста́вльшагосѧ,  и҆дѣ́же оу҆покоева́ютсѧ првⷣныхъ дꙋ́си: бж҃е́ственныхъ  бла̑гъ наслѣ́дника покажѝ, во дво́рѣхъ првⷣныхъ, въ  па́мѧть, всенепоро́чнаѧ, вѣ́чнꙋю. 
Сла́ва, гла́съ ѕ҃: 
Зрѧ́ще мѧ̀ безгла́сна, и҆ бездыха́нна предлежа́ща,  воспла́чите ѡ҆ мнѣ̀ бра́тїе и҆ дрꙋ́зи, срѡ́дницы и҆  зна́емїи: вчера́шнїй бо де́нь бесѣ́довахъ съ ва́ми, и҆  внеза́пꙋ на́йде на мѧ̀ стра́шный ча́съ сме́ртный: но  прїиди́те всѝ лю́бѧщїи мѧ̀, и҆ цѣлꙋ́йте мѧ̀  послѣ́днимъ цѣлова́нїемъ: не ктомꙋ́ бо съ ва́ми  похождꙋ̀, и҆лѝ собесѣ́дꙋю про́чее. къ сꙋдїи́ бо  ѿхождꙋ̀, и҆дѣ́же нѣ́сть лицепрїѧ́тїѧ: ра́бъ бо и҆  влады́ка вкꙋ́пѣ предстоѧ́тъ, ца́рь и҆ во́инъ, бога́тый  и҆ оу҆бо́гїй въ ра́внѣмъ досто́инствѣ: кі́йждо бо ѿ  свои́хъ дѣ́лъ, и҆лѝ просла́витсѧ, и҆лѝ постыди́тсѧ. но  прошꙋ̀ всѣ́хъ и҆ молю̀, непреста́ннѡ ѡ҆ мнѣ̀ моли́тесѧ  хрⷭ҇тꙋ̀ бг҃ꙋ, да не низведе́нъ бꙋ́дꙋ по грѣхѡ́мъ мои̑мъ,  на мѣ́сто мꙋче́нїѧ: но да вчини́тъ мѧ̀, и҆дѣ́же свѣ́тъ  живо́тный. 
И҆ ны́нѣ, бг҃оро́диченъ, гла́съ то́йже: 
Мл҃твами ро́ждшїѧ тѧ̀ хрⷭ҇тѐ, и҆ прⷣте́чи твоегѡ̀,  а҆пⷭ҇лѡвъ, прⷪ҇ро́кѡвъ, і҆ера́рхѡвъ, прпⷣбныхъ, и҆  првⷣныхъ, и҆ всѣ́хъ ст҃ы́хъ, оу҆со́пшаго раба̀ твоего̀  оу҆поко́й. 
Та́же, Трист҃о́е. Прест҃а́ѧ трⷪ҇це: Ѻ҆́ч҃е на́шъ: 
Сщ҃е́нникъ: Ꙗ҆́кѡ твоѐ є҆́сть црⷭ҇тво: 
Та́же, Со дꙋ́хи пра́ведныхъ: И҆ про́чее. 
Проше́нїе ѿ дїа́кона: Поми́лꙋй на́съ бж҃е, по  вели́цѣй млⷭ҇ти твое́й: По возгла́сѣ же, 
Сла́ва, и҆ ны́нѣ: 
И҆ ѿпꙋ́стъ: 
Воскр҃сы́й и҆з̾ ме́ртвыхъ, хрⷭ҇то́съ и҆́стинный бг҃ъ  на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ  и҆ всехва́льныхъ а҆пⷭ҇лъ, прпⷣбныхъ и҆ бг҃оно́сныхъ  ѻ҆тє́цъ на́шихъ, и҆ всѣ́хъ ст҃ы́хъ, дꙋ́шꙋ ѿ на́съ  преста́вльшагѡсѧ раба̀ своегѡ̀, и҆́мⷬ҇къ, въ селе́нїихъ  првⷣныхъ оу҆чини́тъ, въ нѣ́дрѣхъ а҆враа́ма  оу҆поко́итъ, и҆ съ првⷣными сопричте́тъ, и҆ на́съ  поми́лꙋетъ, ꙗ҆́кѡ бл҃гъ и҆ чл҃вѣколю́бецъ. А҆ми́нь. 
А҆рхїере́й же и҆лѝ нача́льствꙋѧй і҆ере́й са́мъ  глаго́летъ три́жды сїѐ: 
Вѣ́чнаѧ твоѧ̀ па́мѧть, достобл҃же́нне и҆  приснопа́мѧтне бра́те на́шъ. Три́жды. 
Та́же пѣвцы̀ пою́тъ три́жды: 
Вѣ́чнаѧ па́мѧть. 
А҆́бїе же а҆рхїере́й, а҆́ще приключи́тсѧ та́мѡ бы́ти,  и҆лѝ і҆ере́й чте́тъ мл҃твꙋ проща́льнꙋю велегла́снѡ: 
Гдⷭ҇ь і҆и҃съ хрⷭ҇то́съ бг҃ъ на́шъ, и҆́же  бж҃е́ствєннаѧ за́пѡвѣди ст҃ы̑мъ свои̑мъ оу҆ч҃нкѡ́мъ и҆  а҆пⷭ҇лѡмъ да́вый, во є҆́же вѧза́ти и҆ рѣши́ти па́дшихъ  грѣхѝ, и҆ ѿ ѻ҆́ныхъ па́ки мы̀ прїе́мше вины̑ то́йже  твори́ти: да прости́тъ тебѐ, ча́до дх҃о́вное, а҆́ще что̀  содѣ́лалъ є҆сѝ въ ны́нѣшнѣмъ вѣ́цѣ во́льное и҆лѝ  нево́льное, ны́нѣ и҆̀. при́снѡ, и҆ во вѣ́ки вѣкѡ́въ,  а҆ми́нь. 
И҆ та́кѡ взе́мше мо́щи ѿхо́димъ ко гро́бꙋ  послѣ́дꙋющымъ всѣ̑мъ лю́демъ, пред̾идꙋ́щымъ же  сщ҃е́нникѡмъ, и҆ пою́щымъ: Ст҃ы́й бж҃е: Прест҃а́ѧ трⷪ҇це:  Ѻ҆́ч҃е на́шъ: И҆ прѡ́чаѧ. 
И҆ полага́ютсѧ мо́щи во гро́бъ: а҆рхїере́й же, и҆лѝ  сщ҃е́нникъ, взе́мъ пе́рсть лопа́тою, крестови́днѡ ме́щетъ  верхꙋ̀ моще́й, глаго́лѧ: 
Гдⷭ҇нѧ землѧ̀, и҆ и҆сполне́нїе є҆ѧ̀ вселе́ннаѧ, и҆  всѝ живꙋ́щїи на не́й. 
И҆ посе́мъ налива́етъ верхꙋ̀ є҆ле́й ѿ канди́ла,  и҆лѝ сы́плютъ пе́пелъ ѿ кади́льницы, и҆ та́кѡ  покрыва́ютъ ꙗ҆́кѡ ѻ҆бы́чнѡ гро́бъ, приглаго́лємымъ  тропарє́мъ: Со дꙋ́хи пра́ведныхъ: и҆ про́чымъ всѣ̑мъ. 
И҆ ѿпꙋ́стъ. 
[глⷡ҇а и҃і] Оу҆ка́зъ ѡ҆ провожде́нїи оу҆со́пшихъ на  ст҃ꙋ́ю па́схꙋ, и҆ во всю̀ свѣ́тлꙋю недѣ́лю быва́емый. 
Вѣ́дати подоба́етъ, ꙗ҆́кѡ а҆́ще кто̀ преста́витсѧ на  ст҃ꙋ́ю па́схꙋ, и҆лѝ въ кото́рый ли́бо де́нь свѣ́тлыѧ  недѣ́ли до недѣ́ли ѳѡмины̀, ма́ло что̀ ѿ ѻ҆бы́чнагѡ  оу҆со́пшихъ пѣ́нїѧ пое́тсѧ, вели́чества ра́ди и҆ че́сти  весе́лагѡ пра́здника воскрⷭ҇нїѧ: весе́лїѧ бо и҆ ра́дости,  а҆ не сѣ́тованїѧ є҆́сть пра́здникъ. ꙗ҆́кѡ всѝ ѡ҆  хрⷭ҇тѣ̀ воскрⷭ҇шемъ въ наде́ждѣ воскрⷭ҇нїѧ и҆ жи́зни  вѣ́чныѧ оу҆мира́ющїи, хрⷭ҇то́вымъ воскрⷭ҇нїемъ ѿ  печа́льныхъ мі́ра сегѡ̀ на весе́лаѧ и҆ ра́дѡстнаѧ  преставлѧ́ютсѧ воскрⷭ҇нымъ пѣ́нїемъ над̾ оу҆со́пшимъ  цр҃ковь возвѣща́етъ! ма́лымъ же нѣ́кїимъ пѣ́нїемъ,  є҆ктенїа́ми же и҆ мл҃твою оу҆со́пшымъ прили́чными  и҆звѣствꙋ́емсѧ, ꙗ҆́кѡ въ покаѧ́нїи оу҆ме́рый, а҆́ще и҆  не оу҆̀ довлесотвори́лъ є҆́сть ѡ҆ свои́хъ  согрѣше́нїихъ, мл҃твами цр҃ко́вными ѡ҆ставлѧ́ютсѧ  є҆мꙋ̀, и҆ ѿ оу҆держа́нїѧ свободи́тсѧ. 
Прише́дъ оу҆́бѡ сщ҃е́нникъ съ кли́рїки свои́ми въ  до́мъ, въ не́мже оу҆ме́ршагѡ тѣ́ло лежи́тъ, взе́мъ на  сѧ̀ є҆пїтрахи́ль и҆ фелѡ́нь, и҆ покади́въ мо́щи,  ѻ҆бы́чнѡ начина́етъ: Бл҃гослове́нъ бг҃ъ на́шъ: Кли́ръ же  пое́тъ: хрⷭ҇то́съ воскр҃се: на гла́съ є҃. Сщ҃е́нникъ же  глаго́летъ ѻ҆бы̑чныѧ стїхѝ, сі́есть, Да воскр҃снетъ  бг҃ъ: И҆ прѡ́чаѧ всѧ̑. 
Пою́щымъ же сїѧ̑ сщ҃е́нникъ кропи́тъ сщ҃е́нною водо́ю.  тѣ́ло оу҆ме́ршагѡ, и҆ ковче́гъ є҆гѡ̀ и҆звнѣ̀ и҆  и҆звнꙋ́трь, и҆ а҆́бїе влага́ютъ є҆̀ въ не́мъ. Сконча́нꙋ  же пѣ́нїю, глаго́летъ дїа́конъ є҆ктєнїѝ ѻ҆бы̑чныѧ  оу҆со́пшымъ. 
Сщ҃е́нникъ же чте́тъ мл҃твꙋ та́йнѡ, сі́есть: Бж҃е  дꙋхѡ́въ: 
По возгла́сѣ же чтꙋ́тъ: Воскрⷭ҇нїе хрⷭ҇то́во  ви́дѣвше: И҆ взе́мше мо́щи оу҆со́пшагѡ, ѿхо́дѧтъ къ  цр҃кви пред̾идꙋ́щымъ сщ҃е́нникѡмъ, дїа́конѡмъ и҆ всемꙋ̀  кли́рꙋ, мїрѧ́нѡмъ же послѣ́дꙋющымъ. И҆дꙋ́ще же кли́рїцы  и҆ пѣвцы̀ пою́тъ канѡ́нъ па́сцѣ, сі́есть: Воскрⷭ҇нїѧ  де́нь: но рѧ́дꙋ, на є҆ли́кѡ восхо́щꙋтъ, да́же до цр҃кви. 
Въ цр҃кви же поста́вивше мо́щи, допѣва́ютъ нача́тый  канѡ́нъ кадѧ́щымъ сщ҃е́нникѡмъ по чи́нꙋ ѡ҆бы́чнѡ. на  четве́ртой же пѣ́сни, дїа́конства оу҆со́пшихъ  ѻ҆бы̑чнаѧ съ мл҃твою. 
И҆ возглаша́етъ: Ꙗ҆́кѡ ты̀ є҆сѝ воскрⷭ҇нїе, и҆  живо́тъ: 
Та́же: Предвари́вшыѧ оу҆́трѡ: 
И҆ посе́мъ пое́тсѧ д҃-ѧ пѣ́снь по рѧ́дꙋ. 
По шесто́й же пѣ́сни, дїа́конства оу҆со́пшихъ  ѻ҆бы̑чнаѧ съ мл҃твою. 
И҆ возглаша́етъ: Ꙗ҆́кѡ ты̀ є҆сѝ воскрⷭ҇нїе, и҆  живо́тъ: 
Та́же, конда́къ: Со ст҃ы́ми оу҆поко́й: 
И҆ і҆́косъ: Са́мъ є҆ди́нъ є҆сѝ безсме́ртный: 
Вмѣ́стѡ же трист҃а́гѡ: Є҆ли́цы во хрⷭ҇та̀  крⷭ҇ти́стесѧ: 
А҆по́столъ въ дѣѧ́нїихъ, въ то́й де́нь бы́вшїй. 
А҆ллилꙋ́їа, на гла́съ в҃. 
Є҆ѵⷢ҇лїе воскре́сное пе́рвое: 
И҆ посе́мъ: Воскрⷭ҇нїе хрⷭ҇то́во ви́дѣвше,  поклони́мсѧ: И҆ про́чыѧ пѣ̑сни канѡ́на. 
По соверше́нїи же канѡ́на чте́тсѧ, и҆лѝ пое́тсѧ  є҆ѯапостїла́рїй: Пло́тїю оу҆снꙋ́въ: два́жды. 
По си́хъ пое́мъ: Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
А҆́гг҃льскїй собо́ръ оу҆диви́сѧ: 
Та́же стїхи̑ры па́сцѣ, со стїхѝ и҆́хъ. Сла́ва, и҆  ны́нѣ: Воскрⷭ҇нїѧ де́нь: и҆ хрⷭ҇то́съ воскр҃се: три́жды. 
Поє́мымъ же си́мъ стїхи́рамъ, быва́етъ ѻ҆бы́чное  цѣлова́нїе оу҆со́пшагѡ, глаго́люще: хрⷭ҇то́съ воскр҃се: 
По стїхи́рахъ же дїа́конства ѻ҆бы̑чнаѧ оу҆со́пшихъ  съ мл҃твою, ꙗ҆́же велегла́снѡ ѿ а҆рхїере́а, и҆лѝ  сщ҃е́нника, чте́тсѧ близ̾ моще́й. 
И҆ возглаша́етъ: Ꙗ҆́кѡ ты̀ є҆сѝ воскрⷭ҇нїе и҆  живо́тъ: И҆ быва́етъ ѿпꙋ́стъ ѻ҆бы́чный. 
Та́же мл҃тва проща́льнаѧ: 
Гдⷭ҇ь і҆и҃съ хрⷭ҇то́съ бг҃ъ на́шъ: 
И҆ ѿхо́димъ ко гро́бꙋ, носѧ́ще тѣ́ло оу҆со́пшагѡ  на погребе́нїе. Сщ҃е́нникъ же со всѣ́мъ кли́ромъ  пред̾иды́й мощє́мъ, пою́тъ: хрⷭ҇то́съ воскр҃се: И҆  погреба́ютъ ѧ҆̀ со бл҃годаре́нїемъ и҆ ра́достїю, всѧ̑  дѣ́йствꙋюще, и҆ глаго́люще въ мїрско́мъ погребе́нїи  напи̑саннаѧ на листѣ̀ рм҃ѕ на ѡ҆бор. 
И҆ пою́ще тропа́рь: Землѐ, зи́нꙋвши прїимѝ ѿ тебѐ  созда́нное. 
Коне́цъ послѣ́дованїю погребе́нїѧ оу҆со́пшихъ во  дни̑ свѣ́тлыѧ недѣ́ли. 


[глⷡ҇а ѳ҃і] Послѣ́дованїе ме́ртвенное над̾  сконча́вшимсѧ сщ҃е́нникомъ. 
Є҆гда̀ кто̀ ѿ мїрски́хъ сщ҃е́нникѡвъ ѿи́детъ ко  гдⷭ҇ꙋ, прихо́дѧтъ трѝ сщ҃е́нницы, и҆ сне́млютъ є҆го̀ со  ѻ҆дра̀, и҆ полага́ютъ на землѝ на рогози́ницѣ. И҆  поне́же не подоба́етъ и҆змове́нꙋ бы́ти, ѡ҆бнаже́нꙋ ѿ  сщ҃е́нникѡвъ, ѡ҆тира́ютъ є҆го̀ со є҆ле́емъ чи́стымъ.  Та́же ѡ҆дѣва́ютъ є҆го̀ ѻ҆бы́чными є҆гѡ̀ ѻ҆де́ждами,  пото́мъ же во всю̀ сщ҃е́нническꙋю ѻ҆де́ждꙋ, и҆  покрыва́ютъ лицѐ є҆гѡ̀ воздꙋ́хомъ, и҆ полага́ютъ ст҃о́е  є҆ѵⷢ҇лїе над̾ ни́мъ. Та́же прихо́дѧтъ сщ҃е́нницы  ѡ҆блаче́ны во сщ҃е́нничєскїѧ ѻ҆де́жды. 
Предстоѧ́тель же твори́тъ: Бл҃гослове́нъ бг҃ъ на́шъ: 
И҆ начина́ютъ сопредстоѧ́щїи: Ст҃ы́й бж҃е: Прест҃а́ѧ  трⷪ҇це: И҆ Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: 
И҆ а҆́бїе пою́тъ тропарѝ сїѧ̑, гла́съ д҃: 
Со дꙋ́хи пра́ведныхъ: 
Дїа́конъ глаго́летъ: 
Поми́лꙋй на́съ бж҃е: 
И҆ а҆́бїе во́зьмꙋтъ сщ҃е́нницы мо́щи, и҆ прино́сѧтъ  ѧ҆̀ въ па́перть хра́ма, и҆ полага́ютъ ст҃о́е є҆ѵⷢ҇лїе  верхꙋ̀ є҆гѡ̀, ꙗ҆́коже предрѣ́хомъ, и҆ подсвѣ́щники  крестови́днѡ со свѣща́ми, и҆ начина́етъ пѣве́цъ: 
Непоро́чнїи въ пꙋ́ть: а҆ллилꙋ́їа. 
Во гла́съ ѕ҃. 
Та́же, Бл҃же́ни непоро́чнїи: 
По пе́рвой статїѝ, дїа́конъ: 
Па́ки и҆ па́ки: 
Посе́мъ начина́емъ вторꙋ́ю статїю̀, на гла́съ є҃, на  ко́емждо же концѣ̀ стїха̀ глаго́лемъ: Поми́лꙋй раба̀  твоего̀. 
Ли́къ начина́етъ: За́пѡвѣди твоѧ̑: 
Поми́лꙋй раба̀ твоего̀. 
Па́ки то́йже ли́къ: Рꙋ́цѣ твоѝ сотвори́стѣ мѧ̀: 
По в҃-й статїѝ, дїа́конъ: 
Па́ки и҆ па́ки: 
И҆ па́ки начина́етъ тре́тїю статїю̀, на гла́съ г҃:  И҆́мѧ твоѐ: а҆ллилꙋ́їа. 
Па́ки то́йже ли́къ пое́тъ: При́зри на мѧ̀, и҆ поми́лꙋй  мѧ̀: 
По г҃-й статїѝ, и҆ по непоро́чныхъ тропарѣ́хъ,  дїа́конъ: 
Па́ки и҆ па́ки: 
Та́же тропа́рь, гла́съ є҃: Поко́й сп҃се на́шъ съ  пра́ведными раба̀ твоего̀, и҆ сего̀ вселѝ во дворы̀  твоѧ̑, ꙗ҆́коже є҆́сть пи́сано, презира́ѧ ꙗ҆́кѡ бл҃гъ  прегрѣшє́нїѧ є҆гѡ̀, вѡ́льнаѧ и҆ невѡ́льнаѧ, и҆ всѧ̑  ꙗ҆̀же въ вѣ́дѣнїи и҆ не въ вѣ́дѣнїи, чл҃вѣколю́бче. 
Сла́ва, и҆ ны́нѣ: 
Ѿ дв҃ы возсїѧ́вый мі́рꙋ хрⷭ҇тѐ бж҃е, сы́ны свѣ́та  то́ю показа́вый, поми́лꙋй на́съ. 
Та́же степє́нны, гла́съ ѕ҃: 
На не́бо ѻ҆́чи моѝ возвожꙋ̀ къ тебѣ̀ сло́ве:  оу҆ще́дри мѧ̀, да живꙋ̀ тебѣ̀. 
Поми́лꙋй на́съ оу҆ничиже́нныхъ, оу҆строѧ́ѧ  бл҃гопотрє́бныѧ твоѧ̑ сосꙋ́ды, сло́ве. 
Сла́ва: Ст҃о́мꙋ дх҃ꙋ, всѧ́каѧ всеспаси́тельнаѧ вина̀:  а҆́ще ко́емꙋ се́й по достоѧ́нїю дхне́тъ, ско́рѡ взе́млетъ  ѿ земны́хъ, восперѧ́етъ, возраща́етъ, оу҆строѧ́етъ  горѣ̀. 
И҆ ны́нѣ, то́йже. 
Та́же прокі́менъ, гла́съ ѕ҃: 
Бл҃же́нъ пꙋ́ть, во́ньже и҆́деши дне́сь дꙋшѐ, ꙗ҆́кѡ  оу҆гото́васѧ тебѣ̀ мѣ́сто оу҆покое́нїѧ. 
Сті́хъ: Ѡ҆брати́сѧ дꙋшѐ моѧ̀ въ поко́й тво́й, ꙗ҆́кѡ  гдⷭ҇ь бл҃го сотворѝ тебѣ̀. 
Къ солꙋ́нѧнѡмъ посла́нїѧ ст҃а́гѡ а҆по́стола па́ѵла  чте́нїе, зача́ло с҃ѻ: 
Бра́тїе, не хощꙋ̀ ва́съ не вѣ́дѣти ѡ҆ оу҆ме́ршихъ,  да не скорбитѐ, ꙗ҆́коже и҆ про́чїи не и҆мꙋ́щїи  оу҆пова́нїѧ. А҆́ще бо вѣ́рꙋемъ, ꙗ҆́кѡ і҆и҃съ оу҆́мре  и҆ воскр҃се, та́кѡ и҆ бг҃ъ оу҆ме́ршыѧ ѡ҆ і҆и҃сѣ  приведе́тъ съ ни́мъ. Сїе́ бо ва́мъ глаго́лемъ сло́вомъ  гдⷭ҇нимъ, ꙗ҆́кѡ мы̀ живꙋ́щїи ѡ҆ста́вшїи въ прише́ствїе  гдⷭ҇не, не и҆́мамы предвари́ти оу҆ме́ршихъ. Ꙗ҆́кѡ са́мъ  гдⷭ҇ь въ повелѣ́нїи во гла́сѣ а҆рха́гг҃ловѣ, и҆ въ  трꙋбѣ̀ бж҃їи сни́детъ съ нб҃сѐ, и҆ ме́ртвїи ѡ҆ хрⷭ҇тѣ̀  воскрⷭ҇нꙋтъ пе́рвѣе. Пото́мъ же мы̀ живꙋ́щїи ѡ҆ста́вшїи,  кꙋ́пнѡ съ ни́ми восхище́ни бꙋ́демъ на ѻ҆́блацѣхъ, въ  срѣ́тенїе гдⷭ҇не на воздꙋ́сѣ: и҆ та́кѡ всегда̀ съ  гдⷭ҇емъ бꙋ́демъ. 
Сщ҃е́нникъ: Ми́ръ тѝ. 
Чте́цъ: И҆ дꙋ́хови твоемꙋ̀. 
Чте́цъ, ѱало́мъ дв҃довъ. 
А҆ллилꙋ́їа, гла́съ и҃: 
Бл҃же́нъ, є҆го́же и҆збра́лъ и҆ прїѧ́лъ є҆сѝ гдⷭ҇и. 
Дїа́конъ: Премꙋ́рость, про́сти оу҆слы́шимъ ст҃а́гѡ  є҆ѵⷢ҇лїа. 
Сщ҃е́нникъ: Ѿ і҆ѡа́нна ст҃а́гѡ є҆ѵⷢ҇лїа чте́нїе.  Зача́ло ѕ҃і. 
Речѐ гдⷭ҇ь ко прише́дшымъ къ немꙋ̀ і҆ꙋде́ємъ:  а҆ми́нь а҆ми́нь глаго́лю ва́мъ, ꙗ҆́кѡ слꙋ́шаѧй словесѐ  моегѡ̀ и҆ вѣ́рꙋѧй посла́вшемꙋ мѧ̀, и҆́мать живо́тъ  вѣ́чный: и҆ на сꙋ́дъ не прїи́детъ, но пре́йдетъ ѿ  сме́рти въ живо́тъ. А҆ми́нь а҆ми́нь глаго́лю ва́мъ:  ꙗ҆́кѡ грѧде́тъ ча́съ, и҆ ны́нѣ є҆́сть, є҆гда̀  ме́ртвїи оу҆слы́шатъ гла́съ сн҃а бж҃їѧ, и҆ оу҆слы́шавше  ѡ҆живꙋ́тъ. Ꙗ҆́коже бо ѻ҆ц҃ъ и҆́мать живо́тъ въ себѣ̀,  та́кѡ да́стъ и҆ сн҃ови живо́тъ и҆мѣ́ти въ себѣ̀: И҆  ѻ҆́бласть да́стъ є҆мꙋ̀, и҆ сꙋ́дъ твори́ти: ꙗ҆́кѡ сн҃ъ  чл҃вѣ́чь є҆́сть, не диви́тесѧ семꙋ̀. Ꙗ҆́кѡ грѧде́тъ  ча́съ, во́ньже всѝ сꙋ́щїи во гробѣ́хъ оу҆слы́шатъ  гла́съ сн҃а бж҃їѧ: И҆ и҆зы́дꙋтъ сотво́ршїи бл҃га̑ѧ въ  воскреше́нїе живота̀, а҆ сотво́ршїи ѕла̑ѧ въ воскреше́нїе  сꙋда̀. Не могꙋ̀ а҆́зъ ѡ҆ себѣ̀ твори́ти ничесѡ́же:  ꙗ҆́коже слы́шꙋ, сꙋждꙋ̀, и҆ сꙋ́дъ мо́й пра́веденъ  є҆́сть: ꙗ҆́кѡ не и҆щꙋ̀ во́ли моеѧ̀, но во́ли  посла́вшагѡ мѧ̀ ѻ҆ц҃а̀. 
Та́же дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
И҆ сщ҃е́нникъ мл҃твꙋ. 
Влⷣко гдⷭ҇и бж҃е на́шъ, є҆ди́не и҆мѣ́ѧй  безсме́ртїе, во свѣ́тѣ живы́й непристꙋ́пномъ:  оу҆бива́ѧй и҆ ѡ҆животворѧ́ѧй, низводѧ́й во а҆́дъ и҆  возводѧ́й. Ты̀ премꙋ́дростїю созда́лъ є҆сѝ человѣ́ка,  и҆ па́ки въ зе́млю того̀ возвраща́еши, дꙋше́вный до́лгъ  и҆стѧзꙋ́ѧй: тебѐ мо́лимъ, прїимѝ дꙋ́шꙋ раба̀ твоегѡ̀,  и҆ оу҆поко́й є҆го̀ въ нѣ́дрѣхъ а҆враа́ма, и҆  і҆саа́ка, и҆ і҆а́кѡва. и҆ да́ждь є҆мꙋ̀ вѣне́цъ пра́вды  твоеѧ̀, ча́сть сп҃са́емыхъ, въ сла́вꙋ и҆збра́нныхъ  твои́хъ: да ѡ҆ ни́хже трꙋди́сѧ въ мі́рѣ се́мъ и҆́мене  твоегѡ̀ ра́ди, прїи́метъ бога́тное воздаѧ́нїе во  ѻ҆би́телехъ ст҃ы́хъ твои́хъ бл҃года́тїю и҆ щедро́тами,  и҆ человѣколю́бїемъ є҆диноро́днагѡ сн҃а твоегѡ̀, гдⷭ҇а  на́шегѡ і҆и҃са хрⷭ҇та̀, а҆ми́нь. 
Сѣда́льны, гла́съ в҃: 
Дне́сь разлꙋча́юсѧ ѿ сро́дства, и҆ къ тебѣ̀  прибѣга́ю є҆ди́номꙋ безгрѣ́шномꙋ: въ селе́нїихъ  пра́ведныхъ со и҆збра́нными твои́ми оу҆поко́й. 
Та́же, глаго́летъ ѱало́мъ к҃в. 
Гдⷭ҇ь пасе́тъ мѧ̀, и҆ ничто́же мѧ̀ лиши́тъ: 
А҆ллилꙋ́їа, три́жды, повторѧ́юще и҆ прѡ́чаѧ ѱалма̀,  на кі́йждо сті́хъ а҆ллилꙋ́їа. 
Та́же настоѧ́щїй тропа́рь, гла́съ в҃: 
Поне́же всѝ къ то́йже нꙋ́димсѧ ѻ҆би́тели, и҆ под̾  то́йжде по́йдемъ ка́мень, и҆ са́ми пра́хъ по ма́лѣ  бꙋ́демъ: преста́вльшемꙋсѧ поко́ѧ ѿ хрⷭ҇та̀ про́симъ.  сицево́е бо на́ше житїѐ, бра́тїе, сїѐ на землѝ  и҆гра́лище, не сꙋ́щымъ бы́ти, и҆ бы́вшымъ растлѣ́тисѧ:  со́нїе є҆смы̀ непостоѧ́нное, дꙋнове́нїемъ неѡдержи́мое,  паре́нїе птенца̀ преходѧ́щагѡ, кора́бль на мо́ри слѣ́да  не и҆мы́й. тѣ́мже возопїи́мъ къ безсме́ртномꙋ цр҃ю̀:  гдⷭ҇и, безконе́чнагѡ твоегѡ̀ бл҃же́нства сподо́би є҆го̀. 
Прокі́менъ, гла́съ ѕ҃: Бл҃же́нъ, є҆го́же и҆збра́лъ и҆  прїѧ́лъ є҆сѝ гдⷭ҇и. 
Сті́хъ: Тебѣ̀ подоба́етъ пѣ́снь бж҃е въ сїѡ́нѣ. 
А҆по́столъ къ ри́млѧнѡмъ, зача́ло п҃ѳ: 
Бра́тїе, ꙗ҆́коже є҆ди́нѣмъ человѣ́комъ грѣ́хъ въ  мі́ръ вни́де, и҆ грѣхо́мъ сме́рть: и҆ та́кѡ сме́рть во  всѧ̑ человѣ́ки вни́де, въ не́мже всѝ согрѣши́ша. До  зако́на бо грѣ́хъ бѣ̀ въ мі́рѣ: грѣ́хъ же не  вмѣнѧ́шесѧ, не сꙋ́щꙋ зако́нꙋ. Но ца́рствова сме́рть ѿ  а҆да́ма да́же до мѡѷсе́а, и҆ над̾ несогрѣ́шшими, по  подо́бїю престꙋпле́нїѧ а҆да́мова, и҆́же є҆́сть ѡ҆́бразъ  бꙋ́дꙋщагѡ. Но не ꙗ҆́коже прегрѣше́нїе, та́кѡ и҆ да́ръ.  а҆́ще бо прегрѣше́нїемъ є҆ди́нагѡ мно́зи оу҆мро́ша:  мно́жае па́че бл҃года́ть бж҃їѧ, и҆ да́ръ бл҃года́тїю  є҆ди́нагѡ человѣ́ка і҆и҃са хрⷭ҇та̀, во мно́гихъ  преизли́шествова. И҆ не ꙗ҆́коже є҆ди́нѣмъ  согрѣ́шшимъ, дарова́нїе: грѣ́хъ бо и҆з̾ є҆ди́нагѡ бо  ѡ҆сꙋжде́нїе, да́ръ же ѿ мно́гихъ прегрѣше́нїй, во  ѡ҆правда́нїе. А҆́ще бо є҆ди́нагѡ прегрѣше́нїемъ,  сме́рть ца́рствова є҆ди́нѣмъ: мно́жае па́че и҆збы́токъ  бл҃года́ти, и҆ да́ръ пра́вды прїе́млюще, въ жи́зни  воцарѧ́тсѧ є҆ди́нѣмъ і҆и҃съ хрⷭ҇то́мъ. Тѣ́мже оу҆́бѡ,  ꙗ҆́коже є҆ди́нагѡ прегрѣше́нїемъ во всѧ̑ человѣ́ки  вни́де ѡ҆сꙋжде́нїе: та́коже и҆ є҆ди́нагѡ ѡ҆правда́нїемъ  во всѧ̑ человѣ́ки вни́де ѡ҆правда́нїе жи́зни. Ꙗ҆́коже  бо ѡ҆слꙋша́нїемъ є҆ди́нагѡ человѣ́ка грѣ́шни бы́ша  мно́зи: си́це и҆ послꙋша́нїемъ є҆ди́нагѡ пра́ведни  бꙋ́дꙋтъ мно́зи. Зако́нъ же привни́де, да оу҆мно́житсѧ  прегрѣше́нїе: и҆дѣ́же бо оу҆мно́жисѧ грѣ́хъ,  преизбы́точествова бл҃года́ть. Да ꙗ҆́коже ца́рствова  грѣ́хъ во сме́рть: та́коже и҆ бл҃года́ть воцари́тсѧ  пра́вдою въ жи́знь вѣ́чнꙋю і҆и҃съ хрⷭ҇то́мъ гдⷭ҇емъ  на́шимъ. 
А҆ллилꙋ́їа, гла́съ ѕ҃: 
Сті́хъ: Бл҃же́нъ, є҆го́же и҆збра́лъ и҆ прїѧ́лъ є҆сѝ  гдⷭ҇и. 
Є҆ѵⷢ҇лїе ѿ і҆ѡа́нна, зача́ло є҃і: 
Речѐ гдⷭ҇ь ко прише́дшымъ къ немꙋ̀ і҆ꙋде́ємъ: ѻ҆ц҃ъ  мо́й досе́лѣ дѣ́лаетъ и҆ а҆́зъ дѣ́лаю. Сегѡ́ же ра́ди  па́че и҆ска́хꙋ є҆го̀ і҆ꙋде́є оу҆би́ти, ꙗ҆́кѡ не  то́кмѡ разорѧ́ше сꙋббѡ́тꙋ, но и҆ ѻ҆ц҃а̀ своего̀  глаго́лаше бг҃а, ра́венъ сѧ̀ творѧ̀ бг҃ꙋ. Ѿвѣща́въ же  і҆и҃съ, и҆ речѐ и҆̀мъ: а҆ми́нь а҆ми́нь глаго́лю ва́мъ:  не мо́жетъ сн҃ъ твори́ти ѡ҆ себѣ̀ ничесѡ́же, а҆́ще не  є҆́же ви́дитъ ѻ҆ц҃а̀ творѧ́ща: ꙗ҆̀же бо ѻ҆́нъ  твори́тъ, сїѧ̑ и҆ сн҃ъ та́кожде твори́тъ. Ѻ҆ц҃ъ бо  лю́битъ сн҃а, и҆ всѧ̑ показꙋ́етъ є҆мꙋ̀, ꙗ҆̀же са́мъ  твори́тъ: и҆ бѡ́льша си́хъ пока́жетъ є҆мꙋ̀ дѣла̀, да  вы̀ чꙋдите́сѧ. Ꙗ҆́коже бо ѻ҆ц҃ъ воскреша́етъ мє́ртвыѧ  и҆ живи́тъ: та́кѡ и҆ сн҃ъ, и҆̀хже хо́щетъ, живи́тъ.  Ѻ҆ц҃ъ бо не сꙋ́дитъ никомꙋ́же, но сꙋ́дъ ве́сь да́стъ  сн҃ови: Да всѝ чтꙋ́тъ сн҃а, ꙗ҆́коже чтꙋ́тъ ѻ҆ц҃а̀: а҆  и҆́же не чти́тъ сн҃а, не чти́тъ ѻ҆ц҃а̀ посла́вшагѡ  є҆го̀. А҆ми́нь а҆ми́нь глаго́лю ва́мъ: ꙗ҆́кѡ слꙋ́шаѧй  словесѐ моегѡ̀ и҆ вѣ́рꙋѧй посла́вшемꙋ мѧ̀, и҆́мать  живо́тъ вѣ́чный, и҆ на сꙋ́дъ не прїи́детъ: но пре́йдетъ  ѿ сме́рти въ живо́тъ. 
Та́же дїа́конъ: Гдⷭ҇ꙋ помо́лимсѧ. 
И҆ сщ҃е́нникъ: 
Бл҃годари́мъ тѧ̀ гдⷭ҇и бж҃е на́шъ, ꙗ҆́кѡ твоѐ то́чїю  є҆́сть є҆́же жи́ти безсме́ртнѣ, и҆ сла́ва  непостижи́ма, и҆ чл҃вѣколю́бїе неизрече́нно, и҆ црⷭ҇тво  непрее́мно, и҆ лицемѣ́рїѧ нѣ́сть оу҆ тебѐ: всѣ̑мъ бо  человѣ́кѡмъ ѻ҆́бщїи житїѧ̀ счини́лъ є҆сѝ предѣ́лъ,  житїю̀ и҆спо́лншꙋсѧ. тѣ́мже тѧ̀ про́симъ гдⷭ҇и: раба̀  твоего̀, и҆ сослꙋжи́телѧ на́шего бы́вшаго, и҆́мⷬ҇къ, въ  наде́ждѣ воскрⷭ҇нїѧ жи́зни вѣ́чныѧ оу҆со́пшаго, въ  нѣ́дрѣхъ а҆враа́ма, и҆ і҆саа́ка, и҆ і҆а́кѡва  оу҆поко́й. ꙗ҆́коже на землѝ въ цр҃кви слꙋжи́телѧ того̀  поста́вилъ є҆сѝ, та́кѡ и҆ въ нбⷭ҇номъ твое́мъ  же́ртвенницѣ покажѝ гдⷭ҇и: поне́же въ человѣ́цѣхъ  дх҃о́вныхъ досто́инствомъ сего̀ оу҆краси́лъ є҆сѝ, и҆  во а҆́гг҃льскꙋю сла́вꙋ неѡсꙋжде́нна того̀ прїимѝ: са́мъ  на землѝ жи́знь є҆гѡ̀ просла́вилъ є҆сѝ, са́мъ же и҆  и҆схо́дъ житїѧ̀ є҆гѡ̀, во вхо́дѣ ст҃ы́хъ твои́хъ  пра́ведныхъ вчинѝ: дꙋ́хъ є҆гѡ̀ со всѣ́ми ѿ вѣ́ка  тебѣ̀ бл҃гоꙋгоди́вшими счислѝ. 
Ꙗ҆́кѡ ты̀ є҆сѝ воскрⷭ҇нїе, и҆ живо́тъ, и҆ поко́й  оу҆со́пшагѡ раба̀ твоегѡ̀, и҆́мⷬ҇къ, хрⷭ҇тѐ бж҃е на́шъ,  и҆ тебѣ̀ сла́вꙋ возсыла́емъ, со безнача́льнымъ твои́мъ  ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
А҆нтїфѡ́нъ в҃: 
А҆́ще не гдⷭ҇ь бы бы́лъ въ на́съ, никто́же ѿ на́съ  проти́вꙋ возмо́глъ бы вра̑жїимъ бра́немъ ѡ҆долѣ́ти:  побѣжда́ющїи бо ѿ здѣ̀ возно́сѧтсѧ. 
Зꙋбы̀ и҆́хъ да не ꙗ҆́та бꙋ́детъ дꙋша̀ моѧ̀ ꙗ҆́кѡ  птене́цъ, сло́ве. оу҆вы̀ мнѣ̀, ка́кѡ и҆́мамъ ѿ врага̀  и҆збы́ти грѣхолюби́въ сы́й! 
Сла́ва: Ст҃ы́мъ дх҃омъ, ѡ҆боже́нїе всѣ́хъ,  бл҃говоле́нїе, ра́зꙋмъ, ми́ръ и҆ бл҃гослове́нїе:  равнодѣ́тельный бо є҆́сть ѻ҆ц҃ꙋ̀ и҆ сло́вꙋ. 
И҆ ны́нѣ, то́йже. 
Гдⷭ҇нѧ землѧ̀ и҆ и҆сполне́нїе є҆ѧ̀. 
А҆ллилꙋ́їа, три́жды, повторѧ́юще и҆ прѡ́чаѧ ѱалма̀. 
Сла́ва, а҆ллилꙋ́їа: И҆ ны́нѣ, а҆ллилꙋ́їа. 
Тропа́рь, гла́съ в҃: 
Въ вѣ́рѣ, и҆ наде́ждѣ, и҆ любвѝ, и҆ кро́тости, и҆  чистотѣ̀, и҆ въ сщ҃е́нническомъ досто́инствѣ  бл҃гоче́стнѡ пожи́лъ є҆сѝ, приснопа́мѧтне. тѣ́мже тѧ̀  превѣ́чный бг҃ъ, є҆мꙋ́же и҆ рабо́талъ є҆сѝ, са́мъ  вчини́тъ дꙋ́хъ тво́й, въ мѣ́стѣ свѣ́тлѣ и҆ кра́снѣ,  и҆дѣ́же пра́веднїи оу҆покоева́ютсѧ: и҆ полꙋчи́ши на  сꙋдѣ̀ хрⷭ҇то́вѣ ѡ҆ставле́нїе, и҆ ве́лїю млⷭ҇ть. 
Сѣда́ленъ, гла́съ є҃: 
Вѣ́си бж҃е на́шъ, ꙗ҆́кѡ во грѣсѣ́хъ роди́хомсѧ:  тѣ́мже тѧ̀ мо́лимъ, преста́вльшагосѧ ѿ на́съ  оу҆поко́й, презира́ѧ ꙗ҆́кѡ бл҃гъ согрѣшє́нїѧ, ꙗ҆̀же  ꙗ҆́кѡ человѣ́къ сме́ртный въ житїѝ содѣ́ѧ, мл҃твами  бцⷣы, є҆ди́не чл҃вѣколю́бче. 
Прокі́менъ, гла́съ ѕ҃: 
Бл҃же́нъ, є҆го́же и҆збра́лъ и҆ прїѧ́лъ є҆сѝ гдⷭ҇и. 
Сті́хъ: Па́мѧть є҆гѡ̀ въ ро́дъ и҆ ро́дъ. 
А҆по́столъ къ корі́нѳѧнѡмъ, зача́ло рн҃и. 
Бра́тїе, сказꙋ́ю ва́мъ бл҃говѣствова́нїе, є҆́же  бл҃говѣсти́хъ ва́мъ, є҆́же и҆ прїѧ́сте, въ не́мже и҆  стоитѐ: И҆́мже и҆ сп҃са́етесѧ, ка́цѣмъ сло́вомъ  бл҃говѣсти́хъ ва́мъ, а҆́ще содержитѐ, ра́звѣ а҆́ще не  всꙋ́е вѣ́ровасте. Преда́хъ бо ва́мъ и҆спе́рва, є҆́же и҆  прїѧ́хъ, ꙗ҆́кѡ хрⷭ҇то́съ оу҆́мре грѣ̑хъ на́шихъ ра́ди,  по писа́нїємъ: И҆ ꙗ҆́кѡ погребе́нъ бы́сть, и҆ ꙗ҆́кѡ  воста̀ въ тре́тїй де́нь, по писа́нїємъ: И҆ ꙗ҆́кѡ  ꙗ҆ви́сѧ ки́фѣ, та́же є҆динона́десѧтимъ. Пото́мъ же  ꙗ҆ви́сѧ бо́лѣ пѧтѝ сѡ́тъ бра́тїѧмъ є҆ди́ною, ѿ  ни́хже мно́жайшїи пребыва́ютъ досе́лѣ, нѣ́цыи же и҆  почи́ша. Пото́мъ же ꙗ҆ви́сѧ і҆а́кѡвꙋ, та́же а҆пⷭ҇лѡмъ  всѣ̑мъ. Послѣди́ же всѣ́хъ, ꙗ҆́кѡ нѣ́коемꙋ  и҆́звергꙋ, ꙗ҆ви́сѧ и҆ мнѣ̀. а҆́зъ бо є҆́смь мні́й  а҆пⷭ҇лѡвъ, и҆́же нѣ́смь досто́инъ нарещи́сѧ а҆пⷭ҇лъ,  занѐ гони́хъ цр҃ковь бж҃їю. Бл҃года́тїю же бж҃їею  є҆́смь, є҆́же є҆́смь: и҆ бл҃года́ть є҆гѡ̀, ꙗ҆́же во  мнѣ̀, не тща̀ бы́сть, но па́че всѣ́хъ и҆̀хъ  потрꙋди́хсѧ: не а҆́зъ же, но бл҃года́ть бж҃їѧ ꙗ҆́же со  мно́ю. А҆́ще оу҆́бѡ а҆́зъ, а҆́ще ли ѻ҆нѝ, та́кѡ  проповѣ́дꙋемъ, и҆ та́кѡ вѣ́ровасте. 
А҆ллилꙋ́їа: Бл҃же́нъ, є҆го́же и҆збра́лъ и҆ прїѧ́лъ  є҆сѝ гдⷭ҇и. 
Є҆ѵⷢ҇лїе ѿ і҆ѡа́нна, зача́ло к҃а. 
Речѐ гдⷭ҇ь ко прише́дшымъ къ немꙋ̀ і҆ꙋде́ємъ: а҆́зъ  є҆́смь хлѣ́бъ живо́тный: грѧды́й ко мнѣ̀, не и҆́мать  взалка́тисѧ: и҆ вѣ́рꙋѧй въ мѧ̀, не и҆́мать вжажда́тисѧ  никогда́же. Но рѣ́хъ ва́мъ, ꙗ҆́кѡ и҆ ви́дѣсте мѧ̀, и҆  не вѣ́рꙋете. Всѐ є҆́же да́стъ мнѣ̀ ѻ҆ц҃ъ, ко мнѣ̀  прїи́детъ: и҆ грѧдꙋ́щаго ко мнѣ̀ не и҆зженꙋ̀ во́нъ.  ꙗ҆́кѡ снидо́хъ съ нб҃сѐ, не да творю̀ во́лю мою̀, но  во́лю посла́вшагѡ мѧ̀ ѻ҆ц҃а̀. Се́ же є҆́сть во́лѧ  посла́вшагѡ мѧ̀ ѻ҆ц҃а̀, да всѐ, є҆́же да́стъ мѝ, не  погꙋблю̀ ѿ негѡ̀, но воскрешꙋ̀ є҆̀ въ послѣ́днїй  де́нь. 
Та́же дїа́конъ: Гдⷭ҇ꙋ помо́лимсѧ. 
И҆ сщ҃е́нникъ мл҃твꙋ сїю̀: 
Гдⷭ҇и си́лъ, скорбѧ́щихъ ра́досте, и҆ пла́чꙋщихъ  оу҆тѣше́нїе, и҆ всѣ́хъ въ малодꙋ́шїи сꙋ́щихъ  застꙋпле́нїе сы́й: пла́чемъ оу҆со́пшагѡ содержи̑мыѧ,  твои́мъ бл҃гоꙋтро́бїемъ оу҆тѣ́шивъ, всѧ́кꙋю болѣ́знь  слежа́щꙋю въ сердца́хъ и҆́хъ и҆сцѣлѝ, и҆ раба̀ твоего̀,  и҆́мⷬ҇къ, въ наде́ждѣ воскрⷭ҇нїѧ жи́зни вѣ́чныѧ  оу҆со́пшаго, въ нѣ́дрѣхъ а҆враа́млихъ оу҆поко́й. 
Ꙗ҆́кѡ ты̀ є҆сѝ воскрⷭ҇нїе, живо́тъ и҆ оу҆покое́нїе  раба̀ твоегѡ̀, и҆́мⷬ҇къ, хрⷭ҇тѐ бж҃е на́шъ, и҆ тебѣ̀  сла́вꙋ возсыла́емъ со безнача́льнымъ твои́мъ ѻ҆ц҃е́мъ,  и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
А҆нтїфѡ́нъ г҃: 
Надѣ́ющїисѧ на гдⷭ҇а врагѡ́мъ стра́шни и҆ всѣ̑мъ  ди́вни, горѣ́ бо зрѧ́тъ. 
Въ беззакѡ́нїѧ рꙋ́къ свои́хъ, пра́ведныхъ жре́бїй,  помо́щника тѧ̀ и҆мѣ́ѧй сп҃се, не простира́етъ. 
Сла́ва: Ст҃а́гѡ дх҃а держа́ва на всѣ́хъ: є҆мꙋ́же  вы̑шнѧѧ вѡ́инства покланѧ́ютсѧ, со всѧ́кимъ дыха́нїемъ  до́льнимъ. 
И҆ ны́нѣ, то́йже: Ко́ль возлю́бленна селє́нїѧ твоѧ̑  гдⷭ҇и си́лъ: 
А҆ллилꙋ́їа, три́жды, повторѧ́юще по чи́нꙋ и҆ прѡ́чаѧ  ѱалма̀. 
Та́же тропа́рь, гла́съ ѕ҃: 
Бра́тїе моѝ возлю́бленнїи, не забыва́йте мѧ̀, є҆гда̀  пое́те гдⷭ҇а: но помина́йте и҆ бра́тство, и҆ моли́те  бг҃а, да оу҆поко́итъ мѧ̀ съ пра́ведными гдⷭ҇ь. 
Тропа́рь, гла́съ ѕ҃: 
Напра́снаѧ наста̀ на мѧ̀ сме́рть, и҆ разлꙋчи́ла мѧ̀  є҆́сть ѿ свои́хъ мои́хъ дне́сь: но преста́вивый мѧ̀  хрⷭ҇тѐ, въ мѣ́стѣхъ прохла́дныхъ оу҆поко́й. 
Поми́лꙋй на́съ гдⷭ҇и, поми́лꙋй на́съ, всѧ́кагѡ бо  ѿвѣ́та недоꙋмѣ́юще, сїю̀ тѝ мл҃твꙋ ꙗ҆́кѡ влⷣцѣ  грѣ́шнїи прино́симъ: поми́лꙋй на́съ. 
Сла́ва: Гдⷭ҇и, поми́лꙋй на́съ, на тѧ́ бо  оу҆пова́хомъ, не прогнѣ́вайсѧ на ны̀ ѕѣлѡ̀. нижѐ  помѧнѝ беззако́нїй на́шихъ: но при́зри и҆ ны́нѣ ꙗ҆́кѡ  бл҃гоꙋтро́бенъ, и҆ и҆зба́ви ны̀ ѿ вра̑гъ на́шихъ. ты́  бо є҆сѝ бг҃ъ на́шъ, и҆ мы̀ лю́дїе твоѝ, всѝ дѣла̀  рꙋкꙋ̀ твоє́ю, и҆ и҆́мѧ твоѐ призыва́емъ. 
И҆ ны́нѣ, бг҃оро́диченъ: Млⷭ҇рдїѧ двє́ри ѿве́рзи  на́мъ, бл҃гослове́ннаѧ бцⷣе, надѣ́ющїисѧ на тѧ̀ да не  поги́бнемъ, но да и҆зба́вимсѧ тобо́ю ѿ бѣ́дъ: ты́ бо  є҆сѝ сп҃се́нїе ро́да хрⷭ҇тїа́нскагѡ. 
Прокі́менъ, гла́съ ѕ҃: 
Дꙋша̀ є҆гѡ̀ во бл҃ги́хъ водвори́тсѧ. 
Сті́хъ: Къ тебѣ̀ гдⷭ҇и воззовꙋ̀: 
А҆по́столъ къ корі́нѳѧнѡмъ, зача́ло р҃ѯ. 
Бра́тїе, хрⷭ҇то́съ воста̀ ѿ ме́ртвыхъ нача́токъ  оу҆ме́ршымъ бы́сть: Поне́же бо человѣ́комъ сме́рть  бы́сть, и҆ человѣ́комъ воскрⷭ҇нїе ме́ртвыхъ. Ꙗ҆́коже бо  ѡ҆ а҆да́мѣ всѝ оу҆мира́ютъ, та́кожде и҆ ѡ҆ хрⷭ҇тѣ̀  всѝ ѡ҆живꙋ́тъ. Ко́ждо же во свое́мъ чинꙋ̀: нача́токъ  хрⷭ҇то́съ, пото́мъ же хрⷭ҇тꙋ̀ вѣ́ровавшїи въ прише́ствїи  є҆гѡ̀. Та́же кончи́на, є҆гда̀ преда́стъ црⷭ҇тво бг҃ꙋ и҆  ѻ҆ц҃ꙋ̀, є҆гда̀ и҆спраздни́тъ всѧ́ко нача́льство, и҆  всѧ́кꙋ вла́сть и҆ си́лꙋ. Подоба́етъ бо є҆мꙋ̀  ца́рствовати, до́ндеже положи́тъ всѧ̑ врагѝ под̾  нога́ма свои́ма. Послѣ́днїй же вра́гъ и҆спраздни́тсѧ,  сме́рть: Всѧ̑ бо покорѝ под̾ но́зѣ є҆гѡ̀, внегда́ же  рещѝ, ꙗ҆́кѡ всѧ̑ покорє́на сꙋ́ть є҆мꙋ̀, ꙗ҆́вѣ  ꙗ҆́кѡ ра́звѣ поко́ршагѡ є҆мꙋ̀ всѧ̑. Є҆гда́ же  покори́тъ є҆мꙋ̀ всѧ́чєскаѧ, тогда̀ и҆ са́мъ сн҃ъ  покори́тсѧ поко́ршемꙋ є҆мꙋ̀ всѧ́чєскаѧ: да бꙋ́детъ бг҃ъ  всѧ́чєскаѧ во всѣ́хъ. 
А҆ллилꙋ́їа: Бл҃же́нъ мꙋ́жъ боѧ́йсѧ гдⷭ҇а. 
Сті́хъ: Си́льно на землѝ бꙋ́детъ сѣ́мѧ є҆гѡ̀. 
Є҆ѵⷢ҇лїе ѿ і҆ѡа́нна, зача́ло к҃в. 
Речѐ гдⷭ҇ь ко прише́дшымъ къ немꙋ̀ і҆ꙋде́ѡмъ: сѐ  є҆́сть во́лѧ посла́вшагѡ мѧ̀, да всѧ́къ ви́дѧй сн҃а, и҆  вѣ́рꙋѧй въ него̀, и҆́мать живо́тъ вѣ́чный: и҆ воскрешꙋ̀  є҆го̀ а҆́зъ въ послѣ́днїй де́нь. Ропта́хꙋ оу҆́бѡ  і҆ꙋде́є ѡ҆ не́мъ, ꙗ҆́кѡ речѐ: а҆́зъ є҆́смь хлѣ́бъ  сше́дый съ нб҃сѐ: И҆ глаго́лахꙋ: не се́й ли є҆́сть  і҆и҃съ сы́нъ і҆ѡ́сифовъ, є҆мꙋ́же мы̀ зна́емъ ѻ҆тца̀ и҆  мт҃рь; ка́кѡ оу҆́бѡ глаго́летъ се́й, ꙗ҆́кѡ съ нб҃сѐ  снидо́хъ; Ѿвѣща̀ оу҆́бѡ і҆и҃съ, и҆ речѐ и҆̀мъ: не  ропщи́те междꙋ̀ собо́ю: Никто́же мо́жетъ прїитѝ ко  мнѣ̀, а҆́ще не ѻ҆ц҃ъ посла́вый мѧ̀ привлече́тъ є҆го̀,  и҆ а҆́зъ воскрешꙋ̀ є҆го̀ въ послѣ́днїй де́нь. 
Та́же бл҃жє́нны, во гла́съ в҃: 
Во црⷭ҇твїи твое́мъ, помѧнѝ на́съ гдⷭ҇и, є҆гда̀  прїи́деши во црⷭ҇твїи твое́мъ. 
Бл҃же́ни ни́щїи дх҃омъ, ꙗ҆́кѡ тѣ́хъ є҆́сть црⷭ҇тво  нбⷭ҇ное. 
Бл҃же́ни пла́чꙋщїи, ꙗ҆́кѡ ті́и оу҆тѣ́шатсѧ. 
Бл҃же́ни кро́тцыи, ꙗ҆́кѡ ті́и наслѣ́дѧтъ зе́млю. 
Бл҃же́ни а҆́лчꙋщїи, и҆ жа́ждꙋщїи пра́вды, ꙗ҆́кѡ ті́и  насы́тѧтсѧ. 
Бл҃же́ни млⷭ҇тивїи, ꙗ҆́кѡ ті́и поми́ловани бꙋ́дꙋтъ. 
Дре́вле оу҆́бѡ а҆да́мъ, вкꙋси́вый дре́ва снѣ́днагѡ,  и҆з̾ раѧ̀ и҆згна́нъ бы́сть: разбо́йникъ же на крⷭ҇тѣ̀  повѣ́шенъ, бг҃а тѧ̀ и҆сповѣ́давъ, въ ра́й всели́сѧ: и҆  мы̀ спа́сшїисѧ стра́стїю твое́ю влⷣко, разбо́йника  подража́юще, вѣ́рою вопїе́мъ: помѧнѝ и҆ на́съ, є҆гда̀  прїи́деши во црⷭ҇твїи твое́мъ. 
Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Пе́рсть взе́мъ ѿ землѝ созда́вый мѧ̀, тѣ́ло моѐ  созда́лъ є҆́сть бж҃е́ственнымъ хотѣ́нїемъ: дꙋ́шꙋ же  живоно́снымъ дꙋнове́нїемъ вдохнꙋ́въ, вложѝ повелѣ́нїемъ  ст҃ы́мъ. ѿню́дꙋже тлѣ́нїю грѣхо́вномꙋ ѕлѣ̀  подведе́на мѧ̀ воззва́лъ є҆сѝ чл҃вѣколю́бче, за  кра́йнее бл҃гоꙋтро́бїе. но оу҆поко́й. бж҃е, є҆го́же  прїѧ́лъ є҆сѝ, со ст҃ы́ми твои́ми. 
Бл҃же́ни миротво́рцы, ꙗ҆́кѡ ті́и сы́нове бж҃їи  нарекꙋ́тсѧ. 
Є҆гда̀ дꙋша̀ ѿ тѣ́ла разлꙋча́етсѧ, оу҆жа́сное  та́инство и҆ стра́шное всѣ̑мъ: дꙋша̀ оу҆́бѡ плаче́внѡ  ѿхо́дитъ, тѣ́ло же покрыва́етсѧ землѝ предано̀:  тѣ́мже и҆ мы̀, позна́вше коне́чный и҆схо́дъ, ко сп҃сꙋ  предвари́мъ, со слеза́ми вопїю́ще: помѧнѝ и҆ на́съ,  є҆гда̀ прїи́деши во црⷭ҇твїи твое́мъ. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Почто̀ менѐ рыда́ете лю́тѡ, ѽ человѣ́цы; почто̀  всꙋ́е мѧте́тесѧ; преста́вленный всѣ̑мъ провѣщава́етъ:  сме́рть бо є҆́сть всѣ̑мъ оу҆покое́нїе. ѿню́дꙋже  гла́съ і҆́ѡва оу҆слы́шимъ глаго́люще: сме́рть мꙋ́жꙋ  поко́й є҆́сть. но оу҆поко́й бж҃е, є҆го́же прїѧ́лъ  є҆сѝ, со ст҃ы́ми твои́ми. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Всемꙋ́дрый па́ѵелъ предречѐ ꙗ҆́вѣ преставле́нїе,  всѣ́хъ наꙋча́ѧй, ꙗ҆́кѡ ме́ртвїи воста́нꙋтъ нетлѣ́нни,  мы́ же и҆змѣни́мсѧ бж҃їимъ повелѣ́нїемъ: тѣ́мъ  стра́шнѡ и҆ трꙋба̀ ѻ҆́наѧ возгласи́тъ, ѿ вѣ́ка  спѧ́щыѧ ѿ сна̀ возста́витъ. но оу҆поко́й бж҃е,  є҆го́же прїѧ́лъ є҆сѝ, со ст҃ы́ми твои́ми. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га  на нб҃сѣ́хъ. 
Преста́вленный и҆ во гро́бѣ лежа́й ме́ртвый,  бл҃гопримири́тельный всѣ̑мъ вопїе́тъ: прїиди́те  земноро́днїи ко мнѣ̀, оу҆́зрите добро́тꙋ тѣле́снꙋю  ѡ҆чернѣ́вшꙋ: тѣ́мже ѿ неѧ̀ позна́вше бра́тїе  и҆схо́дъ, ко сп҃сꙋ предвари́мъ со сле́зами вопїю́ще:  оу҆поко́й того̀ бж҃е, є҆го́же прїѧ́лъ є҆сѝ, со  ст҃ы́ми твои́ми. 
Сла́ва и҆ ны́нѣ, бг҃оро́диченъ: 
Преесте́ственнѣ во чре́вѣ твое́мъ влⷣчце  безсѣ́меннѡ зачала̀ є҆сѝ бг҃а превѣ́чнаго, и҆ пло́тїю  того̀ родила̀ є҆сѝ, бг҃а же и҆ человѣ́ка, непрело́жнѡ  и҆ неслїѧ́ннѡ. ѿню́дꙋже и҆ мы̀ бцⷣꙋ тѧ̀ при́снѡ  зна́юще, ро́ждшемꙋсѧ и҆з̾ тебѐ бг҃ꙋ вѣ́рою вопїе́мъ:  помѧнѝ и҆ на́съ во црⷭ҇твїи твое́мъ. 
Прокі́менъ, гла́съ ѕ҃: 
Бл҃же́нъ, є҆го́же и҆збра́лъ и҆ прїѧ́лъ є҆сѝ гдⷭ҇и. 
Сті́хъ: Дꙋша̀ є҆гѡ̀ во бл҃ги́хъ водвори́тсѧ. 
А҆по́столъ къ ри́млѧнѡмъ, зача́ло рг҃і. 
Бра́тїе, мꙋ́дрствꙋѧй де́нь, гдⷭ҇еви мꙋ́дрствꙋетъ: и҆  не мꙋ́дрствꙋѧй де́нь, гдⷭ҇ви не мꙋ́дрствꙋетъ. ꙗ҆ды́й,  гдⷭ҇еви ꙗ҆́стъ, бл҃годари́тъ бо бг҃а: и҆ не ꙗ҆ды́й,  гдⷭ҇еви не ꙗ҆́стъ, и҆ бл҃годари́тъ бг҃а. Никто́же бо  на́съ себѣ̀ живе́тъ и҆ никто́же себѣ̀ оу҆мира́етъ.  А҆́ще оу҆́бѡ живе́мъ, гдⷭ҇еви живе́мъ: а҆́ще же  оу҆мира́емъ, гдⷭ҇еви оу҆мира́емъ: а҆́ще оу҆́бѡ  живе́мъ, а҆́ще оу҆мира́емъ, гдⷭ҇ни є҆смы̀. На сїе́ бо  хрⷭ҇то́съ и҆ оу҆́мре, и҆ воскре́се и҆ ѡ҆живѐ, да и҆  ме́ртвыми и҆ живы́ми ѡ҆блада́етъ. 
А҆ллилꙋ́їа, гла́съ ѕ҃: 
Бл҃же́нъ, є҆го́же и҆збра́лъ и҆ прїѧ́лъ є҆сѝ, гдⷭ҇и. 
Сті́хъ: Дꙋша̀ є҆гѡ̀ во бл҃ги́хъ водвори́тсѧ. 
Є҆ѵⷢ҇лїе ѿ і҆ѡа́нна, зача́ло к҃г: 
Речѐ гдⷭ҇ь ко прише́дшымъ къ немꙋ̀ і҆ꙋде́ємъ: а҆́зъ  є҆́смь хлѣ́бъ живо́тный. Ѻ҆тцы̀ ва́ши ꙗ҆до́ша ма́ннꙋ  въ пꙋсты́ни, и҆ оу҆мро́ша. Се́й є҆́сть хлѣ́бъ сходѧ́й  съ нб҃сѐ, да а҆́ще кто̀ ѿ негѡ̀ ꙗ҆́стъ, не  оу҆́мретъ. а҆́зъ є҆́смь хлѣ́бъ живо́тный, и҆́же  сше́дый съ нб҃сѐ: а҆́ще кто̀ снѣ́сть ѿ хлѣ́ба сегѡ̀,  жи́въ бꙋ́детъ во вѣ́ки: и҆ хлѣ́бъ є҆го́же а҆́зъ да́мъ,  пло́ть моѧ̀ є҆́сть, ю҆́же а҆́зъ да́мъ за живо́тъ мі́ра.  Прѧ́хꙋсѧ же междꙋ̀ собо́ю жи́дове, глаго́люще: ка́кѡ  мо́жетъ се́й на́мъ да́ти пло́ть свою̀ ꙗ҆́сти; Рече́ же  и҆̀мъ і҆и҃съ: а҆ми́нь а҆ми́нь глаго́лю ва́мъ, а҆́ще не  снѣ́сте пло́ти сн҃а чл҃вѣ́ческагѡ, ни пїе́те кро́ве  є҆гѡ̀, живота̀ не и҆́мате въ себѣ̀. Ꙗ҆ды́й мою̀  пло́ть, и҆ пїѧ́й мою̀ кро́вь, и҆́мать живо́тъ вѣ́чный:  и҆ а҆́зъ воскр҃шꙋ̀ є҆го̀ въ послѣ́днїй де́нь. 
Та́же ѱало́мъ н҃. И҆ канѡ́нъ, гла́съ ѕ҃: 
Пѣ́снь а҃. 
І҆рмо́съ: Волно́ю морско́ю, скры́вшагѡ дре́вле  гони́телѧ мꙋчи́телѧ, под̾ земле́ю скры́ша, сп҃се́нныхъ  ѻ҆́троцы: но мы̀ ꙗ҆́кѡ ѻ҆трокови̑цы, гдⷭ҇еви пои́мъ,  сла́внѡ бо просла́висѧ. 
Припѣ́въ: Оу҆поко́й гдⷭ҇и, дꙋ́шꙋ оу҆со́пшагѡ раба̀  твоегѡ̀. 
Тебѣ̀ бл҃годѣ́телю, и҆ всѣ́хъ влⷣцѣ хрⷭ҇тꙋ̀  припа́даемъ со слеза́ми те́плѣ, надгро́бнꙋю сїю̀ съ  пла́чемъ взыва́юще пѣ́снь: вѣ́рнаго раба̀ твоего̀  оу҆поко́й, ꙗ҆́кѡ бл҃гоꙋтро́бенъ. 
Є҆́же ѡ҆деснꙋ́ю тебѐ сподо́би сло́ве, ст҃а́гѡ  стоѧ́нїѧ со и҆збра́нными твои́ми, въ наде́ждѣ  воскресе́нїѧ оу҆ме́ршаго чл҃вѣколю́бче, прилѣ́жнѡ  мо́лимсѧ со гла́сомъ хвале́нїѧ. 
Въ нбⷭ҇номъ честно́мъ црⷭ҇твїи твоего̀ и҆збра́ннаго  раба̀ свѣ́тлѡ ра́доватисѧ, ѿ землѝ преста́вльшагосѧ  сподо́би чл҃вѣколю́бче, презира́ѧй, ꙗ҆́кѡ  бл҃гоꙋтро́бенъ, дꙋшє́вныѧ согрѣшє́нїѧ. 
Сла́ва: Оу҆вы̀ мнѣ̀, ꙗ҆́кѡ трава̀ жите́йскаѧ сла́ва  вкꙋ́пѣ прозѧбѐ, и҆ а҆́бїе оу҆́сше. гдѣ̀ во гро́бѣ  са́нъ; гдѣ̀ зра́къ, и҆лѝ добро́та та́мѡ; тѣ́мже  пощадѝ, гдⷭ҇и, раба̀ твоего̀, ꙗ҆́кѡ бл҃гоꙋтро́бенъ. 
И҆ ны́нѣ, бг҃оро́диченъ: По до́лгꙋ всѝ любо́вїю  воспѣва́емъ тѧ̀ дв҃о пречⷭ҇таѧ мр҃і́е, мт҃и бж҃їѧ,  ꙗ҆́кѡ неꙋсыпа́емое и҆́маши мл҃твы твоеѧ̀ ѻ҆́ко при́снѡ,  ѿ прегрѣше́нїй и҆зба́ви ны́нѣ и҆ сꙋда̀ сме́ртнагѡ  на́съ. 
Пѣ́снь г҃. 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бла́же и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Нѣ́сть человѣ́къ на землѝ, и҆́же не согрѣшѝ,  сло́ве: тѣ́мже моле́нїе прїимѝ, на́ми смире́нными. но  ѡ҆сла́би, ѡ҆ста́ви сп҃се, твоегѡ̀ раба̀ всѧ̑  согрѣшє́нїѧ. 
И҆ кто̀ чл҃вѣколю́бецъ, ꙗ҆́коже ты̀ гдⷭ҇и млⷭ҇тивъ,  проща́ѧй грѣхѝ и҆ живы̑мъ и҆ мє́ртвымъ вла́стїю  мно́гою; тѣ́мже то́ю сп҃сѝ и҆ раба̀ твоего̀. 
Сла́ва: Го́рнѧгѡ зва́нїѧ сп҃се, вѣ́рнѡ  преста́вльшагосѧ покажѝ снаслѣ́дника, прїе́млѧ тогѡ̀  коне́чнꙋю мл҃твꙋ сле́знꙋю, є҆ди́не безгрѣ́шне. 
И҆ ны́нѣ, бг҃оро́диченъ: Сꙋ́щаѧ влⷣчца на́ша,  всест҃а́ѧ дв҃о, молѧ́щи не преста́й, то́же родила̀ є҆сѝ  бг҃а, преста́вльшагосѧ вѣ́рнѡ, црⷭ҇твїѧ своегѡ̀  сподо́бити. 
Сѣда́ленъ, гла́съ ѕ҃: 
Вои́стиннꙋ сꙋета̀ всѧ́чєскаѧ, житїе́ же сѣ́нь и҆  со́нїе є҆́сть. и҆́бо всꙋ́е мѧте́тсѧ всѧ́къ земноро́дный,  ꙗ҆́коже речѐ писа́нїе: є҆гда̀ мі́ръ прїѡбрѧ́щемъ,  тогда̀ во гро́бъ всели́мсѧ, и҆дѣ́же кꙋ́пнѡ ца́рїе и҆  ни́щїи. тѣ́мже хрⷭ҇тѐ, раба̀ твоего̀ во странѣ̀  живы́хъ, въ селе́нїихъ првⷣныхъ оу҆поко́й. 
Пѣ́снь д҃. 
І҆рмо́съ: На крⷭ҇тѣ̀ твоѐ бж҃е́ственное и҆стоща́нїе,  прови́дѧ а҆ввакꙋ́мъ, оу҆жа́ссѧ вопїѧ́ше: ты̀ си́льныхъ  пресѣ́клъ є҆сѝ держа́вꙋ бл҃же, прїѡбща́ѧсѧ сꙋ́щымъ во  а҆́дѣ, ꙗ҆́кѡ всеси́ленъ. 
Ꙗ҆́кѡ сꙋ́дъ нестерпи́мый є҆́сть стра́шнагѡ преще́нїѧ  ѻ҆́нагѡ днѐ, преста́вльшемꙋсѧ въ вѣ́рѣ и҆ наде́ждѣ  воскресе́нїѧ, ѡ҆ставле́нїе всѣ́хъ согрѣше́нїй  прилѣ́жнѡ оу҆ хрⷭ҇та̀ про́симъ. 
Ꙗ҆́коже покаѧ́нїемъ возже́гшаго тебѣ̀ свѣщꙋ̀  хрⷭ҇тѐ свѣ́тлѡ, пре́жде сме́рти, раба̀ влⷣко  бл҃гоꙋтро́бне сп҃се, черто́га твоегѡ̀ сего̀ свѣ́тлѡ  сподо́би. 
Сла́ва: Є҆гда̀ ѡ҆бнажи́ши сокровє́ннаѧ всѧ̑, и҆  ѡ҆бличи́ши хрⷭ҇тѐ на́шѧ грѣхѝ, є҆го́же прїѧ́лъ є҆сѝ  гдⷭ҇и, пощадѝ бл҃гі́й, є҆гѡ̀ помина́ѧй и҆сповѣ́данїе. 
И҆ ны́нѣ, бг҃оро́диченъ: Не забыва́й вопїю́щихъ тѝ  съ пла́чемъ прилѣ́жнѡ, ст҃а́ѧ бцⷣе, всѣ́хъ  оу҆покое́нїе, ѡ҆брѣстѝ бл҃га̑ѧ вѣ́рномꙋ твоемꙋ̀  рабꙋ̀, ѿ на́съ преста́вльшемꙋсѧ. 
Пѣ́снь є҃. 
І҆рмо́съ: Бг҃оѧвле́нїѧ твоегѡ̀ хрⷭ҇тѐ, къ на́мъ  ми́лостивнѡ бы́вшагѡ, и҆са́їа свѣ́тъ ви́дѣвъ  невече́рнїй, и҆з̾ но́щи оу҆́треневавъ взыва́ше:  воскре́снꙋтъ ме́ртвїи, и҆ воста́нꙋтъ сꙋ́щїи во гробѣ́хъ,  и҆ всѝ земноро́днїи возра́дꙋютсѧ. 
Въ ли́цѣ и҆збра́нныхъ, и҆ въ сла́дости ще́дре  ра́йской, є҆го́же въ вѣ́рѣ ѡ҆ на́съ преста́вилъ  є҆сѝ, оу҆поко́й: ты́ бо положи́лъ є҆сѝ всѣ̑мъ,  сп҃се на́шъ, согрѣша́ющымъ человѣ́кѡмъ покаѧ́нїе  бж҃е́ственное. ꙗ҆́кѡ влⷣка, и҆ сего̀ црⷭ҇твїѧ твоегѡ̀  сподо́би. 
По вла́сти ꙗ҆́кѡ бг҃ъ, влⷣчнѣ ми́лꙋеши твоѐ  созда́нїе, є҆го́же зако́нꙋ человѣ́ческомꙋ гдⷭ҇и  покори́лъ є҆сѝ, є҆ди́не чл҃вѣколю́бче: тѣ́мже  ѡ҆сла́би, ѡ҆ста́ви сп҃се, преста́вльшагѡсѧ вѣ́рою  грѣхѝ, и҆ сего̀ црⷭ҇твїѧ твоегѡ̀ сподо́би. 
Сла́ва: Никто́же оу҆бѣ́гнетъ та́мѡ стра́шнагѡ сꙋда̀  твоегѡ̀ прⷭ҇то́ла. ца́рїе си́льнїи, всѝ съ рабы̀ вкꙋ́пѣ  предста́нꙋтъ, и҆ гла́съ сꙋдїѝ стра́шный согрѣши́вшихъ  люде́й на сꙋ́дъ гее́нны ѿшле́тъ: ѿ неѧ́же хрⷭ҇тѐ,  и҆зба́ви раба̀ твоего̀. 
И҆ ны́нѣ, бг҃оро́диченъ: И҆з̾ тебѐ рожде́йсѧ  и҆зба́витель преесте́ственнѣ по є҆стествꙋ̀  человѣ́ческомꙋ: є҆го́же дв҃о неневѣ́стнаѧ прилѣ́жнѡ  молѝ, и҆зба́вити всѣ́хъ мꙋ́къ, и҆ лю́тыхъ и҆ стра́шныхъ  а҆́дскихъ мꙋче́нїй: сп҃сѝ и҆́же ѿ на́съ ны́нѣ  преста́вльшагосѧ вѣ́рнѡ. 
Пѣ́снь ѕ҃. 
І҆рмо́съ: Бе́здна послѣ́днѧѧ грѣхѡ́въ ѡ҆бы́де мѧ̀,  и҆ волне́нїѧ не ктомꙋ̀ терпѧ̀, ꙗ҆́кѡ і҆ѡ́на влⷣцѣ  вопїю́ ти: ѿ тли́ мѧ возведѝ. 
Сме́рть и҆ гро́бъ, и҆ сꙋ́дъ на́съ ѡ҆жида́етъ,  ѡ҆блича́ющїй дѣла̀ всѧ̑: ѿ негѡ́же раба̀ твоего̀  и҆зба́ви чл҃вѣколю́бче, є҆го́же преста́вилъ є҆сѝ. 
Ѿве́рзи сп҃се мо́й, преста́вльшемꙋсѧ, мо́лимсѧ  тебѣ̀, млⷭ҇ти твоеѧ̀ хрⷭ҇тѐ две́рь, да ликовствꙋ́етъ въ  сла́вѣ причаща́ѧйсѧ весе́лїѧ держа́вы твоеѧ̀. 
Сла́ва: И҆зба́ви прегрѣше́нїй твое́ю млⷭ҇тїю сп҃се  твоего̀ раба̀, є҆го́же ны́нѣ въ вѣ́рѣ преста́вилъ  є҆сѝ: ꙗ҆́кѡ никто́же ѡ҆правда́етсѧ ѿ дѣ́лъ  человѣ́ческихъ, чл҃вѣколю́бче. 
И҆ ны́нѣ, бг҃оро́диченъ: Сме́рти оу҆мерщвле́нїе, и҆  клѧ́твы ѿѧ́тїе созда́тель, пло́тїю роди́сѧ  бг҃ороди́тельнице, и҆ всѣ́хъ въ вѣ́рѣ оу҆ме́ршихъ  сп҃са́етъ, ꙗ҆́кѡ бл҃гъ и҆ чл҃вѣколю́бецъ. 
Та́же, є҆ктенїа̀ ѻ҆бы́чнаѧ: Па́ки и҆ па́ки: И҆  мл҃тва, Бж҃е дх҃ѡ́въ: 
Конда́къ, гла́съ и҃: 
Со ст҃ы́ми оу҆поко́й хрⷭ҇тѐ, дꙋ́шꙋ раба̀ твоегѡ̀,  и҆дѣ́же нѣ́сть болѣ́знь, ни печа́ль, ни воздыха́нїе,  но жи́знь безконе́чнаѧ. 
І҆́косъ: Са́мъ є҆ди́нъ є҆сѝ безсме́ртный,  сотвори́вый и҆ созда́вый человѣ́ка: земні́и оу҆́бѡ ѿ  землѝ созда́хомсѧ, и҆ въ зе́млю тꙋ́южде по́йдемъ,  ꙗ҆́коже повелѣ́лъ є҆сѝ, созда́вый мѧ̀ и҆ рекі́й мѝ:  ꙗ҆́кѡ землѧ̀ є҆сѝ, и҆ въ зе́млю ѿи́деши, а҆́може  всѝ человѣ́цы по́йдемъ, надгро́бное рыда́нїе, творѧ́ще  пѣ́снь: 
А҆ллилꙋ́їа. 
Мы́сленнѡ молю̀, оу҆слы́шите, съ трꙋды́ бо сїѧ̑ и҆  вѣща́ю: ва́съ бо ра́ди сотвори́хъ рыда́нїе, не́гли  и҆мѣ́ти комꙋ̀ въ по́льзѣ: но є҆гда̀ сїѧ̑ пѣ́ти  и҆́мате, помина́йте мѧ̀ и҆ногда̀ зна́емаго. мно́гажды бо  вкꙋ́пѣ снидо́хомсѧ, и҆ въ домꙋ̀ бж҃їи вкꙋ́пѣ поѧ́хомъ: 
А҆ллилꙋ́їа. 
Воста́вше оу҆́бѡ всѝ собери́тесѧ, и҆ сѣ́дше сло́во  оу҆слы́шите: стра́шное, бра́тїе, сꙋди́ще, и҆дѣ́же  и҆́мамы всѝ предста́ти: нѣ́сть та́мѡ ра́бъ, нижѐ  свобо́денъ, нижѐ є҆́сть та́мѡ ма́лый, нижѐ вели́кїй,  но всѝ на́зи предста́немъ. сегѡ̀ ра́ди добро̀ є҆́сть  вопи́ти ча́стѡ ѱало́мъ: 
А҆ллилꙋ́їа. 
Ѡ҆блїи́мсѧ всѝ слеза́ми, є҆гда̀ ви́димъ мо́щи  лежа́щыѧ, и҆ прибли́жившесѧ всѝ цѣлова́ти, ра́внѣ же  и҆ сїѧ̑ привѣщава́ти: сѐ ѡ҆ста́вилъ є҆сѝ лю́бѧщыѧ  тѧ̀, не глаго́леши съ на́ми про́чее. ѽ дрꙋ́же, чесѡ̀  ра́ди не глаго́леши, ꙗ҆́коже глаго́лалъ є҆сѝ на́мъ; но  си́це молчи́ши, є҆́же глаго́лати съ на́ми: 
А҆ллилꙋ́їа. 
Что̀ гѡ́рькїѧ оу҆мира́ющихъ глаго́лы, бра́тїе, ꙗ҆̀же  вѣща́ютъ, є҆гда̀ ѿхо́дѧтъ; бра́тїй разлꙋча́юсѧ,  дрꙋгѡ́въ ѡ҆ставлѧ́ю всѣ́хъ, и҆ ѿхождꙋ̀. ка́мѡ оу҆́бѡ  и҆дꙋ̀, не вѣ́мъ: и҆лѝ ка́кѡ и҆́мамъ бы́ти та́мѡ, не  вѣ́мъ: то́чїю бг҃ъ призва́вый мѧ̀. но па́мѧть твори́те  съ пѣ́снїю: 
А҆ллилꙋ́їа. 
Ка́мѡ оу҆́бѡ дꙋ́шы ны́нѣ и҆́дꙋтъ; ка́кѡ оу҆́бѡ  ны́нѣ та́мѡ пребыва́ютъ; жела́хъ вѣ́дати та́инство, но  никто́же дово́ленъ повѣ́дати. є҆да̀ и҆ ѻ҆нѝ  помина́ютъ своѧ̑, ꙗ҆́коже и҆ мы̀ ѻ҆́ныѧ; и҆лѝ ѻ҆нѝ  про́чее забы́ша пла́чꙋщыѧ и҆́хъ, и҆ творѧ́щыѧ пѣ́снь: 
А҆ллилꙋ́їа. 
Провожда́йте дрꙋ́зи оу҆ме́ршыѧ, и҆ со тща́нїемъ ко  гро́бꙋ дости́гните, и҆ та́мѡ внима́тельнѣ взира́йте, и҆  но́ги ва́шѧ оу҆гото́вите: всѧ́каѧ ю҆́ность та́мѡ  растли́сѧ, всѧ́къ во́зрастъ та́мѡ оу҆вѧдѐ: та́мѡ пра́хъ  и҆ пе́пелъ и҆ че́рвїе, та́мѡ всѧ́кое молча́нїе, и҆  никто́же глаго́лѧй: 
А҆ллилꙋ́їа. 
Сѐ ны́нѣ ви́димъ лежа́ща, но на́мъ ктомꙋ̀ не  предлежа́ща: сѐ оу҆жѐ и҆ ѧ҆зы́къ оу҆молчѐ, сѐ  оу҆жѐ и҆ оу҆стнѣ̀ преста́ша. здра́вствꙋйте дрꙋ́зи,  ча̑да: сп҃са́йтесѧ бра́тїе, сп҃са́йтесѧ зна́емїи, а҆́зъ  бо въ пꙋ́ть мо́й ше́ствꙋю: но па́мѧть твори́те ѡ҆ мнѣ̀,  съ пѣ́снїю: 
А҆ллилꙋ́їа. 
Никто́же бо та́мошнихъ па́ки ѡ҆живѐ, да рече́тъ  на́мъ, ка́кѡ пребыва́ютъ, и҆̀же и҆ногда̀ бра́тїѧ и҆  внꙋ́цы та́мѡ предвари́вше ко гдⷭ҇ꙋ. тѣ́мже мно́жицею  при́снѡ глаго́лемъ: є҆да̀ є҆́сть та́мѡ ви́дѣти дрꙋ́гъ  дрꙋ́га; є҆да̀ є҆́сть та́мѡ ви́дѣти бра́тїю; є҆да̀  є҆́сть та́мѡ вкꙋ́пѣ рещѝ ѱало́мъ: 
А҆ллилꙋ́їа. 
И҆́демъ пꙋте́мъ вѣ́чнымъ, предстоѧ́ще ꙗ҆́коже  ѡ҆сꙋжде́ны, до́лѣ маа́юще всѝ ли́цами. гдѣ̀ тогда̀  добро́та; гдѣ̀ пѣ́нѧзи; гдѣ̀ сла́ва тогда̀ житїѧ̀  сегѡ̀; ничто́же си́хъ та́мѡ помо́жетъ на́мъ, то́кмѡ  глаго́лати ча́стѡ ѱало́мъ: 
А҆ллилꙋ́їа. 
Что̀ мѧте́шисѧ безвре́меннѡ, ѽ человѣ́че! є҆ди́нъ  ча́съ, и҆ всѧ̑ прехо́дѧтъ: нѣ́сть бо во а҆́дѣ  покаѧ́нїѧ, нѣ́сть та́мѡ про́чее ѡ҆сла́бы: та́мѡ че́рвь  неꙋсыпа́емый, та́мѡ землѧ̀ темна̀ и҆ помраче́на всѧ̀,  и҆дѣ́же и҆́мамъ а҆́зъ ѡ҆сꙋди́тисѧ. не бо̀ потща́хсѧ  весьма̀ глаго́лати ча́стѡ ѱало́мъ: 
А҆ллилꙋ́їа. 
Ничто́же си́це є҆́сть оу҆добозабыва́емое, ꙗ҆́кѡ  человѣ́кꙋ ѿ человѣ́ка разлꙋча́емꙋ: а҆́ще бо и҆ ма́ло  вре́мѧ помина́емъ, но а҆́бїе сме́рть забыва́емъ, ꙗ҆́кѡ  не оу҆ме́рша сего̀ и҆мꙋ́ще. и҆ роди́телїе бо ча̑да  всѧ́чески забыва́ютъ, ꙗ҆̀же ѿ оу҆тро́бъ ро́ждше  воспита́ша, и҆ и҆спꙋсти́ша сле́зы съ пѣ́снїю: 
А҆ллилꙋ́їа. 
Воспомина́ю ва́мъ, бра́тїе моѝ, и҆ ча̑да, и҆ дрꙋ́зи  моѝ, не забыва́йте мѧ̀, є҆гда̀ мо́литесѧ ко гдⷭ҇ꙋ:  молю̀, прошꙋ̀, и҆ ми́лъ сѧ дѣ́ю, навыка́йте си̑мъ въ  па́мѧть, и҆ пла́чите менѐ де́нь и҆ но́щь. ꙗ҆́коже  і҆́ѡвъ къ дрꙋгѡ́мъ рекꙋ̀ къ ва́мъ: сѣди́те па́ки рещѝ: 
А҆ллилꙋ́їа. 
Всѧ̑ ѡ҆ста́вльше и҆́демъ, и҆ на́зи и҆ ско́рбни  предста́немъ: добро́та бо ꙗ҆́кѡ трава̀ оу҆вѧда́етъ, но  то́кмѡ прельща́емсѧ человѣ́цы. на́гъ роди́лсѧ є҆сѝ, ѽ  ѻ҆каѧ́нне, на́гъ и҆ та́мѡ и҆́маши предста́ти всѧ́кѡ: не  мечта́йсѧ человѣ́че въ житїѝ когда̀, но то́кмѡ. всегда̀  стенѝ съ пла́чемъ: 
А҆ллилꙋ́їа. 
А҆́ще поми́ловалъ є҆сѝ человѣ́че человѣ́ка, то́й  и҆́мать та́мѡ поми́ловати тѧ̀: и҆ а҆́ще кото́ромꙋ  сиротѣ̀ сострада́лъ є҆сѝ, то́й и҆зба́витъ тѧ̀ та́мѡ  ѿ нꙋ́жды. а҆́ще въ житїѝ на́га покры́лъ є҆сѝ, то́й  и҆́мать та́мѡ покры́ти тѧ̀, и҆ пѣ́ти ѱало́мъ: 
А҆ллилꙋ́їа. 
Лꙋка́вый пꙋ́ть, и҆́мже ѿхождꙋ̀, и҆́мже никогда́же  си́це ходи́хъ, и҆ страна̀ ѻ҆́на незна́ема, и҆дѣ́же  никто́же ника́коже познава́етъ мѧ̀. оу҆жа́сно є҆́сть  ви́дѣти водѧ́щыѧ стра́шнѡ, призва́вшаго мѧ̀ живото́мъ и҆  сме́ртїю влады́чествꙋюща, и҆ зовꙋ́ща на́съ, є҆гда̀  хо́щетъ, та́мѡ: 
А҆ллилꙋ́їа. 
А҆́ще ѿ страны̀ нѣ́кїѧ и҆дꙋ́ще, водѧ́щыѧ нѣ̑кїѧ  тре́бꙋемъ, что̀ сотвори́мъ, а҆́може и҆́демъ во странꙋ̀,  и҆дѣ́же не познава́емъ: мно́гихъ тебѣ̀ тогда̀  води́телей потре́ба: мно́гихъ тебѣ̀ мл҃твъ  спꙋтеше́ствꙋющихъ, сп҃стѝ дꙋ́шꙋ ѻ҆каѧ́ннꙋю, до́ндеже  дости́гнꙋти ко хрⷭ҇тꙋ̀, и҆ рещѝ къ немꙋ̀: 
А҆ллилꙋ́їа. 
Веще́ствєннымъ страсте́мъ подлежа́щїи, та́мѡ ѡ҆сла́бы  ника́коже и҆́мꙋтъ: та́мѡ оу҆́бѡ ѡ҆бличи́телїе стра́шнїи,  та́мѡ же и҆ кни̑ги ѿверза́ютсѧ: гдѣ̀ ѻ҆́крестъ  оу҆́зриши тогда̀ человѣ́че; и҆лѝ кто̀ и҆́мать та́мѡ  помощѝ тебѣ̀ тогда̀; ра́звѣ живы́й бл҃го́е что̀  сотвори́лъ є҆сѝ, и҆ добро̀ ни́щымъ что̀ сотвори́лъ  є҆сѝ, поѧ̀: 
А҆ллилꙋ́їа. 
Ю҆́ность и҆ добро́та тѣле́снаѧ во вре́мѧ сме́рти  оу҆вѧда́етъ, и҆ ѧ҆зы́къ лю́тѣ тогда̀ ѡ҆палѧ́етсѧ, и҆  горта́нь и҆зсꙋши́всѧ воспалѧ́етсѧ: ѻ҆че́съ добро́та  тогда̀ оу҆гаса́етъ, добро́та лица̀ и҆змѣнѧ́етсѧ всѧ̀,  добро́та вы́и сокрꙋша́етсѧ, и҆ про́чее безмо́лвствꙋетъ  глаго́лати ча́стѡ: 
А҆ллилꙋ́їа. 
Безмо́лвствꙋйте оу҆́бѡ, безмо́лвствꙋйте: лежа́щемꙋ  про́чее оу҆молчи́те и҆ вели́кое та́инство оу҆́зрите,  стра́шный бо ча́съ. оу҆молчи́те, да съ ми́ромъ дꙋша̀  ѿи́детъ, въ по́двизѣ бо вели́цѣмъ соде́ржитсѧ, и҆ во  стра́сѣ мно́зѣ мо́литъ бг҃а: 
А҆ллилꙋ́їа. 
А҆́зъ оу҆́бѡ ви́дѣхъ млⷣнца оу҆мира́юща, и҆  живо́тъ мо́й ѡ҆пла́кахъ: возмѧте́сѧ бо весьма̀ и҆  трепета́ше, и҆ є҆гда̀ прїи́де ча́съ, возопѝ: ѻ҆́тче,  помози́ ми, ма́ти, сп҃си́ мѧ, и҆ никто́же дово́ленъ  тогда̀ помощѝ є҆мꙋ̀, то́кмѡ ви́дѧще оу҆вѧда́ютъ, и҆ во  гро́бѣ пла́чꙋтъ є҆го̀: 
А҆ллилꙋ́їа. 
Коли́цы оу҆́бѡ внеза́пꙋ восхи́тишасѧ ѿ самѣ́хъ  сосцє́въ во гро́бъ, и҆ спрѧго́шасѧ спрѧжа́нїемъ  вѣ́чнымъ, и҆ сотвори́ша пла́чь неиждиви́мый, и҆ ѿ  черто́га не воста́ша: но вкꙋ́пѣ бра́къ, вкꙋ́пѣ гро́бъ,  вкꙋ́пѣ спрѧже́нїе, вкꙋ́пѣ и҆ распрѧже́нїе, вкꙋ́пѣ  смѣ́хъ, вкꙋ́пѣ и҆ пла́чь, вкꙋ́пѣ и҆ ѱало́мъ: 
А҆ллилꙋ́їа. 
Разжига́емсѧ то́кмѡ слы́шаще, ꙗ҆́кѡ є҆́сть та́мѡ  свѣ́тъ вѣ́чный, та́мѡ и҆сто́чникъ живота̀ на́шегѡ, и҆  та́мѡ наслажде́нїе вѣ́чное: та́мѡ є҆́сть ра́й, ѡ҆  не́мже всѧ́каѧ дꙋша̀ пра́ведныхъ ра́дꙋетсѧ. сни́демсѧ  всѝ во хрⷭ҇тѣ̀ и҆ мы̀, да си́це возопїи́мъ всѝ бг҃ꙋ: 
А҆ллилꙋ́їа. 
Всест҃а́ѧ дв҃о безневѣ́стнаѧ, ро́ждшаѧ свѣ́тъ  непристꙋ́пный, молю̀, ми́лъ сѧ дѣ́ю и҆ прошꙋ̀: молѧ́щи  не преста́й гдⷭ҇а ѡ҆ оу҆со́пшемъ рабѣ̀ твое́мъ,  пречⷭ҇таѧ, ꙗ҆́кѡ да ѡ҆брѧ́щетъ та́мѡ ѡ҆ставле́нїе  прегрѣше́нїй въ де́нь сꙋ́дный, всечⷭ҇таѧ. дерзнове́нїе  бо и҆́маши ꙗ҆́кѡ влⷣчца, моли́ти сн҃а твоего̀ всегда̀: 
А҆ллилꙋ́їа. 
Та́же па́ки конда́къ: Со ст҃ы́ми оу҆поко́й хрⷭ҇тѐ: 
Пѣ́снь з҃. 
І҆рмо́съ: Неизрече́нное чꙋ́до, въ пещѝ и҆зба́вивый  преподѡ́бныѧ ѻ҆́троки и҆з̾ пла́мене, во гро́бѣ ме́ртвъ  бездыха́ненъ полага́етсѧ, во сп҃се́нїе на́съ пою́щихъ:  и҆зба́вителю бж҃е, бл҃гослове́нъ є҆сѝ. 
Ѻ҆гнѧ̀ гее́нскагѡ, и҆ стра́шнагѡ и҆зрече́нїѧ ꙗ҆́кѡ  ще́дръ и҆зба́ви хрⷭ҇тѐ, є҆го́же въ вѣ́рѣ ѿ ны́нѣ  прїѧ́лъ є҆сѝ раба̀ твоего̀, и҆ пѣ́ти тебѣ̀ пода́ждь  твоемꙋ̀ рабꙋ̀: и҆зба́вителю бж҃е, бл҃гослове́нъ є҆сѝ. 
Въ землѝ кро́ткихъ, и҆ въ ра́йскомъ наслажде́нїи,  оу҆со́пшаго раба̀ твоего̀ вѣ́рнѡ, въ мѣ́стѣ селе́нїѧ  сла́вы ди́вныѧ бж҃е сподо́бивый, пода́ждь пѣ́ти тебѣ̀:  и҆зба́вителю бж҃е, бл҃гослове́нъ є҆сѝ. 
Сла́ва: Вели́къ сꙋ́дъ, нꙋ́жда же неисповѣди́маѧ  гее́нны є҆́сть, бра́тїе: та́мѡ бо дꙋ́шы грѣ́шныхъ съ  тѣ́ломъ оу҆́бѡ палѧ́тсѧ, и҆ съ болѣ́знїю слезѧ́тъ, не  могꙋ́ще вопи́ти: и҆зба́вителю бж҃е, бл҃гослове́нъ є҆сѝ. 
И҆ ны́нѣ: Несꙋмнѣ́ннѡ бж҃їю мт҃рь, пою́щыѧ тѧ̀ бцⷣе  пренепоро́чнаѧ, и҆ живꙋ́щыѧ при́снѡ ѡ҆гражда́й мл҃твами  твои́ми, преста́вльшыѧсѧ, го́рькихъ мꙋче́нїй и҆зба́ви, да  съ тобо́ю хрⷭ҇тꙋ̀ вопїю́тъ: и҆зба́вителю бж҃е  бл҃гослове́нъ є҆сѝ. 
Пѣ́снь и҃. 
І҆рмо́съ: Оу҆жасни́сѧ боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо въ мертвецѣ́хъ вмѣнѧ́етсѧ въ  вы́шнихъ живы́й, и҆ во гро́бъ ма́лъ страннопрїе́млетсѧ:  є҆го́же ѻ҆́троцы бл҃гослови́те, сщ҃е́нницы воспо́йте,  лю́дїе превозноси́те во всѧ̑ вѣ́ки. 
Ѽ кі́й ча́съ стра́шный согрѣша́ющихъ ѡ҆жида́етъ,  бра́тїе! ѽ кі́й стра́хъ тогда̀! ѻ҆́гнь поѧ́стъ  гее́нскїй, и҆ вѣ́чнѡ мꙋ́чити бꙋ́детъ. тѣ́мже хрⷭ҇тѐ  ще́дрый влⷣко, ѿ на́съ преста́вленнаго ны́нѣ  стра́шнагѡ преще́нїѧ и҆зба́ви, гее́нскагѡ мꙋче́нїѧ  и҆схи́ти во вѣ́ки. 
Ѽ ра́дости првⷣныхъ, ю҆́же прїе́млютъ, є҆гда̀  прїи́детъ сꙋдїѧ̀! та́мѡ бо черто́гъ оу҆гото́васѧ и҆  ра́й, и҆ всѐ хрⷭ҇то́во црⷭ҇тво: въ не́мже твоѧ̑ рабы̑  веселѧ́щыѧсѧ покажѝ, со ст҃ы́ми хрⷭ҇тѐ во вѣ́ки. 
Сла́ва: Кто̀ постои́тъ хрⷭ҇тѐ, прише́ствїѧ твоегѡ̀  стра́шномꙋ преще́нїю, та́мѡ не́бо свїе́тсѧ ꙗ҆́коже  сви́токъ стра́шнѡ, и҆ падꙋ́тъ ѕвѣ́зды, стра́хомъ  поколе́блетсѧ всѧ̀ тва́рь, и҆ свѣ́тъ и҆змѣни́тсѧ: но  тогда̀ пощадѝ сло́ве, ѿ на́съ преста́вльшагосѧ. 
И҆ ны́нѣ, бг҃оро́диченъ: Є҆го́же воплоти́ла є҆сѝ  сн҃а, па́че є҆стества̀ чи́стаѧ, се́й є҆́сть сꙋдїѧ̀ и҆  живы́хъ и҆ ме́ртвыхъ, и҆ сꙋдѧ́й все́й землѝ, и҆  сп҃са́етъ ѿ мꙋче́нїй, и҆̀хже хо́щетъ: па́че же любо́вїю  покланѧ́ющихсѧ во и҆з̾ѡбраже́нїихъ томꙋ̀, и҆ тѧ̀  воспѣва́ющихъ бцⷣꙋ во всѧ̑ вѣ́ки. 
Пѣ́снь ѳ҃. 
І҆рмо́съ: Не рыда́й менѐ мт҃и зрѧ́щи во гро́бѣ,  є҆го́же во чре́вѣ без̾ сѣ́мене зачала̀ є҆сѝ сн҃а:  воста́нꙋ бо и҆ просла́влюсѧ, и҆ вознесꙋ̀ со сла́вою  непреста́ннѡ ꙗ҆́кѡ бг҃ъ, вѣ́рою и҆ любо́вїю тѧ̀  велича́ющыѧ. 
Не рыда́йте всѝ и҆̀же въ вѣ́рѣ оу҆ме́ршїи, ꙗ҆́кѡ  хрⷭ҇то́съ ѡ҆ на́съ претерпѣ̀ пло́тїю и҆ крⷭ҇тъ и҆  погребе́нїе, безсме́ртїѧ сы́ны содѣ́ла всѧ̑ вопїю́щыѧ къ  немꙋ̀: не вни́ди въ сꙋ́дъ съ рабо́мъ твои́мъ. 
Ꙗ҆́кѡ въ вѣ́рѣ и҆ наде́ждѣ воскрⷭ҇нїѧ оу҆со́пшаго  бра́та во ѻ҆би́телехъ ст҃ы́хъ вчини́ти, хрⷭ҇то́ви  оу҆се́рднѡ помо́лимсѧ вѣ́рнїи: сꙋ́дъ бо та́мѡ гро́зный,  и҆ и҆спыта́нїе стра́шное: и҆ никто́же са́мъ себѣ̀  помощѝ мо́жетъ, ра́звѣ бл҃га̑ѧ дѣла̀, и҆ ѻ҆́бщаѧ  вѣ́рныхъ мл҃тва, и҆ возопїи́мъ: не вни́ди въ сꙋ́дъ  гдⷭ҇и, съ рабо́мъ твои́мъ. 
Сла́ва: Въ нестарѣ́емѣй твое́й сла́вѣ, и҆ сла́дости  ра́йской, ѿ на́съ преста́вльшагосѧ ны́нѣ вчинѝ бл҃же,  ꙗ҆́кѡ правосла́вїемъ и҆ покаѧ́нїемъ прите́кшагѡ къ  тебѣ̀ въ вѣ́рѣ, и҆ сотворѝ є҆го̀ и҆збра́нна  предста́телѧ црⷭ҇твїѧ твоегѡ̀. 
И҆ ны́нѣ, бг҃оро́диченъ: Тѧ̀ ꙗ҆́кѡ мт҃рь жи́зни  па́че є҆стества̀ сꙋ́щꙋю бцⷣе дв҃о, бл҃гоче́стнѡ  воспѣва́емъ вѣ́рнїи: тобо́ю бо мы̀ оу҆ме́ршїи пре́жде  ѡ҆безсме́ртившесѧ, ѡ҆брѣто́хомъ живо́тъ, и҆ сѐ тебѣ̀  пѣ́снь и҆сполнѧ́емъ. 
Дїа́конъ: Па́ки и҆ па́ки: 
И҆ мл҃тва: Бж҃е дꙋхѡ́въ: 
Є҆ѯапостїла́рїй: 
Ны́нѣ оу҆поко́ихсѧ, и҆ ѡ҆брѣто́хъ ѡ҆сла́бꙋ мно́гꙋ,  ꙗ҆́кѡ преста́вихсѧ ѿ и҆стлѣ́нїѧ, и҆ преложи́хсѧ къ  животꙋ̀: гдⷭ҇и сла́ва тебѣ̀. 
И҆ лю́дїе то́йжде. 
Сті́хъ: Человѣ́къ ꙗ҆́кѡ трава̀, дні́е є҆гѡ̀ ꙗ҆́кѡ  цвѣ́тъ се́льный. 
Сті́хъ в҃: Ꙗ҆́кѡ дꙋ́хъ про́йде въ не́мъ, и҆ не  бꙋ́детъ. 
Сті́хъ г҃: И҆ и҆́стина гдⷭ҇нѧ пребыва́етъ во вѣ́къ. 
И҆ на кі́йждо сті́хъ є҆ѯапостїла́рїй. 
Та́же, Сла́ва, и҆ ны́нѣ: 
Ны́нѣ и҆збра́хъ бг҃омт҃рь ѻ҆трокови́цꙋ, ꙗ҆́кѡ  роди́сѧ и҆з̾ неѧ̀ хрⷭ҇то́съ и҆зба́витель всѣ́хъ: гдⷭ҇и  сла́ва тебѣ̀. 
И҆ а҆́бїе: Хвали́те гдⷭ҇а съ нб҃съ: 
Та́же стїхи̑ры, гла́съ ѕ҃. 
Подо́бенъ: Ѿча́ѧннаѧ: 
Ѡ҆бг҃отворе́нъ въ преставле́нїи животворѧ́щимъ твои́мъ  хрⷭ҇тѐ ны́нѣ та́инствомъ, къ тебѣ̀ пре́йде  бж҃е́ственный слꙋжи́тель тво́й: прїимѝ въ рꙋ́цѣ твоѝ  дꙋ́шꙋ є҆гѡ̀ ꙗ҆́кѡ птенца̀, оу҆чинѝ є҆го̀ во  дво́рѣхъ твои́хъ и҆ во а҆́гг҃льскаѧ ликостоѧ̑нїѧ, и҆  оу҆поко́й, є҆го́же прїѧ́лъ є҆сѝ повелѣ́нїемъ твои́мъ  гдⷭ҇и, вели́кїѧ ра́ди твоеѧ̀ млⷭ҇ти. 
Стра́нное сме́рти та́инство: надхо́дитъ бо всѣ̑мъ въ  безго́дїи, є҆стество̀ растлѣва́етсѧ нꙋ́ждею, ста́рцы  взима́етъ, и҆гꙋ́мены, кни́жники, оу҆чи́тели сꙋ́єтнаѧ  мꙋ́дрствꙋющыѧ тли́тъ, є҆пі́скопы, па́стыри. но  воззове́мъ со слеза́ми: повелѣ́нїемъ твои́мъ гдⷭ҇и,  є҆го́же прїѧ́лъ є҆сѝ, оу҆поко́й вели́кїѧ ра́ди твоеѧ̀  млⷭ҇ти. 
Жи́тельствовавъ во бл҃гоче́стїи, и҆ оу҆кра́шенъ  сщ҃е́нникъ тво́й хрⷭ҇тѐ, жре́цъ и҆ приноси́тель  бж҃е́ственныхъ та́инствъ, твои́мъ бж҃е́ственнымъ  повелѣ́нїемъ пре́йде ѿ жите́йскихъ мо́лвъ къ тебѣ̀:  є҆го́же ꙗ҆́кѡ сщ҃е́нника сп҃се прїи́мъ сп҃сѝ, и҆ съ  првⷣными оу҆поко́й, є҆го́же прїѧ́лъ є҆сѝ, вели́кїѧ  ра́ди твоеѧ̀ млⷭ҇ти. 
Сла́ва, и҆ ны́нѣ, бг҃оро́диченъ: 
Бг҃а и҆з̾ тебѐ вопло́щшагосѧ позна́хомъ бг҃оро́дице  дв҃о: того̀ молѝ, сп҃сти́сѧ дꙋша́мъ на́шымъ. 
Та́же глаго́лютъ: Сла́ва въ вы́шнихъ: И҆ по є҆́же:  Сподо́би гдⷭ҇и: глаго́летъ настоѧ́щыѧ стїхи̑ры,  самогла́сны дамаски́нѡвы, гла́съ а҃: 
Ка́ѧ жите́йскаѧ сла́дость пребыва́етъ печа́ли  неприча́стна; ка́ѧ ли сла́ва стои́тъ на землѝ  непрело́жна; всѧ̑ сѣ́ни немѡщнѣ́йша, всѧ̑ со́нїй  прелє́стнѣйша: є҆ди́нѣмъ мгнове́нїемъ, и҆ сїѧ̑ всѧ̑  сме́рть прїе́млетъ. но во свѣ́тѣ хрⷭ҇тѐ лица̀ твоегѡ̀,  и҆ въ наслажде́нїи твоеѧ̀ красоты̀, є҆го́же и҆збра́лъ  є҆сѝ оу҆поко́й, ꙗ҆́кѡ чл҃вѣколю́бецъ. 
Сті́хъ: Гдⷭ҇ь пасе́тъ мѧ̀, и҆ ничто́же мѧ̀ лиши́тъ. 
Дѣ́ломъ сп҃се мо́й показꙋ́еши, ꙗ҆́кѡ ты̀ є҆сѝ  всѣ́хъ воскрⷭ҇нїе, сло́вомъ сло́ве ла́зарѧ и҆з̾  ме́ртвыхъ воскр҃си́лъ є҆сѝ: тогда̀ верєѝ сотро́шасѧ,  врата́ же а҆́дѡва смꙋти́шасѧ: тогда̀ со́нъ сме́рть  показа́сѧ человѣ́ческаѧ. но во є҆́же сп҃стѝ твоѐ  созда́нїе, а҆ не во є҆́же ѡ҆сꙋди́ти прише́дый, є҆го́же  и҆збра́лъ є҆сѝ, оу҆поко́й ꙗ҆́кѡ чл҃вѣколю́бецъ. 
Сла́ва, и҆ ны́нѣ, бг҃оро́диченъ: 
Всѣ̑мъ предста́тельница те́плаѧ показа́ласѧ є҆сѝ  бг҃ороди́тельнице, всѣ́хъ покро́ве, держа́ва же ѿ бг҃а  прибѣга́ющымъ къ тебѣ̀: въ нꙋ́ждахъ сꙋ́щымъ помо́щница.  плѣ̑ннымъ ско́рое и҆збавле́нїе. тебе́ бо хрⷭ҇то́съ на  ва́рвары положи́лъ є҆́сть мсти́тельницꙋ, и҆ застꙋ́пницꙋ,  и҆ стѣ́нꙋ неразрꙋши́мꙋю, и҆ немощны̑мъ крѣ́пость  непребори́мꙋю, и҆ ми́ра пода́тельницꙋ дꙋша́мъ на́шымъ. 
Стїхи̑ры, гла́съ в҃: 
Оу҆вы̀ мнѣ̀, ꙗ҆ковы́й по́двигъ и҆́мать дꙋша̀  разлꙋча́ющисѧ ѿ тѣлесѐ! оу҆вы̀, тогда̀ коли́кѡ  слези́тъ, и҆ нѣ́сть поми́лꙋѧй ю҆̀! ко а҆́гг҃лѡмъ ѻ҆́чи  возводѧ́щи, бездѣ́льнѡ мо́литсѧ: къ человѣ́кѡмъ рꙋ́цѣ  простира́ющи, не и҆́мать помога́ющагѡ. тѣ́мже  возлю́бленнїи моѝ бра́тїе, помы́сливше на́шꙋ кра́ткꙋю  жи́знь, преста́вленномꙋ оу҆покое́нїѧ ѿ хрⷭ҇та̀  про́симъ, и҆ дꙋша́мъ на́шымъ ве́лїю млⷭ҇ть. 
Сті́хъ: Ко гдⷭ҇ꙋ, внегда̀ скорбѣ́ти мѝ, воззва́хъ,  и҆ оу҆слы́ша мѧ̀. 
Прїиди́те, оу҆́зримъ всѝ чꙋ́до па́че оу҆ма̀, и҆́же  вчера̀ съ на́ми сы́й, ны́нѣ лежи́тъ ме́ртвъ. прїиди́те,  позна́емъ, ꙗ҆́кѡ пома́лѣ въ погреба̑льнаѧ пови́ты и҆  мы̀ сконча́емсѧ: и҆̀же мѵ́ры помазꙋ́ющїисѧ  бл҃гоꙋха́нными, лежа́тъ смра́дни: ка́кѡ зла́томъ  красѧ́щїисѧ, не оу҆кра́шени лежа́тъ и҆ без̾ѡбра́зни.  тѣ́мже, возлю́бленнїи моѝ бра́тїе, разꙋмѣ́вше на́шꙋ  кра́ткꙋю жи́знь, преста́вленномꙋ оу҆покое́нїѧ оу҆  хрⷭ҇та̀ про́симъ, и҆ дꙋша́мъ на́шымъ ве́лїю млⷭ҇ть. 
Сті́хъ: Гдⷭ҇и, и҆зба́ви дꙋ́шꙋ мою̀ ѿ оу҆сте́нъ  непра́ведныхъ. 
Сп҃са́йсѧ сꙋ́етный животѐ. сп҃са́йтесѧ всѝ дрꙋ́зи,  срѡ́дницы же и҆ ча̑да: въ пꙋ́ть бо и҆дꙋ̀, и҆́мже  никогда́же ше́ствовахъ. но прїиди́те помѧнꙋ́вше мою̀ къ  ва́мъ любо́вь, послѣ́дꙋйте, и҆ гро́бꙋ предади́те бре́нїе  моѐ сїѐ: и҆ и҆мꙋ́щаго сꙋди́ти смире́ннꙋю мою̀ дꙋ́шꙋ, со  слеза́ми хрⷭ҇та̀ моли́те, ꙗ҆́кѡ да ѻ҆гнѧ̀ и҆́зметъ мѧ̀  неꙋгаси́магѡ. 
Сла́ва, и҆ ны́нѣ, бг҃оро́диченъ: 
Непроходи́маѧ врата̀, та́йнѡ запеча́тствѡваннаѧ,  бл҃гослове́ннаѧ бцⷣе дв҃о, прїимѝ молє́нїѧ на̑ша, и҆  принесѝ твоемꙋ̀ сн҃ꙋ и҆ бг҃ꙋ, да сп҃се́тъ тобо́ю дꙋ́шы  на́шѧ. 
Стїхи̑ры самогла́сны, гла́съ г҃: 
Сѐ лежꙋ̀ возлю́бленнїи моѝ бра́тїе, посредѣ̀  всѣ́хъ молчали́въ и҆ безгла́сенъ: оу҆ста̀  оу҆праздни́шасѧ, ѧ҆зы́къ преста̀ и҆ оу҆стнѣ̀  препѧ́шасѧ: рꙋ́цѣ свѧза́стѣсѧ, и҆ но́зѣ сплето́стѣсѧ:  зра́къ и҆змѣни́сѧ, ѻ҆́чи оу҆гасо́стѣ, и҆ не ви́дѧтъ  рыда́ющихъ: слꙋ́хъ не прїе́млетъ печа́лꙋющихъ во́плѧ,  но́съ не оу҆ха́етъ кади́льнагѡ бл҃гово́нїѧ: и҆́стиннаѧ  же любо́вь никогда́же оу҆мерщвлѧ́етсѧ. тѣ́мже молю̀  всѣ́хъ зна́емыхъ, и҆ дрꙋгѡ́въ мои́хъ, помѧни́те мѧ̀  пред̾ гдⷭ҇емъ, ꙗ҆́кѡ да въ де́нь сꙋ́дный ѡ҆брѧ́щꙋ  млⷭ҇ть на сꙋди́щи ѻ҆́номъ стра́шномъ. 
Сті́хъ: Возведо́хъ ѻ҆́чи моѝ въ го́ры, ѿню́дꙋже  прїи́детъ по́мощь моѧ̀. 
Всѧ̑ сꙋета̀ человѣ́чєскаѧ, є҆ли̑ка не пребыва́ютъ  по сме́рти: не пребыва́етъ бога́тство, ни сше́ствꙋетъ  сла́ва: прише́дши бо сме́рти, сїѧ̑ всѧ̑ потреби́шасѧ.  тѣ́мже хрⷭ҇тꙋ̀ безсме́ртномꙋ возопїи́мъ: преста́вленнагѡ  ѿ на́съ оу҆поко́й, и҆дѣ́же всѣ́хъ є҆́сть  веселѧ́щихсѧ жили́ще. 
Сті́хъ: Гдⷭ҇ь сохрани́тъ вхожде́нїе твоѐ и҆  и҆схожде́нїе твоѐ ѿ ны́нѣ и҆ до вѣ́ка. 
Человѣ́цы, что̀ всꙋ́е мѧте́мсѧ; тече́нїе ско́рое и҆  жесто́кое є҆́сть, и҆́мже тече́мъ: ды́мъ є҆́сть житїѐ,  па́ра, и҆ пе́пелъ, и҆ пра́хъ по ма́лѣ бꙋ́демъ, и҆ ꙗ҆́кѡ  цвѣ́тъ оу҆вѧда́емъ. тѣ́мже хрⷭ҇тꙋ̀ безсме́ртномꙋ  возопїи́мъ: преста́вльшагосѧ ѿ на́съ оу҆поко́й,  и҆дѣ́же всѣ́хъ є҆́сть веселѧ́щихсѧ жили́ще. 
Сла́ва, и҆ ны́нѣ, бг҃оро́диченъ: 
Приста́нище тѧ̀ сп҃се́нїѧ и҆́мамы бцⷣе дв҃о, въ  пꙋчи́нѣ житїѧ̀ ѡ҆бꙋрева́емїи. тѣ́мже молѝ ѿ тебѐ  безсѣ́меннѡ вопло́щшагосѧ бг҃а, и҆ неизрече́ннѡ  вочл҃вѣ́чшагосѧ, сп҃стѝ дꙋ́шы на́шѧ. 
Стїхи̑ры, гла́съ д҃: 
Гдѣ́ є҆сть мїрско́е пристра́стїе; гдѣ́ є҆сть  привре́менныхъ мечта́нїе; гдѣ́ є҆сть зла́то и҆ сребро̀;  гдѣ́ є҆сть рабѡ́въ мно́жество и҆ молва̀; всѧ̑ пе́рсть,  всѧ̑ пе́пелъ, всѧ̑ сѣ́нь. но прїиди́те, возопїи́мъ  безсме́ртномꙋ цр҃ю̀: гдⷭ҇и, вѣ́чныхъ твои́хъ бла̑гъ  сподо́би преста́вльшагосѧ ѿ на́съ, оу҆покоѧ́ѧ є҆го̀  въ нестарѣ́ющемсѧ бл҃же́нствѣ твое́мъ. 
Сті́хъ: Возвесели́хсѧ ѡ҆ ре́кшихъ мнѣ̀: въ до́мъ  гдⷭ҇ень по́йдемъ. 
На́йде сме́рть ꙗ҆́кѡ хи́щникъ, на́йде тли́тель, и҆  низложи́ мѧ, на́йде и҆ не сꙋ́ща мѧ̀ показа̀: на́йде, и҆  землѧ̀ сы́й, ꙗ҆́кѡ не сы́й лежꙋ̀. вои́стиннꙋ со́нїе,  вои́стиннꙋ привидѣ́нїе є҆смы̀ человѣ́цы. но прїиди́те,  возопїи́мъ безсме́ртномꙋ цр҃ю̀: гдⷭ҇и, вѣ́чныхъ твои́хъ  бла̑гъ сподо́би преста́вльшагосѧ ѿ на́съ, оу҆покоѧ́ѧ  є҆го̀ въ нестарѣ́емѣй жи́зни. 
Сла́ва, и҆ ны́нѣ, бг҃оро́диченъ: 
Є҆ди́на чⷭ҇таѧ и҆ непоро́чнаѧ дв҃о, бг҃а безсѣ́меннѡ  ро́ждшаѧ, молѝ сп҃сти́сѧ дꙋша́мъ на́шымъ. 
Стїхи̑ры, гла́съ є҃: 
Помѧнꙋ́хъ прⷪ҇ро́ка вопїю́ща: а҆́зъ є҆́смь землѧ̀ и҆  пе́пелъ. и҆ па́ки разсмотри́хъ во гробѣ́хъ, и҆ ви́дѣхъ  кѡ́сти ѡ҆бнаже́ны и҆ рѣ́хъ: оу҆̀бо кто̀ є҆́сть ца́рь,  и҆лѝ во́инъ, и҆лѝ бога́тъ, и҆лѝ оу҆бо́гъ, и҆лѝ  пра́ведникъ, и҆лѝ грѣ́шникъ, но оу҆поко́й гдⷭ҇и, съ  првⷣными раба̀ твоего̀. 
Сті́хъ: Стоѧ́ще бѧ́хꙋ но́ги на́шѧ во дво́рѣхъ  твои́хъ, і҆ерⷭ҇ли́ме. 
Ты̀ ре́клъ є҆сѝ, вѣ́рꙋѧй въ тѧ̀ хрⷭ҇тѐ, сме́рти не  оу҆́зритъ: но ꙗ҆́коже а҆́зъ ѿ свѣ́та во свѣ́тъ,  свѣ́тъ є҆́смь, та́кѡ просвѣти́тесѧ и҆ во мнѣ̀ въ  сла́вѣ мое́й: и҆́стинный бо бг҃ъ сы́й прїидо́хъ сп҃стѝ,  и҆̀же во и҆́стинномъ правосла́вїи чтꙋ́щихъ мѧ̀ є҆ди́наго  гдⷭ҇а бг҃а, сꙋгꙋ́ба є҆стество́ма пло́ти и҆ бж҃ества̀,  є҆ди́наго же ѵ҆поста́сїю. тѣ́мъ си́це тѧ̀  и҆сповѣ́давшаго вѣ́рнаго твоего̀ раба̀, во свѣ́тѣ  лица̀ твоегѡ̀ со ст҃ы́ми оу҆поко́й, ꙗ҆́кѡ  чл҃вѣколю́бецъ. 
Сла́ва, и҆ ны́нѣ, бг҃оро́диченъ: 
Тебѣ̀ мо́лимсѧ, ꙗ҆́кѡ бж҃їи мт҃ри, бл҃гослове́ннаѧ,  молѝ сп҃сти́сѧ на́мъ. 
Стїхи̑ры, гла́съ ѕ҃: 
Нача́токъ мнѣ̀ и҆ соста́въ, зижди́тельное твоѐ  бы́сть повелѣ́нїе: восхотѣ́въ бо ѿ неви́димагѡ же и҆  ви́димагѡ, жи́ва мѧ̀ соста́вити є҆стества̀: ѿ землѝ  тѣ́ло моѐ созда́лъ є҆сѝ, да́лъ же мѝ є҆сѝ дꙋ́шꙋ  бж҃е́ственнымъ твои́мъ и҆ животворѧ́щимъ вдохнове́нїемъ.  тѣ́мже хрⷭ҇тѐ, раба̀ твоего̀ въ странѣ̀ живꙋ́щихъ, въ  селе́нїихъ пра́ведныхъ оу҆поко́й. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. 
Поче́лъ є҆сѝ ѡ҆́бразомъ твои́мъ рꙋ́къ твои́хъ,  сло́ве, созда́нїе: живописа́въ бо въ веще́ственномъ  зра́цѣ, оу҆́мнагѡ сꙋщества̀ подо́бїе, є҆гѡ́же и҆  прича́стника мѧ̀ поста́вилъ є҆сѝ, положи́въ на землѝ  нача́льствовати тва́ремъ самовла́стїемъ. тѣ́мже сп҃се,  раба̀ твоего̀ во странѣ̀ живы́хъ, и҆ въ ски́нїѧхъ  првⷣныхъ оу҆поко́й. 
Сла́ва, и҆ ны́нѣ, бг҃оро́диченъ: 
Бг҃а и҆з̾ тебѐ вопло́щшагосѧ позна́хомъ бцⷣе дв҃о:  того̀ молѝ сп҃сти́сѧ дꙋша́мъ на́шымъ. 
Стїхи̑ры, гла́съ з҃: 
По ѡ҆́бразꙋ твоемꙋ̀ и҆ по подо́бїю созда́вый въ  нача́лѣ человѣ́ка, въ раѝ поста́вилъ є҆сѝ владѣ́ти  твои́ми тва́рьми: за́вистїю же дїа́волею прельсти́всѧ,  снѣ́ди причасти́сѧ, за́повѣдей твои́хъ престꙋ́пникъ  бы́въ. тѣ́мже па́ки въ зе́млю, ѿ неѧ́же взѧ́тъ бы́сть,  ѡ҆сꙋди́лъ є҆сѝ возврати́тисѧ гдⷭ҇и, и҆ и҆спроси́ти  [оу҆ тебѣ̀] оу҆покое́нїѧ. 
Сті́хъ: Ко́ль возлю́блєнна селє́нїѧ твоѧ̑, гдⷭ҇и  си́лъ! 
Разрѣша́етъ всѧ́кꙋю печа́ль сме́рть, пода́ннаѧ  є҆стествꙋ̀ а҆да́мовꙋ: и҆́бо тлѣ́нни бы́хомъ, снѣ́ди  причасти́вшесѧ: позна́емъ оу҆́бѡ, ꙗ҆́кѡ созда́вшесѧ ѿ  землѝ, па́ки пра́хъ и҆ пе́пелъ бꙋ́демъ, ꙗ҆́коже  бѣ́хомъ пре́жде. тѣ́мже со гла́сомъ плаче́внымъ  созда́телѧ оу҆мо́лимъ, преста́вльшемꙋсѧ ѡ҆сла́бꙋ  дарова́ти, и҆ млⷭ҇ть. 
Сла́ва, и҆ ны́нѣ, бг҃оро́диченъ: 
Тѧ̀ бцⷣе стѣ́нꙋ нерꙋши́мꙋю, и҆ наде́ждꙋ вѣ́рнїи  и҆́мамы. тѣ́мже не преста́й влⷣчце, моли́ти ѡ҆ и҆̀же  вѣ́рою оу҆со́пшихъ твои́хъ рабѣ́хъ, ѡ҆сла́бѣ и҆̀мъ  бы́ти въ сꙋдѣ̀, є҆гда̀ сѧ́детъ сн҃ъ тво́й и҆ бг҃ъ:  є҆стество́ бо ты̀ вѣ́си, ꙗ҆́кѡ всѧ́кими грѣхѝ ны́нѣ  смѣси́сѧ, да тѧ̀ всѝ оу҆бл҃жи́мъ. 
Стїхи̑ры, гла́съ и҃: 
Пла́чꙋ и҆ рыда́ю, є҆гда̀ помышлѧ́ю сме́рть, и҆ ви́ждꙋ  во гробѣ́хъ лежа́щꙋю, по ѡ҆́бразꙋ бж҃їю созда́ннꙋю на́шꙋ  красотꙋ̀, без̾ѡбра́знꙋ, безсла́внꙋ, не и҆мꙋ́щꙋю ви́да.  ѽ чꙋдесѐ, что̀ сїѐ є҆́же ѡ҆ на́съ бы́сть та́инство;  ка́кѡ преда́хомсѧ тлѣ́нїю; ка́кѡ сопрѧго́хомсѧ сме́рти,  вои́стиннꙋ бг҃а повелѣ́нїемъ, ꙗ҆́коже пи́сано є҆́сть,  подаю́щагѡ преста́вльшемꙋсѧ оу҆покое́нїе. 
Тлѣ́нни ка́кѡ бы́хомъ, нетлѣ́нный ѡ҆́бразъ носи́вше,  и҆ дꙋнове́нїемъ бж҃е́ственнымъ безсме́ртнꙋю прїе́мше  дꙋ́шꙋ, смѣше́ни бы́вше, ꙗ҆́коже пи́сано є҆́сть; ка́кѡ  же престꙋпи́хомъ бж҃їѧ повелѣ̑нїѧ; ѽ чꙋдесѐ, ка́кѡ  снѣ́дь жи́зни ѡ҆ста́вльше, ꙗ҆до́хомъ снѣ́дь,  хода́таицꙋ го́рькїѧ сме́рти; ка́кѡ прельще́ни лиши́хомсѧ  жи́зни бж҃е́ственныѧ; про́чее возопїи́мъ хрⷭ҇тꙋ̀:  є҆го́же преста́вилъ є҆сѝ, во дво́рѣхъ твои́хъ вселѝ. 
Сла́ва, и҆ ны́нѣ, бг҃оро́диченъ: 
Покро́въ тво́й бцⷣе дв҃о, врачевство̀ є҆́сть  дх҃о́вное: въ то́й бо прибѣга́юще дꙋше́вныхъ недꙋ́гѡвъ  и҆збавлѧ́емсѧ. 
Стїхи̑ры, гла́съ и҃. Самогла́сны: 
Безмѣ́рна є҆́сть блꙋ́днѡ живꙋ́щымъ мꙋ́ка, скре́жетъ  зꙋ́бный, и҆ пла́чь неꙋтѣ́шимый, мра́къ несвѣти́мый, и҆  тьма̀ кромѣ́шнѧѧ, и҆ че́рвь неꙋсыпа́емый, сле́зы  недѣйстви́тельны, и҆ сꙋ́дъ без̾ млⷭ҇ти. сегѡ̀ ра́ди  пре́жде конца̀ возопїи́мъ, глаго́люще: влⷣко хрⷭ҇тѐ,  є҆го́же и҆збра́лъ є҆сѝ, со и҆збра́нными твои́ми  оу҆поко́й. 
Подо́бенъ: 
Возгласи́тъ трꙋба̀, и҆ ꙗ҆́кѡ ѿ сна̀ ме́ртвїи  воста́нꙋтъ, живо́тъ нбⷭ҇ный прїѧ́ти жела́юще, надѣ́ѧшасѧ  на тѧ̀ созда́телѧ и҆ гдⷭ҇а: не ѡ҆сꙋдѝ оу҆̀бо раба̀  твоего̀, сме́ртенъ бо безсме́ртне, на́съ ра́ди бы́лъ  є҆сѝ. сегѡ̀ ра́ди пре́жде конца̀ возопїи́мъ,  глаго́люще: влⷣко хрⷭ҇тѐ, є҆го́же и҆збра́лъ є҆сѝ, со  и҆збра́нными твои́ми оу҆поко́й. 
Сѐ и҆ стїхі̑и, нб҃о и҆ землѧ̀ и҆змѣнѧ́тсѧ, и҆ всѧ̀  тва́рь въ нетлѣ́нїе ѡ҆блече́тсѧ: разрꙋши́тсѧ тлѣ́нїе,  и҆ поги́бнетъ тьма̀ въ прише́ствїи твое́мъ: и҆́маши бо  па́ки прїитѝ со сла́вою, ꙗ҆́коже пи́сано є҆́сть,  возда́ти комꙋ́ждо, ꙗ҆́коже содѣ́ла. влⷣко хрⷭ҇тѐ,  є҆го́же и҆збра́лъ є҆сѝ, со и҆збра́нными твои́ми  оу҆поко́й. 
Сла́ва, гла́съ ѕ҃. 
Прїиди́те и҆ ви́дите всѝ стра́нное и҆ гро́зное  видѣ́нїе всѣ̑мъ познава́емое, ѡ҆́бразъ ны́нѣ ви́димый,  и҆ не ктомꙋ̀ мꙋ́дрствꙋйте привре́мєннаѧ. дне́сь дꙋша̀  ѿ тѣ́ла разлꙋча́етсѧ, къ вѣ́чномꙋ преставлѧ́ема  мі́рꙋ: въ пꙋ́ть бо и҆́детъ, и҆́мже никогда́же ше́ствова,  и҆ къ сꙋдїѝ нелицепрїе́мномꙋ, и҆дѣ́же предстоѧ́тъ  а҆́гг҃лѡвъ чи́ни. стра́шнѡ бо, бра́тїе моѝ, сꙋди́ще  ѻ҆́но, и҆дѣ́же всѝ предста́немъ на́зи! ѻ҆́вїи оу҆́бѡ  вѣнчава́еми, ѻ҆́вїи же посрамлѧ́еми. тѣ́мже возопїи́мъ  къ безсме́ртномꙋ цр҃ю̀: є҆гда̀ и҆́маши и҆спыта́ти  сокровє́ннаѧ человѣ́чєскаѧ, пощадѝ раба̀ твоего̀,  є҆го́же прїѧ́лъ є҆сѝ, гдⷭ҇и чл҃вѣколю́бче. 
И҆ ны́нѣ, бг҃оро́диченъ: 
Мл҃твами хрⷭ҇тѐ ро́ждшїѧ тѧ̀, и҆ прⷣте́чи твоегѡ̀,  а҆пⷭ҇лѡвъ, прⷪ҇ро́кѡвъ, і҆ера́рхѡвъ, прпⷣбныхъ и҆  првⷣныхъ, и҆ всѣ́хъ ст҃ы́хъ, оу҆со́пшаго раба̀ твоего̀  оу҆поко́й. 
Та́же: Бл҃го є҆́сть и҆сповѣ́датисѧ гдⷭ҇еви: ве́сь.  Трист҃о́е. По Ѻ҆́ч҃е на́шъ: 
Поко́й сп҃се на́шъ съ првⷣными раба̀ твоего̀, и҆  сего̀ вселѝ во дворы̀ твоѧ̑, ꙗ҆́коже є҆́сть пи́сано,  презира́ѧ ꙗ҆́кѡ бл҃гъ прегрѣшє́нїѧ є҆гѡ̀, вѡ́льнаѧ и҆  невѡ́льнаѧ, и҆ всѧ̑ ꙗ҆̀же въ вѣ́дѣнїи и҆ не въ  вѣ́дѣнїи, чл҃вѣколю́бче. 
Въ поко́ищи твое́мъ гдⷭ҇и, и҆дѣ́же всѝ ст҃і́и твоѝ  оу҆покоева́ютсѧ, оу҆поко́й и҆ дꙋ́шꙋ раба̀ твоегѡ̀,  ꙗ҆́кѡ є҆ди́нъ є҆сѝ чл҃вѣколю́бецъ. 
Мт҃и ст҃а́ѧ неизрече́ннагѡ свѣ́та, а҆́гг҃льскими тѧ̀  пѣ́сньми почита́юще, бл҃гоче́стнѡ велича́емъ. 
Дїа́конъ глаго́летъ: 
Поми́лꙋй на́съ бж҃е, по вели́цѣй млⷭ҇ти твое́й,  мо́лимъ ти сѧ, оу҆слы́ши и҆ поми́лꙋй. 
По возгла́сѣ мл҃твенномъ быва́етъ цѣлова́нїе, ли́кꙋ  пою́щꙋ стїхи̑ры, гла́съ в҃: 
Прїиди́те, послѣ́днее цѣлова́нїе: 
И҆ прѡ́чаѧ, ꙗ҆́коже преднаписа́шасѧ въ послѣ́дованїи  мїрско́мъ. 
Та́же: Сла́ва, гла́съ ѕ҃: Зрѧ́ще мѧ̀ безгла́сна: 
И҆ ны́нѣ, бг҃оро́диченъ: 
Ѿходѧ́ще же ко гро́бꙋ пою́тъ сщ҃е́нницы і҆рмосы̀  вели́кагѡ канѡ́на, сі́есть: 
Помо́щникъ и҆ покрови́тель: И҆ прѡ́чаѧ. Трист҃о́е. По  Ѻ҆́ч҃е на́шъ: 
Въ поко́ищи твое́мъ, гдⷭ҇и: 
Є҆ди́на чⷭ҇таѧ и҆ непоро́чнаѧ дв҃о: 
Та́же, Поми́лꙋй на́съ бж҃е: и҆ про́чее, ꙗ҆́кѡ  ѻ҆бы́чно. Бж҃е дꙋхѡ́въ: 
И҆ погреба́ютсѧ мо́щи. 
И҆ быва́етъ соверше́нный ѿпꙋ́стъ. 


[глⷡ҇а к҃] Чи́нъ погребе́нїѧ младе́нческагѡ. 
По є҆́же бл҃гослови́ти сщ҃е́нникꙋ, пѣвцы̀ пою́тъ: 
Живы́й въ по́мощи вы́шнѧгѡ: 
И҆ посе́мъ, А҆ллилꙋ́їа, во гла́съ и҃. 
Сті́хъ: Бл҃же́нъ, є҆го́же и҆збра́лъ: 
Сті́хъ: И҆ па́мѧть є҆гѡ̀ въ ро́дъ и҆ ро́дъ. 
Трист҃о́е. И҆ по Ѻ҆́ч҃е на́шъ: Ꙗ҆́кѡ твоѐ є҆́сть  црⷭ҇тво: 
Та́же, Глꙋбино́ю мꙋ́дрости чл҃вѣколю́бнѡ: 
Сла́ва: Творца̀ и҆ зижди́телѧ и҆ бг҃а на́шегѡ: 
И҆ ны́нѣ: Тебѐ и҆ стѣ́нꙋ и҆ приста́нище и҆́мамы: 
Та́же, н҃ ѱало́мъ. 
И҆ посе́мъ начина́етъ канѡ́нъ поко́йный над̾  младе́нцемъ сконча́вшимсѧ. Гла́съ и҃. 
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Припѣ́въ: Гдⷭ҇и, оу҆поко́й младе́нца. 
Пло́тїю ѡ҆бнища́вый сло́ве бж҃їй, и҆ младе́нецъ бы́ти  бл҃говоли́вый кромѣ̀ премѣне́нїѧ, въ нѣ́дрѣхъ  а҆враа́млихъ, мо́лимъ, є҆го́же прїѧ́лъ є҆сѝ, сочета́й  младе́нца. 
Ѻ҆троча̀ ви́дѣнъ бы́лъ є҆сѝ пре́жде всѣ́хъ  вѣкѡ́въ сы́й, и҆ ѻ҆троча́тѡмъ ꙗ҆́кѡ бл҃гъ твоѐ  ѡ҆бѣща́лъ є҆сѝ црⷭ҇тво: томꙋ̀ настоѧ́щаго причтѝ  младе́нца. 
Сла́ва: Пре́жде и҆скꙋ́са земны́хъ сла́достей, прїѧ́лъ  є҆сѝ хрⷭ҇тѐ сп҃се, непоро́чнаго младе́нца, вѣ́чныхъ  сподоблѧ́ѧй бл҃ги́хъ, ꙗ҆́кѡ чл҃вѣколю́бецъ. 
И҆ ны́нѣ: Премꙋ́дрость и҆ сло́во ѻ҆́ч҃ее  неизрече́ннѡ ро́ждшаѧ, дꙋшѝ моеѧ̀ лю́тꙋю и҆сцѣлѝ  ꙗ҆́звꙋ, и҆ серде́чнꙋю болѣ́знь оу҆кротѝ. 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Припѣ́въ: Гдⷭ҇и оу҆поко́й младе́нца. 
Пресоверше́нный сло́ве, млⷣнцъ ꙗ҆ви́выйсѧ  соверше́нный, младе́нца несоверше́нна во́зрастомъ къ  себѣ̀ преста́вилъ є҆сѝ: є҆го́же оу҆поко́й съ  првⷣными всѣ́ми бл҃гоꙋгоди́вшими тебѣ̀, є҆ди́не  чл҃вѣколю́бче. 
Мїрски́хъ сла́достей не вкꙋси́вша восхище́на  премі́рныхъ ще́дре бл҃ги́хъ прича́стника покажѝ,  мо́лимсѧ, нерастлѣ́ннаго млⷣнца, є҆го́же преложи́лъ  є҆сѝ бж҃е́ственнымъ повелѣ́нїемъ твои́мъ. 
Сла́ва: Нбⷭ҇ныхъ черто́гѡвъ, и҆ свѣ́тлагѡ поко́ѧ, и҆  сщ҃е́ннѣйшагѡ ли́ка ст҃ы́хъ, гдⷭ҇и прича́стника сотворѝ  чистѣ́йшаго младе́нца, є҆го́же ꙗ҆́кѡ бл҃говоли́лъ  є҆сѝ сп҃се, преста́вилъ є҆сѝ. 
И҆ ны́нѣ: Лиши́выйсѧ ѿ всѣ́хъ, къ твоемꙋ̀  пречⷭ҇таѧ влⷣчце и҆ є҆ди́номꙋ прибѣга́ю покро́вꙋ,  помози́ ми: мно́гое бо совокꙋпи́хъ грѣхо́вное  бога́тство, добродѣ́телей же нището́ю ве́сь  и҆спо́лнихсѧ. 
Та́же, і҆рмо́съ: И҆ по і҆рмосѣ̀ сщ҃е́нникъ глаго́летъ  є҆ктенїю̀ сїю̀: 
Па́ки и҆ па́ки ми́ромъ гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Є҆щѐ мо́лимсѧ ѡ҆ оу҆покое́нїи бл҃же́ннагѡ  младе́нца, и҆́мⷬ҇къ, и҆ ѡ҆ є҆́же по нело́жномꙋ своемꙋ̀  ѡ҆бѣща́нїю, нбⷭ҇номꙋ своемꙋ̀ црⷭ҇твїю того̀ сподо́бити. 
Ли́къ: Гдⷭ҇и поми́лꙋй, три́жды. 
Ꙗ҆́кѡ да гдⷭ҇ь бг҃ъ на́шъ оу҆чини́тъ дꙋ́хъ є҆гѡ̀,  и҆дѣ́же всѝ првⷣнїи почива́ютъ. 
Ли́къ: Гдⷭ҇и поми́лꙋй, три́жды. 
Млⷭ҇ти бж҃їѧ, црⷭ҇тва нбⷭ҇нагѡ и҆ со ст҃ы́ми  оу҆покое́нїѧ, оу҆ хрⷭ҇та̀ безсме́ртнагѡ цр҃ѧ̀ и҆ бг҃а  на́шегѡ томꙋ̀, и҆ са́ми себѣ̀, про́симъ. 
Ли́къ: Пода́й гдⷭ҇и. Сщ҃е́нникъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Гдⷭ҇и і҆и҃се хрⷭ҇тѐ бж҃е на́шъ, породи́вшымсѧ ѿ  воды̀ и҆ дх҃а, и҆ въ непоро́чномъ житїѝ къ тебѣ̀  преставлѧ́ющымсѧ црⷭ҇тво нбⷭ҇ное да́ти ѡ҆бѣща́вый, и҆  рекі́й: ѡ҆ста́вите дѣ́ти приходи́ти ко мнѣ̀, таковы́хъ  бо є҆́сть црⷭ҇тво нбⷭ҇ное. смире́ннѡ мо́лимсѧ, ны́нѣ  ѿ на́съ преста́вленномꙋ рабꙋ̀ твоемꙋ̀ непоро́чномꙋ  младе́нцꙋ, и҆́мⷬ҇къ, по твоемꙋ̀ нело́жномꙋ ѡ҆бѣща́нїю,  црⷭ҇твїѧ твоегѡ̀ наслѣ́дїе да́рꙋй: на́съ же безпоро́чное  сподо́би прейтѝ, и҆ хрⷭ҇тїа́нское сконча́ти житїѐ, со  всѣ́ми ст҃ы́ми твои́ми, въ нбⷭ҇ныхъ черто́зѣхъ  водвори́тисѧ. 
И҆ возглаша́етъ: Ꙗ҆́кѡ ты̀ є҆сѝ воскрⷭ҇нїе, живо́тъ  и҆ оу҆покое́нїе всѣ́хъ рабѡ́въ твои́хъ, и҆ ны́нѣ  преста́вленномꙋ рабꙋ̀ твоемꙋ̀ младе́нцꙋ, и҆́мⷬ҇къ,  хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ со  безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Та́же, тропа́рь: 
Вои́стиннꙋ сꙋета̀ всѧ́чєскаѧ, житїе́ же сѣ́нь, и҆  со́нїе: и҆́бо всꙋ́е мѧте́тсѧ всѧ́къ земноро́дный,  ꙗ҆́коже речѐ писа́нїе: є҆гда̀ мі́ръ прїѡбрѧ́щемъ,  тогда̀ во гро́бъ всели́мсѧ, и҆дѣ́же вкꙋ́пѣ ца́рїе и҆  ни́щїи, ста́рцы и҆ младе́нцы. тѣ́мже хрⷭ҇тѐ бж҃е,  преста́вльшагосѧ младе́нца оу҆поко́й, ꙗ҆́кѡ  чл҃вѣколю́бецъ. 
Пѣ́снь д҃. 
І҆рмо́съ: Оу҆слы́шахъ гдⷭ҇и смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Припѣ́въ: Гдⷭ҇и, оу҆поко́й младе́нца. 
Не младе́нцы пла́чемъ, но са́ми себѐ наипа́че  возрыда́имъ согрѣша́ющїи всегда̀, ꙗ҆́кѡ да гее́нны  и҆зба́вимсѧ. 
Земны́хъ лиши́лъ є҆сѝ влⷣко младе́нца наслажде́нїй,  нбⷭ҇ныхъ бл҃ги́хъ сего̀ ꙗ҆́кѡ правосꙋ́децъ сподо́би. 
Сла́ва: Раѧ̀ жи́телѧ тѧ̀ показꙋ́етъ, бл҃же́нный  вои́стиннꙋ младе́нче, и҆́же ѿ земли́ тѧ воспрїи́мый, и҆  ликѡ́мъ ст҃ы́хъ счинѧ́етъ тѧ̀. 
И҆ ны́нѣ, бг҃оро́диченъ: Бцⷣꙋ тѧ̀ всечⷭ҇таѧ  просвѣще́ннїи всѝ вѣ́мы, сл҃нца бо родила̀ є҆сѝ  пра́вды, приснодв҃о. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ, ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑, напра́ви молю́сѧ. 
Припѣ́въ: Гдⷭ҇и, оу҆поко́й младе́нца. 
Првⷣнымъ твои́мъ сꙋдо́мъ, пре́жде прозѧбе́нїѧ,  соверше́ннѣ пожа́лъ є҆сѝ, ꙗ҆́коже млады́й ѕла́къ,  є҆го́же преста́вилъ є҆сѝ гдⷭ҇и младе́нца: но сего̀  сло́ве вве́дъ въ бж҃е́ственнꙋю го́рꙋ бла̑гъ вѣ́чныхъ,  насадѝ. 
Ꙗ҆́коже мла́до вѣ́твїе, ме́чь наше́дъ сме́ртный тѧ̀  посѣчѐ, не прїи́мшаго и҆скꙋ́са мїрски́хъ сласте́й, ѽ  бл҃же́нне: но сѐ хрⷭ҇то́съ тебѣ̀ нбⷭ҇наѧ врата̀  ѿверза́етъ, и҆збра̑ннымъ сочетава́ѧ тѧ̀, ꙗ҆́кѡ  бл҃гоꙋтро́бенъ. 
Сла́ва: Ѡ҆ мнѣ̀ не рыда́йте, пла́ча бо ничто́же  начина́хъ досто́йное, па́че же сами́хъ себѐ  согрѣша́ющихъ пла́чите всегда̀, срѡ́дницы и҆ дрꙋ́зи,  оу҆ме́ршїй зове́тъ младе́нецъ: ꙗ҆́кѡ да и҆скꙋ́са не  воз̾и́мете мꙋче́нїѧ. 
И҆ ны́нѣ: Самаго̀ себѐ ѿчаѧва́ю, є҆гда̀ на  мно́жество дѣ́лъ мои́хъ взира́ю: є҆гда́ же во оу҆́мъ  тѧ̀ па́че оу҆ма̀ ро́ждшꙋю гдⷭ҇а бг҃ома́ти прїе́млю,  прохлажда́юсѧ наде́ждею: предста́тельство бо тѧ̀ є҆ди́но  и҆́мамы. 
Пѣ́снь ѕ҃. 
І҆рмо́съ: Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ бж҃е возведи́ мѧ. 
Припѣ́въ: Гдⷭ҇и, оу҆поко́й младе́нца. 
Ꙗ҆́кѡ младе́нецъ въ ꙗ҆́слехъ положи́лсѧ є҆сѝ, и҆  ѡ҆б̾ѧ́тїємъ вда́лсѧ є҆сѝ ста́рца, младодѣ́ѧй во  чре́вѣ младе́нцы, и҆ пре́жде дости́гнꙋти въ соверше́нное  возраще́нїе, преве́лъ є҆сѝ сего̀ къ животꙋ̀: тѣ́мже  тѧ̀ бл҃года́рственнѡ сла́вимъ. 
Вопїѧ́лъ є҆сѝ а҆по́столѡмъ: ѡ҆ста́вите ѻ҆троча́та  ко мнѣ̀ приходи́ти, сло́ве, црⷭ҇тво бо моѐ такѡвы́мъ  сꙋ́щымъ мꙋдрова́нїемъ подава́емо быва́етъ: младе́нца  оу҆̀бо къ тебѣ̀ преста́вленнаго свѣ́та твоегѡ̀  сподо́би. 
Сла́ва: Лиши́лъ є҆сѝ бла̑гъ земны́хъ твоего̀  младе́нца, да нбⷭ҇ныхъ твои́хъ бла̑гъ сего̀ прича́стника  пока́жеши, не престꙋ́пльшагѡ бж҃е́ственное твоѐ  повелѣ́нїе: сла́вимъ твои́хъ бл҃же, сꙋде́бъ глꙋбинꙋ̀  безмѣ́рнꙋю. 
И҆ ны́нѣ, бг҃оро́диченъ: Ꙗ҆́кѡ стѣ́нꙋ прибѣ́жища  и҆́мамы, и҆ дꙋша́мъ тѧ̀ всесоверше́нное сп҃се́нїе, и҆  простра́нство въ ско́рбехъ ѻ҆трокови́це: и҆ свѣ́томъ  твои́мъ при́снѡ ра́дꙋемсѧ, и҆́мже влⷣчце и҆ ны́нѣ на́съ  ѿ страсте́й и҆ бѣ́дъ сп҃са́й. 
Та́же і҆рмо́съ. И҆ по і҆рмосѣ̀ глаго́летъ сщ҃е́нникъ  є҆ктенїю̀ вышепи́саннꙋю, и҆ мл҃твꙋ. 
Та́же конда́къ, гла́съ и҃: Со ст҃ы́ми оу҆поко́й  хрⷭ҇тѐ дꙋ́шꙋ раба̀ твоегѡ̀, и҆дѣ́же нѣ́сть болѣ́знь,  ни печа́ль, ни воздыха́нїе, но жи́знь безконе́чнаѧ. 
І҆́косъ: Са́мъ є҆ди́нъ є҆сѝ безсме́ртный,  сотвори́вый и҆ созда́вый человѣ́ка, земні́и оу҆́бѡ ѿ  землѝ созда́хомсѧ, и҆ въ зе́млю тꙋ́южде по́йдемъ,  ꙗ҆́коже повелѣ́лъ є҆сѝ созда́вый мѧ̀, и҆ рекі́й мѝ:  ꙗ҆́кѡ землѧ̀ є҆сѝ, и҆ въ зе́млю ѿи́деши, а҆́може  всѝ человѣ́цы по́йдемъ, надгро́бное рыда́нїе творѧ́ще  пѣ́снь: а҆ллилꙋ́їа. 
И҆ настоѧ́щыѧ і҆́косы: 
Ничто́же є҆́сть мт҃ре сострада́тельншее ничто́же  є҆́сть ѻ҆тца̀ оу҆миле́ншее: оу҆трѡ́бы бо и҆́хъ  смꙋща́ютсѧ, є҆гда̀ младе́нцы ѿсю́дꙋ предсыла́ютъ:  ве́лїѧ жа́лость ю҆́же и҆́мꙋтъ сердца̀ и҆́хъ, ѻ҆троча́тъ  ра́ди, наипа́че є҆гда̀ сꙋ́ть бл҃гоглагѡ́ливаѧ,  помина́юще словеса̀ и҆́хъ съ пѣ́снїю: а҆ллилꙋ́їа. 
Мно́гажды бо пред̾ гро́бомъ сосцы̀ бїю́тъ и҆  глаго́лютъ: ѽ сы́не мо́й и҆ ча́до сладча́йшее, не  слы́шиши ли мт҃ре твоеѧ̀, что̀ вѣща́етъ; сѐ и҆ чре́во  носи́вшее тѧ̀: чесѡ̀ ра́ди не глаго́леши, ꙗ҆́кѡ  глаго́лалъ є҆сѝ на́мъ; но та́кѡ молчи́ши глаго́лати съ  на́ми: а҆ллилꙋ́їа. 
Бж҃е бж҃е, призва́вый мѧ̀, оу҆тѣше́нїе ны́нѣ бꙋ́ди  до́мꙋ моемꙋ̀, пла́чь бо ве́лїй слꙋчи́сѧ и҆̀мъ: на мѧ́ бо  взира́хꙋ всѝ, є҆диноро́дна мѧ̀ сі́и и҆мꙋ́ще. но ты̀  рожде́йсѧ ѿ мт҃ре дв҃ы, мт҃ре моеѧ̀ оу҆трѡ́бы  прохладѝ, и҆ ѡ҆росѝ се́рдце ѻ҆тца̀, и҆́мже:  а҆ллилꙋ́їа. 
Та́же конда́къ, гла́съ и҃: Со ст҃ы́ми оу҆поко́й: 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ, попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Припѣ́въ: Гдⷭ҇и, оу҆поко́й младе́нца. 
Напишѝ въ кни́зѣ сп҃са́емыхъ, ꙗ҆́кѡ чл҃вѣколю́бецъ  ще́дрый, твоего̀ младе́нца, да ра́дꙋѧсѧ вопїе́тъ  держа́вѣ твоеѧ̀ сла́вы: бл҃гослове́нъ є҆сѝ. 
Свѣ́томъ твоегѡ̀ сло́ве лица̀ просвѣтѝ младе́нца  твоего̀, вѣ́рою преста́вльшагосѧ ны́нѣ къ тебѣ̀  незрѣ́лымъ во́зрастомъ, и҆ воспѣ́вшаго тебѣ̀: гдⷭ҇и  бж҃е, бл҃гослове́нъ є҆сѝ. 
Сла́ва: Ско́рби вино́вно показа́сѧ лю́бѧщымъ тѧ̀  ны́нѣ разлꙋче́нїе твоѐ, но тебѣ̀ вои́стиннꙋ ра́дости  и҆ весе́лїѧ хода́тайственно: наслѣ́диши бо младе́нче  живо́тъ во вѣ́ки, 
И҆ ны́нѣ, бг҃оро́диченъ: Ви́ждь ско́рбь мою̀ дв҃о,  ю҆́же мѝ наведѐ мно́жество ѕѡ́лъ мои́хъ, и҆ пре́жде  и҆схо́да ѡ҆хла́дꙋ мѝ пода́ждь мт҃рними мл҃твами, во  є҆́же млⷭ҇тивꙋ мѝ бы́ти бг҃ꙋ. 
Пѣ́снь и҃. 
І҆рмо́съ: Седмери́цею пе́щь. халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею,  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Припѣ́въ: Гдⷭ҇и, оу҆поко́й младе́нца. 
Въ нѣ́дрѣхъ а҆враа́млихъ тѧ̀, въ селе́нїихъ поко́ѧ,  и҆дѣ́же ра́дость пра́зднꙋющихъ всегда̀, въ мѣ́стѣхъ  ѡ҆сла́бы, и҆дѣ́же є҆́сть вода̀ живꙋ́щаѧ, счини́тъ тѧ̀  хрⷭ҇то́съ на́съ ра́ди младе́нствовавый, пою́щихъ є҆мꙋ̀  непреста́ннѡ: сщ҃е́нницы воспо́йте, лю́дїе превозноси́те  є҆го̀ во вѣ́ки. 
Печа́ли на́мъ всевино́вное, и҆ слеза́мъ  приснопа́мѧтное твоѐ разлꙋче́нїе вои́стиннꙋ бы́сть:  пре́жде бо вкꙋше́нїѧ въ житїѝ се́мъ красо́тныхъ,  ѡ҆ста́вилъ є҆сѝ зе́млю, и҆ роди́телей нѣ́дра: но  оу҆́бѡ а҆враа́мле тѧ̀ прїѧ́тъ нѣ́дро ꙗ҆́кѡ младе́нца,  и҆ всѧ́кїѧ неприча́стна скве́рны. 
Сла́ва: Что́ мѧ пла́чете младе́нца преста́вльшагосѧ;  лежа́й вопїе́тъ неви́димѡ, нѣ́смь бо плаче́вный:  младе́нцємъ бо ѡ҆предѣли́сѧ првⷣныхъ всѣ́хъ ра́дость,  достѡ́йнаѧ слеза́мъ не содѣ́лавшымъ дѣла̀. хрⷭ҇тꙋ́ бо  воспѣва́ютъ: свѧще́ннїи по́йте, лю́дїе превозноси́те  є҆го̀ во вѣ́ки. 
И҆ ны́нѣ, бг҃оро́диченъ: Въ по́мощь мою̀ бцⷣе  воста́ни, вонмѝ мл҃твѣ мое́й, и҆ и҆зба́ви мѧ̀ лю́тагѡ  ѡ҆сꙋжде́нїѧ, тѧ́жкагѡ и҆спыта́нїѧ, тьмы̀ и҆ ѻ҆гнѧ̀, и҆  скре́жета зꙋ́бнагѡ, бѣсо́вскагѡ же нало́га, и҆ всѧ́кїѧ  нꙋ́жды, наде́ждо ненаде́жныхъ, животѐ ѿча́ѧнныхъ. 
Пѣ́снь ѳ҃. 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀: ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ  велича́ютъ. 
Припѣ́въ: Гдⷭ҇и, оу҆поко́й младе́нца. 
Хрⷭ҇тѐ младе́нствовавый кромѣ̀ премѣне́нїѧ, и҆  крⷭ҇тꙋ̀ прїѡбщи́выйсѧ во́лею, и҆ на ма́тєрнїѧ бѡлѣ́зни  ро́ждшїѧ тѧ̀ воззрѣ́вый, печа́ль ѡ҆блегчѝ, и҆ болѣ́знь  лю́тꙋю, младе́нца оу҆ме́ршагѡ вѣ́рныхъ роди́телей: да  сла́вимъ держа́вꙋ твою̀. 
Посла́вый съ высоты̀ всецр҃ю̀, и҆ прїимы́й бл҃же́ннаго  младе́нца, ꙗ҆́кѡ чи́стꙋю влⷣко пти́цꙋ въ гнѣ́зда  нбⷭ҇наѧ, сп҃слъ є҆сѝ сегѡ̀ дꙋ́хъ ѿ сѣ́тей  многови́дныхъ, и҆ съ првⷣными дꙋ́хи совокꙋпѝ,  оу҆слажда́ѧ црⷭ҇твїѧ твоегѡ̀. 
Сла́ва: Ничто́же сотво́ршымъ сло́ве бж҃їй,  младе́нцємъ по́далъ є҆сѝ селе́нїе нбⷭ҇ное: си́це бо  бл҃говоли́лъ є҆сѝ бл҃же, съ тѣ́ми чи́слити созда́нїе  твоѐ. младе́нцꙋ прїитѝ ны́нѣ къ тебѣ̀, болѣ́знь  роди́телей са́мъ ѡ҆блегчѝ, ꙗ҆́кѡ всеще́дрый и҆  чл҃вѣколюби́вый. 
И҆ ны́нѣ, бг҃оро́диченъ: Ѻ҆́комъ серде́чнымъ вы́нꙋ  взира́ю къ тебѣ̀, мт҃рнюю и҆мꙋ́щей мл҃твꙋ, ко и҆з̾  тебѐ ро́ждшемꙋсѧ: тѧ́ бо пою̀ всечⷭ҇таѧ, оу҆спѝ  стра̑сти моеѧ̀ дꙋшѝ, ко оу҆́трꙋ покаѧ́нїѧ воздви́гни  мѧ̀ ѻ҆трокови́це, и҆ свѣ́томъ твои́мъ просвѣтѝ. 
Та́же, є҆ктенїа̀ ма́лаѧ. 
И҆ є҆ѯапостїла́рїй: 
Ны́нѣ, оу҆поко́ихсѧ, и҆ ѡ҆брѣто́хъ ѡ҆сла́бꙋ мно́гꙋ,  ꙗ҆́кѡ преста́вихсѧ ѿ и҆стлѣ́нїѧ, и҆ преложи́хсѧ къ  животꙋ̀: гдⷭ҇и, сла́ва тебѣ̀. 
И҆ лю́дїе то́йжде. 
Сті́хъ: Человѣ́къ ꙗ҆́кѡ трава̀, дні́е є҆гѡ̀ ꙗ҆́кѡ  цвѣ́тъ се́льный: 
Сті́хъ: Ꙗ҆́кѡ дꙋ́хъ про́йде въ не́мъ, и҆ не бꙋ́детъ: 
Сті́хъ: И҆ и҆́стина гдⷭ҇нѧ пребыва́етъ во вѣ́къ. 
И҆ на кі́йждо сті́хъ є҆ѯапостїла́рїй. 
Та́же, Сла́ва, и҆ ны́нѣ: Ны́нѣ и҆збра́хъ бг҃омт҃рь  ѻ҆трокови́цꙋ, ꙗ҆́кѡ роди́сѧ и҆з̾ неѧ̀ хрⷭ҇то́съ,  всѣ́хъ и҆зба́витель: гдⷭ҇и, сла́ва тебѣ̀. 
А҆́бїе же сщ҃е́нникъ возглаша́етъ: 
Ꙗ҆́кѡ ст҃ъ є҆сѝ бж҃е на́шъ, и҆ на ст҃ы́хъ  почива́еши, и҆ тебѣ̀ сла́вꙋ возсыла́емъ ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки  вѣкѡ́въ. 
Ли́къ: А҆ми́нь. 
И҆ пою́тъ: Ст҃ы́й бж҃е: Прокі́менъ, гла́съ ѕ҃: 
Бл҃же́нъ пꙋ́ть, во́ньже по́йдеши дꙋшѐ: 
Сті́хъ: Ѡ҆брати́сѧ дꙋшѐ моѧ̀ въ поко́й тво́й. 
А҆по́столъ къ корі́нѳѧнѡмъ, зача́ло рѯ҃в. 
Бра́тїе, не всѧ́ка пло́ть, та́же пло́ть: но и҆́на  оу҆́бѡ пло́ть человѣ́кѡмъ, и҆́на же пло́ть скотѡ́мъ,  и҆́на же ры́бамъ, и҆́на же пти́цамъ. И҆ тѣлеса̀ нбⷭ҇наѧ,  и҆ тѣлеса̀ зємна́ѧ: но и҆́на оу҆́бѡ нбⷭ҇нымъ сла́ва и҆  и҆́на земны̑мъ. И҆́на сла́ва со́лнцꙋ, и҆ и҆́на сла́ва  лꙋнѣ̀, и҆ и҆́на сла́ва ѕвѣзда́мъ: ѕвѣзда́ бо ѿ  ѕвѣзды̀ ра́знствꙋетъ во сла́вѣ. Та́кожде и҆  воскр҃се́нїе ме́ртвыхъ: сѣ́етсѧ въ тлѣ́нїе, востае́тъ  въ нетлѣ́нїи. Сѣ́етсѧ не въ че́сть, востае́тъ въ  сла́вѣ: сѣ́етсѧ въ не́мощи, востае́тъ въ си́лѣ.  Сѣ́етсѧ тѣ́ло дꙋше́вное, востае́тъ тѣ́ло дꙋхо́вное:  є҆́сть тѣ́ло дꙋше́вное, и҆ є҆́сть тѣ́ло дꙋхо́вное.  Та́кѡ и҆ пи́сано є҆́сть: бы́сть пе́рвый человѣ́къ  а҆да́мъ въ дꙋ́шꙋ жи́вꙋ, послѣ́днїй а҆да́мъ въ дх҃ъ  животворѧ́щъ. 
Сті́хъ: Бл҃же́нъ, є҆го́же и҆збра́лъ и҆ прїѧ́лъ є҆сѝ  гдⷭ҇и. 
Сті́хъ: Дꙋша̀ є҆гѡ̀ во бл҃ги́хъ водвори́тсѧ. 
Є҆ѵⷢ҇лїе ѿ і҆ѡа́нна, зача́ло к҃а. 
Речѐ гдⷭ҇ь ко прише́дшымъ къ немꙋ̀ і҆ꙋде́ємъ: а҆́зъ  є҆́смь хлѣ́бъ живо́тный, грѧды́й ко мнѣ̀, не и҆́мать  взалка́тисѧ: и҆ вѣ́рꙋѧй въ мѧ̀, не и҆́мать вжажда́тисѧ  никогда́же. Но рѣ́хъ ва́мъ: ꙗ҆́кѡ и҆ ви́дѣсте мѧ̀, и҆  не вѣ́рꙋете. Всѐ є҆́же да́стъ мнѣ̀ ѻ҆ц҃ъ, ко мнѣ̀  прїи́детъ: и҆ грѧдꙋ́щаго ко мнѣ̀ не и҆зженꙋ̀ во́нъ.  ꙗ҆́кѡ снидо́хъ съ нб҃сѐ, не да творю̀ во́лю мою̀, но  во́лю посла́вшагѡ мѧ̀ ѻ҆ц҃а̀. Се́ же є҆́сть во́лѧ  посла́вшагѡ мѧ̀ ѻ҆ц҃а̀, да всѐ, є҆́же да́стъ мѝ, не  погꙋблю̀ ѿ негѡ̀, но воскрⷭ҇шꙋ є҆̀ въ послѣ́днїй  де́нь. 
И҆ а҆́бїе быва́етъ послѣ́днее цѣлова́нїе, пѣвцє́мъ  пою́щымъ стїхи̑ры сїѧ̑. Гла́съ и҃. 
Подо́бенъ: Ѽ пресла́внагѡ чꙋдесѐ! 
Ѽ кто̀ не воспла́четъ, ча́до моѐ, є҆́же ѿ житїѧ̀  сегѡ̀ плаче́вное твоѐ преставле́нїе! ꙗ҆́кѡ младе́нецъ  незрѣ́лый ѿ ма́тернихъ ѡ҆б̾ѧ́тїй, ны́нѣ ꙗ҆́коже  птене́цъ ско́рѡ ѿлетѣ́лъ є҆сѝ, и҆ къ созда́телю  всѣ́хъ и҆збѣ́глъ є҆сѝ. ѽ ча́до, кто̀ не воспла́четъ,  зрѧ̀ твоѐ ꙗ҆́сное лицѐ оу҆вѧда́емо, є҆́же пре́жде  ꙗ҆́кѡ крі́нъ кра́сный; ѽ кто̀ не возстене́тъ, ча́до  моѐ, и҆ съ пла́чемъ не возопїе́тъ. мно́гагѡ твоегѡ̀  бл҃голѣ́пїѧ и҆ красоты̀ жи́тельства твоегѡ̀; ꙗ҆́коже бо  кора́бль слѣ́да не и҆мы́й, си́це заше́лъ є҆сѝ ѿ  ѻ҆́чїю ско́рѡ: прїиди́те дрꙋ́зи моѝ, срѡ́дницы и҆  бли́жнїи, вкꙋ́пѣ со мно́ю сего̀ цѣлꙋ́емъ, ко гро́бꙋ  посыла́юще. 
Сме́рть младе́нцємъ ѡ҆сла́ба: жите́йскихъ бо ѕѡ́лъ  неприча́стни ꙗ҆ви́шасѧ, и҆ къ поко́ю приспѣ́ша, и҆  ра́достїю нбⷭ҇ною во а҆враа́млихъ нѣ́дрѣхъ ра́дꙋютсѧ,  и҆ млⷣнєцъ ст҃ы́хъ бж҃е́ственнымъ ликѡ́мъ ны́нѣ  свеселѧ́тсѧ, и҆ вѣ́рнѡ ликꙋ́ютъ, ꙗ҆́кѡ ѿ тлѣ́нїѧ  грѣхолю́бнагѡ чи́сты ѿидо́ша. 
Сла́ва, гла́съ ѕ҃: 
Болѣ́знь а҆да́мꙋ бы́сть дре́ва вкꙋше́нїемъ дре́вле во  є҆де́мѣ, є҆гда̀ ѕмі́й ꙗ҆́дъ и҆зблева̀. тѣ́мъ бо  вни́де сме́рть всеро́днаѧ, снѣда́ющаѧ человѣ́ка. но  прише́дъ влⷣка, низложѝ ѕмі́ѧ, и҆ оу҆покое́нїе на́мъ  дарова̀. къ немꙋ̀ оу҆́бѡ возопїи́мъ: пощадѝ сп҃се, и҆  ꙗ҆̀же прїѧ́лъ є҆сѝ, со и҆збра́нными твои́ми  оу҆поко́й. 
И҆ ны́нѣ, бг҃оро́диченъ: Преложе́нїе скорбѧ́щихъ,  свобожде́нїе немощствꙋ́ющихъ сꙋ́щи бцⷣе дв҃о, сп҃са́й  гра́дъ и҆ лю́ди, ра́тꙋемыхъ ми́ре, ѡ҆бꙋрева́емыхъ  тишино̀, є҆ди́но предста́тельство вѣ́рныхъ. 
Та́же, Трист҃о́е. Прест҃а́ѧ трⷪ҇це: Ѻ҆́ч҃е на́шъ:  Ꙗ҆́кѡ твоѐ є҆́сть црⷭ҇тво: 
Та́же тропарѝ: Со дꙋ́хи првⷣныхъ: 
И҆ помина́етъ по ѻ҆бы́чаю, глаго́лѧ є҆ктенїю̀  вышепи́саннꙋю, и҆ мл҃твꙋ. 
Та́же, дїа́конъ: Премꙋ́дрость. 
Ли́къ: Чⷭ҇тнѣ́йшꙋю херꙋві̑мъ: 
Сла́ва, и҆ ны́нѣ: 
Гдⷭ҇и поми́лꙋй, три́жды. Бл҃гословѝ. 
І҆ере́й же твори́тъ ѿпꙋ́стъ се́й: 
Воскр҃сы́й и҆з̾ ме́ртвыхъ, и҆ живы́ми и҆ ме́ртвыми  ѡ҆блада́ѧй, хрⷭ҇тѐ и҆́стинный бж҃е на́шъ, мл҃твами  прест҃ы́ѧ твоеѧ̀ мт҃ре, и҆ всѣ́хъ ст҃ы́хъ твои́хъ, дꙋ́шꙋ  ѿ на́съ преста́вленнагѡ млⷣнца, и҆́мⷬ҇къ, въ ски́нїѧхъ  ст҃ы́хъ вселѝ: и҆ съ пра́ведными причтѝ, ꙗ҆́кѡ бл҃гъ  и҆ чл҃вѣколю́бецъ. 
Ли́къ: А҆ми́нь. 
По ѿпꙋ́стѣ же глаго́летъ і҆ере́й: 
Вѣ́чнаѧ твоѧ̀ па́мѧть, достобл҃же́нне и҆  приснопомина́емый младе́нче, и҆́мⷬ҇къ. 
Ли́къ же пое́тъ, три́жды: Вѣ́чнаѧ па́мѧть. 
Посе́мъ сщ҃е́нникъ глаго́летъ мл҃твꙋ сїю̀: 
Ре́кшꙋ дїа́конꙋ: Гдⷭ҇ꙋ помо́лимсѧ. 
И҆ пѣвцє́мъ: Гдⷭ҇и поми́лꙋй. 
Хранѧ́й младе́нцы гдⷭ҇и, въ ны́нѣшнемъ житїѝ, въ  бꙋ́дꙋщемъ же вѣ́цѣ оу҆гото́вавый и҆̀мъ простра́нство,  а҆враа́мово ло́но, и҆ по чистотѣ̀ а҆́гг҃льскаѧ  свѣтоѡбра́знаѧ мѣста̀, въ ни́хже водворѧ́ютсѧ  пра́ведныхъ дꙋ́си: ты̀ са́мъ влⷣко хрⷭ҇тѐ, дꙋ́шꙋ раба̀  твоегѡ̀ младе́нца, и҆́мⷬ҇къ, прїимѝ съ ми́ромъ. ты́ бо  ре́клъ є҆сѝ: ѡ҆ста́вите дѣ́ти прїитѝ ко мнѣ̀,  таковы́хъ бо є҆́сть црⷭ҇тво нбⷭ҇ное. тебѣ́ бо  подоба́етъ всѧ́каѧ сла́ва, че́сть и҆ поклоне́нїе, со  ѻ҆ц҃е́мъ, и҆ ст҃ы́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
И҆ взе́мше тѣ́ло и҆́дꙋтъ ко гро́бꙋ пред̾идꙋ́щымъ  і҆ере́ѡмъ и҆ дїа́конѡмъ и҆ всемꙋ̀ кли́рꙋ, пою́щымъ:  Ст҃ы́й бж҃е: 
Вложи́вше же мо́щи во гро́бъ, і҆ере́й нача́льствꙋѧй  взе́мъ лопа́тꙋ, сы́плетъ зе́млю во гро́бъ глаго́лѧ: 
Гдⷭ҇нѧ є҆́сть землѧ̀, и҆ и҆сполне́нїе є҆ѧ̀,  вселе́ннаѧ и҆ всѝ живꙋ́щїи на не́й. 
И҆ ѿхо́дѧтъ бл҃годарѧ́ще бг҃а. 
Коне́цъ погребе́нїю младе́нческомꙋ. 


[глⷡ҇а к҃а] Послѣ́дованїе ма́лагѡ ѡ҆сщ҃е́нїѧ воды̀. 
Поставлѧ́етсѧ столе́цъ посредѣ̀ цр҃кве, па́волокою  покрове́нный, на ѻ҆бы́чномъ мѣ́стѣ, и҆ вода̀ въ  сосꙋ́дѣ: сщ҃е́нникъ же взе́мъ є҆пїтрахи́ль и҆ фелѡ́нь  на сѧ̀, держѧ̀ въ рꙋцѣ̀ чⷭ҇тны́й крⷭ҇тъ съ васїлкѝ,  пред̾идꙋ́щꙋ є҆мꙋ̀ дїа́конꙋ съ кади́льницею, и҆ двѣма̀  свѣщено́сцема со свѣща́ми. Прише́дъ же пред̾ столе́цъ,  полага́етъ на не́мъ крⷭ҇тъ, и҆ взе́мъ кади́льницꙋ,  кади́тъ во́дꙋ крⷭ҇тоѡбра́знѡ, и҆ начина́етъ ѻ҆бы́чнѡ.  Бл҃гослови́вшꙋ сщ҃е́нникꙋ, начина́емъ. 
Ѱало́мъ рм҃в: 
Гдⷭ҇и, оу҆слы́ши мл҃твꙋ мою̀, внꙋшѝ моле́нїе моѐ во  и҆́стинѣ твое́й, оу҆слы́ши мѧ̀ въ пра́вдѣ твое́й. И҆  не вни́ди въ сꙋ́дъ съ рабо́мъ твои́мъ, ꙗ҆́кѡ не  ѡ҆правди́тсѧ пред̾ тобо́ю всѧ́къ живы́й. Ꙗ҆́кѡ погна̀  вра́гъ дꙋ́шꙋ мою̀, смири́лъ є҆́сть въ зе́млю живо́тъ  мо́й: посади́лъ мѧ̀ є҆́сть въ те́мныхъ, ꙗ҆́кѡ мє́ртвыѧ  вѣ́ка. И҆ оу҆ны̀ во мнѣ̀ дꙋ́хъ мо́й, во мнѣ̀ смѧте́сѧ  се́рдце моѐ. Помѧнꙋ́хъ дни̑ дрє́внїѧ: поꙋчи́хсѧ во  всѣ́хъ дѣ́лѣхъ твои́хъ, въ творе́нїихъ рꙋкꙋ̀ твоє́ю  поꙋча́хсѧ. Воздѣ́хъ къ тебѣ̀ рꙋ́цѣ моѝ, дꙋша̀ моѧ̀  ꙗ҆́кѡ землѧ̀ безво́днаѧ тебѣ̀. Ско́рѡ оу҆слы́ши мѧ̀  гдⷭ҇и, и҆счезѐ дꙋ́хъ мо́й: не ѿвратѝ лица̀ твоегѡ̀  ѿ менѐ, и҆ оу҆подо́блюсѧ низходѧ́щымъ въ ро́въ.  Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на  тѧ̀ оу҆пова́хъ: скажѝ мнѣ̀ гдⷭ҇и, пꙋ́ть, во́ньже  пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. И҆зми́ мѧ ѿ  вра̑гъ мои́хъ, гдⷭ҇и, къ тебѣ̀ прибѣго́хъ. Наꙋчи́ мѧ  твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: дх҃ъ  тво́й бл҃гі́й наста́витъ мѧ̀ на зе́млю пра́вꙋ. И҆́мене  твоегѡ̀ ра́ди, гдⷭ҇и, живи́ши мѧ̀: пра́вдою твое́ю  и҆зведе́ши ѿ печа́ли дꙋ́шꙋ мою̀. И҆ млⷭ҇тїю твое́ю  потреби́ши врагѝ моѧ̑, и҆ погꙋби́ши всѧ̑ стꙋжа́ющыѧ  дꙋшѝ мое́й, ꙗ҆́кѡ а҆́зъ ра́бъ тво́й є҆́смь. 
Та́же, Бг҃ъ гдⷭ҇ь, и҆ ꙗ҆ви́сѧ на́мъ: три́жды, во  гла́съ д҃. 
И҆ настоѧ́щыѧ тропарѝ, гла́съ д҃: 
Къ бцⷣѣ прилѣ́жнѡ ны́нѣ притеце́мъ грѣ́шнїи и҆  смире́ннїи и҆ припаде́мъ, въ покаѧ́нїи зовꙋ́ще и҆з̾  глꙋбины̀ дꙋшѝ: влⷣчце, помозѝ на ны̀ млⷭ҇рдовавши:  потщи́сѧ, погиба́емъ ѿ мно́жества прегрѣше́нїй, не  ѿвратѝ твоѧ̑ рабы̑ тщы̀: тѧ́ бо и҆ є҆ди́нꙋ наде́ждꙋ  и҆́мамы. [Два́жды.] 
Не оу҆молчи́мъ никогда̀ бцⷣе, си̑лы твоѧ̑ глаго́лати  недосто́йнїи: а҆́ще бо ты̀ не бы̀ предстоѧ́ла молѧ́щи,  кто̀ бы на́съ и҆зба́вилъ ѿ толи́кихъ бѣ́дъ; кто́же бы  сохрани́лъ до ны́нѣ свобо́дны; не ѿстꙋ́пимъ влⷣчце  ѿ тебѐ: твоѧ̑ бо рабы̑ сп҃са́еши при́снѡ ѿ всѧ́кихъ  лю́тыхъ. 
Та́же, ѱало́мъ н҃: Поми́лꙋй мѧ̀ бж҃е: 
Та́же, пое́мъ тропарѝ сїѧ̑, гла́съ ѕ҃: 
Є҆́же ра́дꙋйсѧ а҆́гг҃ломъ прїи́мшаѧ, и҆ ро́ждшаѧ  зижди́телѧ твоего̀, дв҃о, сп҃са́й тѧ̀ велича́ющыѧ. 
Глаго́ли пе́рвый тропа́рь два́жды. 
Воспѣва́емъ сн҃а твоего̀ бцⷣе, и҆ вопїе́мъ:  пречⷭ҇таѧ влⷣчце, всѧ́кїѧ бѣды̀ и҆зба́ви рабы̑ твоѧ̑. 
Царє́мъ, прⷪ҇ро́кѡмъ и҆ а҆пⷭ҇лѡмъ, и҆ мч҃нкѡмъ ты̀  є҆сѝ похвала̀, и҆ предста́тельница мі́рꙋ,  всенепоро́чнаѧ. 
Ꙗ҆зы́къ всѧ́къ правосла́вныхъ похвалѧ́етъ, и҆  бл҃жи́тъ, и҆ сла́витъ пречⷭ҇тое ржⷭ҇тво̀ твоѐ, мр҃і́е  бг҃оневѣ́стнаѧ. 
Да́ждь хрⷭ҇тѐ мо́й, и҆ мнѣ̀ недосто́йномꙋ долгѡ́въ  ѡ҆ставле́нїе, молю́сѧ тѧ̀ ро́ждшїѧ мл҃твами, ꙗ҆́кѡ  бл҃гоꙋтро́бенъ. 
На тѧ̀ моѧ̑ оу҆пова̑нїѧ возложи́хъ бцⷣе, сп҃си́ мѧ  мл҃твами твои́ми, да́рꙋй мѝ прегрѣше́нїй ѡ҆ставле́нїе. 
Ѡ҆живи́ мѧ, ро́ждшаѧ жизнода́вца и҆ сп҃са, сп҃сѝ  мл҃твами твои́ми: бл҃гослове́ннаѧ наде́ждо дꙋ́шъ на́шихъ. 
Зижди́телѧ всѣ́хъ во оу҆тро́бѣ твое́й заче́ншаѧ  дв҃о всенепоро́чнаѧ, мл҃твами твои́ми сп҃сѝ дꙋ́шы на́шѧ. 
Бцⷣе ро́ждшаѧ сло́вомъ па́че сло́ва, сло́во  всепѣ́таѧ, того̀ молѝ сп҃стѝ дꙋ́шы на́шѧ. 
Млⷭ҇тива мнѣ̀ сꙋдїю́ же и҆ сн҃а твоего̀  прегрѣши́вшемꙋ па́че всѧ́кагѡ человѣ́ка, твои́ми  мл҃твами содѣ́лай влⷣчце. 
По до́лгꙋ вопїе́мъ тѝ: ра́дꙋйсѧ бцⷣе чⷭ҇таѧ  приснодв҃о, молѧ́щесѧ мл҃твами твои́ми сп҃сти́сѧ. 
И҆зба́ви мѧ̀ ѻ҆гнѧ̀ вѣ́чнагѡ, и҆ мꙋ́къ предлежа́щихъ  мнѣ̀ бг҃ороди́тельнице, ꙗ҆́кѡ да оу҆блажа́ю тѧ̀. 
Не пре́зри молє́нїѧ твои́хъ рабѡ́въ, мо́лимсѧ влⷣчце  всепѣ́таѧ, ꙗ҆́кѡ да и҆зба́вимсѧ всѧ́кагѡ ѡ҆бстоѧ́нїѧ. 
Недꙋ́гѡвъ, и҆ всѧ́кихъ болѣ́зней, и҆ бѣ́дъ на́съ  свободѝ, къ сщ҃е́нномꙋ твоемꙋ̀ покро́вꙋ прибѣга́ющихъ. 
Стра́нное чꙋ́до, є҆́же въ тебѣ̀ бг҃ороди́тельнице:  на́съ бо ра́ди по на́мъ роди́сѧ всѣ́хъ зижди́тель и҆з̾  тебѐ, и҆ бг҃ъ на́шъ. 
Хра́мъ тво́й бцⷣе показа́сѧ врачевство̀ недꙋ́гѡвъ  безме́здное, и҆ ѡ҆скорблѧ́емыхъ дꙋ́шъ оу҆тѣше́нїе. 
Прест҃а́ѧ бцⷣе, ро́ждшаѧ сп҃са, ѿ бѣ́дъ сп҃сѝ, и҆  всѧ́кїѧ и҆ны́ѧ нꙋ́жды рабы̑ твоѧ̑. 
И҆зба́ви ѿ всѧ́кагѡ преще́нїѧ находѧ́щагѡ рабы̑  твоѧ̑ прест҃а́ѧ влⷣчце, и҆ всѧ́кагѡ вре́да дꙋше́внагѡ же  и҆ тѣле́снагѡ. 
Сп҃сѝ всѣ́хъ мл҃твами твои́ми, дв҃о бцⷣе, къ тебѣ̀  притека́ющихъ, и҆ и҆зба́ви всѧ́кїѧ нꙋ́жды и҆ ско́рби. 
Кто̀ притека́ѧй въ хра́мъ тво́й бцⷣе, не прїе́млетъ  ско́рѡ и҆сцѣле́нїѧ, дꙋше́внагѡ вкꙋ́пѣ и҆ тѣле́снагѡ,  пречⷭ҇таѧ; 
Ѿ всѣ́хъ оу҆молѧ́емь ще́дре, ст҃ы́хъ и҆ го́рнихъ  чинѡ́въ, ѡ҆чи́сти мѧ̀ ро́ждшею тѧ̀. 
Пощадѝ сп҃се, дꙋ́шы оу҆ме́ршихъ бра́тїй на́шихъ, въ  наде́жди жи́зни: и҆ ѡ҆сла́би, ѡ҆ста́ви и҆̀мъ  согрѣшє́нїѧ. 
Ра́дꙋйсѧ мі́ра ѡ҆чисти́лище дв҃о, ра́дꙋйсѧ рꙋ́чко и҆  свѣ́щниче всезлаты́й, бж҃е́ственныѧ ма́нны и҆ свѣ́та,  бг҃оневѣ́сто. 
Пое́мъ тѧ̀ бг҃а є҆ди́наго въ трⷪ҇цѣ, вопїю́ще гла́съ  трист҃ы́й, молѧ́щесѧ сп҃се́нїе полꙋчи́ти. 
Сла́ва: Ѽ дв҃о, ро́ждшаѧ сп҃са и҆ влⷣкꙋ мі́ра и҆  гдⷭ҇а, того̀ молѝ сп҃стѝ дꙋ́шы на́шѧ. 
И҆ ны́нѣ: Ра́дꙋйсѧ горо̀, ра́дꙋйсѧ кꙋпино̀, ра́дꙋйсѧ  врата̀, ра́дꙋйсѧ лѣ́ствице, ра́дꙋйсѧ бж҃е́ственнаѧ  трапе́зо, ра́дꙋйсѧ всѣ́хъ по́моще влⷣчце. 
Мл҃твами, млⷭ҇тиве, мт҃ре твоеѧ̀ пречⷭ҇тыѧ, и҆ всѣ́хъ  ст҃ы́хъ твои́хъ, твоѧ̑ млⷭ҇ти лю́демъ твои̑мъ да́рꙋй. 
Мл҃твами сла́вныхъ а҆рха̑гг҃лъ, и҆ а҆́гг҃лъ, и҆  го́рнихъ чинѡ́въ, рабы̑ твоѧ̑ сп҃се до́брѣ сохранѝ. 
Мл҃твами чⷭ҇тна́гѡ и҆ сла́внагѡ крⷭ҇ти́телѧ твоегѡ̀,  прⷪ҇ро́ка, предте́чи, хрⷭ҇тѐ сп҃се мо́й, рабы̑ твоѧ̑  сохранѝ. 
Мл҃твами сла́вныхъ а҆пⷭ҇лѡвъ и҆ мꙋ́ченикѡвъ, и҆  всѣ́хъ ст҃ы́хъ твои́хъ, твоѧ̑ млⷭ҇ти лю́демъ твои̑мъ  да́рꙋй. 
Мл҃твами сла́вныхъ безсре́брєнникъ, бцⷣе рабы̑ твоѧ̑  сохранѝ, ꙗ҆́кѡ предста́тельство мі́ра и҆  оу҆твержде́нїе. 
Сла́ва: Ѻ҆ц҃а̀ и҆ сн҃а славосло́вимъ, и҆ дх҃а  ст҃а́го, глаго́люще: трⷪ҇це ст҃а́ѧ, сп҃сѝ дꙋ́шы на́шѧ. 
И҆ ны́нѣ: Неизрече́ннѡ въ послѣ̑днѧѧ заче́ншаѧ, и҆  ро́ждшаѧ созда́телѧ твоего̀, дв҃о, сп҃са́й тѧ̀  велича́ющыѧ. 
Та́же: Млⷭ҇рдїѧ двє́ри ѿве́рзи на́мъ  бл҃гослове́ннаѧ бцⷣе, надѣ́ющїисѧ на тѧ̀ да не  поги́бнемъ, но да и҆зба́вимсѧ тобо́ю ѿ бѣ́дъ: ты́ бо  є҆сѝ сп҃се́нїе ро́да хрⷭ҇тїа́нскагѡ. 
Та́же, Гдⷭ҇ꙋ помо́лимсѧ. 
Сщ҃е́нникъ: Ꙗ҆́кѡ ст҃ъ є҆сѝ бж҃е на́шъ: 
Ли́къ: А҆ми́нь. 
Та́же, настоѧ́щыѧ тропарѝ, гла́съ ѕ҃: 
Ны́нѣ наста̀ вре́мѧ всѣ́хъ ѡ҆сщ҃а́ющее, и҆ првⷣный  на́съ жде́тъ сꙋдїѧ̀, но ѡ҆брати́сѧ дꙋшѐ къ покаѧ́нїю,  ꙗ҆́кѡ блꙋдни́ца зовꙋ́щи со слеза́ми: гдⷭ҇и, поми́лꙋй  мѧ̀. 
Вода́ми ѡ҆дожди́вый хрⷭ҇тѐ и҆сто́чникъ и҆сцѣле́нїй,  во всечⷭ҇тнѣ́мъ хра́мѣ дв҃ы дне́сь, твоегѡ̀  бл҃гослове́нїѧ ѡ҆кропле́нїемъ, ѿгонѧ́еши недꙋ́ги  немощствꙋ́ющихъ, врачꙋ̀ дꙋ́шъ и҆ тѣле́съ на́шихъ. 
Дв҃а родила̀ є҆сѝ неискꙋсобра́чнаѧ и҆ дв҃о пребыла̀  є҆сѝ мт҃и безневѣ́стнаѧ, бцⷣе мр҃і́е, хрⷭ҇та̀ бг҃а  на́шего молѝ сп҃сти́сѧ на́мъ. 
Прест҃а́ѧ бцⷣе дв҃о, рꙋ́къ на́шихъ дѣла̀ и҆спра́ви,  и҆ проще́нїе прегрѣше́нїй на́шихъ и҆спросѝ, внегда̀  пѣ́ти на́мъ а҆́гг҃льское пѣ́нїе: 
Ст҃ы́й бж҃е, ст҃ы́й крѣ́пкїй, ст҃ы́й безсме́ртный,  поми́лꙋй на́съ. 
Ѿпѣ́вше же по ѻ҆бы́чаю, и҆ по трист҃о́мъ дїа́конъ  глаго́летъ: Во́нмемъ. 
Сщ҃е́нникъ: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Чте́цъ, прокі́менъ, гла́съ г҃: 
Гдⷭ҇ь просвѣще́нїе моѐ, и҆ сп҃си́тель мо́й, когѡ̀  оу҆бою́сѧ; 
Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; 
А҆по́столъ къ є҆вре́ѡмъ, зача́ло т҃ѕ. 
Бра́тїе, ст҃ѧ́й и҆ ѡ҆свѧща́емїи, ѿ є҆ди́нагѡ всѝ:  є҆ѧ́же ра́ди вины̀ не стыди́тсѧ бра́тїю нарица́ти и҆̀хъ,  глаго́лѧ: Возвѣщꙋ̀ и҆́мѧ твоѐ бра́тїи мое́й, посредѣ̀  цр҃кве воспою̀ тѧ̀. И҆ па́ки: а҆́зъ бꙋ́дꙋ надѣ́ѧсѧ  на́нь. и҆ па́ки: сѐ а҆́зъ и҆ дѣ́ти, ꙗ҆̀же мѝ да́лъ  є҆́сть бг҃ъ. Поне́же оу҆́бѡ дѣ́ти прїѡбщи́шасѧ пло́ти  и҆ кро́ви, и҆ то́й прїи́скреннѣ прїѡбщи́сѧ тѣ́хже, да  сме́ртїю оу҆праздни́тъ и҆мꙋ́щаго держа́вꙋ сме́рти,  си́рѣчь дїа́вола: И҆ и҆зба́витъ си́хъ є҆ли́цы стра́хомъ  сме́рти чрез̾ всѐ житїѐ пови́нни бѣ́ша рабо́тѣ. Не  ѿ а҆́гг҃лъ оу҆́бѡ когда̀ прїе́млетъ, но ѿ сѣ́мене  а҆враа́мова прїе́млетъ. Ѿню́дꙋже до́лженъ бѣ̀ по  всемꙋ̀ подо́битисѧ бра́тїи, да млⷭ҇тивъ бꙋ́детъ и҆  вѣ́ренъ первосщ҃е́нникъ, ꙗ҆̀же къ бг҃ꙋ, во є҆́же  ѡ҆чи́стити грѣхѝ людскі̑ѧ. Въ не́мже бо пострада̀  са́мъ, и҆скꙋше́нъ бы́въ, мо́жетъ и҆ и҆скꙋша́ємымъ  помощѝ. 
Сщ҃е́нникъ: Ми́ръ тѝ. 
А҆ллилꙋ́їа. Гла́съ ѕ҃. 
Сті́хъ а҃: Ѿры́гнꙋ се́рдце моѐ сло́во бла́го. 
Сті́хъ в҃: Глаго́лю а҆́зъ дѣла̀ моѧ̑ цр҃е́ви. 
Є҆ѵⷢ҇лїе ѿ і҆ѡа́нна, зача́ло д҃і: 
Во вре́мѧ ѻ҆́но, взы́де і҆и҃съ во і҆ерⷭ҇ли́мъ.  Є҆́сть же во і҆ерⷭ҇ли́мѣхъ на ѻ҆́вчей кꙋпѣ́ли, ꙗ҆́же  глаго́летсѧ є҆вре́йски виѳесда̀, пѧ́ть притвѡ́ръ  и҆мꙋ́щи. Въ тѣ́хъ слежа́ше мно́жество болѧ́щихъ,  слѣпы́хъ, хромы́хъ, сꙋхи́хъ, ча́ющихъ движе́нїѧ воды̀.  А҆́гг҃лъ бо гдⷭ҇ень на всѧ́ко лѣ́то схожда́ше въ  кꙋпѣ́ль, и҆ возмꙋща́ше во́дꙋ: и҆ и҆́же пе́рвѣе вла́зѧше  по возмꙋще́нїи воды̀, здра́въ быва́ше, ꙗ҆цѣ́мже  недꙋ́гомъ ѡ҆держи́мь быва́ше. 
Та́же, дїа́конъ є҆ктенїю̀: 
Ми́ромъ гдⷭ҇ꙋ помо́лимсѧ. 
Ѡ҆ свы́шнѣмъ ми́рѣ: 
Ѡ҆ ми́рѣ всегѡ̀ мі́ра: 
Ѡ҆ ст҃ѣ́мъ хра́мѣ се́мъ: 
Ѡ҆ ст҃ѣ́йшемъ, прави́тельствꙋющемъ сѷно́дѣ: 
Ѡ҆ бл҃гочести́вѣйшемъ: 
Ѡ҆ пособи́ти и҆ покори́ти под̾ но́зѣ и҆́хъ: 
Ѡ҆ гра́дѣ се́мъ: [а҆́ще въ монастырѣ̀,] 
Ѡ҆ ст҃ѣ́й ѻ҆би́тели се́й: 
Ѡ҆ бл҃горастворе́нїи воздꙋ́хѡвъ: 
Ѡ҆ пла́вающихъ, пꙋтеше́ствꙋющихъ: 
Ѡ҆ є҆́же ѡ҆свѧти́тисѧ вода́мъ си̑мъ, си́лою и҆  дѣ́йствїемъ, и҆ наи́тїемъ ст҃а́гѡ дх҃а: 
Ѡ҆ є҆́же снизходи́ти на во́ды сїѧ̑ ѡ҆чисти́тельномꙋ  пресꙋ́щныѧ трⷪ҇цы дѣ́йствꙋ: 
Ѡ҆ є҆́же бы́ти водѣ̀ се́й цѣли́тельной дꙋ́шъ и҆  тѣле́съ, и҆ всѧ́кїѧ сопроти́вныѧ си́лы ѿгна́тельнѣй: 
Ѡ҆ є҆́же низпосла́ти гдⷭ҇ꙋ бг҃ꙋ бл҃гослове́нїе  і҆ѻрда́ново, и҆ ѡ҆свѧти́ти во́ды сїѧ̑: 
Ѡ҆ всѣ́хъ тре́бꙋющихъ ѿ бг҃а по́мощи и҆  застꙋпле́нїѧ: 
Ѡ҆ є҆́же просвѣти́тисѧ на́мъ просвѣще́нїемъ  ра́зꙋма, є҆диносꙋ́щною трⷪ҇цею: 
Ꙗ҆́кѡ да гдⷭ҇ь бг҃ъ на́шъ пока́жетъ ны̀ сы́ны, и҆  наслѣ́дники црⷭ҇твїѧ своегѡ̀, воды̀ сеѧ̀ причаще́нїемъ  же и҆ кропле́нїемъ: 
Ѡ҆ и҆зба́витисѧ на́мъ ѿ всѧ́кїѧ ско́рби: 
Застꙋпѝ, сп҃сѝ, поми́лꙋй: 
Прест҃ꙋ́ю, пречⷭ҇тꙋю: 
Ли́къ: Тебѣ̀ гдⷭ҇и. 
Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва: 
Та́же мл҃твꙋ сїю̀: 
Гдⷭ҇и бж҃е на́шъ, вели́кїй въ совѣ́тѣ, и҆ ди́вный въ  дѣ́лѣхъ, всеѧ̀ тва́ри содѣ́телю, хранѧ́й завѣ́тъ  тво́й, и҆ млⷭ҇ть твою̀ лю́бѧщымъ тѧ̀, и҆ соблюда́ющымъ  повелѣ̑нїѧ твоѧ̑, всѣ́хъ въ нꙋ́ждахъ оу҆милє́нныѧ  прїе́млѧй сле́зы, сегѡ́ бо ра́ди прише́лъ є҆сѝ въ  ра́бїи зра́цѣ. не привидѣ́нїи на́съ оу҆страша́ѧ, но  здра́вїе тѣ́лꙋ и҆́стинное подава́ѧй, и҆ глаго́лѧй: сѐ  здра́въ бы́лъ є҆сѝ, ктомꙋ̀ не согрѣша́й. но и҆ ѿ  бре́нїѧ здра́вы ѻ҆́чи содѣ́лалъ є҆сѝ, и҆ оу҆мы́тисѧ  повелѣ́въ, свѣ́тꙋ всели́тисѧ сотвори́лъ є҆сѝ  сло́вомъ, сопроти́вныхъ страсте́й во́лны смꙋща́ѧй, и҆  житїѧ̀ сегѡ̀ сла́ное мо́ре и҆зсꙋша́ѧй. и҆ тѧжелонѡ́сныѧ  сласте́й оу҆кроща́ѧй во́лны: са́мъ чл҃вѣколю́бче цр҃ю̀,  да́вый на́мъ снѣгосвѣ́тлою ѡ҆дѣ́ѧтисѧ ѻ҆де́ждею, ѿ  воды́ же и҆ дх҃а, и҆ прича́стїемъ же воды̀ сеѧ̀ и҆  ѡ҆кропле́нїемъ твоѐ бл҃гослове́нїе на́мъ низпослѝ,  скве́рнꙋ страсте́й ѡ҆мыва́ющее. є҆́й, мо́лимсѧ посѣтѝ  на́шꙋ бл҃же не́мощь, и҆ и҆сцѣлѝ на́шѧ недꙋ́ги  дꙋшє́вныѧ же и҆ тѣлє́сныѧ, млⷭ҇тїю твое́ю: мл҃твами  всепречⷭ҇тыѧ, пребл҃гослове́нныѧ влⷣчцы на́шеѧ бцⷣы и҆  приснодв҃ы мр҃і́и. си́лою чⷭ҇тна́гѡ и҆ животворѧ́щагѡ  крⷭ҇та̀. предста́тельствы чⷭ҇тны́хъ нбⷭ҇ныхъ си́лъ  безпло́тныхъ. чⷭ҇тна́гѡ, сла́внагѡ прⷪ҇ро́ка, прⷣте́чи  и҆ крⷭ҇ти́телѧ і҆ѡа́нна. ст҃ы́хъ сла́вныхъ и҆  всехва́льныхъ а҆пⷭ҇лъ. преподо́бныхъ и҆ бг҃оно́сныхъ  ѻ҆тє́цъ на́шихъ. и҆̀же во ст҃ы́хъ ѻ҆тє́цъ на́шихъ,  вели́кихъ і҆ера́рхѡвъ, и҆ вселе́нскихъ оу҆чи́телей:  васі́лїа вели́кагѡ, григо́рїа бг҃осло́ва и҆ і҆ѡа́нна  златоꙋ́стагѡ. и҆̀же во ст҃ы́хъ ѻ҆тє́цъ на́шихъ,  а҆ѳана́сїа и҆ кѷрі́лла, патрїа́рхѡвъ  а҆леѯандрі́йскихъ. и҆́же во ст҃ы́хъ ѻ҆тца̀ на́шегѡ  спѷрїдѡ́на, трїмѷѳꙋ́нтскагѡ чꙋдотво́рца. и҆́же во  ст҃ы́хъ ѻ҆тца̀ на́шегѡ нїкола́а а҆рхїепі́скопа,  мѷрлѷкі́йскагѡ чꙋдотво́рца. и҆̀же во ст҃ы́хъ ѻ҆тє́цъ  на́шихъ, меѳо́дїа и҆ кѷрі́лла оу҆чи́телей слове́нскихъ.  ст҃а́гѡ равноапⷭ҇льнагѡ вели́кагѡ кн҃зѧ влади́мїра. и҆̀же  во ст҃ы́хъ ѻ҆тє́цъ на́шихъ всеѧ̀ рѡссі́и чꙋдотво́рцѡвъ,  петра̀, а҆леѯі́а, і҆ѡ́ны и҆ фїлі́ппа. ст҃а́гѡ и҆  сла́внагѡ великомч҃нка геѡ́ргїа побѣдоно́сца. ст҃а́гѡ и҆  сла́внагѡ великомч҃нка дими́трїа мѷроточи́вагѡ. ст҃ы́хъ  и҆ добропобѣ́дныхъ мꙋ́чєникъ. ст҃ы́хъ и҆ пра́ведныхъ  бг҃оѻтє́цъ і҆ѡакі́ма и҆ а҆́нны. ст҃ы́хъ сла́вныхъ и҆  чꙋдотво́рцѡвъ безсре́бреникѡвъ, космы̀ и҆ дамїа́на, кѵ́ра  и҆ і҆ѡа́нна, пантелеи́мона и҆ є҆рмола́а, самѱѡ́на и҆  дїоми́да, мѡкі́а и҆ а҆нїки́ты, ѳалале́а и҆ трѵ́ѳѡна. и҆  ст҃а́гѡ, и҆́мⷬ҇къ, є҆гѡ́же и҆ па́мѧть соверша́емъ, и҆  всѣ́хъ ст҃ы́хъ твои́хъ. 
И҆ сохранѝ гдⷭ҇и раба̀ твоего̀, бл҃гочести́вѣйшаго,  самодержа́внѣйшаго вели́каго гдⷭ҇рѧ на́шего,  і҆мпера́тора нїкола́ѧ а҆леѯа́ндровича всеѧ̀ рѡссі́и:  три́жды. 
И҆ сꙋпрꙋ́гꙋ є҆гѡ̀, бл҃гочести́вѣйшꙋю гдⷭ҇рню,  і҆мператрі́цꙋ а҆леѯа́ндрꙋ ѳео́дѡровнꙋ: 
И҆ ма́терь є҆гѡ̀ бл҃гочести́вѣйшꙋю гдⷭ҇рню  і҆мператрі́цꙋ марі́ю ѳео́дѡровнꙋ: 
Наслѣ́дника є҆гѡ̀, бл҃говѣ́рнаго гдⷭ҇рѧ,  цесаре́вича и҆ вели́каго кн҃зѧ а҆леѯі́ѧ нїкола́евича,  и҆ ве́сь ца́рствꙋющїй до́мъ. 
Сп҃сѝ гдⷭ҇и, и҆ поми́лꙋй ст҃ѣ́йшїй  прави́тельствꙋющїй сѷно́дъ, да́рꙋй и҆̀мъ дꙋше́вное и҆  тѣле́сное здра́вїе, и҆ рабо́тномꙋ тебѣ̀ семꙋ̀  хрⷭ҇тїа́нскомꙋ жи́тельствꙋ во все́мъ млⷭ҇тивъ бꙋ́ди.  Помѧнѝ гдⷭ҇и всѧ́кое є҆пі́скопство правосла́вныхъ,  пра́вѡ пра́вѧщихъ сло́во твоеѧ̀ и҆́стины, и҆ ве́сь  сщ҃е́нническїй, и҆ мона́шескїй чи́нъ, и҆ сп҃се́нїе и҆́хъ.  Помѧнѝ гдⷭ҇и, ненави́дѧщихъ и҆ лю́бѧщихъ на́съ,  слꙋжа́щихъ бра́тїй на́шихъ, предстоѧ́щихъ, и҆  бл҃госло́вною вино́ю ѿше́дшихъ, и҆ заповѣ́давшихъ  на́мъ недостѡ́йнымъ моли́тисѧ ѡ҆ ни́хъ. Помѧнѝ гдⷭ҇и,  въ плѣне́нїи и҆ ско́рбехъ сꙋ́щихъ бра́тїй на́шихъ, и҆  поми́лꙋй и҆̀хъ по вели́цѣй млⷭ҇ти твое́й, всѧ́кїѧ нꙋ́жды  и҆збавлѧ́ѧй: ꙗ҆́кѡ ты̀ є҆сѝ и҆сто́чникъ и҆сцѣле́нїй,  хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со  безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Сщ҃е́нникъ: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
Сщ҃е́нникъ же мл҃твꙋ та́йнѡ: 
Приклонѝ гдⷭ҇и оу҆́хо твоѐ, и҆ оу҆слы́ши ны̀,  и҆́же во і҆ѻрда́нѣ крести́тисѧ и҆зво́ливый, и҆  ѡ҆свѧти́вый во́ды: и҆ бл҃гословѝ всѣ́хъ на́съ, и҆̀же  преклоне́нїемъ своеѧ̀ вы́и, назна́менающихъ рабо́тное  воѡбраже́нїе: и҆ сподо́би на́съ и҆спо́лнитисѧ ѡ҆свѧще́нїѧ  твоегѡ̀, воды̀ сеѧ̀ причаще́нїемъ: и҆ да бꙋ́детъ на́мъ  гдⷭ҇и, во здра́вїе дꙋшѝ и҆ тѣ́ла. 
Возгла́съ: Ты́ бо є҆сѝ ѡ҆сщ҃е́нїе на́ше, и҆ тебѣ̀  сла́вꙋ и҆ бл҃годаре́нїе и҆ поклоне́нїе возсыла́емъ, со  безнача́льнымъ твои́мъ ѻ҆ц҃е́мъ, и҆ всест҃ы́мъ,  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Та́же взе́мъ чⷭ҇тны́й крⷭ҇тъ, бл҃гословлѧ́етъ во́ды  три́жды, крⷭ҇тоѡбра́знѡ низводѧ̀ и҆ возводѧ̀ и҆ пра́вѡ,  и҆ поѧ̀ настоѧ́щїй тропа́рь, гла́съ а҃, три́жды: 
Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе  твоѐ, побѣ̑ды бл҃говѣ́рномꙋ і҆мпера́торꙋ на́шемꙋ,  нїкола́ю а҆леѯа́ндровичꙋ на сопроти̑вныѧ да́рꙋѧ, и҆  твоѐ сохранѧ́ѧ крⷭ҇то́мъ твои́мъ жи́тельство. 
И҆ посе́мъ пою́тъ тропа́рь се́й, гла́съ в҃: 
Твои́хъ дарѡ́въ досто́йны на́съ сотворѝ бцⷣе дв҃о,  презира́ющи согрѣшє́нїѧ на̑ша, и҆ подаю́щи  и҆сцѣлє́нїѧ вѣ́рою прїе́млющымъ бл҃гослове́нїе твоѐ  пречⷭ҇таѧ. 
Та́же лобза́етъ і҆ере́й чⷭ҇тны́й крⷭ҇тъ, та́кожде и҆  всѝ лю́дїе, и҆ кропи́тъ всѣ́хъ сщ҃е́нною водо́ю,  ѻ҆лта́рь и҆ цр҃ковь всю̀. Лю́дїе же пою́тъ настоѧ́щїй  тропа́рь, гла́съ д҃: 
И҆сто́чникъ и҆сцѣле́нїй, и҆мꙋ́ще ст҃і́и  безсре́брєницы, и҆сцѣлє́нїѧ подава́ете всѣ̑мъ  тре́бꙋющымъ, ꙗ҆́кѡ преве́лїихъ дарова́нїй сподо́бльшїисѧ  ѿ приснотекꙋ́щагѡ и҆сто́чника сп҃са на́шегѡ. глаго́летъ  бо къ ва́мъ гдⷭ҇ь, ꙗ҆́кѡ є҆диноревни́телємъ  а҆пⷭ҇льскимъ: сѐ да́хъ ва́мъ вла́сть на дꙋ́хи нечи̑стыѧ,  ꙗ҆́коже тѣ́хъ и҆згони́ти, и҆ цѣли́ти всѧ́кїй недꙋ́гъ,  и҆ всѧ́кꙋю ꙗ҆́зю: тѣ́мже въ повелѣ́нїихъ є҆гѡ̀  до́брѣ жи́тельствовавше, тꙋ́не прїѧ́сте, тꙋ́не  подава́ете, и҆сцѣлѧ́юще стра̑сти дꙋ́шъ и҆ тѣле́съ  на́шихъ. 
При́зри на молє́нїѧ твои́хъ ра̑бъ всенепоро́чнаѧ,  оу҆толѧ́ющи лю̑таѧ на ны̀ воста̑нїѧ, всѧ́кїѧ ско́рби  на́съ и҆змѣнѧ́ющи: тѧ́ бо є҆ди́нꙋ тве́рдое и҆  и҆звѣ́стное оу҆твержде́нїе и҆́мамы, и҆ твоѐ  предста́тельство стѧжа́хомъ, да не постыди́мсѧ влⷣчце,  тѧ̀ призыва́ющїи, потщи́сѧ на оу҆моле́нїе, тебѣ̀  вѣ́рнѡ вопїю́щихъ: ра́дꙋйсѧ влⷣчце, всѣ́хъ по́моще,  ра́досте и҆ покро́ве, и҆ сп҃се́нїе дꙋ́шъ на́шихъ. 
Влⷣчце, прїимѝ мл҃твы рабѡ́въ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
По кропле́нїи же є҆ктенїа̀: 
Поми́лꙋй на́съ бж҃е: 
Є҆щѐ мо́лимсѧ, ѡ҆ є҆́же сохрани́тисѧ ст҃ѣ́й  ѻ҆би́тели се́й, и҆ всѧ́комꙋ гра́дꙋ и҆ странѣ̀ ѿ  гла́да, гꙋби́тельства, трꙋ́са, пото́па, ѻ҆гнѧ̀, меча̀,  наше́ствїѧ и҆ноплеме́нникѡвъ, и҆ междоꙋсо́бныѧ бра́ни: ѡ҆  є҆́же млⷭ҇тивꙋ и҆ бл҃гоꙋвѣ́тливꙋ бы́ти бл҃го́мꙋ и҆  чл҃вѣколюби́вомꙋ бг҃ꙋ на́шемꙋ, ѿврати́ти всѧ́кїй  гнѣ́въ на ны̀ дви́жимый, и҆ и҆зба́вити ны̀ ѿ  належа́щагѡ и҆ првⷣнагѡ своегѡ̀ преще́нїѧ, и҆  поми́ловати ны̀. 
Гдⷭ҇и поми́лꙋй, м҃. 
Сщ҃е́нникъ же возглаша́етъ: 
Оу҆слы́ши ны̀ бж҃е сп҃си́телю на́шъ, оу҆пова́нїе  всѣ́хъ концє́въ землѝ: И҆ про́чее. 
Ли́къ: А҆ми́нь. 
Сщ҃е́нникъ: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ на́шѧ гдⷭ҇еви прикло́нимъ: 
Ли́къ: Тебѣ̀ гдⷭ҇и. 
Сщ҃е́нникъ мл҃твꙋ сїю̀ велегла́снѡ: 
Влⷣко многомлⷭ҇тиве гдⷭ҇и і҆и҃се хрⷭ҇тѐ бж҃е на́шъ,  мл҃твами всепречⷭ҇тыѧ влⷣчцы на́шеѧ бцⷣы и҆ приснодв҃ы  мр҃і́и: си́лою чⷭ҇тна́гѡ и҆ животворѧ́щагѡ крⷭ҇та̀:  предста́тельствы чⷭ҇тны́хъ нбⷭ҇ныхъ си́лъ безпло́тныхъ:  чⷭ҇тна́гѡ сла́внагѡ прⷪ҇ро́ка, прⷣте́чи и҆ крⷭ҇ти́телѧ  і҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ:  ст҃ы́хъ сла́вныхъ и҆ добропобѣ́дныхъ мч҃нкъ: прпⷣбныхъ  и҆ бг҃оно́сныхъ ѻ҆тє́цъ на́шихъ: и҆̀же во ст҃ы́хъ  ѻ҆тє́цъ на́шихъ, и҆ вселе́нскихъ вели́кихъ оу҆чи́телей  и҆ ст҃и́телей: васі́лїа вели́кагѡ, григо́рїа бг҃осло́ва  и҆ і҆ѡа́нна златоꙋ́стагѡ: и҆́же во ст҃ы́хъ ѻ҆тца̀  на́шегѡ нїкола́а а҆рхїепі́скопа, мѷрлѷкі́йскагѡ  чꙋдотво́рца: и҆̀же во ст҃ы́хъ ѻ҆тє́цъ на́шихъ, меѳо́дїа  и҆ кѷрі́лла оу҆чи́телей слове́нскихъ: ст҃а́гѡ  равноапⷭ҇тольнагѡ вели́кагѡ кн҃зѧ влади́мїра: и҆̀же во  ст҃ы́хъ ѻ҆тє́цъ на́шихъ всеѧ̀ рѡссі́и чꙋдотво́рцѡвъ,  петра̀, а҆леѯі́а, і҆ѡ́ны и҆ фїлі́ппа: ст҃ы́хъ и҆  првⷣныхъ бг҃оѻтє́цъ і҆ѡакі́ма и҆ а҆́нны, [и҆ ст҃а́гѡ,  и҆́мⷬ҇къ, є҆гѡ́же є҆́сть хра́мъ,] и҆ всѣ́хъ ст҃ы́хъ  твои́хъ, бл҃гопрїѧ́тнꙋ сотворѝ мл҃твꙋ на́шꙋ: да́рꙋй  на́мъ ѡ҆ставле́нїе прегрѣше́нїй на́шихъ: покры́й на́съ  кро́вомъ крилꙋ̀ твоє́ю: ѿженѝ ѿ на́съ всѧ́каго  врага̀ и҆ сꙋпоста́та: оу҆мирѝ на́шꙋ жи́знь, гдⷭ҇и  поми́лꙋй на́съ, и҆ мі́ръ тво́й, и҆ сп҃сѝ дꙋ́шы на́шѧ,  ꙗ҆́кѡ бл҃гъ и҆ чл҃вѣколю́бецъ. 
Ли́къ: А҆ми́нь. 
И҆ ѿпꙋ́стъ. 


[глⷡ҇а к҃в] Послѣ́дованїе вели́кагѡ ѡ҆сщ҃е́нїѧ воды̀  ст҃ы́хъ бг҃оѧвле́нїй. 
По є҆́же рещѝ сщ҃е́нникꙋ заамвѡ́ннꙋю мл҃твꙋ,  и҆схо́димъ всѝ ко крести́льницѣ, пред̾идꙋ́щымъ  свѣщено́сцємъ, по ни́хъ же дїа́конѡмъ и҆ сщ҃е́нникѡмъ,  со є҆ѵⷢ҇лїемъ и҆ кади́ломъ, бра́тїи пою́щымъ настоѧ́щыѧ  тропарѝ. Гла́съ и҃: 
Гла́съ гдⷭ҇нь на вода́хъ вопїе́тъ, глаго́лѧ:  прїиди́те, прїими́те всѝ дх҃а премꙋ́дрости, дх҃а  ра́зꙋма, дх҃а стра́ха бж҃їѧ, ꙗ҆́вльшагѡсѧ хрⷭ҇та̀.  Три́жды. 
Дне́сь во́дъ ѡ҆свѧща́етсѧ є҆стество̀, и҆  раздѣлѧ́етсѧ і҆ѻрда́нъ, и҆ свои́хъ во́дъ возвраща́етъ  стрꙋи̑, влⷣкꙋ зрѧ̀ креща́ема. Два́жды. 
Ꙗ҆́кѡ чл҃вѣ́къ на рѣкꙋ̀ прише́лъ є҆сѝ хрⷭ҇тѐ  цр҃ю̀, и҆ ра́бское креще́нїе прїѧ́ти тщи́шисѧ бл҃же, ѿ  прⷣте́чевꙋ рꙋкꙋ̑, грѣ̑хъ ра́ди на́шихъ, чл҃вѣколю́бче.  Два́жды. 
Сла́ва, и҆ ны́нѣ, гла́съ то́йже: 
Ко гла́сꙋ вопїю́щагѡ въ пꙋсты́ни, оу҆гото́вайте пꙋ́ть  гдⷭ҇ень, прише́лъ є҆сѝ гдⷭ҇и, зра́къ ра́бїй прїи́мъ,  креще́нїѧ просѧ̀, не вѣ́дый грѣха̀: ви́дѣша тѧ̀ во́ды,  и҆ оу҆боѧ́шасѧ. тре́петенъ бы́сть предте́ча, и҆ возопѝ  глаго́лѧ: ка́кѡ просвѣти́тъ свѣти́льникъ свѣ́та; ка́кѡ  рꙋ́кꙋ положи́тъ ра́бъ на влⷣкꙋ; ѡ҆свѧтѝ менѐ и҆ во́ды  сп҃се, взе́млѧй мі́ра грѣ́хъ. 
И҆ а҆́бїе ста́въ оу҆ крести́льницы, глаго́летъ  дїа́конъ: Премꙋ́дрость. 
И҆ чте́цъ: 
Проро́чества и҆са́їина чте́нїе: [глава̀ л҃є.] 
Та́кѡ глаго́летъ гдⷭ҇ь: да возвесели́тсѧ пꙋсты́нѧ  жа́ждꙋщаѧ, да возра́дꙋетсѧ пꙋсты́нѧ, и҆ процвѣте́тъ  ꙗ҆́кѡ крі́нъ, и҆ да прозѧ́бнетъ, и҆ всѧ̑ возвеселѧ́тсѧ.  И҆ возра́дꙋютсѧ пꙋсты̑ннаѧ і҆ѻрда́нова, и҆ сла́ва  лїва́нова дана̀ бы́сть є҆́й, и҆ че́сть карми́лова: и҆  лю́дїе моѝ оу҆́зрѧтъ сла́вꙋ гдⷭ҇ню, и҆ высотꙋ̀ бж҃їю.  Оу҆крѣпи́тесѧ рꙋ́ки ѡ҆сла́блєныѧ, и҆ колѣ̑на  разсла́блєнаѧ оу҆тѣ́шитесѧ. И҆ рцы́те малодꙋ̑шнымъ  мы́слїю, оу҆крѣпи́тесѧ, и҆ не бо́йтесѧ: сѐ бг҃ъ на́шъ  сꙋ́дъ воздае́тъ, то́й прїи́детъ и҆ сп҃се́тъ на́съ. Тогда̀  ѿве́рзꙋтсѧ ѻ҆чеса̀ слѣпы́хъ и҆ оу҆шеса̀ глꙋхи́хъ  оу҆слы́шатъ. Тогда̀ ско́читъ хромы́й ꙗ҆́кѡ є҆ле́нь, и҆  ꙗ҆́сенъ бꙋ́детъ ѧ҆зы́къ гꙋгни́выхъ: ꙗ҆́кѡ прорази́сѧ въ  пꙋсты́ни вода̀, и҆ де́брь въ землѝ жа́ждꙋщей. И҆ бꙋ́детъ  безвѡ́днаѧ въ бла̑та, и҆ въ жа́ждꙋщей землѝ и҆сто́чникъ  воды̀ бꙋ́детъ. та́мѡ бꙋ́детъ весе́лїе пти́цъ, водворе́нїе  сѵ́рїнѡвъ, и҆ тро́стїй и҆ бла́та. Та́мѡ бꙋ́детъ пꙋ́ть  чи́стъ, и҆ пꙋ́ть свѧ́тъ нарече́тсѧ: и҆ не мимои́детъ  та́мѡ нечи́стъ, нижѐ бꙋ́детъ та́мѡ пꙋ́ть нечи́стый,  разсѣ́ѧннїи же по́йдꙋтъ по немꙋ̀, и҆ не заблꙋ́дѧтъ. И҆  не бꙋ́детъ та́мѡ льва̀, нижѐ ѕвѣре́й лю́тыхъ взы́детъ  на́нь, нижѐ ѡ҆брѧ́щетсѧ та́мѡ: но по́йдꙋтъ по немꙋ̀  и҆зба́вленнїи, и҆ со́браннїи ѿ гдⷭ҇а. И҆ ѡ҆братѧ́тсѧ и҆  прїи́дꙋтъ въ сїѡ́нъ съ весе́лїемъ и҆ ра́достїю, и҆  весе́лїе вѣ́чное над̾ главо́ю и҆́хъ, хвала̀ и҆  ра́дованїе и҆ весе́лїе пости́гнетъ и҆̀хъ, ѿбѣжѐ  болѣ́знь, печа́ль и҆ воздыха́нїе. 
Проро́чества и҆са́їина чте́нїе: [глава̀ н҃є.] 
Та́кѡ глаго́летъ гдⷭ҇ь: жа́ждꙋщїи на во́дꙋ и҆ди́те, и҆  є҆ли́цы не и҆́мате сребра̀, ше́дше кꙋпи́те, и҆ ꙗ҆ди́те  и҆ пі́йте, без̾ сребра̀ и҆ цѣны̀, вїно̀ и҆ тꙋ́къ.  Вскꙋ́ю цѣнитѐ сребро̀ не въ хлѣ́бы, и҆ трꙋ́дъ ва́шъ не  въ сы́тость; послꙋ́шайте менѐ, и҆ снѣ́сте блага̑ѧ, и҆  наслади́тсѧ во бл҃ги́хъ дꙋша̀ ва́ша. Внима́йте оу҆ши́ма  ва́шима, и҆ послѣ́дꙋйте пꙋтє́мъ мои̑мъ: оу҆слы́шите  менѐ, и҆ жива̀ бꙋ́детъ во бл҃ги́хъ дꙋша̀ ва́ша. и҆  завѣща́ю ва́мъ завѣ́тъ вѣ́ченъ, преподѡ́бнаѧ дв҃дѡва  вѣ̑рнаѧ. Сѐ свидѣ́тельство во ꙗ҆зы́цѣхъ да́хъ є҆го̀  кнѧ́зѧ и҆ повели́телѧ во ꙗ҆зы́цѣхъ. Сѐ ꙗ҆зы́цы, и҆̀же  не вѣ́дѧхꙋ тѧ̀, призовꙋ́тъ тѧ̀, и҆ лю́дїе, и҆̀же не  позна́ша тѧ̀, къ тебѣ̀ прибѣ́гнꙋтъ: ра́ди гдⷭ҇а бг҃а  твоегѡ̀ и҆ ст҃а́гѡ, і҆зра́илева ꙗ҆́кѡ просла́вихъ тѧ̀:  Взыщи́те бг҃а, и҆ внегда̀ ва́мъ ѡ҆брѣстѝ є҆го̀,  призови́те: є҆гда́ же а҆́ще прибли́житсѧ ва́мъ. да  ѡ҆ста́витъ нечести́вый пꙋти̑ своѧ̑, и҆ мꙋ́жъ беззако́нный  совѣ́ты своѧ̑. И҆ ѡ҆брати́тесѧ ко гдⷭ҇ꙋ бг҃ꙋ ва́шемꙋ, и҆  поми́ловани бꙋ́дете, ꙗ҆́кѡ помно́гꙋ ѡ҆ста́витъ грѣхѝ  ва́шѧ. Не сꙋ́ть бо совѣ́ти моѝ, ꙗ҆́коже совѣ́ти  ва́ши: нижѐ ꙗ҆́коже пꙋтїѐ ва́ши, пꙋтїѐ моѝ,  глаго́летъ гдⷭ҇ь. Но ꙗ҆́коже ѿстои́тъ нб҃о ѿ землѝ,  та́кѡ ѿстои́тъ пꙋ́ть мо́й ѿ пꙋте́й ва́шихъ, и҆  размышлє́нїѧ ва̑ша ѿ мы́сли моеѧ̀. Ꙗ҆́коже бо а҆́ще  сни́детъ до́ждь и҆лѝ снѣ́гъ съ нб҃сѐ, и҆ не  возврати́тсѧ ѿтꙋ́дꙋ, до́ндеже оу҆пои́тъ зе́млю, и҆  роди́тъ и҆ прозѧ́бнетъ, и҆ да́стъ сѣ́мѧ сѣ́ющемꙋ, и҆  хлѣ́бъ въ снѣ́дь: Та́кѡ бꙋ́детъ глаго́лъ мо́й, и҆́же  а҆́ще и҆зы́детъ и҆з̾ оу҆́стъ мои́хъ, и҆ не ѡ҆брати́тсѧ  ко мнѣ̀ то́щъ, до́ндеже а҆́ще сконча́етъ всѧ̑, є҆ли̑ка  восхотѣ́хъ, и҆ поспѣшꙋ̀ пꙋти̑ моѧ̑, и҆ повелѣ̑нїѧ  моѧ̑. Весе́лїемъ бо и҆зы́дете, и҆ ра́достїю наꙋчи́тесѧ:  го́ры бо и҆ хо́лми ско́чатъ, ждꙋ́ще ва́съ въ ра́дости, и҆  всѧ̑ древеса̀ сє́льнаѧ воспле́щꙋтъ вѣ́твьми. И҆  вмѣ́стѡ дра́чїѧ, взы́детъ кѷпарі́съ, вмѣ́стѡ же  кропи́вы, взы́детъ мѷрсі́на: и҆ бꙋ́детъ гдⷭ҇ь во и҆́мѧ  и҆ въ зна́менїе вѣ́чное, и҆ не ѡ҆скꙋдѣ́етъ. 
Проро́чества и҆са́їина чте́нїе: [глава̀ в҃і.] 
Та́кѡ глаго́летъ гдⷭ҇ь: почерпи́те во́дꙋ съ  весе́лїемъ, ѿ и҆стѡ́чникъ сп҃се́нїѧ. И҆ рече́ши въ  де́нь ѻ҆́нъ: и҆сповѣ́дайтесѧ гдⷭ҇еви, и҆ призови́те  и҆́мѧ є҆гѡ̀, возвѣсти́те во ꙗ҆зы́цѣхъ сла́вꙋ є҆гѡ̀:  помѧни́те, ꙗ҆́кѡ вознесе́сѧ и҆́мѧ є҆гѡ̀. По́йте и҆́мѧ  гдⷭ҇не, ꙗ҆́кѡ высѡ́каѧ сотворѝ: возвѣсти́те сїѧ̑ по  все́й землѝ. Ра́дꙋйтесѧ и҆ весели́тесѧ живꙋ́щїи въ  сїѡ́нѣ, ꙗ҆́кѡ вознесе́сѧ ст҃ы́й і҆и҃левъ посредѣ̀  є҆гѡ̀. 
Дїа́конъ: Премꙋ́дрость. 
Чте́цъ, прокі́менъ, гла́съ г҃: 
Гдⷭ҇ь просвѣще́нїе моѐ, и҆ сп҃си́тель мо́й, когѡ̀  оу҆бою́сѧ; 
Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; 
А҆по́столъ къ корі́нѳѧнѡмъ, зача́ло рм҃г, ѿ полꙋ̀: 
Бра́тїе, не хощꙋ̀ ва́съ не вѣ́дѣти, ꙗ҆́кѡ ѻ҆тцы̀  на́ши всѝ под̾ ѻ҆́блакомъ бы́ша, и҆ всѝ сквозѣ̀  мо́ре проидо́ша: И҆ всѝ въ мѡѷсе́а крести́шасѧ, во  ѻ҆́блацѣ и҆ въ мо́ри: И҆ всѝ то́жде бра́шно дх҃о́вное  ꙗ҆до́ша: И҆ всѝ то́жде пи́во дх҃о́вное пи́ша: пїѧ́хꙋ бо  ѿ дх҃о́внагѡ послѣ́дꙋющагѡ ка́мене: ка́мень же бѣ̀  хрⷭ҇то́съ. 
А҆ллилꙋ́їа, гла́съ д҃. 
Сті́хъ: Гла́съ гдⷭ҇нь на вода́хъ, бг҃ъ сла́вы  возгремѣ̀, гдⷭ҇ь на вода́хъ мно́гихъ. 
Є҆ѵⷢ҇лїе ѿ ма́рка, зача́ло в҃: 
Во вре́мѧ ѻ҆́но, прїи́де і҆и҃съ ѿ назаре́та  галїле́йскагѡ, и҆ крести́сѧ ѿ і҆ѡа́нна во і҆ѻрда́нѣ.  И҆ а҆́бїе восходѧ̀ ѿ воды̀, ви́дѣ разводѧ̑щасѧ нб҃са̀,  и҆ дх҃ъ ꙗ҆́кѡ го́лꙋбь сходѧ́щь на́нь. И҆ гла́съ бы́сть  съ нб҃сѐ: ты̀ є҆сѝ сн҃ъ мо́й возлю́бленный, ѡ҆ не́мже  бл҃говоли́хъ. 
Дїа́конъ же глаго́летъ є҆ктенїю̀: 
Ми́ромъ гдⷭ҇ꙋ помо́лимсѧ. 
Ѡ҆ свы́шнѣмъ ми́рѣ: 
Ѡ҆ ми́рѣ всегѡ̀ мі́ра: 
Ѡ҆ ст҃ѣ́мъ хра́мѣ се́мъ: 
Ѡ҆ ст҃ѣ́йшемъ прави́тельствꙋющемъ сѷно́дѣ: 
Ѡ҆ бл҃гочести́вѣйшемъ, самодержа́внѣйшемъ, вели́комъ  гдⷭ҇рѣ на́шемъ і҆мпера́торѣ нїкола́ѣ  а҆леѯа́ндровичѣ всеѧ̀ рѡссі́и: и҆ ѡ҆ сꙋпрꙋ́гѣ є҆гѡ̀,  бл҃гочести́вѣйшей гдⷭ҇рнѣ, і҆мператрі́цѣ  а҆леѯа́ндрѣ ѳео́дѡровнѣ: 
Ѡ҆ ма́тери є҆гѡ̀, бл҃гочести́вѣйшей гдⷭ҇рнѣ,  і҆мператрі́цѣ марі́и ѳео́дѡровнѣ: ѡ҆ наслѣ́дникѣ  є҆гѡ̀, бл҃говѣ́рномъ гдⷭ҇рѣ, цесаре́вичѣ и҆ вели́комъ  кн҃зѣ а҆леѯі́и нїкола́евичѣ, и҆ ѡ҆ все́мъ  ца́рствꙋющемъ до́мѣ: 
Ѡ҆ пособи́ти и҆ покори́ти: 
Ѡ҆ гра́дѣ се́мъ: [А҆́ще въ монастырѣ̀: ѡ҆ ст҃ѣ́й  ѻ҆би́тели се́й:] 
Ѡ҆ бл҃горастворе́нїи воздꙋ́хѡвъ: 
Ѡ҆ пла́вающихъ, пꙋтеше́ствꙋющихъ: 
Ѡ҆ є҆́же ѡ҆свѧти́тисѧ вода́мъ си̑мъ, си́лою и҆  дѣ́йствїемъ и҆ наи́тїемъ ст҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же снизходи́ти на во́ды сїѧ̑ ѡ҆чисти́тельномꙋ  пресꙋ́щныѧ трⷪ҇цы дѣ́йствꙋ, гдⷭ҇ꙋ помо́лимсѧ. 
Ѡ҆ є҆́же дарова́тисѧ и҆̀мъ бл҃года́ти и҆збавле́нїѧ,  бл҃гослове́нїю і҆ѻрда́новꙋ, си́лою и҆ дѣ́йствомъ и҆  наи́тїемъ ст҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же сокрꙋши́тисѧ сатанѣ̀ под̾ нога́ма на́шима  вско́рѣ, и҆ разори́тисѧ всѧ́комꙋ совѣ́тꙋ лꙋка́вомꙋ  дви́жимомꙋ на ны̀, гдⷭ҇ꙋ помо́лимсѧ. 
Ꙗ҆́кѡ да гдⷭ҇ь бг҃ъ и҆́зметъ на́съ ѿ всѧ́кагѡ  навѣ́та, и҆ и҆скꙋше́нїѧ сопроти́вника, и҆ досто́йны  содѣ́лаетъ ѡ҆бѣща́нныхъ бла̑гъ, гдⷭ҇ꙋ помо́лимсѧ. 
Ѡ҆ є҆́же просвѣти́тисѧ на́мъ просвѣще́нїемъ ра́зꙋма  и҆ бл҃гоче́стїѧ, наи́тїемъ ст҃а́гѡ дх҃а, гдⷭ҇ꙋ  помо́лимсѧ. 
Ѡ҆ є҆́же низпосла́ти гдⷭ҇ꙋ бг҃ꙋ бл҃гослове́нїе  і҆ѻрда́ново, и҆ ѡ҆ст҃и́ти во́ды сїѧ̑, гдⷭ҇ꙋ помо́лимсѧ. 
Ѡ҆ є҆́же бы́ти водѣ̀ се́й, ѡ҆сщ҃е́нїѧ да́рꙋ,  грѣхѡ́въ и҆збавле́нїю, во и҆сцѣле́нїе дꙋшѝ и҆ тѣ́ла,  и҆ на всѧ́кꙋю по́льзꙋ и҆зрѧ́днꙋю, гдⷭ҇ꙋ помо́лимсѧ. 
Ѡ҆ є҆́же бы́ти водѣ̀ се́й ска́чꙋщей въ жи́знь  вѣ́чнꙋю, гдⷭ҇ꙋ помо́лимсѧ. 
Ѡ҆ є҆́же ꙗ҆ви́тисѧ се́й ѿгна́нїю всѧ́кагѡ навѣ́та  ви́димыхъ и҆ неви́димыхъ вра̑гъ, гдⷭ҇ꙋ помо́лимсѧ. 
Ѡ҆ че́рплющихъ и҆ є҆́млющихъ ю҆̀ во ѡ҆сщ҃е́нїе  домѡ́въ, гдⷭ҇ꙋ помо́лимсѧ. 
Ѡ҆ є҆́же бы́ти се́й, во ѡ҆чище́нїе дꙋ́шъ и҆ тѣле́съ,  всѣ̑мъ вѣ́рою че́рплющымъ же и҆ причаща́ющымсѧ ѿ  неѧ̀, гдⷭ҇ꙋ помо́лимсѧ. 
Ѡ҆ є҆́же сподо́битисѧ на́мъ и҆спо́лнитисѧ ѡ҆сщ҃е́нїѧ,  во́дъ си́хъ причаще́нїемъ, неви́димымъ ꙗ҆вле́нїемъ  ст҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же оу҆слы́шати гдⷭ҇ꙋ бг҃ꙋ гла́съ моле́нїѧ  на́съ грѣ́шныхъ, и҆ поми́ловати на́съ, гдⷭ҇ꙋ помо́лимсѧ. 
Ѡ҆ и҆зба́витисѧ на́мъ ѿ всѧ́кїѧ ско́рби: 
Застꙋпѝ, сп҃сѝ, поми́лꙋй: 
Прест҃ꙋ́ю, пречⷭ҇тꙋю, пребл҃гослове́ннꙋю: 
Си̑мъ глаго́лємымъ, сщ҃е́нникъ та́йнѡ мл҃твꙋ сїю̀  глаго́летъ: 
Гдⷭ҇и і҆и҃се хрⷭ҇тѐ, є҆диноро́дный сн҃е, сы́й въ  нѣ́дрѣ ѻ҆́ч҃и, и҆́стинный бж҃е, и҆сто́чниче жи́зни и҆  безсме́ртїѧ: свѣ́те ѿ свѣ́та, прише́дый въ мі́ръ,  є҆́же просвѣти́ти є҆го̀, ѡ҆зарѝ на́шꙋ мы́сль ст҃ы́мъ  твои́мъ дх҃омъ, и҆ прїимѝ на́съ, вели́чество и҆  бл҃годаре́нїе тебѣ̀ приносѧ́щихъ, ѡ҆ ꙗ҆̀же ѿ вѣ́ка  ди́вныхъ твои́хъ великодѣ́йствїихъ, и҆ є҆́же въ  послѣ̑днїѧ вѣ́ки сп҃си́тельномъ твое́мъ смотре́нїи, въ  не́мже въ на́ше немощно́е и҆ ни́щее ѡ҆дѣ́ѧвсѧ  смѣше́нїе, и҆ рабѡ́тнымъ мѣ́рамъ снизше́дый, и҆́же  всѣ́хъ цр҃ю̀, є҆щѐ и҆ ра́бскою рꙋко́ю во і҆ѻрда́нѣ  крⷭ҇ти́тисѧ претерпѣ́лъ є҆сѝ: да водно́е є҆стество̀  ѡ҆ст҃и́въ безгрѣ́шне, пꙋтесотвори́ши на́мъ, є҆́же  водо́ю и҆ дх҃омъ па́ки рожде́нїе, и҆ къ пе́рвомꙋ на́съ  оу҆стро́иши свобожде́нїю: є҆гѡ́же бж҃е́ственнагѡ  та́инства воспомина́нїе пра́зднꙋюще, мо́лимсѧ тебѣ̀  влⷣко чл҃вѣколю́бче, воскропѝ и҆ на ны̀ недостѡ́йныѧ  рабы̑ твоѧ̑, по бж҃е́ственномꙋ твоемꙋ̀ ѡ҆бѣща́нїю, во́дꙋ  чи́стꙋ, твоегѡ̀ бл҃гоꙋтро́бїѧ да́ръ, во є҆́же над̾  водо́ю се́ю проше́нїю на́съ грѣ́шныхъ бл҃гопрїѧ́тнꙋ  бы́ти твое́ю бл҃гостїю, и҆ бл҃гослове́нїю твоемꙋ̀ є҆́й,  на́мъ же и҆ всѣ̑мъ вѣ̑рнымъ лю́демъ твои̑мъ  дарова́тисѧ, въ сла́вꙋ ст҃а́гѡ и҆ покланѧ́емагѡ твоегѡ̀  и҆́мене. Ꙗ҆́кѡ подоба́етъ тебѣ̀ всѧ́каѧ сла́ва, че́сть  и҆ поклоне́нїе, со безнача́льнымъ твои́мъ ѻ҆ц҃е́мъ, и҆  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ, и҆ при́снѡ, и҆ во вѣ́ки вѣкѡ́въ. 
И҆ ре́къ въ себѣ̀: А҆ми́нь. 
Дїа́конꙋ же и҆спо́лншꙋ є҆ктенїю̀, начина́етъ  сщ҃е́нникъ велегла́снѡ мл҃твꙋ сїю̀: 
Ве́лїй є҆сѝ гдⷭ҇и, и҆ чꙋ̑дна дѣла̀ твоѧ̑, и҆  ниеди́но же сло́во дово́льно бꙋ́детъ къ пѣ́нїю чꙋде́съ  твои́хъ. Три́жды. 
Ты́ бо хотѣ́нїемъ ѿ не сꙋ́щихъ во є҆́же бы́ти  приведы́й всѧ́чєскаѧ, твое́ю держа́вою содержи́ши  тва́рь, и҆ твои́мъ про́мысломъ стро́иши мі́ръ. Ты̀ ѿ  четы́рехъ стїхі́й тва́рь сочини́вый, четы́рьми времены̀  крꙋ́гъ лѣ́та вѣнча́лъ є҆сѝ. Тебѐ трепе́щꙋтъ  оу҆́мныѧ всѧ̑ си̑лы: тебѐ пое́тъ со́лнце, тебѐ  сла́витъ лꙋна̀, тебѣ̀ присꙋ́тствꙋютъ ѕвѣ́зды: тебѐ  слꙋ́шаетъ свѣ́тъ, тебѐ трепе́щꙋтъ бє́здны, тебѣ̀  рабо́таютъ и҆сто́чницы. Ты̀ просте́рлъ є҆сѝ нб҃о ꙗ҆́кѡ  ко́жꙋ: ты̀ оу҆тверди́лъ є҆сѝ зе́млю на вода́хъ: ты̀  ѡ҆гради́лъ є҆сѝ мо́ре песко́мъ: ты̀ ко ѿдыха́нїємъ  воздꙋ́хъ и҆злїѧ́лъ є҆сѝ. А҆́гг҃льскїѧ си̑лы тебѣ̀  слꙋ́жатъ: а҆рха́гг҃льстїи ли́цы тебѣ̀ кла́нѧютсѧ:  многоѻчи́тїи херꙋві́ми, и҆ шестокрила́тїи, серафі́ми,  ѻ҆́крестъ стоѧ́ще и҆ ѡ҆блета́юще, стра́хомъ  непристꙋ́пныѧ сла́вы твоеѧ̀ покрыва́ютсѧ. Ты́ бо бг҃ъ  сы́й неѡпи́санный, безнача́льный же и҆ неизглаго́ланный,  прише́лъ є҆сѝ на зе́млю, зра́къ раба̀ прїи́мъ, въ  подо́бїи чл҃вѣ́честѣмъ бы́въ: не бо̀ терпѣ́лъ є҆сѝ  влⷣко, млⷭ҇рдїѧ ра́ди млⷭ҇ти твоеѧ̀, зрѣ́ти ѿ  дїа́вола мꙋ́чима ро́да человѣ́ча, но прише́лъ є҆сѝ, и҆  сп҃слъ є҆сѝ на́съ. и҆сповѣ́дꙋемъ бл҃года́ть,  проповѣ́дꙋемъ млⷭ҇ть, не таи́мъ бл҃годѣѧ́нїѧ:  є҆стества̀ на́шегѡ ро́ды свободи́лъ є҆сѝ, дв҃ственнꙋю  ѡ҆свѧти́лъ є҆сѝ оу҆тро́бꙋ ржⷭ҇тво́мъ твои́мъ, всѧ̀  тва́рь воспѣва́етъ тѧ̀ ꙗ҆́вльшагосѧ. Ты́ бо бг҃ъ на́шъ,  на землѝ ꙗ҆ви́лсѧ є҆сѝ, и҆ съ человѣ́ки пожи́лъ  є҆сѝ: ты̀ и҆ і҆ѻрда̑нскїѧ стрꙋи̑ ѡ҆ст҃и́лъ є҆сѝ, съ  нб҃сѐ низпосла́вый ст҃а́го твоего̀ дх҃а, и҆ главы̑ та́мѡ  гнѣздѧ́щихсѧ сокрꙋши́лъ є҆сѝ ѕмїє́въ. 
И҆ сїѐ оу҆́бѡ сщ҃е́нникъ глаго́лѧ три́жды, и҆ во́дꙋ  рꙋко́ю бл҃гословлѧ́етъ на кі́йждо сті́хъ: 
Са́мъ оу҆́бѡ чл҃вѣколю́бче цр҃ю̀, прїидѝ и҆ ны́нѣ  наи́тїемъ ст҃а́гѡ твоегѡ̀ дх҃а, и҆ ѡ҆свѧтѝ во́дꙋ сїю̀. 
И҆ да́ждь є҆́й бл҃года́ть и҆збавле́нїѧ,  бл҃гослове́нїе і҆ѻрда́ново: сотворѝ ю҆̀ нетлѣ́нїѧ  и҆сто́чникъ, ѡ҆сщ҃е́нїѧ да́ръ, грѣхѡ́въ разрѣше́нїе,  недꙋ́гѡвъ и҆сцѣле́нїе, де́мѡнѡвъ гꙋби́тельнꙋ,  сопроти̑внымъ си́ламъ непристꙋ́пнꙋ, а҆́гг҃льскїѧ  крѣ́пости и҆спо́лненꙋ: да всѝ почерпа́ющїи и҆  причаща́ющїисѧ и҆мѣ́ютъ ю҆̀ ко ѡ҆чище́нїю дꙋ́шъ и҆  тѣле́съ, ко и҆сцѣле́нїю страсте́й, ко ѡ҆сщ҃е́нїю  домѡ́въ, и҆ ко всѧ́кой по́льзѣ и҆зрѧ́днꙋ. Ты́ бо є҆сѝ  бг҃ъ на́шъ, и҆́же водо́ю и҆ дх҃омъ ѡ҆бнови́вый  ѡ҆бетша́вшее грѣхо́мъ є҆стество̀ на́ше. ты̀ є҆сѝ бг҃ъ  на́шъ, водо́ю потопи́вый при нѡ́и грѣ́хъ. ты̀ є҆сѝ  бг҃ъ на́шъ, и҆́же мо́ремъ свободи́вый ѿ рабо́ты  фараѡ́ни мѡѷсе́омъ ро́дъ є҆вре́йскїй. ты́ бо є҆сѝ  бг҃ъ на́шъ, разрази́вый ка́мень въ пꙋсты́ни, и҆ потеко́ша  во́ды, и҆ пото́цы наводни́шасѧ, и҆ жа́ждꙋщыѧ лю́ди твоѧ̑  насы́тивый. ты̀ є҆сѝ бг҃ъ на́шъ, и҆́же водо́ю и҆  ѻ҆гне́мъ премѣни́вый и҆лїе́ю і҆и҃лѧ ѿ пре́лести  ваа́ловы. Са́мъ и҆ ны́нѣ влⷣко, ѡ҆ст҃ѝ во́дꙋ сїю̀  дх҃омъ твои́мъ ст҃ы́мъ. Три́жды. 
Да́ждь же всѣ̑мъ прикаса́ющымсѧ є҆́й и҆  причаща́ющымсѧ, и҆ ма́жꙋщымсѧ є҆́ю, ѡ҆сщ҃е́нїе,  здра́вїе, ѡ҆чище́нїе и҆ бл҃гослове́нїе. 
И҆ сп҃сѝ гдⷭ҇и раба̀ твоего̀ бл҃гочести́вѣйшаго,  самодержа́внѣйшаго, вели́каго гдⷭ҇рѧ на́шего  і҆мпера́тора нїкола́ѧ а҆леѯа́ндровича всеѧ̀ рѡссі́и.  Три́жды. 
И҆ сꙋпрꙋ́гꙋ є҆гѡ̀, бл҃гочести́вѣйшꙋю гдⷭ҇рню,  і҆мператрі́цꙋ а҆леѯа́ндрꙋ ѳео́дѡровнꙋ. 
И҆ ма́терь є҆гѡ̀, бл҃гочести́вѣйшꙋю гдⷭ҇рню,  і҆мператрі́цꙋ марі́ю ѳео́дѡровнꙋ, наслѣ́дника є҆гѡ̀,  бл҃говѣ́рнагѡ гдⷭ҇рѧ цесаре́вича и҆ вели́кагѡ кн҃зѧ  а҆леѯі́ѧ нїкола́евича, и҆ ве́сь ца́рствꙋющїй до́мъ. 
Сп҃сѝ гдⷭ҇и, и҆ поми́лꙋй ст҃ѣ́йшїй  прави́тельствꙋющїй сѷно́дъ. 
И҆ сохранѝ и҆̀хъ под̾ кро́вомъ твои́мъ въ ми́рѣ,  покорѝ и҆̀мъ всѧ́каго врага̀ и҆ сꙋпоста́та, да́рꙋй и҆̀мъ  всѧ̑ ꙗ҆̀же ко сп҃се́нїю прошє́нїѧ и҆ жи́знь вѣ́чнꙋю:  да и҆ стїхі́ами, и҆ человѣ́ки, и҆ а҆́гг҃лы, ви́димыми и҆  неви́димыми сла́витсѧ твоѐ прест҃о́е и҆́мѧ, со ѻ҆ц҃е́мъ  и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
Сщ҃е́нникъ: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
Сщ҃е́нникъ прикло́ньсѧ мо́литсѧ: 
Приклонѝ гдⷭ҇и оу҆́хо твоѐ, и҆ оу҆слы́ши ны̀,  и҆́же во і҆ѻрда́нѣ крⷭ҇ти́тисѧ и҆зво́ливый, и҆  ѡ҆ст҃и́вый во́ды, бл҃гословѝ всѣ́хъ на́съ, и҆̀же  преклоне́нїемъ своеѧ̀ вы́и назна́менающихъ рабо́тное  воѡбраже́нїе: и҆ сподо́би на́съ и҆спо́лнитисѧ ѡ҆сщ҃е́нїѧ  твоегѡ̀, воды̀ сеѧ̀ причаще́нїемъ: и҆ да бꙋ́детъ на́мъ  гдⷭ҇и, во здра́вїе дꙋшѝ и҆ тѣ́ла. 
Возглаше́нїе: Ты́ бо є҆сѝ ѡ҆сщ҃е́нїе на́ше, и҆  тебѣ̀ сла́вꙋ и҆ бл҃годаре́нїе и҆ поклоне́нїе  возсыла́емъ, со безнача́льнымъ твои́мъ ѻ҆ц҃е́мъ и҆  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
И҆ а҆́бїе бл҃гословлѧ́ѧ во́дꙋ крⷭ҇тови́днѡ чⷭ҇тны́мъ  крⷭ҇то́мъ, погрꙋжа́етъ и҆̀ пра́вѡ, низводѧ̀ въ во́дꙋ, и҆  возводѧ̀, держа̀ є҆го̀ ѻ҆бѣ́ма рꙋка́ма, поѧ̀  настоѧ́щїй тропа́рь, во гла́съ а҃: 
Во і҆ѻрда́нѣ креща́ющꙋсѧ тебѣ̀ гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнагѡ тѧ̀ сн҃а  и҆менꙋ́ѧ: и҆ дх҃ъ въ ви́дѣ голꙋби́нѣ и҆звѣ́ствоваше  словесѐ оу҆твержде́нїе. ꙗ҆вле́йсѧ хрⷭ҇тѐ бж҃е, и҆  мі́ръ просвѣще́й, сла́ва тебѣ̀. 
Пѣвцє́мъ то́же пою́щымъ. 
Па́ки второ́е, та́коже крⷭ҇то́мъ зна́менꙋетъ во́ды. И҆  тре́тїе та́кожде. И҆ взе́мъ сщ҃е́нникъ сщ҃е́ннꙋю во́дꙋ на  блю́до, и҆ ѡ҆брати́тсѧ на за́падъ лице́мъ, въ лѣ́вой  рꙋцѣ̀ держа̀ крⷭ҇тъ, въ пра́вой же васїлкѝ. 
И҆ прихо́дитъ пре́жде настоѧ́тель, и҆ цѣлꙋ́етъ  чⷭ҇тны́й крⷭ҇тъ, и҆ зна́менꙋетъ є҆го̀ сщ҃е́нникъ по  лицꙋ̀ васїлко́мъ со сщ҃е́нною водо́ю. 
Та́же сщ҃е́нницы прихо́дѧтъ по чи́нꙋ своемꙋ̀. По  томꙋ́же чи́нꙋ и҆ всѧ̑ бра́тїѧ. 
Пое́тсѧ же тогда̀ тропа́рь: Во і҆ѻрда́нѣ креща́ющꙋсѧ  тебѣ̀ гдⷭ҇и: мно́гащи, до́ндеже ѡ҆ст҃ѧ́тсѧ всѧ̑ бра́тїѧ  водны́мъ кропле́нїемъ. 
И҆ а҆́бїе вхо́димъ во хра́мъ, пою́ще самогла́сенъ,  гла́съ ѕ҃: 
Воспои́мъ вѣ́рнїи, є҆́же ѡ҆ на́съ бж҃їѧ  бл҃годѣѧ́нїѧ вели́чество: ѡ҆ на́шемъ бо прегрѣше́нїи  бы́въ человѣ́къ, на́шимъ ѡ҆чище́нїемъ ѡ҆чища́етсѧ во  і҆ѻрда́нѣ, є҆ди́нъ чи́стый и҆ нетлѣ́нный, ѡ҆сщ҃а́ѧй  менѐ и҆ во́ды, и҆ главы̑ ѕмїє́въ сокрꙋша́ѧй въ водѣ̀.  почерпе́мъ оу҆́бѡ во́дꙋ съ весе́лїемъ, бра́тїе:  бл҃года́ть бо дх҃а вѣ́рнѡ почерпа́ющымъ, неви́димѡ  подава́етсѧ ѿ хрⷭ҇та̀ бг҃а, и҆ сп҃са дꙋ́шъ на́шихъ. 
Та́же, Бꙋ́ди и҆́мѧ гдⷭ҇не бл҃гослове́но: три́жды. 
И҆ ѱало́мъ л҃г: Бл҃гословлю̀ гдⷭ҇а на всѧ́кое  вре́мѧ. 
И҆ пре́жде пи́вше ѡ҆сщ҃е́ннꙋю во́дꙋ, взе́млемъ ѿ  сщ҃е́нника а҆нті́дѡръ. 
И҆ быва́етъ соверше́нный ѿпꙋ́стъ: 
И҆́же во і҆ѻрда́нѣ крⷭ҇ти́тисѧ и҆зво́ливый ѿ  і҆ѡа́нна, на́шегѡ ра́ди сп҃се́нїѧ, хрⷭ҇то́съ и҆́стинный  бг҃ъ на́шъ, мл҃твами пречⷭ҇тыѧ своеѧ̀ мт҃ре, и҆ всѣ́хъ  ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆  чл҃вѣколю́бецъ. 


[глⷡ҇а к҃г] Мл҃твы въ нача́лѣ поста̀ ст҃ы́ѧ  четыредесѧ́тницы, ꙗ҆̀же сщ҃е́нникъ свои́мъ парохїа́нѡмъ  въ понедѣ́льникъ пе́рвый ст҃а́гѡ вели́кагѡ поста̀ и҆лѝ  во и҆ны́й де́нь пе́рвыѧ по́стныѧ седми́цы, въ цр҃кви по  оу҆́трени, и҆лѝ по часѣ́хъ, взе́мъ на себѐ  є҆пїтрахи́ль, чте́тъ мл҃твы сїѧ̑ со всѧ́кимъ  оу҆миле́нїемъ. 
Гдⷭ҇ꙋ помо́лимсѧ. 
Надѣ́ѧнїе всѣ̑мъ концє́мъ землѝ, и҆ сꙋ́щымъ въ  мо́ри дале́че, бж҃е, пронарекі́й ст҃ы̑ѧ дни̑ сїѧ̑  пѡ́стныѧ зако́номъ и҆ прⷪ҇ро́ки, и҆ є҆ѵⷢ҇лі́сты,  сподо́би всѣ́хъ въ чистотѣ̀ тече́нїе по́стное прейтѝ,  вѣ́рꙋ неразлꙋ́чнꙋ соблюстѝ, и҆ за́пѡвѣди твоѧ̑  сохрани́ти во всѧ̑ дни̑ живота̀ на́шегѡ. А҆́гг҃лꙋ ми́рнꙋ  заповѣ́ждь соблюда́ти вхо́ды на́шѧ и҆ и҆схо́ды на  всѧ́кое дѣ́ло бл҃го́е и҆ спослꙋ́шающꙋ, и҆ соꙋгожда́ющꙋ  къ соверше́нномꙋ причаще́нїю пречи́стыхъ твои́хъ та̑инъ.  Прїими́ же влⷣко, колѣ́нное поклоне́нїе и҆ по́стъ  рабѡ́въ твои́хъ, подаѧ̀ и҆̀мъ бл҃гослове́нїе дх҃о́вное,  и҆ всѣ́мъ на́мъ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ: съ  ни́мже бл҃гослове́нъ є҆сѝ, съ прест҃ы́мъ, и҆ бл҃ги́мъ  и҆ животворѧ́щимъ твои́мъ дх҃омъ, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 
Мл҃тва втора́ѧ томꙋ́жде. 
Гдⷭ҇ꙋ помо́лимсѧ. 
Бл҃гослове́нъ є҆сѝ гдⷭ҇и вседержи́телю, бж҃е  ѻ҆тє́цъ на́шихъ, а҆враа́мовъ и҆ і҆саа́ковъ и҆  і҆а́кѡвль, сотвори́вый нб҃о и҆ зе́млю, мо́ре и҆ всѧ̑  сꙋ́щыѧ въ ни́хъ, положи́вый человѣ́кѡмъ покаѧ́нїе во  сп҃се́нїе, и҆ презира́ѧй и҆́хъ прегрѣшє́нїѧ: прїимы́й  сле́зы раба̀ твоегѡ̀ дв҃да прⷪ҇ро́ка, и҆ да́вый є҆мꙋ̀  ѡ҆ставле́нїе грѣхѡ́въ ка́ющемꙋсѧ: манассі́и оу҆́зами  желѣ́зными свѧ́заннагѡ, покаѧ́нїемъ же  и҆сповѣ́давшагѡсѧ тебѣ̀ мл҃твꙋ прїимы́й, и҆ грѣхѝ  є҆гѡ̀ ѡ҆ста́вивый: блꙋдни́цꙋ, позна́вшꙋю млⷭ҇ть твою̀ и҆  схо́дники прїи́мшꙋю, и҆ съ ми́ромъ пꙋсти́вшꙋю, сп҃сы́й:  оу҆слы́ши ны́нѣ моле́нїе менѐ недосто́йнагѡ раба̀  твоегѡ̀, и҆ пре́зри всѧ̑ согрѣшє́нїѧ си́хъ рабѡ́въ  твои́хъ, въ покаѧ́нїи къ тебѣ̀ прибѣга́ющихъ: и҆ да́ждь  и҆̀мъ серде́чное сокрꙋше́нїе, и҆ болѣ́знь ѡ҆ грѣсѣ́хъ,  и҆́миже тебѐ творца̀ своего̀ прогнѣ́ваша, могꙋ́щꙋю  и҆̀хъ ѿ грѣхѡ́въ ѡ҆чи́стити. Да́ждь и҆̀мъ бл҃года́ть  твою̀, ꙗ҆́кѡ да то́ю возбꙋжда́еми и҆ подкрѣплѧ́еми, въ  па́мѧть ѕла̑ѧ своѧ̑ дѣла̀ приведꙋ́тъ, и҆ сїѧ̑ всѧ̑ во  стра́сѣ твое́мъ дꙋхо́вномꙋ своемꙋ̀ ѻ҆тцꙋ̀, ѿ тебе́ же  оу҆ста́вленномꙋ сꙋдїѝ, и҆́стиннѡ и҆сповѣ́дѧтъ: и҆  са́ми на себѐ ꙗ҆́кѡ на ви́нныхъ въ се́рдцѣ  сокрꙋше́нномъ и҆ смире́нномъ пои́мствовати, и҆ ка́ѧтисѧ,  и҆ жалѣ́ти себѐ ѡ҆ ни́хъ, и҆ соверше́ннагѡ проще́нїѧ,  и҆ ѿ ни́хъ разрѣше́нїѧ твои́мъ млⷭ҇рдїемъ чрез̾ и҆́хъ  дꙋховника̀, твоего́ же сꙋдїю̀, по нело́жномꙋ твоемꙋ̀  ѡ҆бѣща́нїю сподо́би. Ты́ бо ре́клъ є҆сѝ: є҆́же а҆́ще  разрѣшитѐ на землѝ, бꙋ́детъ разрѣше́но на нб҃сѣ́хъ.  Є҆́й, влⷣко гдⷭ҇и і҆и҃се хрⷭ҇тѐ бж҃е на́шъ, прїимѝ  рабы̑ твоѧ̑, ка́ющыѧсѧ ѡ҆ свои́хъ грѣсѣ́хъ вѣ́домыхъ  и҆ невѣ́домыхъ, во́льныхъ и҆ нево́льныхъ: и҆ сїѧ̑  и҆сповѣ́дати по твоемꙋ̀ повелѣ́нїю предложи́вшихъ, и҆  твое́ю си́лою и҆ бл҃года́тїю прїи́мъ и҆̀хъ млⷭ҇тивнѡ,  оу҆крѣпѝ, є҆́же ктомꙋ̀ не возврати́тисѧ и҆̀мъ ко  грѣхꙋ̀, и҆ къ ѕлы̑мъ и҆ неподѡ́бнымъ дѣлѡ́мъ, въ ни́хже  мно́гажды впадо́ша: но воздви́гни и҆ застꙋпѝ и҆̀хъ ѿ  ко́зней дїа́вольскихъ, и҆ ѿ всѣ́хъ сѣ́тей  непрїѧ́зненныхъ: ꙗ҆́кѡ да без̾ препѧ́тїѧ послꙋ́жатъ тѝ  въ преподо́бїи и҆ пра́вдѣ, во всѧ̑ дни̑ живота̀ своегѡ̀.  Ты́ бо є҆сѝ бг҃ъ на́шъ, въ мі́ръ прише́дый, не  првⷣныхъ призва́ти, но грѣ́шныхъ на покаѧ́нїе: и҆  се́дмьдесѧтъ кра́тъ седмери́цею впа́дающымъ во грѣ́хъ  ѡ҆ставлѧ́ти согрѣшє́нїѧ повелѣ́вый. Ꙗ҆́коже оу҆́бѡ  женꙋ̀ въ прелюбодѣѧ́нїи ꙗ҆́тꙋю, фарїсе́йми  и҆скꙋша́ющими тѧ̀ приведе́ннꙋю не ѡ҆сꙋди́лъ є҆сѝ, но  млⷭ҇тивнѡ ре́клъ є҆сѝ: и҆дѝ, и҆ ѿсе́лѣ ктомꙋ̀ не  согрѣша́й: и҆ си́хъ не ѡ҆сꙋжда́й, но чл҃вѣколю́бнѡ  поми́лꙋй. И҆ ꙗ҆́коже и҆ дрꙋгꙋ́ю блꙋдни́цꙋ пла́чꙋщꙋюсѧ,  и҆ слеза́ми но́зѣ твоѝ ѡ҆мы́вшꙋю, и҆ главы̀ своеѧ̀  власы̀ ѡ҆те́ршꙋю, поми́ловалъ є҆сѝ млⷭ҇ти твоеѧ̀ ра́ди,  пода́ждь и҆ си̑мъ рабѡ́мъ твои̑мъ невозбра̑нныѧ и҆  тє́плыѧ во и҆́стинномъ покаѧ́нїи сле́зы. Оу҆твердѝ  и҆́хъ оу҆́мъ и҆ се́рдце, зна́ти тебѐ є҆ди́наго  и҆́стиннаго сн҃а бж҃їѧ, взе́млющаго грѣхѝ мі́ра.  Прїимѝ и҆̀хъ ꙗ҆́коже петра̀ ѿве́ргшагосѧ тебѐ и҆  покаѧ́нїемъ и҆ го́рькими слеза́ми ѡ҆бра́щшагосѧ прїѧ́лъ  є҆сѝ: прострѝ десни́цꙋ твою̀, и҆ прїимѝ и҆̀хъ,  ꙗ҆́коже того̀ въ мо́ри оу҆топа́ющаго прїѧ́лъ є҆сѝ, и҆  оу҆крѣпѝ и҆̀хъ на борю́щаго и҆̀хъ дїа́вола: ѡ҆чи́сти  и҆́хъ дꙋ́шꙋ и҆ тѣ́ло ѿ всѧ́кїѧ скве́рны. Са́мъ бо  ре́клъ є҆сѝ бл҃гі́й гдⷭ҇и, не тре́бовати здра̑вымъ  врача̀, но болѧ́щымъ: и҆ прише́лъ є҆сѝ не сп҃са́емыхъ  сп҃стѝ, но погиба́ющихъ. Да́ждь оу҆̀бо гдⷭ҇и і҆и҃се  хрⷭ҇тѐ бж҃е на́шъ рабѡ́мъ твои̑мъ си̑мъ, сконча́ти без̾  поро́ка нача́тый се́й ст҃ы́й по́стъ, и҆ въ не́мъ твоѧ̑  за́пѡвѣди и҆сполнѧ́ти, въ мл҃твахъ же прилѣжа́ти и҆  всѣ́ми добродѣ́тельми тебѣ̀ во всѧ̑ дни̑ живота̀  своегѡ̀ бл҃гоꙋгожда́ти: ꙗ҆́кѡ да въ чи́стой со́вѣсти  причасти́тисѧ неѡсꙋжде́ннѡ твоемꙋ̀ бж҃е́ственномꙋ тѣ́лꙋ,  и҆ животворѧ́щей кро́ви и҆злїѧ́нной за ве́сь мі́ръ во  ѡ҆ставле́нїе грѣхѡ́въ, сподо́бѧтсѧ, и҆ да побѣдѧ́тъ и҆  посра́мѧтъ дїа́вола на ни́хъ вою́ющагѡ. Ты́ бо є҆сѝ  бж҃е бг҃ъ ка́ющихсѧ, не хотѧ́й сме́рти грѣ́шнагѡ, но  є҆́же ѡ҆брати́тисѧ, и҆ жи́вꙋ бы́ти є҆мꙋ̀. Не хо́щеши бо  влⷣко, созда́нїе твои́хъ рꙋ́къ погꙋби́ти, нижѐ  бл҃говоли́ши ѡ҆ поги́бели человѣ́честѣй: но хо́щеши  всѣ̑мъ сп҃сти́сѧ, и҆ въ ра́зꙋмъ и҆́стинный прїитѝ.  тѣ́мже и҆ ны́нѣ влⷣко, не ѿвратѝ лица̀ твоегѡ̀ ѿ  ра̑бъ твои́хъ си́хъ, но да́ждь и҆̀мъ и҆́стинное ѿ  грѣхѡ́въ къ тебѣ̀ ѡ҆браще́нїе, и҆ ѿ всѣ́хъ дѣ́лъ  лꙋка́выхъ и҆збавле́нїе: и҆ сподо́би всѣ́хъ на́съ въ  ми́рѣ и҆спо́лненныхъ дѣ́лъ бл҃ги́хъ доитѝ, и҆  поклони́тисѧ сп҃си́тєльнымъ твои̑мъ стрⷭ҇те́мъ, и҆  ст҃о́мꙋ воскрⷭ҇нїю, и҆ на кончи́нѣ живота̀ на́шегѡ  ра́дости вѣ́чныѧ со всѣ́ми тебѣ̀ бл҃гоꙋгоди́вшими  полꙋчи́ти, въ тебѣ̀ бз҃ѣ и҆ сп҃си́телѣ на́шемъ. Ты́ бо  є҆сѝ бг҃ъ млⷭ҇тей и҆ щедро́тъ, и҆ чл҃вѣколю́бїѧ, и҆  тебѣ̀ сла́вꙋ возсыла́емъ, со безнача́льнымъ твои́мъ  ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Посе́мъ бл҃гословлѧ́етъ и҆̀хъ десни́цею, глаго́лѧ: 
Бл҃гослове́нїе гдⷭ҇не на ва́съ, тогѡ̀ бл҃года́тїю и҆  щедро́тами, и҆ чл҃вѣколю́бїемъ, всегда̀, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а к҃д] Мл҃тва на ѡ҆снова́нїе до́мꙋ. 
Бж҃е вседержи́телю, сотвори́вый нб҃са̀ ра́зꙋмомъ, и҆  ѡ҆снова́вый зе́млю на тве́рди є҆ѧ̀, созда́телю и҆  содѣ́телю. всѣ́хъ, при́зри на раба̀ твоего̀, и҆́мⷬ҇къ,  и҆зво́лившаго въ держа́вѣ крѣ́пости твоеѧ̀,  воздви́гнꙋти до́мъ въ жили́ще, и҆ зда́нїемъ є҆го̀  воздви́гнꙋти: оу҆твердѝ є҆го̀ на тве́рдомъ ка́мени, и҆  ѡ҆снова́й по твоемꙋ̀ бж҃е́ственномꙋ є҆ѵⷢ҇льскомꙋ гла́сꙋ,  є҆го́же ни вѣ́тръ, ни вода̀, ни и҆́но что̀ повреди́ти  возмо́жетъ: бл҃говолѝ є҆мꙋ̀ въ коне́цъ привести́сѧ, и҆  въ не́мъ жи́ти хотѧ́щихъ ѿ всѧ́кагѡ навѣ́та  сопроти́внагѡ свободѝ. 
Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆  си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а к҃є] Мл҃тва над̾ со́лїю. 
Бж҃е сп҃си́телю на́шъ, прише́дый во і҆ерїхѡ́нъ при  є҆лїссе́и прⷪ҇ро́цѣ, и҆ врє́дныѧ во́ды со́лїю  и҆сцѣли́вый, са́мъ бл҃гословѝ и҆ со́ль сїю̀, и҆  преложѝ ю҆̀ въ же́ртвꙋ ра́дованїѧ. Ты́ бо є҆сѝ бг҃ъ  на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆  ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 


[глⷡ҇а к҃ѕ] Мл҃тва моле́бнаѧ на всѧ́кꙋю лїті́ю. 
Гдⷭ҇ꙋ помо́лимсѧ. Гдⷭ҇и поми́лꙋй. 
Гдⷭ҇и, є҆ди́не въ млⷭ҇ти бога́тый, и҆ оу҆тро́бами  бл҃гости преклонѧ́ѧйсѧ къ моле́нїємъ на́съ грѣ́шныхъ и҆  недосто́йныхъ ра̑бъ твои́хъ, всѧ̑ на̑ша поле́знѡ стро́ѧй  и҆ правлѧ́ѧй, премꙋ́дрымъ твои́мъ про́мысломъ житїѐ  на́ше провожда́ѧй, и҆ всѧ́кимъ ѡ҆́бразомъ сп҃се́нїѧ  на́шегѡ жела́ѧй, є҆стество́мъ долготерпѣли́въ сы́й и҆  многомлⷭ҇тивъ: наказꙋ́ѧй, и҆ па́ки и҆сцѣлѧ́ѧй, и҆  наказа́нїе простира́ѧй бл҃гостнѣ же и҆ чл҃вѣколю́бнѣ,  не во є҆́же погꙋби́ти созда́нїе рꙋ́къ твои́хъ, но па́че  є҆́же къ нача́льной добро́тѣ па́ки привестѝ, и҆ къ  пе́рвомꙋ ѻ҆́номꙋ благоро́дїю, є҆го́же погꙋби́хомъ  простото́ю оу҆ма̀, и҆ совѣ́томъ ѻ҆каѧ́ннѣйшагѡ, па́ки  возвестѝ хотѧ̀, и҆ всѣ́ми ѡ҆́бразы смотрѧ́ѧй, є҆́же  па́ки сп҃стѝ ѡ҆скꙋдѣ́вшее ѿ паде́жа ѻ҆́нагѡ. са́мъ  влⷣко вседержи́телю, при́зри на ны̀, и҆ вонмѝ  моле́нїємъ на́съ грѣ́шныхъ: мно́жество бо беззако́нїй  на́шихъ недерзнове́нны на́съ сотворѝ, и҆ нижѐ смѣ́ти  ѿню́дъ проси́ти проще́нїѧ ѡ҆ прегрѣше́нїи. но вѣ́дꙋще  твоѐ чл҃вѣколю́бїе, бл҃гоꙋтро́бїе, мно́гꙋю млⷭ҇ть,  долготерпѣ́нїе, безѕло́бїе и҆ премно́гꙋю бл҃гость,  дерза́юще на глꙋбинꙋ̀ си́хъ, и҆ на пꙋчи́нꙋ бл҃гости  твоеѧ̀, воздѣ́емъ рꙋ́цѣ и҆ прилѣ́жнѡ вопїе́мъ тѝ:  согрѣши́хомъ, беззако́нновахомъ, нече́ствовахомъ, ꙗ҆́кѡ  забы́хомъ за́пѡвѣди твоѧ̑, и҆ въ слѣ́дъ мы́сли на́шеѧ  лꙋка́выѧ ходи́хомъ, и҆ ꙗ҆́кѡ недосто́йнѡ зва́нїю и҆  є҆ѵⷢ҇лїю хрⷭ҇та̀ твоегѡ̀ жи́тельствовахомъ, и҆ ст҃ы̑мъ  є҆гѡ̀ страстє́мъ, и҆ є҆́же ѡ҆ на́съ и҆стоща́нїю,  ꙗ҆́кѡ бы́хомъ поноше́нїе возлю́бленномꙋ твоемꙋ̀.  сщ҃е́нницы и҆ лю́дїе твоѝ и҆зстꙋпи́хомъ, вкꙋ́пѣ всѝ  оу҆клони́хомсѧ, непотре́бни бы́хомъ: нѣ́сть творѧ́й  сꙋ́дъ и҆ пра́вдꙋ, нѣ́сть до є҆ди́нагѡ, затвори́хомъ  щедрѡ́ты твоѧ̑, и҆ чл҃вѣколю́бїе твоѐ, и҆ оу҆трѡ́бы  млⷭ҇ти бг҃а на́шегѡ, ѕло́бы ра́ди на́шеѧ и҆ лꙋка́вства  начина́нїй, съ ни́миже пожи́хомъ. Ты̀ бл҃гъ є҆сѝ, но  мы̀ беззако́нновахомъ: ты̀ долготерпѣли́въ, но мы̀  ꙗ҆́звъ досто́йни. вѣ́мы твою̀ бл҃гость, а҆́ще и҆  неразꙋ́миви є҆смы̀: ма́лѡ, ѡ҆ ни́хже согрѣши́хомъ,  бїе́ни бы́хомъ. ты̀ стра́шенъ є҆сѝ, и҆ кто̀  противоста́нетъ тѝ; тре́петъ прїи́мꙋтъ ѿ тебѐ го́ры,  и҆ вели́чествꙋ мы́шцы твоеѧ̀ кто̀ противорече́тъ; а҆́ще  заключи́ши нб҃о, кто̀ ѿве́рзетъ; и҆ а҆́ще заключи́ши  хлѧ́би твоѧ̑, кто̀ постои́тъ; легко̀ є҆́сть пред̾  ѻ҆чи́ма твои́ма и҆ ѡ҆ꙋбо́жити и҆ ѡ҆богати́ти, ѡ҆живи́ти  и҆ оу҆мертви́ти, порази́ти и҆ и҆сцѣли́ти: є҆́же  хотѣ́ти тебѣ̀, дѣѧ́нїе є҆́сть соверше́нно. Ты̀  разгнѣ́валсѧ є҆сѝ, мы́ же согрѣши́хомъ, глаго́летъ  нѣ́кто ѿ дре́внихъ и҆сповѣ́даѧсѧ. на́мъ же и҆  сопроти́въ вре́мѧ є҆́сть рещѝ: мы̀ согрѣши́хомъ, ты́  же разгнѣ́валсѧ є҆сѝ, сегѡ̀ ра́ди бы́хомъ поноше́нїе  сосѣ́дѡмъ на́шымъ: ѿврати́лъ є҆сѝ лицѐ твоѐ, и҆  нече́стїѧ и҆спо́лнихомсѧ. но преста́ни гдⷭ҇и ѿ гнѣ́ва,  ѡ҆сла́би гдⷭ҇и, оу҆млⷭ҇тивисѧ гдⷭ҇и, и҆ не преда́ждь  на́съ до конца̀ беззако́нїй ра́ди на́шихъ, нижѐ на́шими  ра́нами да нака́жеши и҆ны́хъ. Да́ждь на́мъ мꙋче́нїемъ  и҆ны́хъ оу҆цѣломꙋ́дритисѧ: кі́ихъ си́хъ; ꙗ҆зы́кѡвъ  невѣ́дающихъ тѧ̀ и҆ ца́рствъ не повинꙋ́вшихсѧ держа́вѣ  твое́й: мы́ же лю́дїе твоѝ, и҆ же́злъ наслѣ́дїѧ  твоегѡ̀. сегѡ̀ ра́ди накажѝ ны̀, ѻ҆ба́че въ бл҃гости,  а҆ не съ ꙗ҆́ростїю твое́ю, да не оу҆ма́леныхъ на́съ  сотвори́ши, и҆ па́че всѣ́хъ живꙋ́щихъ на землѝ во  оу҆ничиже́нїе бꙋ́демъ, млⷭ҇ть бо твоѧ̀ неизрече́нна, и҆  чл҃вѣколю́бїе твоѐ непобѣди́мо, и҆ бога́тство бл҃гости  твоеѧ̀ неизслѣ́димо, на нѧ́же и҆ дерза́юще мо́лимсѧ, и҆  ми́ли сѧ дѣ́емъ прекланѧ́юще кѡлѣ́на серде́цъ на́шихъ:  преста́ни ѿ сѣ́чи гнѣ́ва твоегѡ̀, мо́лимъ прилѣ́жнѡ,  ꙗ҆́коже при дв҃дѣ дре́вле ѡ҆ и҆́же на лю́дехъ твои́хъ,  а҆́ще и҆ не подо́бное покаѧ́нїе показꙋ́емъ: но ꙗ҆́кѡ  пребл҃гі́й оу҆ста́ви гнѣ́въ тво́й, оу҆кротѝ ꙗ҆́рость  твою̀ пра́веднꙋю, и҆ да́ждь стра́ждꙋщымъ здра́вїе,  немощствꙋ́ющымъ крѣ́пость, здра̑выѧ же соблюдѝ, всѧ́къ  недꙋ́гъ, и҆ всѧ́кꙋю ꙗ҆́зю ѿженѝ ѿ люде́й твои́хъ:  всѣ́хъ ѿ сегѡ̀ ча́ѧнїѧ свободѝ, соблюда́ѧй  безнавѣ́тны по бы́вшей болѣ́зни и҆ сохранѧ́ѧй  вседержи́тельною твое́ю рꙋко́ю неприкоснове́нны ѿ  лю́тагѡ сегѡ̀ ѡ҆ѕлобле́нїѧ, и҆ гꙋби́тельнагѡ сокрꙋше́нїѧ:  вои́стиннꙋ бо поколеба̀ всѣ́хъ, и҆ смꙋтѝ ꙗ҆́рость  гнѣ́ва твоегѡ̀. а҆́ще оу҆́бѡ и҆ не ѡ҆браща́емсѧ всѧ́кѡ  ѿ лꙋка́вствъ на́шихъ, но ты̀ са́мъ и҆зба́ви ѿ  лꙋка́выѧ со́вѣсти всѣ́хъ на́съ, и҆ да́ждь во всѧ́комъ  бл҃годѣѧ́нїи бл҃гоꙋгоди́ти тебѣ̀: мл҃твами  неискꙋсомꙋ́жнѡ тебѐ ро́ждшїѧ, чⷭ҇тыѧ бг҃омт҃ре,  приснодв҃ы мр҃і́и: предста́тельствы ст҃ы́хъ и҆  бг҃ови́дныхъ а҆́гг҃лъ, и҆ всѣ́хъ ст҃ы́хъ ꙗ҆́кѡ ты̀  є҆сѝ млⷭ҇ти и҆сто́чникъ, и҆ бл҃гоꙋтро́бїѧ  неизслѣ́димаѧ пꙋчи́на, и҆ тебѣ̀ сла́вꙋ возсыла́емъ, со  безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а к҃з]Мл҃тва во є҆́же бл҃гослови́ти ста́до. 
Влⷣко гдⷭ҇и бж҃е на́шъ, вла́сть и҆мѣ́ѧй всѧ́кїѧ  тва́ри, тебѣ̀ мо́лимсѧ, и҆ тебѐ про́симъ, ꙗ҆́коже  бл҃гослови́лъ и҆ оу҆мно́жилъ є҆сѝ стада̀ патрїа́рха  і҆а́кѡва, бл҃гословѝ и҆ ста́до скотѡ́въ си́хъ раба̀  твоегѡ̀, [и҆лѝ рабы̀ твоеѧ̀] и҆́мⷬ҇къ, и҆ оу҆мно́жи, и҆  оу҆крѣпѝ, и҆ сотворѝ є҆̀ въ ты́сѧщы, и҆ и҆зба́ви  є҆̀ ѿ наси́лїѧ дїа́волѧ, и҆ ѿ и҆ноплемє́нникъ, и҆  ѿ всѧ́кагѡ навѣ́та врагѡ́въ, и҆ воздꙋ́ха сме́ртнагѡ,  и҆ гꙋби́тельнагѡ недꙋ́га: ѡ҆градѝ є҆̀ ст҃ы́ми а҆́гг҃лы  твои́ми, всѧ́кꙋю не́мощь, всѧ́кꙋю за́висть, и҆  и҆скꙋше́нїе, чарѡвства́ же и҆ волшє́бства, ѿ дѣ́йства  находѧ́щыѧ дїа́вольскагѡ ѿгонѧ́ѧ ѿ негѡ̀: ꙗ҆́кѡ  твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀ и҆  сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 


[глⷡ҇а к҃и] Мл҃тва над̾ сѣ́ѧнїемъ. 
Гдⷭ҇и бж҃е на́шъ, ѿ пречⷭ҇тыѧ и҆ пребога́тыѧ дла́ни  твоеѧ̀, предлежа́щее пред̾ ѻ҆чи́ма твои́ма сѣ́менъ  подаѧ́нїе принесо́хомъ влⷣко, и҆ семꙋ̀ тебѣ̀ врꙋчи́тисѧ  мо́лимсѧ: не бо̀ смѣ́ѧхомъ въ бездꙋ́шныхъ землѝ  нѣ́дрѣхъ заключи́ти сїѧ̑, а҆́ще не воззри́мъ на  повелѣ́нїе твоегѡ̀ вели́чества, повелѣва́ющее роди́ти,  и҆ прозѧба́ти землѝ, и҆ да́ти сѣ́мена сѣ́ющемꙋ, и҆  хлѣ́бъ въ снѣ́дь. и҆ ны́нѣ мо́лимсѧ тебѣ̀ бж҃е на́шъ,  оу҆слы́ши ны̀ молѧ́щыѧсѧ тебѣ̀, и҆ ѿве́рзи на́мъ  сокро́вище твоѐ вели́кое, и҆ бл҃го́е, и҆ нбⷭ҇ное, и҆  и҆зле́й бл҃гослове́нїе твоѐ, доне́лѣже оу҆довли́мсѧ по  нелѡ́жнымъ твои̑мъ ѡ҆бѣща́нїємъ: и҆ ѿженѝ ѿ на́съ  всѧ̑ снѣда̑ющаѧ пло́дъ на́шъ земны́й, и҆ всѧ́кое  наказа́нїе пра́веднѡ наводи́мое на ны̀, грѣ̑хъ ра́ди  на́шихъ: и҆ бога̑тыѧ твоѧ̑ щедрѡ́ты низпослѝ на всѧ̑  лю́ди твоѧ̑, бл҃года́тїю и҆ чл҃вѣколю́бїемъ  є҆диноро́днагѡ твоегѡ̀ сн҃а, съ ни́мже бл҃гослове́нъ  є҆сѝ, и҆ съ прест҃ы́мъ и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 


[глⷡ҇а к҃ѳ] Мл҃тва над̾ гꙋмно́мъ. 
Гдⷭ҇и бж҃е на́шъ, и҆сто́чниче бл҃ги́хъ, повелѣ́вый  землѝ и҆звестѝ пло́дъ, бл҃гоꙋтро́бїѧ ра́ди твоегѡ̀ и҆  бл҃гости, бл҃гословѝ и҆ оу҆мно́жи и҆ гꙋмно̀ сїѐ, и҆  плодоноше́нїе рабѡ́въ твои́хъ: и҆спо́лни сокрѡ́вища и҆́хъ  всѧ́кагѡ бл҃га́гѡ плода̀, пшени́цы, вїна̀ и҆ є҆ле́а, и҆  сохранѝ и҆̀хъ ѿ всѧ́кагѡ и҆скꙋше́нїѧ, со всѣ́ми  сꙋ́щими оу҆ ни́хъ, и҆ просвѣтѝ и҆̀хъ въ позна́нїи  твое́мъ, да бл҃гоꙋго́дни тебѣ̀ бы́вше, сподо́бѧтсѧ  вѣ́чныхъ твои́хъ бла̑гъ: ꙗ҆́кѡ бл҃гослови́сѧ твоѐ  и҆́мѧ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а л҃] Мл҃тва, ѡ҆ є҆́же бл҃гослови́ти мрє́жи. 
Гдⷭ҇и і҆и҃се хрⷭ҇тѐ бж҃е на́шъ, ѿ пѧтѝ хлѣ́бѡвъ  и҆ двою̀ ры̑бꙋ, пѧ́ть ты́сѧщь насы́тивый, и҆ ѿ  и҆збы́тѡкъ мно́жество оу҆крꙋ́хѡвъ собра́ти  оу҆стро́ивый: са́мъ влⷣко всеси́льный, и҆ предлежа́щыѧ  мрє́жи бл҃гословѝ, мл҃твами пребл҃гослове́нныѧ,  сла́вныѧ влⷣчцы на́шеѧ бцⷣы, и҆ приснодв҃ы мр҃і́и:  ст҃а́гѡ сла́внагѡ и҆ всехва́льнагѡ а҆пⷭ҇ла, и҆  первоверхо́внагѡ а҆пⷭ҇лѡвъ петра̀: и҆ и҆̀же ѿ ни́хъ  причаща́ющыѧсѧ ры́бъ, въ ми́рѣ и҆ здра́вїи дꙋше́вномъ и҆  тѣле́сномъ сохранѝ. Ꙗ҆́кѡ ты̀ є҆сѝ пода́тель всѣ́хъ  бл҃ги́хъ, и҆ тебѣ̀ сла́вꙋ возсыла́емъ со безнача́льнымъ  твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 


[глⷡ҇а л҃а] Мл҃тва во є҆́же оу҆стро́ити кора́бль. 
Гдⷭ҇и бж҃е ѻ҆тє́цъ на́шихъ, заповѣ́давый нѡ́ю рабꙋ̀  твоемꙋ̀ оу҆стро́ити кївѡ́тъ ко сп҃се́нїю мі́ра, ѿ  мно́гихъ древе́съ бл҃говоли́вый є҆мꙋ̀ є҆ди́но дре́во  бы́ти и҆ сочини́тисѧ: са́мъ оу҆́бѡ влⷣко всѣ́хъ,  бл҃говоли́вый бездꙋ́шными древесы̀ пра́вити, и҆ крѣ́пкою  твое́ю рꙋко́ю ро́дъ человѣ́ческїй сп҃са́ѧй, са́мъ и҆  ны́нѣ влⷣко, и҆ се́й кора́бль соблюдѝ, и҆ да́ждь  є҆мꙋ̀ а҆́гг҃ла бл҃га, ми́рна: хотѧ́щыѧ плы́ти въ не́мъ  сохранѝ, да́ждь и҆̀мъ во всѧ̑ ѿитѝ здра̑вымъ,  мл҃твами прест҃ы́ѧ влⷣчцы на́шеѧ бцⷣы, и҆ приснодв҃ы  мр҃і́и: си́лою чⷭ҇тна́гѡ и҆ животворѧ́щагѡ крⷭ҇та̀,  чⷭ҇тны́хъ, нбⷭ҇ныхъ, оу҆́мныхъ си́лъ безпло́тныхъ:  ст҃а́гѡ сла́внагѡ прⷪ҇ро́ка, прⷣте́чи и҆ крⷭ҇ти́телѧ  і҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ, и҆  ст҃а́гѡ и҆́мⷬ҇къ, и҆ всѣ́хъ ст҃ы́хъ. Ꙗ҆́кѡ ты̀ є҆сѝ  ѡ҆кромлѧ́ѧй и҆ ѡ҆свѧща́ѧй всѧ́чєскаѧ, бж҃е на́шъ, и҆  тебѣ̀ сла́вꙋ, и҆ бл҃годаре́нїе, и҆ поклоне́нїе  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а л҃в] Чи́нъ бл҃гослове́нїѧ но́вагѡ кла́дѧзѧ. 
Прише́дшꙋ і҆ере́ю ко кла́дѧзю со ст҃о́ю водо́ю и҆  кропи́ломъ, и҆ вже́гшꙋ свѣщы̀ трѝ, взе́млетъ на себѐ  є҆пїтрахи́ль, и҆ покади́въ кла́дѧзь ѻ҆́крестъ, и҆  ста́въ къ восто́кѡмъ, начина́етъ ѻ҆бы́чнѡ: 
Бл҃гослове́нъ бг҃ъ на́шъ. 
Кли́ръ: Цр҃ю̀ нбⷭ҇ный. Трист҃о́е. Ѻ҆́ч҃е на́шъ: 
Гдⷭ҇и поми́лꙋй, в҃і. 
Сла́ва, и҆ ны́нѣ: 
Прїиди́те, поклони́мсѧ: три́жды. 
И҆ ѱало́мъ к҃и. 
Принеси́те гдⷭ҇еви сы́нове бж҃їи, принеси́те гдⷭ҇еви  сы́ны ѻ҆́вни: принеси́те гдⷭ҇еви сла́вꙋ и҆ че́сть.  Принеси́те гдⷭ҇еви сла́вꙋ и҆́мени є҆гѡ̀: поклони́тесѧ  гдⷭ҇еви во дворѣ̀ ст҃ѣ́мъ є҆гѡ̀. Гла́съ гдⷭ҇ень на  вода́хъ: бг҃ъ сла́вы возгремѣ̀, гдⷭ҇ь на вода́хъ  мно́гихъ. Гла́съ гдⷭ҇ень въ крѣ́пости, гла́съ гдⷭ҇ень въ  великолѣ́пїи. Гла́съ гдⷭ҇а сокрꙋша́ющагѡ ке́дры, и҆  стры́етъ гдⷭ҇ь ке́дры лїва̑нскїѧ. И҆ и҆стни́тъ ѧ҆̀ ꙗ҆́кѡ  тельца̀ лїва́нска: и҆ возлю́бленный ꙗ҆́кѡ сы́нъ  є҆диноро́жь. Гла́съ гдⷭ҇а пресѣца́ющагѡ пла́мень  ѻ҆гнѧ̀. Гла́съ гдⷭ҇а стрѧса́ющагѡ пꙋсты́ню: и҆ стрѧсе́тъ  гдⷭ҇ь пꙋсты́ню кадді́йскꙋю. Гла́съ гдⷭ҇ень сверша́ющїй  є҆лє́ни, и҆ ѿкры́етъ дꙋбра̑вы: и҆ въ хра́мѣ є҆гѡ̀  всѧ́кїй глаго́летъ сла́вꙋ: Гдⷭ҇ь пото́пъ населѧ́етъ, и҆  сѧ́детъ гдⷭ҇ь цр҃ь въ вѣ́къ. Гдⷭ҇ь крѣ́пость лю́демъ  свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ. 
Гдⷭ҇ꙋ помо́лимсѧ. 
Гдⷭ҇и поми́лꙋй. 
И҆ чте́тъ над̾ кла́дѧземъ мл҃твꙋ сїю̀: 
Зижди́телю и҆ тво́рче всѧ́ческихъ, въ нача́лѣ  сотвори́вый нб҃о и҆ зе́млю и҆ во́ды, и҆́хже верхꙋ̀  ноша́шесѧ дх҃ъ бж҃їй: и҆ сло́вомъ свои́мъ собра́вый во́ды  поднебє́сныѧ въ совокꙋпле́нїе є҆ди́но: посыла́ѧй  и҆сто́чники въ де́брехъ, и҆ посредѣ̀ го́ръ провожда́ѧй  во́ды, напаѧ́ющыѧ всѧ̑ ѕвѣ́ри сє́льныѧ: гѡ́рькїѧ во́ды  при мѡѷсе́и въ пꙋсты́ни дре́вомъ оу҆слади́вый,  порази́вый ка́мень, и҆ потеко́ша во́ды, и҆ жа́ждꙋщыѧ  лю́ди своѧ̑ напои́вый: при є҆лїссе́и же прⷪ҇ро́цѣ  со́лїю безча̑дныѧ во́ды и҆сцѣли́вый, ты̀ и҆ ны́нѣ  ꙗ҆́кѡ бл҃гъ и҆ чл҃вѣколю́бецъ, смире́ннѡ мо́лимъ ти сѧ,  при́зри на мл҃твꙋ на́съ недосто́йныхъ рабѡ́въ твои́хъ, и҆  низпослѝ бл҃гослове́нїе твоѐ нбⷭ҇ное на во́дꙋ сїю̀, въ  стꙋденцѣ̀ се́мъ сꙋ́щꙋю, бж҃е́ственною твое́ю си́лою и҆  крѣ́пкою десни́цею ѿженѝ ѿ неѧ̀ всѧ́кꙋю  сопроти́внꙋю дѣ́тель, и҆ дѣ́йство дїа́воле: ѿимѝ ѿ  неѧ̀ всѧ́кꙋю го́ресть и҆ сла́ность и҆ безча́дство, и҆  бл҃гословѝ и҆ ѡ҆свѧтѝ ю҆̀, оу҆слади́ же и҆ бл҃гоча́днꙋ  сотворѝ: и҆ всѣ̑мъ прїе́млющымъ и҆ пїю́щымъ ѿ неѧ̀,  и҆ мы́ющымсѧ є҆́ю, да́ждь бы́ти во здра́вїе, и҆  и҆змѣне́нїе всѧ́кїѧ стра́сти и҆ недꙋ́га, и҆ во  и҆сцѣле́нїе всѧ́кїѧ болѣ́зни, въ сла́вꙋ тебѐ  є҆ди́нагѡ въ трⷪ҇цѣ сла́вимагѡ бг҃а. Ты́ бо є҆сѝ  бл҃гословлѧ́ѧй и҆ ѡ҆свѧща́ѧй всѧ́чєскаѧ, и҆ тебѣ̀  сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆  ны́нѣ и҆ при́снѡ, и҆ во вѣ́ки вѣкѡ́въ. 
Кли́ръ: А҆ми́нь. 
А҆́бїе же взе́мъ сщ҃е́ннꙋю во́дꙋ, влива́етъ ю҆̀  три́жды крⷭ҇тоѡбра́знѡ въ стꙋдене́цъ, глаго́лѧ:  Бл҃гословлѧ́етсѧ и҆ ѡ҆сщ҃а́етсѧ стꙋдене́цъ се́й, и҆ вода̀  въ не́мъ сꙋ́щаѧ, бл҃года́тїю ст҃а́гѡ дх҃а, и҆злїѧ́нїемъ  воды̀ сеѧ̀ сщ҃е́нныѧ, во и҆́мѧ ѻ҆ц҃а̀ †, и҆ сн҃а †, и҆  ст҃а́гѡ дх҃а †, а҆ми́нь. Три́жды. 
И҆ твори́тъ ѻ҆бы́чный дневны́й ѿпꙋ́стъ. 


[глⷡ҇а л҃г] Чи́нъ бл҃гослове́нїѧ пче́лъ. 
Прише́дъ і҆ере́й на мѣ́сто, и҆дѣ́же стоѧ́тъ пче́лы,  начина́етъ: 
Бл҃гослове́нъ бг҃ъ на́шъ: Чте́цъ: Трист҃о́е. И҆  Ѻ҆́ч҃е на́шъ: И҆ по возгла́сѣ: Ꙗ҆́кѡ твоѐ є҆́сть  црⷭ҇тво: рече́тъ Гдⷭ҇и поми́лꙋй, в҃і. 
Прїиди́те, поклони́мсѧ: Три́жды. 
И҆ ѱало́мъ н҃: Поми́лꙋй мѧ̀ бж҃е: 
Та́же, ѱало́мъ п҃д: 
Бл҃говоли́лъ є҆сѝ, гдⷭ҇и, зе́млю твою̀, возврати́лъ  є҆сѝ плѣ́нъ і҆а́кѡвль. Ѡ҆ста́вилъ є҆сѝ беззакѡ́нїѧ  люде́й твои́хъ, покры́лъ є҆сѝ всѧ̑ грѣхѝ и҆́хъ.  Оу҆кроти́лъ є҆сѝ ве́сь гнѣ́въ тво́й, возврати́лсѧ  є҆сѝ ѿ гнѣ́ва ꙗ҆́рости твоеѧ̀. Возвратѝ на́съ бж҃е  сп҃се́нїй на́шихъ, и҆ ѿвратѝ ꙗ҆́рость твою̀ ѿ  на́съ. Є҆да̀ во вѣ́ки прогнѣ́ваешисѧ на ны̀; и҆лѝ  простре́ши гнѣ́въ тво́й ѿ ро́да въ ро́дъ, Бж҃е, ты̀  ѡ҆бра́щьсѧ ѡ҆живи́ши ны̀. и҆ лю́дїе твоѝ возвеселѧ́тсѧ  ѡ҆ тебѣ̀. Ꙗ҆вѝ на́мъ гдⷭ҇и млⷭ҇ть твою̀, и҆ сп҃се́нїе  твоѐ да́ждь на́мъ. Оу҆слы́шꙋ, что̀ рече́тъ ѡ҆ мнѣ̀  гдⷭ҇ь бг҃ъ: ꙗ҆́кѡ рече́тъ ми́ръ на лю́ди своѧ̑ и҆ на  прпⷣбныѧ своѧ̑, и҆ на ѡ҆браща́ющыѧ сердца̀ къ немꙋ̀.  Ѻ҆ба́че бли́зъ боѧ́щихсѧ є҆гѡ̀ сп҃се́нїе є҆гѡ̀,  всели́ти сла́вꙋ въ зе́млю на́шꙋ. Млⷭ҇ть и҆ и҆́стина  срѣто́стѣсѧ, пра́вда и҆ ми́ръ ѡ҆блобыза́стасѧ: И҆́стина  ѿ землѝ возсїѧ̀, и҆ пра́вда съ нб҃сѐ прини́че. И҆́бо  гдⷭ҇ь да́стъ бл҃гость, и҆ землѧ̀ на́ша да́стъ пло́дъ  сво́й. Пра́вда пред̾ ни́мъ пред̾и́детъ и҆ положи́тъ въ  пꙋ́ть стѡпы̀ своѧ̑. 
Та́же ѱало́мъ рк҃в. 
Къ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ.  Сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ,  ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ  ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже оу҆ще́дритъ  ны̀. Поми́лꙋй на́съ гдⷭ҇и, поми́лꙋй на́съ, ꙗ҆́кѡ по  мно́гꙋ и҆спо́лнихомсѧ оу҆ничиже́нїѧ: Наипа́че напо́лнисѧ  дꙋша̀ на́ша поноше́нїѧ гобзꙋ́ющихъ, и҆ оу҆ничиже́нїѧ  го́рдыхъ. 
Чита́ємымъ же ѱалмѡ́мъ, ѡ҆кроплѧ́етъ і҆ере́й  мѣста̀ пче́лъ всѧ̑, глаго́лѧ и҆ са́мъ ѱало́мъ н҃-й  та́йнѡ: Поми́лꙋй мѧ̀ бж҃е: 
Та́же ре́къ: Гдⷭ҇ꙋ помо́лимсѧ. 
И҆ чте́цъ: Гдⷭ҇и поми́лꙋй. 
Чте́тъ і҆ере́й мл҃твы сїѧ̑ 
Созда́телю всѣ́хъ бж҃е, сѣ́мена бл҃гословлѧ́ѧй и҆  оу҆множа́ѧй, и҆ къ оу҆потребле́нїю на́шемꙋ сїѧ̑  бл҃гопотрє́бна творѧ́й: хода́тайствомъ прⷣте́чи и҆  крⷭ҇ти́телѧ і҆ѡа́нна, млⷭ҇тивнѡ вне́млѧ мл҃твамъ на́шымъ,  пче́лы сїѧ̑ бл҃гослови́ти и҆ ѡ҆ст҃и́ти свои́мъ  бл҃гоꙋтро́бїемъ бл҃гоизво́ли, да ѻ҆би́льнѣе плоды̀  своѧ̑ прино́сѧтъ, во є҆́же ко хра́мꙋ твоемꙋ̀ и҆ ст҃ы́хъ  ѻ҆лтаре́й твои́хъ лѣ́потѣ и҆ оу҆краше́нїю, кꙋ́пнѡ же  и҆ къ на́шемꙋ оу҆потребле́нїю бы́ти и҆̀мъ, ѡ҆ хрⷭ҇тѣ̀  і҆и҃сѣ гдⷭ҇ѣ на́шемъ, є҆мꙋ́же че́сть и҆ сла́ва, во  вѣ́ки вѣкѡ́въ, а҆ми́нь. 
Гдⷭ҇ꙋ помо́лимсѧ. Чте́цъ: Гдⷭ҇и поми́лꙋй. 
І҆ере́й: 
Бж҃е, трꙋдо́мъ чл҃вѣ́ческимъ и҆ безслове́сными  живо́тными бл҃годѣ́йствовати вѣ́дый, и҆ неизрече́ннымъ  млⷭ҇рдїемъ твои́мъ самѣ́хъ пче́лъ плоды̀ и҆ дѣла̀ къ  нꙋ́ждамъ на́шымъ оу҆потреблѧ́ти наꙋчи́вый, смире́ннѡ  мо́лимсѧ вели́чествїю твоемꙋ̀: пче́лы сїѧ̑ бл҃гослови́ти  и҆зво́ли, и҆ къ прїѡбрѣ́тенїю чл҃вѣ́ческомꙋ ро́дꙋ  оу҆мно́жи ѧ҆̀, снабдѣва́ѧ и҆̀хъ, и҆ препитава́ѧ: да  кі́йждо на вели́чество твоѐ и҆ безмѣ̑рныѧ щедрѡ́ты  твоѧ̑ оу҆пова́ѧй, въ хране́нїи же си́хъ живо́тныхъ  трꙋжда́ѧйсѧ, трꙋдѡ́въ свои́хъ ѻ҆би̑льныѧ плоды̀  сподо́битсѧ воспрїѧ́ти, и҆ нбⷭ҇нагѡ бл҃гослове́нїѧ  и҆спо́лнитсѧ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ,  є҆мꙋ́же че́сть и҆ сла́ва во вѣ́ки вѣкѡ́въ, а҆ми́нь. 
И҆ па́ки ѡ҆кроплѧ́етъ мѣ́сто пче́лъ, и҆ чте́тъ  є҆ѵⷢ҇лїе ѿ лꙋкѝ, зача́ло рд҃і. 
Во вре́мѧ ѻ҆́но, воскр҃съ і҆и҃съ ѿ ме́ртвыхъ, ста̀  посредѣ̀ оу҆чени̑къ свои́хъ, и҆ глаго́ла и҆̀мъ: ми́ръ  ва́мъ. Оу҆боѧ́вшесѧ же и҆ пристра́шни бы́вше, мнѧ́хꙋ  дꙋ́хъ ви́дѣти. И҆ речѐ и҆̀мъ: что̀ смꙋще́ни є҆стѐ; и҆  почто̀ помышлє́нїѧ вхо́дѧтъ въ сердца̀ ва̑ша; Ви́дите  рꙋ́цѣ моѝ и҆ но́зѣ моѝ, ꙗ҆́кѡ са́мъ а҆́зъ є҆́смь:  ѡ҆сѧжи́те мѧ̀ и҆ ви́дите: ꙗ҆́кѡ дх҃ъ пло́ти и҆ ко́сти не  и҆́мать, ꙗ҆́коже менѐ ви́дите и҆мꙋ́ща. И҆ сїѐ ре́къ,  показа̀ и҆̀мъ рꙋ́цѣ и҆ но́зѣ. Є҆ще́ же не вѣ́рꙋющымъ  и҆̀мъ ѿ ра́дости и҆ чꙋдѧ́щымсѧ, речѐ и҆̀мъ: и҆́мате ли  что̀ снѣ́дно здѣ̀; Ѻ҆ни́ же да́ша є҆мꙋ̀ ры́бы печены̀  ча́сть, и҆ ѿ пче́лъ со́тъ. И҆ взе́мъ пред̾ ни́ми  ꙗ҆дѐ. Рече́ же и҆̀мъ сїѧ̑ сꙋ́ть словеса̀, ꙗ҆̀же  глаго́лахъ къ ва́мъ, є҆щѐ сы́й съ ва́ми, ꙗ҆́кѡ  подоба́етъ сконча́тисѧ всѣ̑мъ напи̑саннымъ въ зако́нѣ  мѡѷсе́овѣ и҆ прⷪ҇ро́цѣхъ и҆ ѱалмѣ́хъ ѡ҆ мнѣ̀. 
По є҆ѵⷢ҇лїи же глаго́летъ сїѐ: 
Си́ми є҆ѵⷢ҇льскими словесы̀, да ѡ҆чи́стѧтсѧ грѣхѝ  на́шѧ, и҆ разорѧ́тсѧ и҆ поги́бнꙋтъ всѧ̑ ѡ҆баѧ̑нїѧ, а҆́ще  ка̑ѧ сꙋ́ть на мѣ́стѣ се́мъ: да сни́детъ же на нѐ  бл҃гослове́нїе всемогꙋ́щагѡ бг҃а ѻ҆ц҃а̀, и҆ сн҃а, и҆  ст҃а́гѡ дх҃а, а҆ми́нь. 
И҆ па́ки кропи́тъ мѣ́сто пче́лъ, и҆ быва́етъ  ѿпꙋ́стъ. 
[глⷡ҇а л҃д] Бл҃гослове́нїе ро́євъ пче́льныхъ, во  оу҆́лїѧ нѡ́ва всажде́нныхъ. 
Нача́ло ꙗ҆́коже и҆ въ пред̾идꙋ́щей главѣ̀, по  ѱалмѣ́хъ же мл҃тва сїѧ̀: 
Бж҃е всемогі́й, предвѣ́чный, содержа́й го́рстїю всю̀  тва́рь, ѡ҆блада́ѧй нб҃омъ и҆ земле́ю, и҆ всѣ́ми ꙗ҆̀же  на ни́хъ, всѧ́комꙋ же созда́нїю, є҆́же на по́льзꙋ бы́ти  ще́дрѡ подаѧ́й: оу҆миле́ннѡ мо́лимъ ти сѧ всебл҃же,  ꙗ҆́коже дре́вле і҆и҃льтѧнѡмъ зе́млю ме́домъ и҆ млеко́мъ  текꙋ́щꙋю дарова́ти, въ пꙋсты́ни і҆ѡа́нна крⷭ҇ти́телѧ  твоего̀ ди́вїимъ ме́домъ воспита́ти бл҃гоизво́лилъ  є҆сѝ: та́кожде ны́нѣ призрѣ́нїѧ твоегѡ̀  бл҃говоле́нїемъ къ живопита́нїю на́шемꙋ. се́й пче́льникъ  и҆ є҆гѡ̀ оу҆́лїѧ бл҃гословѝ, оу҆множа́ѧ преꙋмно́жи въ  не́мъ пче́лы, и҆ бл҃года́тїю твое́ю ѧ҆̀ соблюда́ющи,  тꙋ́чнагѡ на́съ ме́да и҆спо́лни: да ника́кѡ се́й  пче́льникъ созда́нїй твои́хъ пче́льныхъ лише́нъ, но  всегда̀ преиспо́лненъ сѡ́ты ме́да бꙋ́детъ: и҆ по  премно́гой бл҃госты́ни и҆ непобѣди́мѣй крѣ́пости  твое́й, да ꙗ҆ви́тсѧ неподви́жимь мно́гими лꙋка́вствы, и҆  непоколеби́мь зазо́рными ѡ҆баѧ́нїи, но твое́ю всеси́льною  ѡ҆гражде́нъ держа́вою, и҆ ѡ҆стѣне́нъ ѡ҆полче́нїемъ, ѿ  всѧ́кагѡ кова́рства волше́бнагѡ сохране́нъ, и҆ всегда̀ въ  твое́й хрⷭ҇тѐ рꙋкоѧ́ти невреди́мь пребꙋ́детъ. Твое́ бо  є҆́сть, є҆́же ми́ловати и҆ сп҃са́ти ны̀ хрⷭ҇тѐ бж҃е  на́шъ, и҆ тебѣ̀ сла́вꙋ возсыла́емъ, со ѻ҆ц҃е́мъ и҆  ст҃ы́мъ дх҃омъ, во вѣ́ки, а҆ми́нь. 
И҆ кропи́тъ і҆ере́й пче́лъ и҆ оу҆́лїѧ водо́ю  сщ҃е́нною: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
Посе́мъ глаго́летъ ѻ҆бы́чный дневны́й ѿпꙋ́стъ. 


[глⷡ҇а л҃є] Мл҃тва, є҆́же ѡ҆ст҃и́ти како́е ли́бо  бл҃гово́нное ѕе́лїе. 
По нача́лѣ ѻ҆бы́чномъ, трист҃о́мъ и҆ возгла́сѣ,  рече́тъ і҆ере́й: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
И҆ чте́тсѧ мл҃тва сїѧ̀: 
Гдⷭ҇и бж҃е вседержи́телю, сло́вомъ твои́мъ всѧ́чєскаѧ  и҆спо́лнивый, и҆ возрасти́ти повелѣ́вый землѝ всѧ̑  плоды̀ во своѧ̑ времена̀, и҆ даѧ́ти ѧ҆̀ въ ра́дость и҆ въ  живо́тъ человѣ́кѡмъ: ты̀ са́мъ, всебл҃гі́й влⷣко, и҆  сѣ́мена сїѧ̑, съ разли́чными ѕе́лїѧми принесє́нныѧ во  ст҃ы́й хра́мъ се́й, бл҃гословѝ и҆ ѡ҆ст҃ѝ дх҃омъ твои́мъ  ст҃ы́мъ, и҆ рабѡ́въ твои́хъ си́хъ, прїе́млющихъ ѕє́лїѧ  сїѧ̑ съ сѣ́менами, ѿ всѧ́кїѧ скве́рны ѡ҆чи́сти, и҆  до́мы и҆́хъ всѧ́кагѡ бл҃гово́нїѧ и҆спо́лни, во є҆́же  бы́ти си̑мъ и҆ всѣ̑мъ вѣ́рою хранѧ́щымъ ѧ҆̀, и҆  кадѧ́щымсѧ и҆́ми въ соблюде́нїе и҆ и҆зба́вꙋ ѿ всѣ́хъ  вра́жїихъ прило́гѡвъ и҆ во ѿгна́нїе всѧ́кагѡ мечта́нїѧ,  ѿ дѣ́йства дїа́волѧ находѧ́щагѡ, дневна́гѡ и҆  нощна́гѡ, на бл҃гослове́нїе же дꙋша́мъ и҆ тѣлесє́мъ,  вѣ̑рнымъ твои̑мъ лю́демъ и҆ скотѡ́мъ, домовѡ́мъ же и҆  мѣ́стѡмъ. Ꙗ҆́кѡ да всѝ, прїе́млющїи сїѧ̑ ѕє́лїѧ,  воспрїи́мꙋтъ себѣ̀ покро́въ дꙋшѝ и҆ тѣ́ла, и҆ да  бꙋ́детъ на́шемꙋ сп҃се́нїю врачевство̀ твоеѧ̀ бл҃года́ти  та́инство: да въ ко́емъ ли́бо мѣ́стѣ возло́житсѧ, и҆лѝ  на ко́емъ оу҆потреблѧ́емо бꙋ́детъ, во є҆́же полꙋчи́ти  бл҃гослове́нїе, всѧ̑ [проти́вной си́лѣ ѿтꙋ́дꙋ  прогна́ннѣй] десни́ца твоѧ̀ да покры́етъ, во сла́вꙋ  прест҃а́гѡ, великолѣ́пагѡ и҆ всепокланѧ́емагѡ и҆́мене  твоегѡ̀. Є҆мꙋ́же подоба́етъ всѧ́каѧ сла́ва че́сть и҆  поклоне́нїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
И҆ ѡ҆кроплѧ́ютсѧ ст҃о́ю водо́ю три́жды, съ ѻ҆бы́чными  слова́ми ѡ҆кропле́нїѧ и҆ ѡ҆сщ҃е́нїѧ, и҆ ѿпꙋ́стъ. 


[глⷡ҇а л҃ѕ] Мл҃тва на ѡ҆сщ҃е́нїе всѧ́кїѧ ве́щи. 
По нача́лѣ ѻ҆бы́чномъ, Трист҃о́е: По Ѻ҆́ч҃е на́шъ:  и҆ по возгла́сѣ, і҆ере́й глаго́летъ: Гдⷭ҇ꙋ помо́лимсѧ.  Гдⷭ҇и поми́лꙋй. 
И҆ чте́тъ мл҃твꙋ сїю̀. 
Созда́телю и҆ содѣ́телю человѣ́ческагѡ ро́да,  да́телю бл҃года́ти дх҃о́вныѧ, пода́телю вѣ́чнагѡ  сп҃се́нїѧ: са́мъ гдⷭ҇и, послѝ дх҃а твоего̀ ст҃а́го съ  вы́шнимъ бл҃гослове́нїемъ на ве́щь сїю̀, ꙗ҆́кѡ да  воѡрꙋже́на си́лою нбⷭ҇нагѡ застꙋпле́нїѧ, хотѧ́щымъ ю҆̀  оу҆потреблѧ́ти, помо́щна бꙋ́детъ къ тѣле́сномꙋ  сп҃се́нїю и҆ застꙋпле́нїю и҆ по́мощи, ѡ҆ хрⷭ҇тѣ̀ і҆и҃сѣ  гдⷭ҇ѣ на́шемъ. А҆ми́нь. 
Та́же кропи́тъ ве́щь сщ҃е́нною водо́ю, три́жды, и҆  глаго́летъ ѻ҆бы́чный ѿпꙋ́стъ. 


[глⷡ҇а л҃з] Мѣсѧцосло́въ съ бг҃омъ ст҃ы́мъ, всегѡ̀  лѣ́та. 
Мѣ́сѧцъ септе́мврїй. 
а҃. [а] Нача́ло і҆нді́кта, си́рѣчь но́вагѡ лѣ́та: И҆  па́мѧть прпⷣбнагѡ ѻ҆тца̀ на́шегѡ сѷмеѡ́на сто́лпника:  И҆ ма́тере є҆гѡ̀ ма́рѳы: И҆ собо́ръ прест҃ы́ѧ бцⷣы,  и҆́же въ мїасі́нѣхъ: И҆ ст҃а́гѡ мч҃нка а҆їѳала̀: И҆  ст҃ы́хъ мч҃нцъ, м҃ же́нъ, и҆ а҆ммꙋ́на дїа́кона и҆  оу҆чи́телѧ и҆́хъ: И҆ ст҃ы́хъ мч҃нкъ, каллі́сты, є҆ѵо́да  и҆ є҆рмоге́на, самобра́тїй: И҆ па́мѧть првⷣнагѡ  і҆исꙋ́са, сы́на наѵи́на. Пра́здникъ, и҆ разрѣше́нїе  вїна̀ и҆ є҆ле́а. 
в҃. [з] Ст҃а́гѡ мч҃нка ма́манта: И҆ прпⷣбнагѡ ѻ҆тца̀  на́шегѡ і҆ѡа́нна по́стника, патрїа́рха цр҃ѧгра́да. 
г҃. [ѕ] Ст҃а́гѡ сщ҃енномч҃нка а҆нѳі́ма, є҆пі́скопа  нїкомиді́йскагѡ: И҆ прпⷣбнагѡ ѳеокті́ста, спо́стника  вели́кагѡ є҆ѵѳѵ́мїа. 
д҃. [є] Ст҃а́гѡ сщ҃енномч҃нка вавѵ́лы є҆пⷭ҇кпа  вели́кїѧ а҆нтїохі́и: И҆ ст҃а́гѡ прⷪ҇ро́ка и҆ бг҃ови́дца  мѡѷсе́а. 
є҃. [д] Ст҃а́гѡ прⷪ҇ро́ка заха́рїи, ѻ҆тца̀ чⷭ҇тна́гѡ  і҆ѡа́нна прⷣте́чи: И҆ ст҃ы́ѧ првⷣныѧ є҆лїсаве́ты. 
ѕ҃. [г] Воспомина́нїе бы́вшагѡ чꙋдесѐ въ колосса́ехъ,  є҆́же є҆́сть въ хѡ́нѣхъ, ѿ а҆рхїстрати́га мїхаи́ла:  И҆ ст҃а́гѡ мч҃нка є҆ѵдоѯі́а, и҆ съ ни́мъ  пострада́вшихъ ҂ар҃д: И҆ прпⷣбнагѡ ѻ҆тца̀ на́шегѡ  а҆рхі́ппа. 
Разрѣше́нїе вїна̀ и҆ є҆ле́а. 
з҃. [в] Предпра́зднство ржⷭ҇тва̀ прест҃ы́ѧ бцⷣы: И҆  ст҃а́гѡ мч҃нка сѡзо́нта: И҆ па́мѧть и҆́же во ст҃ы́хъ  ѻ҆тца̀ на́шегѡ і҆ѡа́нна а҆рхїепⷭ҇кпа, новгоро́дскагѡ  чꙋдотво́рца. 
н҃. [а] Ржⷭ҇тво̀ прест҃ы́ѧ влⷣчцы на́шеѧ бцⷣы, и҆  приснодв҃ы мр҃і́и. 
Пра́здникъ и҆ разрѣше́нїе ры́бы. ѳ҃. 
ѳ҃. [з] Ст҃ы́хъ и҆ првⷣныхъ бг҃оѻтє́цъ і҆ѡакі́ма и҆  а҆́нны: И҆ ст҃а́гѡ мч҃нка севирїа́на: 
Разрѣше́нїе вїна̀ и҆ є҆ле́а. 
Въ то́йже де́нь прпⷣбнагѡ ѻ҆тца̀ на́шегѡ і҆ѡ́сифа,  волоцка́гѡ чꙋдотво́рца: И҆ во ст҃ы́хъ ѻ҆тца̀ на́шегѡ  ѳеодо́сїа, а҆рхїепⷭ҇кпа черни́говскагѡ. 
і҃. [ѕ] Ст҃ы́хъ мч҃нцъ, минодѡ́ры, митродѡ́ры и҆  нѷмфодѡ́ры. 
а҃і. [є] Прпⷣбныѧ ма́тере на́шеѧ ѳеодѡ́ры  а҆леѯандрі́йскїѧ: И҆ пренесе́нїе моще́й прпⷣбныхъ  ѻ҆те́цъ, се́ргїа и҆ ге́рмана валаа́мскихъ чꙋдотво́рцѡвъ  и҆з̾ нова́града ѻ҆бра́тнѡ на валаа́мъ во ѻ҆би́тель  и҆́хъ. 
в҃і. [д] Ст҃а́гѡ сщ҃енномч҃нка а҆ѵтоно́ма: Въ се́й же  де́нь ѿдае́тсѧ пра́здникъ ржⷭ҇тва̀ бцⷣы. Слꙋ́жба  пое́тсѧ всѧ̀ пра́здника. 
г҃і. [г] Па́мѧть ѡ҆бновле́нїй хра́ма ст҃а́гѡ, хрⷭ҇та̀  и҆ бг҃а на́шегѡ, воскрⷭ҇нїѧ: И҆ предпра́зднство  воздви́женїѧ чⷭ҇тна́гѡ и҆ животворѧ́щагѡ крⷭ҇та̀: И҆  ст҃а́гѡ сщ҃енномч҃нка корни́лїа со́тника. 
Разрѣше́нїе вїна̀ и҆ є҆ле́а. 
д҃і. [в] Всемі́рное воздви́женїе чⷭ҇тна́гѡ и҆  животворѧ́щагѡ крⷭ҇та̀: И҆ оу҆спе́нїе во ст҃ы́хъ ѻ҆тца̀  на́шегѡ і҆ѡа́нна, а҆рхїепі́скопа кѡнстанті́нѧ гра́да,  златоꙋ́стагѡ. 
Пра́здникъ, и҆ по́стъ. 
є҃і. [а] Ст҃а́гѡ великомч҃нка нїки́ты. 
ѕ҃і. [з] Ст҃ы́ѧ великомч҃нцы є҆ѵфи́мїи всехва́льныѧ. 
з҃і. [ѕ] Ст҃ы́ѧ мч҃нцы софі́и, и҆ тре́хъ є҆ѧ̀  дще́рей: вѣ́ры. наде́жды и҆ любвѐ. 
и҃і. [є] Прпⷣбнагѡ ѻ҆тца̀ на́шегѡ є҆ѵме́нїа  є҆пⷭ҇кпа гортѵ́нскагѡ, чꙋдотво́рца. 
ѳ҃і. [д] Ст҃ы́хъ мч҃нкъ, трофі́ма, савва́тїа и҆  дорѷмедо́нта: И҆ преставле́нїе бл҃говѣ́рнагѡ кнѧ́зѧ  ѳео́дѡра, и҆ ча̑дъ є҆гѡ̀, бл҃говѣ́рныхъ кн҃зе́й дв҃да  и҆ кѡнстанті́на, смоле́нскихъ и҆ ꙗ҆росла́вскихъ  чꙋдотво́рцевъ. 
к҃. [г] Ст҃а́гѡ великомч҃нка є҆ѵста́ѳїа, и҆ и҆̀же съ  ни́мъ: 
Разрѣше́нїе вїна̀ и҆ є҆ле́а. 
И҆ ст҃ы́хъ мч҃нкъ и҆ и҆сповѣ̑дникъ, вели́кагѡ кнѧ́зѧ  мїхаи́ла, и҆ болѧ́рина є҆гѡ̀ ѳео́дѡра, черни́говскихъ  чꙋдотво́рцѡвъ. 
к҃а. [в] Ст҃а́гѡ а҆по́стола кодра́та, и҆́же въ  магнисі́и: Въ то́йже де́нь па́мѧть во ст҃ы́хъ ѻ҆тца̀  на́шегѡ дими́трїа, митрополі́та росто́вскагѡ: 
Въ се́й же де́нь ѿдае́тсѧ пра́здникъ чⷭ҇тна́гѡ  крⷭ҇та̀. 
к҃в. [а] Ст҃а́гѡ сщ҃енномч҃нка фѡ́ки, є҆пⷭ҇кпа  сѷнопі́йскагѡ: И҆ ст҃а́гѡ прⷪ҇ро́ка і҆ѡ́ны: И҆  прпⷣбнагѡ і҆ѡ́ны пресвѵ́тера, ѻ҆тца̀ ѳеофа́на, творца̀  канѡ́нѡвъ, и҆ ѳео́дѡра начерта́ннагѡ. 
к҃г. [з] Зача́тїе чⷭ҇тна́гѡ сла́внагѡ прⷪ҇ро́ка,  прⷣте́чи и҆ крⷭ҇ти́телѧ і҆ѡа́нна. 
Разрѣше́нїе вїна̀ и҆ є҆ле́а. 
к҃д. [ѕ] Ст҃ы́ѧ первомч҃нцы и҆ равноапⷭ҇льныѧ ѳе́клы:  Въ то́йже де́нь па́мѧть прпⷣбнагѡ ѻ҆тца̀ на́шегѡ  нїка́ндра пꙋстынножи́телѧ, псковска́гѡ чꙋдотво́рца. 
к҃є. [є] Прпⷣбныѧ ма́тере на́шеѧ є҆ѵфросѵ́нїи: И҆  преставле́нїе прпⷣбнагѡ ѻ҆тца̀ на́шегѡ и҆гꙋ́мена  се́ргїа чꙋдотво́рца. 
к҃ѕ. [д] Преставле́нїе ст҃а́гѡ а҆пⷭ҇ла и҆ є҆ѵⷢ҇лі́ста  і҆ѡа́нна бг҃осло́ва. 
Пра́здникъ, и҆ разрѣше́нїе вїна̀ и҆ є҆ле́а. 
к҃з. [г] Ст҃а́гѡ мч҃нка каллїстра́та, и҆ дрꙋжи́ны  є҆гѡ̀: И҆ прпⷣбнагѡ ѻ҆тца̀ на́шегѡ савва́тїа,  солове́цкагѡ чꙋдотво́рца. 
к҃и. [в] Прпⷣбнагѡ ѻ҆тца̀ на́шегѡ и҆ и҆сповѣ́дника  харїтѡ́на. 
к҃ѳ. [а] Прпⷣбнагѡ ѻ҆тца̀ на́шегѡ кѷрїа́ка  ѿше́льника. 
л҃. [з] Ст҃а́гѡ сщ҃енномч҃нка григо́рїа, вели́кїѧ  а҆рме́нїи: И҆ прпⷣбнагѡ ѻ҆тца̀ на́шегѡ григо́рїа, и҆́же  на пе́льшмѣ рѣцѣ̀. И҆ во ст҃ы́хъ ѻ҆тца̀ на́шегѡ  мїхаи́ла, пе́рвагѡ митрополі́та кі́евскагѡ и҆ всеѧ̀  рѡссі́и, чꙋдотво́рца. 
Мѣ́сѧцъ ѻ҆ктѡ́врїй. 
а҃. [ѕ] Покро́въ прест҃ы́ѧ бцⷣы: И҆ ст҃а́гѡ а҆пⷭ҇ла  а҆на́нїи, є҆ди́нагѡ ѿ ѻ҃: И҆ прпⷣбнагѡ ѻ҆тца̀  рѡма́на сладкопѣ́вца: И҆ прпⷣбнагѡ ѻ҆тца̀ на́шегѡ  са́ввы, ви́шерскагѡ чꙋдотво́рца. 
в҃. [є] Ст҃а́гѡ сщ҃енномч҃нка кѷпрїа́на: И҆ ст҃ы́ѧ  мч҃нцы і҆ꙋсті́ны: И҆ ст҃а́гѡ и҆ бл҃же́ннагѡ а҆ндре́а,  хрⷭ҇та̀ ра́ди ю҆ро́дивагѡ. 
г҃. [д] Ст҃а́гѡ сщ҃енномч҃нка дїонѵ́сїа а҆реопагі́та. 
д҃. [г] Ст҃а́гѡ сщ҃енномч҃нка і҆ероѳе́а, є҆пⷭ҇кпа  а҆ѳи́нскагѡ: И҆ ѡ҆брѣ́тенїе чⷭ҇тны́хъ моще́й, и҆́же во  ст҃ы́хъ ѻ҆те́цъ на́шихъ гꙋ́рїа и҆ варсоно́фїа,  каза́нскихъ. 
є҃. [в] Ст҃ы́ѧ мч҃нцы харїті́ны: И҆ ст҃ы́хъ  ст҃и́телєй петра̀, а҆леѯі́а, і҆ѡ́ны и҆ фїлі́ппа,  митрополі́тѡвъ моско́вскихъ, и҆ всеѧ̀ рѡссі́и  чꙋдотво́рцѡвъ. 
ѕ҃. [а] Ст҃а́гѡ и҆ сла́внагѡ а҆пⷭ҇ла ѳѡмы̀. 
Разрѣше́нїе вїна̀ и҆ є҆ле́а. 
з҃. [з] Ст҃ы́хъ мч҃нкъ, се́ргїа и҆ ва́кха. 
и҃. [ѕ] Прпⷣбныѧ ма́тере на́шеѧ пелагі́и. 
ѳ҃. [є] Ст҃а́гѡ а҆пⷭ҇ла і҆а́кѡва а҆лфе́ова: И҆  прпⷣбнагѡ ѻ҆тца̀ на́шегѡ а҆ндроні́ка, и҆ жены̀ є҆гѡ̀  а҆ѳана́сїи. 
Разрѣше́нїе вїна̀ и҆ є҆ле́а. 
і҃. [д] Ст҃ы́хъ мч҃нкъ, є҆ѵла́мпїа и҆  є҆ѵлампі́и. 
а҃і. [г] Ст҃а́гѡ а҆пⷭ҇ла фїлі́ппа, є҆ди́нагѡ ѿ  седмѝ дїа́кѡнъ: И҆ прпⷣбнагѡ ѻ҆тца̀ на́шегѡ ѳеофа́на  начерта́ннагѡ и҆ творца̀ канѡ́нѡвъ, є҆пⷭ҇кпа  нїкі́йскагѡ. 
в҃і. [въ Ст҃ы́хъ мч҃нкъ, про́ва, тара́ха и҆  а҆ндроні́ка: И҆ прпⷣбнагѡ ѻ҆тца̀ на́шегѡ космы̀  ст҃огра́дца и҆ творца̀ канѡ́нѡвъ, є҆пⷭ҇кпа маїꙋ́мскагѡ. 
Въ то́йже де́нь пра́зднованїе ст҃о́мꙋ і҆ѡа́ннꙋ  крⷭ҇ти́телю гдⷭ҇ню, на па́мѧть пренесе́нїѧ и҆з̾ ма́льты  во гра́дъ га́тчинꙋ крⷭ҇та̀ и҆з̾ ча́сти дре́ва  животворѧ́щагѡ крⷭ҇та̀ гдⷭ҇нѧ: чꙋдотво́рнагѡ ѡ҆́браза  бж҃їѧ мт҃ре, пи́саннагѡ ст҃ы́мъ є҆ѵⷢ҇лі́стомъ лꙋко́ю: и҆  десны́ѧ рꙋкѝ моще́й ст҃а́гѡ і҆ѡа́нна крⷭ҇ти́телѧ: 
г҃і. [а] Ст҃ы́хъ мч҃нкъ, ка́рпа и҆ папѵ́лы. 
д҃і. [з] Ст҃ы́хъ мч҃нкъ наза́рїа, герва́сїа,  прота́сїа и҆ келсі́а: И҆ прпⷣбныѧ ма́тере на́шеѧ  параске́ѵи. И҆ прпⷣбнагѡ нїко́лы свѧто́ши, кн҃зѧ  черни́говскагѡ. 
є҃і. [ѕ] Прпⷣбнагѡ ѻ҆тца̀ на́шегѡ є҆ѵѳѵ́мїа  но́вагѡ: И҆ ст҃а́гѡ прпⷣбномч҃нка лꙋкїа́на, пресвѵ́тера  вели́кїѧ а҆нтїохі́и. 
ѕ҃і. [є] Ст҃а́гѡ мч҃нка ло́ггїна со́тника. 
з҃і. [д] Ст҃а́гѡ прⷪ҇ро́ка ѡ҆сі́и: И҆ прпⷣбномч҃нка  а҆ндре́а кри́тскагѡ. 
и҃і. [г] Ст҃а́гѡ а҆пⷭ҇ла и҆ є҆ѵⷢ҇лі́ста лꙋкѝ. 
Пра́здникъ, и҆ разрѣше́нїе вїна̀ и҆ є҆ле́а. 
ѳ҃і. [в] Ст҃а́гѡ прⷪ҇ро́ка і҆ѡ́илѧ: И҆ ст҃а́гѡ мч҃нка  оу҆а́ра. И҆ прпⷣбнагѡ ѻ҆тца̀ на́шегѡ і҆ѡа́нна  ры́льскагѡ. 
к҃. [а] Ст҃а́гѡ великомч҃нка а҆рте́мїа. 
к҃а. [з] Прпⷣбнагѡ ѻ҆тца̀ на́шегѡ і҆ларїѡ́на  вели́кагѡ: И҆ пренесе́нїе моще́й прпⷣбнагѡ ѻ҆тца̀  на́шегѡ і҆ларїѡ́на, є҆пⷭ҇кпа мегли́нскагѡ. 
к҃в. [ѕ] Ст҃а́гѡ равноапⷭ҇тольнагѡ а҆ве́ркїа,  є҆пⷭ҇кпа і҆ерапо́льскагѡ, чꙋдотво́рца. И҆ ст҃ы́хъ седмѝ  ѻ҆трокѡ́въ, и҆̀же во є҆фе́сѣ: 
Въ то́йже де́нь пра́зднꙋемъ прест҃ѣ́й бцⷣѣ,  чꙋдотво́рныѧ і҆кѡ́ны каза́нскїѧ. 
к҃г. [є] Ст҃а́гѡ а҆пⷭ҇ла і҆а́кѡва, по пло́ти бра́та  гдⷭ҇нѧ: 
Разрѣше́нїе вїна̀ и҆ є҆ле́а. 
Въ то́йже де́нь пренесе́нїе моще́й ст҃а́гѡ і҆а́кѡва  борови́чскагѡ, новгоро́дскагѡ чꙋдотво́рца. 
к҃д. [д] Ст҃а́гѡ мч҃нка а҆ре́ѳы, и҆ и҆̀же съ ни́мъ: И҆  прпⷣбнагѡ а҆ре́ѳы пече́рскагѡ. 
к҃є. [г] Ст҃ы́хъ мч҃нкъ и҆ нотарі̑й маркїа́на и҆  мартѵ́рїа. 
к҃ѕ. [в] Ст҃а́гѡ и҆ сла́внагѡ великомч҃нка, дими́трїа  мѷрото́чца: И҆ воспомина́нїе вели́кагѡ стра́шнагѡ  трѧсе́нїѧ. 
Пра́здникъ, и҆ разрѣше́нїе вїна̀ и҆ є҆ле́а. 
к҃з. [а] Ст҃а́гѡ мч҃нка не́стора. И҆ прпⷣбнагѡ  не́стора, лѣтопи́сца пече́рскагѡ. 
к҃и. [з] Ст҃ы́хъ мч҃нкъ тере́нтїа и҆ неоні́лы: И҆  прпⷣбнагѡ ѻ҆тца̀ на́шегѡ стефа́на савваі́та, и҆ творца̀  канѡ́нѡвъ: И҆ во ст҃ы́хъ ѻ҆тца̀ на́шегѡ а҆рсе́нїа,  а҆рхїепⷭ҇кпа се́рбскагѡ: И҆ ст҃ы́ѧ мч҃нцы параске́ѵы,  нарече́нныѧ пѧ́тницы. 
к҃ѳ. [ѕ] Ст҃ы́ѧ прпⷣбномч҃нцы а҆настасі́и ри́млѧныни:  И҆ прпⷣбнагѡ ѻ҆тца̀ на́шегѡ а҆вра́мїа, затво́рника  пече́рскагѡ: И҆ преставле́нїе прпⷣбнагѡ ѻ҆тца̀ на́шегѡ  а҆вра́мїа а҆рхїмандрі́та, росто́вскагѡ чꙋдотво́рца. 
л҃. [є] Ст҃ы́хъ мч҃нкъ зино́вїа и҆ зинові́и. 
л҃а. [д] Ст҃ы́хъ а҆пⷭ҇лъ: стахѵ́а, а҆мплі́а, и҆ и҆̀же  съ ни́ми: И҆ ст҃а́гѡ мч҃нка є҆пїма́ха: И҆ прпⷣбныхъ  пече́рскихъ спѷрїдѡ́на и҆ нїкоди́ма. 
Мѣ́сѧцъ ное́мврїй. 
а҃. [г] Ст҃ы́хъ и҆ чꙋдотво́рцєвъ, безсре́бреникѡвъ  космы̀ и҆ дамїа́на, и҆̀же ѿ а҆сі́и. 
Разрѣше́нїе вїна̀ и҆ є҆ле́а. 
в҃. [в] Ст҃ы́хъ мч҃нкъ: а҆кїндѵ́на, пига́сїа,  а҆фѳо́нїа, є҆лпїдифо́ра и҆ а҆немподі́ста. 
г҃. [а] Ст҃ы́хъ мч҃нкъ: а҆кеѱі́мы є҆пⷭ҇кпа,  і҆ѡ́сифа пресвѵ́тера, и҆ а҆їѳала̀ дїа́кона: И҆  ѡ҆бновле́нїе хра́ма ст҃а́гѡ великомч҃нка геѡ́ргїа, и҆́же  въ лѵ́дѣ, и҆дѣ́же положено̀ є҆́сть честно́е тѣ́ло  є҆гѡ̀. 
д҃. [з] Прпⷣбнагѡ ѻ҆тца̀ на́шегѡ і҆ѡанні́кїа  вели́кагѡ: И҆ ст҃а́гѡ мч҃нка, нїка́ндра, є҆пⷭ҇кпа  мѵ́рскагѡ: И҆ є҆рме́а пресвѵ́тера. 
є. [ѕ] Ст҃ы́хъ мч҃нкъ, галактїѡ́на и҆ є҆пїсти́мїи:  И҆ преставле́нїе и҆́же во ст҃ы́хъ ѻ҆тца̀ на́шегѡ і҆ѡ́ны  а҆рхїепⷭ҇кпа, новгоро́дскагѡ чꙋдотво́рца. 
ѕ҃. [є] И҆́же во ст҃ы́хъ ѻ҆тца̀ на́шегѡ па́ѵла  и҆сповѣ́дника, а҆рхїепⷭ҇кпа царѧгра́да: И҆ прпⷣбнагѡ и҆  бг҃оно́снагѡ ѻ҆тца̀ на́шегѡ варлаа́ма хꙋ́тынскагѡ,  новгоро́дскагѡ чꙋдотво́рца. 
з҃. [д] Ст҃ы́хъ мч҃нкъ л҃г, и҆̀же въ мелїти́нѣ: И҆  прпⷣбнагѡ ѻ҆тца̀ на́шегѡ и҆ чꙋдотво́рца ла́зарѧ, въ  галисі́йстѣй горѣ̀ пости́вшагѡсѧ. 
и҃. [г] Собо́ръ а҆рхїстрати́га мїхаи́ла и҆ про́чихъ  безпло́тныхъ си́лъ. 
Пра́здникъ, и҆ разрѣше́нїе вїна̀ и҆ є҆ле́а. 
ѳ҃. [в] Ст҃ы́хъ мч҃нкъ ѻ҆нисі́фора и҆ порфѵ́рїа: И҆  прпⷣбныѧ ма́тере на́шеѧ матрѡ́ны: И҆ прпⷣбныѧ  ѳеокті́сты, ꙗ҆́же ѿ ле́звы. 
і҃. [а] Ст҃ы́хъ а҆пⷭ҇лъ: є҆ра́ста, ѻ҆лѵ́мпа,  родїѡ́на, и҆ и҆̀же съ ни́ми. 
а҃і. [з] Ст҃ы́хъ мч҃нкъ: ми́ны, ві́ктора и҆  вїке́нтїа: И҆ ст҃ы́ѧ мч҃нцы стефані́ды: И҆ прпⷣбнагѡ  ѻ҆тца̀ на́шегѡ и҆ и҆сповѣ́дника ѳео́дѡра стꙋді́та: И҆  преставле́нїе ст҃а́гѡ и҆ бл҃же́ннагѡ маѯі́ма, хрⷭ҇та̀  ра́ди ю҆ро́дивагѡ, моско́вскагѡ чꙋдотво́рца. 
в҃і. [ѕ] И҆́же во ст҃ы́хъ ѻ҆тца̀ на́шегѡ і҆ѡа́нна  ми́лостивагѡ: И҆ прпⷣбнагѡ ѻ҆тца̀ на́шегѡ ні́ла. 
г҃і. [є] И҆́же во ст҃ы́хъ ѻ҆тца̀ на́шегѡ і҆ѡа́нна,  а҆рхїепⷭ҇кпа кѡнстанті́нѧ гра́да, златоꙋ́стагѡ. 
Пра́здникъ, и҆ разрѣше́нїе вїна̀ и҆ є҆ле́а. 
д҃і. [д] Ст҃а́гѡ и҆ всехва́льнагѡ а҆пⷭ҇ла фїлі́ппа. 
Пра́здникъ, и҆ ры́бы разрѣше́нїе. 
є҃і. [г] Ст҃ы́хъ мч҃нкъ и҆ и҆сповѣ́дникъ: гꙋ́рїа,  самѡ́на и҆ а҆ві́ва. 
ѕ҃і. [в] Ст҃а́гѡ а҆пⷭ҇ла и҆ є҆ѵⷢ҇лі́ста матѳе́а. 
Разрѣше́нїе вїна̀ и҆ є҆ле́а. 
з҃і. [а] И҆́же во ст҃ы́хъ ѻ҆тца̀ на́шегѡ григо́рїа  чꙋдотво́рца: И҆ прпⷣбнагѡ ѻ҆тца̀ на́шегѡ ні́кѡна,  и҆гꙋ́мена чⷭ҇тны́ѧ ѻ҆би́тели живонача́льныѧ трⷪ҇цы,  оу҆ченика̀ се́ргїа чꙋдотво́рца. 
и҃і. [з] Ст҃ы́хъ мч҃нкъ платѡ́на и҆ рѡма́на. 
ѳ҃і. [ѕ] Ст҃а́гѡ прⷪ҇ро́ка а҆вді́а: И҆ ст҃а́гѡ мч҃нка  варлаа́ма: И҆ прпⷣбныхъ ѻ҆тє́цъ на́шихъ, варлаа́ма и҆  і҆ѡаса́фа царе́вича вели́кїѧ і҆нді́и: И҆ прпⷣбнагѡ  варлаа́ма и҆гꙋ́мена пече́рскагѡ. 
к҃. [є] Предпра́зднство во хра́мъ вхо́да прест҃ы́ѧ  бцⷣы: И҆ прпⷣбнагѡ ѻ҆тца̀ на́шегѡ григо́рїа  декаполі́та: И҆ и҆́же во ст҃ы́хъ ѻ҆тца̀ на́шегѡ про́кла,  а҆рхїепⷭ҇кпа царѧгра́да. 
к҃а. [д] Вхо́дъ прест҃ы́ѧ влⷣчцы на́шеѧ бцⷣы и҆  приснодв҃ы мр҃і́и во хра́мъ. 
Пра́здникъ, и҆ ры́бы разрѣше́нїе. 
к҃в. [г] Ст҃а́гѡ а҆пⷭ҇ла фїлимо́на, и҆ и҆̀же съ ни́мъ:  И҆ оу҆бїе́нїе ст҃а́гѡ бл҃говѣ́рнагѡ вели́кагѡ кн҃зѧ  мїхаи́ла тверска́гѡ. 
к҃г. [в] И҆̀же во ст҃ы́хъ ѻ҆тє́цъ на́шихъ,  а҆мфїло́хїа, є҆пⷭ҇кпа і҆коні́йскагѡ, и҆ григо́рїа,  є҆пⷭ҇кпа а҆краганті́йскагѡ: И҆ преставле́нїе ст҃а́гѡ  бл҃говѣ́рнагѡ вели́кагѡ кнѧ́зѧ а҆леѯа́ндра не́вскагѡ,  и҆ всеѧ̀ рѡссі́и чꙋдотво́рца: И҆ па́мѧть преставле́нїѧ  ст҃и́телѧ митрофа́на, въ схимона́сѣхъ мака́рїа, пе́рвагѡ  воро́нежскагѡ є҆пⷭ҇кпа. 
к҃д. [а] Ст҃ы́ѧ великомч҃нцы є҆катері́ны: И҆ ст҃а́гѡ  великомч҃нка меркꙋ́рїа: 
Пра́здникъ, и҆ разрѣше́нїе вїна̀ и҆ є҆ле́а. 
И҆ ст҃а́гѡ мч҃нка меркꙋ́рїа смоле́нскагѡ. 
к҃є. [з] И҆̀же во ст҃ы́хъ ѻ҆тє́цъ на́шихъ. и҆  сщ҃енномч҃нкѡвъ: кли́мента па́пы ри́мскагѡ, и҆ петра̀  а҆леѯандрі́йскагѡ. 
Въ се́й де́нь ѿдае́тсѧ пра́здникъ вхо́да прест҃ы́ѧ  бцⷣы. 
к҃ѕ. Прпⷣбнагѡ ѻ҆тца̀ на́шегѡ а҆лѵ́пїа сто́лпника:  И҆ ѡ҆сщ҃е́нїе хра́ма ст҃а́гѡ великомч҃нка геѡ́ргїа,  ꙗ҆́же въ кі́евѣ, пред̾ враты̀ ст҃ы́ѧ софі́и: И҆  па́мѧть преставле́нїѧ ст҃и́телѧ і҆нноке́нтїа, пе́рвагѡ  є҆пⷭ҇кпа і҆ркꙋ́тскагѡ, чꙋдотво́рца. 
к҃з. [є] Ст҃а́гѡ мч҃нка і҆а́кѡва пе́рсѧнина: И҆  прпⷣбнагѡ ѻ҆тца̀ на́шегѡ палла́дїа: 
И҆ зна́менїе прест҃ы́ѧ бцⷣы, въ вели́комъ  новѣ́градѣ: И҆ па́мѧть и҆́же во ст҃ы́хъ ѻ҆тца̀ на́шегѡ  і҆а́кѡва, є҆пⷭ҇кпа росто́вскагѡ, чꙋдотво́рца. 
к҃и. [д] Ст҃а́гѡ прпⷣбномч҃нка стефа́на но́вагѡ: И҆  ст҃а́гѡ мч҃нка і҆рина́рха. 
к҃ѳ. [г] Ст҃а́гѡ мч҃нка парамѡ́на: И҆ ст҃а́гѡ мч҃нка  фїлꙋме́на: И҆ прпⷣбнагѡ а҆ка́кїа, и҆́же въ лѣ́ствицѣ  свидѣ́тельствованнагѡ. И҆ прпⷣбнагѡ некта́рїа  пече́рскагѡ. 
л҃. [в] Ст҃а́гѡ и҆ всехва́льнагѡ а҆пⷭ҇ла а҆ндре́а  первозва́ннагѡ. 
Пра́здникъ, и҆ разрѣше́нїе вїна̀. и҆ є҆ле́а. 
Мѣ́сѧцъ деке́мврїй. 
а҃. [а] Ст҃а́гѡ прⷪ҇ро́ка наꙋ́ма. 
в҃. [з] Ст҃а́гѡ прⷪ҇ро́ка а҆ввакꙋ́ма: И҆ прпⷣбнагѡ  а҆ѳана́сїа пече́рскагѡ затво́рника. 
г҃. [ѕ] Ст҃а́гѡ прⷪ҇ро́ка софо́нїи: И҆ преставле́нїе  прпⷣбнагѡ ѻ҆тца̀ на́шегѡ са́ввы стороже́вскагѡ. 
д҃. [є] Ст҃ы́ѧ великомч҃нцы варва́ры. И҆ прпⷣбнагѡ  ѻ҆тца̀ на́шегѡ і҆ѡа́нна дамаски́на. 
Разрѣше́нїе вїна̀ и҆ є҆ле́а. 
є҃. [д] Прпⷣбнагѡ и҆ бг҃оно́снагѡ ѻ҆тца̀ на́шегѡ  са́ввы ѡ҆сщ҃е́ннагѡ. 
Пра́здникъ, и҆ разрѣше́нїе вїна̀ и҆ є҆ле́а. 
ѕ҃. [г] И҆́же во ст҃ы́хъ ѻ҆тца̀ на́шегѡ нїкола́а  а҆рхїепⷭ҇кпа мѵ́ръ лѷкі́йскихъ, чꙋдотво́рца. 
Пра́здникъ, и҆ разрѣше́нїе вїна̀ и҆ є҆ле́а. 
з҃. [в] И҆́же во ст҃ы́хъ ѻ҆тца̀ на́шегѡ а҆мвро́сїа,  є҆пⷭ҇кпа медїола́нскагѡ: И҆ прпⷣбнагѡ ѻ҆тца̀ на́шегѡ  а҆нтѡ́нїа, сі́йскагѡ чꙋдотво́рца: 
Въ то́йже де́нь преставле́нїе прпⷣбнагѡ ѻ҆тца̀  на́шегѡ ні́ла, и҆́же на є҆́зерѣ селиге́рѣ, на  ѻ҆́стровѣ зово́момъ столобно́е, но́вагѡ чꙋдотво́рца. 
и҃. [а] Прпⷣбнагѡ ѻ҆тца̀ на́шегѡ пата́пїа. 
ѳ҃. [з] Зача́тїе ст҃ы́ѧ а҆́нны, є҆гда̀ зача́тъ  прест҃ꙋ́ю бцⷣꙋ. 
Пра́здникъ, и҆ разрѣше́нїе вїна̀ и҆ є҆ле́а. 
і҃. [ѕ] Ст҃ы́хъ мч҃нкъ: ми́ны, є҆рмоге́на и҆  є҆ѵгра́фа. 
а҃і. [є] Прпⷣбнагѡ ѻ҆тца̀ на́шегѡ данїи́ла  сто́лпника: И҆ прпⷣбнагѡ ні́кѡна пече́рскагѡ, сꙋха́гѡ. 
в҃і. [д] Прпⷣбнагѡ ѻ҆тца̀ на́шегѡ спѷрїдѡ́на  чꙋдотво́рца, є҆пⷭ҇кпа трїмѷфі́йскагѡ. 
Пра́здникъ, и҆ разрѣше́нїе вїна̀ и҆ є҆ле́а. 
г҃і. [г] Ст҃ы́хъ мч҃нкъ: є҆ѵстра́тїа, а҆ѵѯе́нтїа,  є҆ѵге́нїа, марда́рїа и҆ ѻ҆ре́ста: И҆ ст҃ы́ѧ мч҃нцы  лꙋкі́и дѣ́вы. 
Разрѣше́нїе вїна̀ и҆ є҆ле́а. 
[зрѝ] Недѣ́лѧ ст҃ы́хъ пра́ѻтєцъ. 
д҃і. [в] Ст҃ы́хъ мч҃нкъ: ѳѵ́рса, леѵкі́а, фїлимо́на,  а҆поллѡ́нїа, а҆рїа́на и҆ каллїні́ка. 
є҃і. [а] Ст҃а́гѡ сщ҃енномч҃нка є҆леѵѳе́рїа: И҆  прпⷣбнагѡ ѻ҆тца̀ на́шегѡ па́ѵла, и҆́же въ ла́трѣ: 
И҆ и҆́же во ст҃ы́хъ ѻ҆тца̀ на́шегѡ стефа́на  и҆сповѣ́дника, а҆рхїепⷭ҇кпа сꙋро́жскагѡ. 
ѕ҃і. [з] Ст҃а́гѡ прⷪ҇ро́ка а҆гге́а. 
з҃і. [ѕ] Ст҃а́гѡ прⷪ҇ро́ка данїи́ла: И҆ ст҃ы́хъ  трїе́хъ ѻ҆трокѡ́въ, а҆на́нїи, а҆за́рїи и҆ мїсаи́ла. 
Разрѣше́нїе вїна̀ и҆ є҆ле́а. 
[зрѝ] Недѣ́лѧ пред̾ ржⷭ҇тво́мъ хрⷭ҇то́вымъ ст҃ы́хъ  ѻ҆тє́цъ. 
и҃і. [є] Ст҃а́гѡ мч҃нка севастїа́на, и҆ дрꙋжи́ны  є҆гѡ̀. 
ѳ҃і. [д] Ст҃а́гѡ мч҃нка вонїфа́тїа. 
к҃. [г] Предпра́зднство по пло́ти ржⷭ҇тва̀ гдⷭ҇а бг҃а  и҆ сп҃са на́шегѡ і҆и҃са хрⷭ҇та̀. И҆ ст҃а́гѡ сщ҃енномч҃нка  і҆гна́тїа бг҃оно́сца. 
к҃а. [в] Предпра́зднство хрⷭ҇то́ва ржⷭ҇тва̀: И҆ ст҃ы́ѧ  мч҃нцы і҆ꙋлїані́и, ꙗ҆́же въ нїкомиді́и: 
И҆ преставле́нїе и҆́же во ст҃ы́хъ ѻ҆тца̀ на́шегѡ  петра̀, митрополі́та всеѧ̀ рѡссі́и, чꙋдотво́рца. 
к҃в. [а] Предпра́зднство хрⷭ҇то́ва ржⷭ҇тва̀: И҆ ст҃ы́ѧ  великомч҃нцы а҆настасі́и оу҆зорѣши́тельницы. 
к҃г. [з] Предпра́зднство хрⷭ҇то́ва ржⷭ҇тва̀: И҆  ст҃ы́хъ десѧтѝ мч҃нкъ, и҆̀же въ кри́тѣ. 
к҃д. [ѕ] Предпра́зднство хрⷭ҇то́ва ржⷭ҇тва̀: И҆ ст҃ы́ѧ  прпⷣбномч҃нцы є҆ѵге́нїи. 
к҃є. [є] Є҆́же по пло́ти ржⷭ҇тво̀ гдⷭ҇а бг҃а и҆  сп҃са на́шегѡ і҆и҃са хрⷭ҇та̀: 
И҆ воспомина́нїе и҆збавле́нїѧ цр҃кви и҆ держа́вы  рѡссі́йскїѧ ѿ наше́ствїѧ га́ллѡвъ, и҆ съ ни́ми  два́десѧти ꙗ҆зы̑къ. 
Пра́здникъ тридне́вный, и҆ разрѣше́нїе на всѧ̑,  подо́бнѣ и҆ дванадесѧтодне́вное разрѣше́нїе на всѧ̑, и҆  оу҆праждне́нїе междоча́сїй. 
к҃ѕ. [д] Собо́ръ прест҃ы́ѧ бцⷣы: И҆ па́мѧть ст҃а́гѡ  сщ҃енномч҃нка є҆ѵѳѵ́мїа, є҆пⷭ҇кпа сарді́йскагѡ. 
к҃з. [г] Ст҃а́гѡ а҆пⷭ҇ла, первомч҃нка и҆ а҆рхїдїа́кона  стефа́на: И҆ прпⷣбнагѡ ѻ҆тца̀ на́шегѡ и҆ и҆сповѣ́дника  ѳео́дѡра начерта́ннагѡ, бра́та ѳеофа́на творца̀. 
к҃и. [в] Ст҃ы́хъ мч҃нкъ двꙋ̀ тмꙋ̀, въ нїкомиді́и  сожже́нныхъ. 
к҃ѳ. [а] Ст҃ы́хъ млⷣнєцъ д҃і ты́сѧщъ, за хрⷭ҇та̀  и҆збїе́нныхъ ѿ и҆́рѡда въ виѳлее́мѣ: И҆ прпⷣбнагѡ  ѻ҆тца̀ на́шегѡ марке́лла, и҆гꙋ́мена ѻ҆би́тели  неꙋсыпа́емыхъ: И҆ прпⷣбныхъ пече́рскихъ ма́рка, ѳео́фїла  и҆ і҆ѡа́нна. 
л҃. [з] Ст҃ы́ѧ мч҃нцы а҆нѵ́сїи: И҆ прпⷣбнагѡ зѡ́тика  сиротокорми́телѧ. 
л҃а. [ѕ] Прпⷣбныѧ ма́тере на́шеѧ мела́нїи ри́млѧныни: 
Въ се́й де́нь ѿдае́тсѧ пра́здникъ хрⷭ҇то́ва  ржⷭ҇тва̀. 
Мѣ́сѧцъ і҆аннꙋа́рїй. 
а҃. [є] Є҆́же по пло́ти ѡ҆брѣ́занїе гдⷭ҇а бг҃а и҆  сп҃са на́шегѡ і҆и҃са хрⷭ҇та̀: И҆ и҆́же во ст҃ы́хъ ѻ҆тца̀  на́шегѡ васі́лїа вели́кагѡ, а҆рхїепⷭ҇кпа кесарі́и  каппадокі́йскїѧ. 
Пра́здникъ, и҆ разрѣше́нїе ры́бы. 
в҃. [д] Предпра́зднство просвѣще́нїѧ: И҆ ст҃а́гѡ  ѻ҆тца̀ на́шегѡ сїлве́стра, па́пы ри́мскагѡ: И҆ па́мѧть  преставле́нїѧ прпⷣбнагѡ ѻ҆тца̀ на́шегѡ серафі́ма  саро́вскагѡ. 
г҃. [г] Предпра́зднство просвѣще́нїѧ: И҆ ст҃а́гѡ  прⷪ҇ро́ка малахі́и: И҆ ст҃а́гѡ мч҃нка горді́а. 
д҃. [в] Предпра́зднство просвѣще́нїѧ: И҆ собо́ръ  ст҃ы́хъ седми́десѧти а҆пⷭ҇лѡвъ: И҆ прпⷣбнагѡ ѻ҆тца̀  на́шегѡ ѳеокті́ста и҆гꙋ́мена, и҆́же въ кꙋкꙋ́мѣ  сїкїлі́йстѣмъ. 
є҃. [а] Предпра́зднство просвѣще́нїѧ: И҆ ст҃ы́хъ  мч҃нкъ, ѳеопе́мпта и҆ ѳеѡ́ны: И҆ прпⷣбныѧ сѷгклитїкі́и. 
Разрѣше́нїе вїна̀ и҆ є҆ле́а. 
ѕ҃. [з] Ст҃о́е бг҃оѧвле́нїе гдⷭ҇а бг҃а и҆ сп҃са  на́шегѡ і҆и҃са хрⷭ҇та̀. 
Пра́здникъ, и҆ разрѣше́нїе на всѐ. 
з҃. [ѕ] Собо́ръ ст҃а́гѡ сла́внагѡ прⷪ҇ро́ка, прⷣте́чи  и҆ крⷭ҇ти́телѧ гдⷭ҇нѧ і҆ѡа́нна. 
Пра́здникъ, и҆ разрѣше́нїе ры́бы. 
и҃. [є] Прпⷣбныхъ ѻ҆тє́цъ на́шихъ геѡ́ргїа  хозеві́та, и҆ є҆мїлїа́на и҆сповѣ́дника: И҆ прпⷣбныѧ  ма́тере на́шеѧ домні́ки: И҆ прпⷣбнагѡ григо́рїа  пече́рскагѡ. 
ѳ҃. [д] Ст҃а́гѡ мч҃нка полѷе́ѵкта: 
И҆ и҆́же во ст҃ы́хъ ѻ҆тца̀ на́шегѡ фїлі́ппа,  митрополі́та моско́вскагѡ и҆ всеѧ̀ рѡссі́и, чꙋдотво́рца. 
і҃. [г]И҆́же во ст҃ы́хъ ѻ҆тца̀ на́шегѡ григо́рїа,  є҆пⷭ҇кпа нѷссі́йскагѡ: И҆ прпⷣбнагѡ дометїа́на,  є҆пⷭ҇кпа мелїті́йскагѡ: И҆ прпⷣбнагѡ маркїа́на,  пресвѵ́тера и҆ і҆коно́ма вели́кїѧ це́ркве: И҆ прпⷣбнагѡ  ѻ҆тца̀ на́шегѡ па́ѵла коме́льскагѡ, и҆́же на ѻ҆бно́рѣ  рѣцѣ̀. 
а҃і. [в] Прпⷣбнагѡ ѻ҆тца̀ на́шегѡ ѳеодо́сїа,  ѻ҆́бщихъ жи́тїй нача́льника. 
Разрѣше́нїе вїна̀ и҆ є҆ле́а. 
И҆ прпⷣбнагѡ ѻ҆тца̀ на́шегѡ мїхаи́ла кло́пскагѡ. 
в҃і. [а] Ст҃ы́ѧ мч҃нцы татїа́ны: И҆ и҆́же во ст҃ы́хъ  ѻ҆тца̀ на́шегѡ са́ввы се́рбскагѡ. 
г҃і. [з] Ст҃ы́хъ мч҃нкѡвъ є҆рмѵ́ла и҆ стратоні́ка. 
д҃і. [ѕ] Прпⷣбныхъ ѻ҆тє́цъ на́шихъ, въ сїна́и и҆  раі́ѳѣ и҆збїе́нныхъ: И҆ па́мѧть преставле́нїѧ ст҃ы́ѧ  равноапⷭ҇льныѧ ні́ны. И҆ ѿда́нїе пра́здника  бг҃оѧвле́нїѧ. 
є҃і. [є] Прпⷣбныхъ ѻ҆тє́цъ на́шихъ па́ѵла  ѳиве́йскагѡ и҆ і҆ѡа́нна кꙋ́щника. 
ѕ҃і. [д] Поклоне́нїе честны́хъ вери́гъ ст҃а́гѡ и҆  всехва́льнагѡ а҆пⷭ҇ла петра̀. 
Разрѣше́нїе вїна̀ и҆ є҆ле́а. 
з҃і. [г] Прпⷣбнагѡ и҆ бг҃оно́снагѡ ѻ҆тца̀ на́шегѡ  а҆нтѡ́нїа вели́кагѡ. 
Пра́здникъ, и҆ разрѣше́нїе вїна̀ и҆ є҆ле́а. 
и҃і. [в] И҆̀же во ст҃ы́хъ ѻ҆тє́цъ на́шихъ,  а҆рхїепⷭ҇кпѡвъ а҆леѯандрі́йскихъ а҆ѳана́сїа и҆  кѷрі́лла. 
Пра́здникъ, и҆ разрѣше́нїе вїна̀ и҆ є҆ле́а. 
ѳ҃і. [а]Прпⷣбнагѡ ѻ҆тца̀ на́шегѡ мака́рїа  є҆гѵ́птѧнина: И҆ ѡ҆брѣ́тенїе чⷭ҇тны́хъ моще́й  прпⷣбнагѡ са́ввы стороже́вскагѡ. 
к҃. [з] Прпⷣбнагѡ и҆ бг҃оно́снагѡ ѻ҆тца̀ на́шегѡ  є҆ѵѳѵ́мїа вели́кагѡ. 
Пра́здникъ, и҆ разрѣше́нїе вїна̀ и҆ є҆ле́а. 
к҃а. [ѕ] Прпⷣбнагѡ ѻ҆тца̀ на́шегѡ маѯі́ма  и҆сповѣ́дника: И҆ ст҃а́гѡ мч҃нка неофѵ́та: И҆ ст҃ы́хъ  мч҃нкѡвъ: є҆ѵге́нїа, кані́дїа, оу҆алерїа́на и҆ а҆кѵ́лы. 
к҃в. [є] Ст҃а́гѡ а҆пⷭ҇ла тїмоѳе́а: И҆ ст҃а́гѡ  прпⷣбномч҃нка а҆наста́сїа пе́рсскагѡ. 
Разрѣше́нїе вїна̀ и҆ є҆ле́а. 
к҃г. [д] Ст҃а́гѡ сщ҃енномч҃нка кли́мента, є҆пⷭ҇кпа  а҆гкѵ́рскагѡ: И҆ ст҃а́гѡ мч҃нка а҆гаѳагге́ла. 
к҃д. [г] Прпⷣбныѧ ма́тере на́шеѧ ѯе́нїи ри́млѧныни. 
к҃є. [в] И҆́же во ст҃ы́хъ ѻ҆тца̀ на́шегѡ григо́рїа,  а҆рхїепⷭ҇кпа кѡнстанті́нѧ гра́да, бг҃осло́ва. 
Пра́здникъ, и҆ разрѣше́нїе вїна̀ и҆ є҆ле́а. 
к҃ѕ. [а] Прпⷣбнагѡ ѻ҆тца̀ на́шегѡ ѯенофѡ́нта, и҆  дрꙋжи́ны є҆гѡ̀ марі́и. 
к҃з. [з] Пренесе́нїе чⷭ҇тны́хъ моще́й, и҆́же во  ст҃ы́хъ ѻ҆тца̀ на́шегѡ і҆ѡа́нна златоꙋ́стагѡ. 
Пра́здникъ, и҆ разрѣше́нїе вїна̀ и҆ є҆ле́а. 
к҃и. [ѕ] Прпⷣбнагѡ ѻ҆тца̀ на́шегѡ є҆фре́ма сѵ́рїна:  И҆ прпⷣбнагѡ ѻ҆тца̀ на́шегѡ є҆фре́ма пече́рскагѡ. Въ  то́йже де́нь па́мѧть прпⷣбнагѡ ѻ҆тца̀ на́шегѡ ѳеодо́сїа  то́темскагѡ, сп҃сосꙋмо́рина монастырѧ̀ нача́льника и҆  ѡ҆снова́телѧ, новоѧвле́ннагѡ чꙋдотво́рца. 
к҃ѳ. [є] Пренесе́нїе моще́й ст҃а́гѡ сщ҃енномч҃нка  і҆гна́тїа бг҃оно́сца: И҆ прпⷣбнагѡ лаѵре́нтїа  пече́рскагѡ. 
л҃. [д] Ст҃а́гѡ сщ҃енномч҃нка і҆пполѵ́та, па́пы  ри́мскагѡ. 
И҆ ст҃ы́хъ трїе́хъ ст҃и́телей вели́кихъ и҆  а҆рхїере́євъ: васі́лїа вели́кагѡ, григо́рїа бг҃осло́ва  и҆ і҆ѡа́нна златоꙋ́стагѡ. 
Пра́здникъ, и҆ разрѣше́нїе вїна̀ и҆ є҆ле́а. 
л҃а. [г] Ст҃ы́хъ чꙋдотво́рцєвъ и҆ безсре́бреникѡвъ,  кѵ́ра и҆ і҆ѡа́нна: И҆ и҆́же во ст҃ы́хъ ѻ҆тца̀ на́шегѡ  нїки́ты, є҆пⷭ҇кпа новгоро́дскагѡ, чꙋдотво́рца. 
Мѣ́сѧцъ феврꙋа́рїй. 
а҃. [в] Предпра́зднство срѣ́тенїѧ гдⷭ҇а бг҃а и҆ сп҃са  на́шегѡ і҆и҃са хрⷭ҇та̀: И҆ ст҃а́гѡ мч҃нка трѵ́фѡна. 
в҃. [а] Срѣ́тенїе гдⷭ҇а бг҃а и҆ сп҃са на́шегѡ і҆и҃са  хрⷭ҇та̀. 
Пра́здникъ, и҆ разрѣше́нїе ры́бы, кромѣ̀ ст҃ы́ѧ  четыредесѧ́тницы, а҆́ще слꙋчи́тсѧ. 
г҃. [з] Ст҃а́гѡ и҆ првⷣнагѡ сѷмеѡ́на бг҃опрїи́мца,  и҆ а҆́нны проро́чицы. 
д҃. [ѕ] Прпⷣбнагѡ ѻ҆тца̀ на́шегѡ і҆сі́дѡра  пилꙋсїѡ́тскагѡ: И҆ ст҃а́гѡ бл҃говѣ́рнагѡ вели́кагѡ  кнѧ́зѧ геѡ́ргїа: И҆ прпⷣбнагѡ ѻ҆тца̀ на́шегѡ кѷрі́лла,  новоезе́рскагѡ чꙋдотво́рца. 
є҃. [є] Ст҃ы́ѧ мч҃нцы а҆га́ѳїи: И҆ па́мѧть  преставле́нїѧ во ст҃ы́хъ ѻ҆тца̀ на́шегѡ ѳеодо́сїа  а҆рхїепⷭ҇кпа черни́говскагѡ. 
ѕ҃. [д] Прпⷣбнагѡ ѻ҆тца̀ на́шегѡ вꙋко́ла, є҆пⷭ҇кпа  смѵ́рнскагѡ. 
з҃. [г] Прпⷣбнагѡ ѻ҆тца̀ на́шегѡ парѳе́нїа,  є҆пⷭ҇кпа ламѱакі́йскагѡ: И҆ прпⷣбнагѡ ѻ҆тца̀ на́шегѡ  лꙋкѝ. 
и҃. [в] Ст҃а́гѡ великомч҃нка ѳео́дѡра стратила́та: И҆  ст҃а́гѡ прⷪ҇ро́ка заха́рїи серпови́дца. 
Разрѣше́нїе вїна̀ и҆ є҆ле́а. 
ѳ҃. [а] Ст҃а́гѡ мч҃нка нїки́фора: 
Въ се́й де́нь ѿдае́тсѧ пра́здникъ срѣ́тенїѧ. 
і҃. [з] Ст҃а́гѡ мч҃нка харала́мпїа: И҆ прпⷣбнагѡ  про́хѡра пече́рскагѡ. 
а҃і. [ѕ] Ст҃а́гѡ сщ҃енномч҃нка вла́сїа, є҆пⷭ҇кпа  севасті́йскагѡ: 
Разрѣше́нїе вїна̀ и҆ є҆ле́а. 
И҆ прпⷣбнагѡ дими́трїа, во́логодскагѡ чꙋдотво́рца: И҆  преставле́нїе ст҃а́гѡ бл҃говѣ́рнагѡ вели́кагѡ кнѧ́зѧ  все́волода псковска́гѡ, нарече́ннагѡ во ст҃о́мъ кр҃ще́нїи  гаврїи́ла. 
в҃і. [є] И҆́же во ст҃ы́хъ ѻ҆тца̀ на́шегѡ меле́тїа,  а҆рхїепⷭ҇кпа а҆нтїохі́йскагѡ: 
Въ то́йже де́нь преставле́нїе и҆́же во ст҃ы́хъ ѻ҆тца̀  на́шегѡ а҆леѯі́а митрополі́та всеѧ̀ рѡссі́и,  чꙋдотво́рца. 
г҃і. [д] Прпⷣбнагѡ ѻ҆тца̀ на́шегѡ мартїнїа́на. 
д҃і. [г] Прпⷣбнагѡ ѻ҆тца̀ на́шегѡ а҆ѵѯе́нтїа. 
И҆ преставле́нїе прпⷣбнагѡ ѻ҆тца̀ на́шегѡ кѷрі́лла  фїлосо́фа, оу҆чи́телѧ ꙗ҆зы́ка слове́нскагѡ. И҆  прпⷣбнагѡ і҆саа́кїа пече́рскагѡ. 
є҃і. [в] Ст҃а́гѡ а҆пⷭ҇ла ѻ҆ни́сїма. 
ѕ҃і. [а] Ст҃ы́хъ мч҃нкъ памфі́ла и҆ порфѵ́рїа, и҆  дрꙋжи́ны и҆́хъ. 
з҃і. [з] Ст҃а́гѡ великомч҃нка ѳео́дѡра тѵ́рѡна. 
Разрѣше́нїе вїна̀ и҆ є҆ле́а. 
и҃і. [ѕ] И҆́же во ст҃ы́хъ ѻ҆тца̀ на́шегѡ льва̀,  па́пы ри́мскагѡ. 
ѳ҃і. [є] Ст҃а́гѡ а҆пⷭ҇ла а҆рхі́ппа. 
к҃. [д] Прпⷣбнагѡ ѻ҆тца̀ на́шегѡ льва̀, є҆пⷭ҇кпа  ката́нскагѡ. 
к҃а. [г] Прпⷣбнагѡ ѻ҆тца̀ на́шегѡ тїмоѳе́а, и҆́же въ  сѷмво́лѣхъ: И҆ и҆́же во ст҃ы́хъ ѻ҆тца̀ на́шегѡ  є҆ѵста́ѳїа, вели́кїѧ а҆нтїохі́и. 
к҃в. [в] Ѡ҆брѣ́тенїе чⷭ҇тны́хъ моще́й ст҃ы́хъ мч҃нкъ,  и҆̀же во є҆ѵге́нїи. 
к҃г. [а] Ст҃а́гѡ сщ҃енномч҃нка полѷка́рпа, є҆пⷭ҇кпа  смѵ́рнскагѡ. 
к҃д. [з] Пе́рвое и҆ второ́е ѡ҆брѣ́тенїе чⷭ҇тны́ѧ  главы̀ ст҃а́гѡ сла́внагѡ прⷪ҇ро́ка, прⷣте́чи и҆  крⷭ҇ти́телѧ гдⷭ҇нѧ і҆ѡа́нна: И҆ прпⷣбнагѡ є҆ра́зма,  чернори́зца пече́рскагѡ. 
Разрѣше́нїе вїна̀ и҆ є҆ле́а. 
к҃є. [ѕ] И҆́же во ст҃ы́хъ ѻ҆тца̀ на́шегѡ тара́сїа,  а҆рхїепⷭ҇кпа кѡнстанті́нѧ гра́да. 
к҃ѕ. [є] И҆́же во ст҃ы́хъ ѻ҆тца̀ на́шегѡ порфѵ́рїа,  а҆рхїепⷭ҇кпа га́зскагѡ. 
к҃з. [д] Прпⷣбнагѡ ѻ҆тца̀ на́шегѡ и҆ и҆сповѣ́дника  проко́пїа декаполі́та: И҆ прпⷣбнагѡ ті́та пече́рскагѡ. 
к҃и. [г] Прпⷣбнагѡ ѻ҆тца̀ на́шегѡ и҆ и҆сповѣ́дника  васі́лїа, спо́стника проко́пїева. 
к҃ѳ. [в] Прпⷣбнагѡ ѻ҆тца̀ на́шегѡ кассїа́на  ри́млѧнина. 
Мѣ́сѧцъ ма́ртъ. 
а҃. [г] Ст҃ы́ѧ прпⷣбномч҃нцы є҆ѵдокі́и. 
в҃. [в] Ст҃а́гѡ сщ҃енномч҃нка ѳеодо́та, є҆пⷭ҇кпа  кѷрині́йскагѡ: И҆ преставле́нїе и҆́же во ст҃ы́хъ ѻ҆тца̀  на́шегѡ а҆рсе́нїа, є҆пⷭ҇кпа тверска́гѡ. 
г҃. [а] Ст҃ы́хъ мч҃нкъ: є҆ѵтро́пїа, клеоні́ка и҆  васїлі́ска. 
д҃. [з] Прпⷣбнагѡ ѻ҆тца̀ на́шегѡ гера́сїма, и҆́же на  і҆ѻрда́нѣ. 
є҃. [ѕ]Ст҃а́гѡ мч҃нка ко́нѡна градарѧ̀. 
ѕ҃. [є] Ст҃ы́хъ мч҃нкъ четы́редесѧти двꙋ̀, и҆̀же во  а҆ммѡрі́и. 
з҃. [д] Ст҃ы́хъ сщ҃енномч҃нкъ, въ херсѡ́нѣ  є҆пⷭ҇кпствовавшихъ: васі́лїа, є҆фре́ма, є҆ѵге́нїа,  капі́тѡна, є҆ѳе́рїа, и҆ про́чихъ. 
и҃. [г] Прпⷣбнагѡ ѻ҆тца̀ на́шегѡ и҆ и҆сповѣ́дника  ѳеофѷла́кта, є҆пⷭ҇кпа нїкомиді́йскагѡ. 
ѳ҃. [в] Ст҃ы́хъ четы́редесѧти мч҃нкъ въ  севасті́йстѣмъ є҆́зерѣ мꙋ́чившихсѧ. 
Пра́здникъ, и҆ разрѣше́нїе вїна̀ и҆ є҆ле́а. 
і҃. [а] Ст҃а́гѡ мч҃нка кодра́та, и҆ и҆̀же съ ни́мъ. 
а҃і. [з] И҆́же во ст҃ы́хъ ѻ҆тца̀ на́шегѡ сѡфро́нїа,  патрїа́рха і҆ерⷭ҇ли́мскагѡ: И҆ и҆́же во ст҃ы́хъ ѻ҆тца̀  на́шегѡ є҆ѵѳѵ́мїа, а҆рхїепⷭ҇кпа новгоро́дскагѡ,  чꙋдотво́рца. 
в҃і. [ѕ] Прпⷣбнагѡ ѻ҆тца̀ на́шегѡ и҆ и҆сповѣ́дника  ѳеофа́на сїгрїа́нскагѡ. 
г҃і. [є] Пренесе́нїе моще́й и҆́же во ст҃ы́хъ ѻ҆тца̀  на́шегѡ нїки́фора, патрїа́рха царѧгра́да. 
д҃і. [д] Прпⷣбнагѡ ѻ҆тца̀ на́шегѡ венеді́кта. 
є҃і. [г] Ст҃а́гѡ мч҃нка а҆га́пїа, и҆ съ ни́мъ шестѝ  мч҃нкъ. 
ѕ҃і. [в] Ст҃ы́хъ мч҃нкъ саві́на и҆ па́пы. 
з҃і. [а] Прпⷣбнагѡ а҆леѯі́а, человѣ́ка бж҃їѧ: И҆  прпⷣбнагѡ ѻ҆тца̀ на́шегѡ и҆гꙋ́мена мака́рїа,  колѧ́зинскагѡ чꙋдотво́рца. 
и҃і. [з] И҆́же во ст҃ы́хъ ѻ҆тца̀ на́шегѡ кѷрі́лла,  а҆рхїепⷭ҇кпа і҆ерⷭ҇ли́мскагѡ. 
ѳ҃і. [ѕ] Ст҃ы́хъ мч҃нкъ хрѷса́нѳа и҆ да́рїи. 
к҃. [є] Прпⷣбныхъ ѻ҆тє́цъ на́шихъ, во ѻ҆би́тели  ст҃а́гѡ са́ввы и҆збїе́нныхъ ѿ срацы́нъ. 
к҃а. [д] Прпⷣбнагѡ ѻ҆тца̀ на́шегѡ и҆ и҆сповѣ́дника  і҆а́кѡва є҆пⷭ҇кпа. 
к҃в. [г] Ст҃а́гѡ сщ҃енномч҃нка васі́лїа, пресвѵ́тера  а҆гкѵ́рскагѡ. 
к҃г. [в] Ст҃а́гѡ прпⷣбномч҃нка ні́кѡна, и҆ двꙋ̀ стꙋ̀  оу҆чєни́къ є҆гѡ̀: И҆ прпⷣбнагѡ ні́кѡна пече́рскагѡ. 
к҃д. [а] Предпра́зднство бл҃говѣ́щенїѧ прест҃ы́ѧ  бцⷣы: И҆ прпⷣбнагѡ ѻ҆тца̀ на́шегѡ заха́рїи: И҆ и҆́же  во ст҃ы́хъ ѻ҆тца̀ на́шегѡ а҆рте́мїа, є҆пⷭ҇кпа  ѳессалоні́тскагѡ. 
к҃є. [з] Бл҃говѣ́щенїе прест҃ы́ѧ влⷣчцы на́шеѧ  бцⷣы, и҆ приснодв҃ы мр҃і́и. 
Пра́здникъ, и҆ разрѣше́нїе ры́бы, а҆́ще слꙋчи́тсѧ  кромѣ̀ вели́кїѧ седми́цы. 
к҃ѕ. [ѕ] Собо́ръ а҆рха́гг҃ла гаврїи́ла. 
Разрѣше́нїе вїна̀ и҆ є҆ле́а. 
к҃з. [є] Ст҃ы́ѧ ма́тере на́шеѧ матрѡ́ны, ꙗ҆́же въ  солꙋ́нѣ. 
к҃и. [д] Прпⷣбнагѡ ѻ҆тца̀ на́шегѡ і҆ларїѡ́на  но́вагѡ: И҆ ст҃а́гѡ стефа́на чꙋдотво́рца: И҆  прпⷣбномч҃нка є҆ѵстра́тїа пече́рскагѡ. 
к҃ѳ. [г] Прпⷣбнагѡ ѻ҆тца̀ на́шегѡ ма́рка, є҆пⷭ҇кпа  а҆реѳꙋсі́йскагѡ, и҆ кѷрі́лла дїа́кона, и҆ и҆ны́хъ при  і҆ꙋлїа́нѣ мꙋчи́телѣ пострада́вшихъ. 
л҃. [в] Прпⷣбнагѡ ѻ҆тца̀ на́шегѡ і҆ѡа́нна,  списа́телѧ лѣ́ствицы. 
л҃а. [а] Прпⷣбнагѡ ѻ҆тца̀ на́шегѡ ѵ҆па́тїа,  є҆пⷭ҇кпа га́ггрскагѡ. 
Мѣ́сѧцъ а҆прі́ллїй. 
а҃. [з] Прпⷣбныѧ ма́тере на́шеѧ марі́и є҆гѵ́птѧныни:  И҆ прпⷣбнагѡ ѻ҆тца̀ на́шегѡ є҆ѵѳѵ́мїа, сꙋ́ждальскагѡ  чꙋдотво́рца. 
в҃. [ѕ] Прпⷣбнагѡ ѻ҆тца̀ на́шегѡ ті́та чꙋдотво́рца. 
г҃. [є] Прпⷣбнагѡ ѻ҆тца̀ на́шегѡ и҆ и҆сповѣ́дника  нїки́ты, и҆гꙋ́мена мїдїкі́йскагѡ. 
д҃. [д] Прпⷣбнагѡ ѻ҆тца̀ на́шегѡ і҆ѡ́сифа  пѣснопи́сца: И҆ геѡ́ргїа, и҆́же въ мале́и. 
є҃. [г] Ст҃ы́хъ мч҃нкъ: ѳеодꙋ́ла и҆ а҆гаѳопо́да, и҆  и҆̀же съ ни́ми. 
ѕ҃. [в] И҆́же во ст҃ы́хъ ѻ҆тца̀ на́шегѡ є҆ѵтѷхі́а,  патрїа́рха царѧгра́да. 
Преставле́нїе прпⷣбнагѡ ѻ҆тца̀ на́шегѡ меѳо́дїа,  оу҆чи́телѧ слове́нѡмъ, а҆рхїепⷭ҇кпа мора́вскагѡ. 
з҃. [а] Прпⷣбнагѡ ѻ҆тца̀ на́шегѡ геѡ́ргїа є҆пⷭ҇кпа  мелїті́йскагѡ. 
и҃. [з] Ст҃ы́хъ а҆пⷭ҇лъ: и҆рѡдїѡ́на, а҆га́ва, рꙋ́фа,  а҆сѷгкрі́та, фле́гонта и҆ є҆́рма, и҆ и҆̀же съ ни́ми: И҆  прпⷣбнагѡ ѻ҆тца̀ на́шегѡ ні́фѡнта, є҆пⷭ҇кпа  новгоро́дскагѡ, чꙋдотво́рца пече́рскагѡ. 
ѳ҃. [ѕ] Ст҃а́гѡ мч҃нка є҆ѵѱѵ́хїа. 
і҃. [є] Ст҃ы́хъ мч҃нкъ: тере́нтїа, помпиі́а, и҆  и҆̀же съ ни́ми. 
а҃і. [д] Ст҃а́гѡ сщ҃енномч҃нка а҆нтѵ́пы, є҆пⷭ҇кпа  перга́ма а҆сі́йскагѡ. 
в҃і. [г] Прпⷣбнагѡ ѻ҆тца̀ на́шегѡ и҆ и҆сповѣ́дника  васі́лїа, є҆пⷭ҇кпа парі́йскагѡ. 
г҃і. [в] Ст҃а́гѡ сщ҃енномч҃нка а҆рте́мона, и҆ и҆́же  съ ни́мъ. 
д҃і. [а] И҆́же во ст҃ы́хъ ѻ҆тца̀ на́шегѡ марті́на  и҆сповѣ́дника, па́пы ри́мскагѡ: Ст҃ы́хъ ви́ленскихъ  мч҃нкѡвъ: а҆нтѡ́нїа, і҆ѡа́нна и҆ є҆ѵста́ѳїа. 
є҃і. [з] Ст҃ы́хъ а҆пⷭ҇лъ: а҆рїста́рха, пꙋ́да и҆  трофі́ма. 
ѕ҃і. [ѕ] Ст҃ы́хъ мч҃нцъ дѣ́въ: а҆га́пїи, і҆ри́ны и҆  хїоні́и. 
з҃і. [є] Прпⷣбнагѡ ѻ҆тца̀ на́шегѡ сѷмеѡ́на, и҆́же  въ персі́дѣ: И҆ прпⷣбнагѡ а҆ка́кїа, є҆пі́скопа  мелїті́йскагѡ: И҆ прпⷣбнагѡ зѡсі́мы, и҆гꙋ́мена  солове́цкагѡ. 
и҃і. [д] Прпⷣбнагѡ ѻ҆тца̀ на́шегѡ і҆ѡа́нна,  оу҆ченика̀ ст҃а́гѡ григо́рїа декаполи́та. 
ѳ҃і. [г] Прпⷣбнагѡ ѻ҆тца̀ на́шегѡ і҆ѡа́нна,  ветхопеще́рника. 
к҃. [в] Прпⷣбнагѡ ѻ҆тца̀ на́шегѡ ѳео́дѡра трїхі́ны. 
к҃а. [а] Ст҃а́гѡ сщ҃енномч҃нка і҆аннꙋа́рїа, и҆ и҆́же  съ ни́мъ: И҆ ст҃а́гѡ сщ҃енномч҃нка ѳео́дѡра, и҆́же въ  пергі́и: И҆ ст҃ы́ѧ мч҃нцы цари́цы а҆леѯа́ндры. 
к҃в. [з] Прпⷣбнагѡ ѻ҆тца̀ на́шегѡ ѳео́дѡра  сѷкеѡ́та: И҆ пренесе́нїе моще́й ст҃а́гѡ бл҃говѣ́рнагѡ  вели́кагѡ кн҃зѧ все́волода, нарече́ннагѡ во ст҃о́мъ  креще́нїи гаврїи́ла. 
к҃г. [ѕ] Ст҃а́гѡ сла́внагѡ великомч҃нка, побѣдоно́сца  и҆ чꙋдотво́рца геѡ́ргїа. 
Пра́здникъ, и҆ разрѣше́нїе вїна̀ и҆ є҆ле́а. 
к҃д. [є]Ст҃а́гѡ мч҃нка са́ввы стратила́та. 
к҃є. [д] Ст҃а́гѡ а҆пⷭ҇ла и҆ є҆ѵⷢ҇лі́ста ма́рка. 
Пра́здникъ, и҆ разрѣше́нїе вїна̀ и҆ є҆ле́а. 
к҃ѕ. [г] Ст҃а́гѡ сщ҃енномч҃нка васі́лїа, є҆пⷭ҇кпа  а҆масі́йскагѡ: И҆ па́мѧть и҆́же во ст҃ы́хъ ѻ҆тца̀  на́шегѡ стефа́на, є҆пⷭ҇кпа пе́рмскагѡ. 
к҃з. [в] Ст҃а́гѡ сщ҃енномч҃нка сѷмеѡ́на, є҆пⷭ҇кпа  і҆ерꙋсали́мскагѡ, сро́дника гдⷭ҇нѧ по пло́ти. 
к҃и. [а] Ст҃ы́хъ а҆пⷭ҇лъ, і҆а́сѡна и҆ сѡсїпа́тра: И҆  ст҃ы́хъ мч҃нкъ, да́ды, маѯі́ма и҆ кїнтїлїа́на. 
к҃ѳ. [з] Ст҃ы́хъ мч҃нкъ девѧтѝ, и҆̀же въ кѵ́зїцѣ: И҆  прпⷣбнагѡ ме́мнона чꙋдотво́рца. 
л҃. [ѕ] Ст҃а́гѡ а҆пⷭ҇ла і҆а́кѡва, бра́та ст҃а́гѡ  і҆ѡа́нна бг҃осло́ва. 
Разрѣше́нїе вїна̀ и҆ є҆ле́а. 
Мѣ́сѧцъ ма́їй. 
а҃. [є] Ст҃а́гѡ прⷪ҇ро́ка і҆еремі́и: И҆ преставле́нїе  прпⷣбнагѡ ѻ҆тца̀ на́шегѡ пафнꙋ́тїа, бо́ровскагѡ  чꙋдотво́рца. 
в҃. [д] И҆́же во ст҃ы́хъ ѻ҆тца̀ на́шегѡ а҆ѳана́сїа  вели́кагѡ. 
Разрѣше́нїе вїна̀ и҆ є҆ле́а. 
г҃. [г] Ст҃ы́хъ мч҃нкъ тїмоѳе́а и҆ ма́ѵры: И҆  прпⷣбнагѡ ѻ҆тца̀ на́шегѡ петра̀ чꙋдотво́рца. И҆  преставле́нїе прпⷣбнагѡ ѻ҆тца̀ на́шегѡ ѳеодо́сїа,  и҆гꙋ́мена монастырѧ̀ пече́рскагѡ и҆ нача́льника въ  рѡссі́йстѣй землѝ ѻ҆́бщагѡ мона́шескагѡ житїѧ̀. 
д҃. [в] Ст҃ы́ѧ мч҃нцы пелагі́и. 
є҃. [а] Ст҃ы́ѧ и҆ сла́вныѧ мч҃нцы і҆ри́ны. 
ѕ҃. [з] Ст҃а́гѡ и҆ првⷣнагѡ и҆ многострада́льнагѡ  і҆́ѡва. 
з҃. [ѕ] Воспомина́нїе на нб҃сѝ ꙗ҆́вльшагѡсѧ  зна́менїѧ чⷭ҇тна́гѡ и҆ животворѧ́щагѡ крⷭ҇та̀, во ст҃о́мъ  гра́дѣ і҆ерꙋсали́мѣ, въ г҃-й ча́съ днѐ, при царѣ̀  кѡнста́нтїи. И҆ па́мѧть ст҃а́гѡ мч҃нка а҆ка́кїа. 
и҃. [є] Ст҃а́гѡ а҆пⷭ҇ла и҆ є҆ѵⷢ҇лі́ста і҆ѡа́нна  бг҃осло́ва. И҆ прпⷣбнагѡ ѻ҆тца̀ на́шегѡ а҆рсе́нїа  вели́кагѡ. 
Пра́здникъ, и҆ разрѣше́нїе вїна̀ и҆ є҆ле́а. 
ѳ҃. [д] Ст҃а́гѡ прⷪ҇ро́ка и҆са́їи: И҆ ст҃а́гѡ мч҃нка  хрїстофо́ра: И҆ пренесе́нїе чⷭ҇тны́хъ моще́й, и҆́же во  ст҃ы́хъ ѻ҆тца̀ на́шегѡ нїкола́а чꙋдотво́рца, ѿ мѵ́ръ  въ ба́ръ гра́дъ. 
і҃. [г] Ст҃а́гѡ а҆пⷭ҇ла сі́мѡна зилѡ́та. И҆ прпⷣбнагѡ  сі́мѡна, чꙋдотво́рца пече́рскагѡ, є҆пⷭ҇кпа  сꙋ́ждальскагѡ. 
а҃і. [в] Ѡ҆бновле́нїе царѧгра́да: И҆ ст҃а́гѡ  сщ҃енномч҃нка мѡкі́а: И҆ ст҃ы́хъ равноапⷭ҇льныхъ меѳо́дїа  и҆ кѷрі́лла, оу҆чи́телей слове́нскихъ. 
в҃і. [а] И҆̀же во ст҃ы́хъ ѻ҆тє́цъ на́шихъ,  є҆пїфа́нїа, є҆пⷭ҇кпа кѵ́прскагѡ, и҆ ге́рмана,  патрїа́рха кѡнстанті́нѧ гра́да. 
г҃і. [з] Ст҃ы́ѧ мч҃нцы глѷке́рїи. 
д҃і. [ѕ] Ст҃а́гѡ мч҃нка і҆сі́дѡра: И҆ ст҃а́гѡ  і҆сі́дѡра, хрⷭ҇та̀ ра́ди ю҆ро́дивагѡ, рѡсто́вскагѡ  чꙋдотво́рца: И҆ прпⷣбнагѡ нїкі́ты затво́рника  пече́рскагѡ. 
є҃і. [з] Прпⷣбнагѡ ѻ҆тца̀ на́шегѡ пахѡ́мїа  вели́кагѡ. 
Разрѣше́нїе вїна̀ и҆ є҆ле́а. 
И҆ и҆́же во ст҃ы́хъ ѻ҆тца̀ на́шегѡ и҆са́їи є҆пⷭ҇кпа  росто́вскагѡ, чꙋдотво́рца. Въ то́йже де́нь оу҆бїе́нїе  ст҃а́гѡ бл҃говѣ́рнагѡ цр҃е́вича кн҃зѧ дими́трїа,  моско́вскагѡ и҆ всеѧ̀ рѡссі́и чꙋдотво́рца. 
ѕ҃і. [д] Прпⷣбнагѡ ѻ҆тца̀ на́шегѡ ѳео́дѡра  ѡ҆сщ҃е́ннагѡ, оу҆ченика̀ ст҃а́гѡ пахѡ́мїа: И҆ прпⷣбнагѡ  ѻ҆тца̀ на́шегѡ є҆фре́ма переко́мскагѡ, новгоро́дскагѡ  чꙋдотво́рца. 
з҃і. [г] Ст҃а́гѡ а҆пⷭ҇ла а҆ндроні́ка, и҆ и҆́же съ  ни́мъ. 
и҃і. [в] Ст҃а́гѡ мч҃нка ѳеодо́та, и҆́же во а҆гкѵ́рѣ:  И҆ ст҃ы́хъ мч҃нкъ, петра̀, дїонѵ́сїа, и҆ и҆̀же съ ни́ми:  И҆ ст҃ы́хъ седмѝ дѣ́въ. 
ѳ҃і. [а] Ст҃а́гѡ сщ҃енномч҃нка патрїкі́а, є҆пⷭ҇кпа  прꙋ́сскагѡ, и҆ и҆̀же съ ни́мъ: И҆ прпⷣбнагѡ ѻ҆тца̀  на́шегѡ корни́лїа, чꙋдотво́рца коме́льскагѡ. 
к҃. [з] Ст҃а́гѡ мч҃нка ѳалале́а: 
И҆ ѡ҆брѣ́тенїе чⷭ҇тны́хъ моще́й, и҆́же во ст҃ы́хъ  ѻ҆тца̀ на́шегѡ а҆леѯі́а митрополі́та моско́вскагѡ и҆  всеѧ̀ рѡссі́и, чꙋдотво́рца. 
к҃а. [ѕ] Ст҃ы́хъ вели́кихъ цр҃е́й и҆ равноапⷭ҇лѡвъ,  кѡнстанті́на и҆ є҆ле́ны. 
Пра́здникъ, и҆ разрѣше́нїе вїна̀ и҆ є҆ле́а. 
Въ то́йже де́нь срѣ́тенїе прест҃ы́ѧ бцⷣы  чꙋдотво́рныѧ і҆кѡ́ны влади́мїрскїѧ: 
И҆ па́мѧть ст҃а́гѡ бл҃говѣ́рнагѡ кн҃зѧ кѡнстанті́на,  и҆ ча̑дъ є҆гѡ̀, мїхаи́ла и҆ ѳео́дѡра, мꙋ́ромскихъ  чꙋдотво́рцѡвъ. 
к҃в. [є] Ст҃а́гѡ мч҃нка васїлі́ска. 
к҃г. [д] Прпⷣбнагѡ ѻ҆тца̀ на́шегѡ и҆ и҆сповѣ́дника  мїхаи́ла, є҆пⷭ҇кпа сѷна́дскагѡ: И҆ ѡ҆брѣ́тенїе  чⷭ҇тны́хъ моще́й, и҆́же во ст҃ы́хъ ѻ҆тца̀ на́шегѡ  лео́нтїа, є҆пⷭ҇кпа росто́вскагѡ, чꙋдотво́рца: И҆  прпⷣбныѧ є҆ѵфросѵ́нїи по́лоцкїѧ. 
к҃д. [г] Прпⷣбнагѡ ѻ҆тца̀ на́шегѡ сѷмеѡ́на, и҆́же  на ди́внѣй го́рѣ: 
Разрѣше́нїе вїна̀ и҆ є҆ле́а. 
И҆ прпⷣбнагѡ нїки́ты сто́лпника, переѧсла́вскагѡ  чꙋдотво́рца. 
к҃є. [в] Тре́тїе ѡ҆брѣ́тенїе чⷭ҇тны́ѧ главы̀ ст҃а́гѡ  сла́внагѡ прⷪ҇ро́ка, прⷣте́чи и҆ крⷭ҇ти́телѧ гдⷭ҇нѧ  і҆ѡа́нна. 
Разрѣше́нїе вїна̀ и҆ є҆ле́а. 
к҃ѕ. [а] Ст҃а́гѡ а҆пⷭ҇ла ка́рпа, є҆ди́нагѡ ѿ ѻ҃:  И҆ ст҃а́гѡ великомч҃нка геѡ́ргїа но́вагѡ, пострада́вшагѡ  ѿ царѧ̀ сели́ма тꙋ́рскагѡ. 
к҃з. [з] Ст҃а́гѡ сщ҃енномч҃нка ѳерапо́нта: И҆  ѡ҆брѣ́тенїе моще́й прпⷣбнагѡ ѻ҆тца̀ на́шегѡ ні́ла,  и҆́же на є҆́зерѣ селиге́рѣ, на ѻ҆́стровѣ зово́момъ  столобно́е, но́вагѡ чꙋдотво́рца. 
к҃и. [ѕ] Прпⷣбнагѡ ѻ҆тца̀ на́шегѡ нїки́ты, є҆пⷭ҇кпа  халкидо́нскагѡ: И҆ и҆́же во ст҃ы́хъ ѻ҆тца̀ на́шегѡ  і҆гна́тїа, є҆пⷭ҇кпа росто́вскагѡ, чꙋдотво́рца. 
к҃ѳ. [є] Ст҃ы́ѧ прпⷣбномч҃нцы ѳеодо́сїи: И҆  преставле́нїе ст҃а́гѡ и҆ бл҃же́ннагѡ і҆ѡа́нна, хрⷭ҇та̀  ра́ди ю҆ро́дивагѡ, оу҆́стюжскагѡ чꙋдотво́рца. 
л҃. [д] Прпⷣбнагѡ ѻ҆тца̀ на́шегѡ і҆саа́кїа  далма́тскагѡ. 
л҃а. [г] Ст҃а́гѡ а҆пⷭ҇ла є҆рмі́а: И҆ ст҃а́гѡ мч҃нка  є҆рме́а. 
Мѣ́сѧцъ і҆ꙋ́нїй. 
а҃. [в] Ст҃а́гѡ мч҃нка і҆ꙋсті́на фїлосо́фа, и҆  дрꙋга́гѡ мч҃нка і҆ꙋсті́на, и҆ и҆̀же съ ни́ми: И҆ па́мѧть  прпⷣбнагѡ ѻ҆тца̀ на́шегѡ дїонѵ́сїа, глꙋши́цкагѡ  чꙋдотво́рца. И҆ ст҃а́гѡ бл҃же́ннагѡ а҆га́пита  пече́рскагѡ, безме́зднагѡ врача̀. 
в҃. [а] И҆́же во ст҃ы́хъ ѻ҆тца̀ на́шегѡ нїки́фора,  и҆сповѣ́дника: И҆ ст҃а́гѡ великомч҃нка і҆ѡа́нна но́вагѡ,  мꙋ́ченагѡ въ бѣлѣ́градѣ. 
г҃. [з] Ст҃а́гѡ мч҃нка лꙋкїллїа́на, и҆ и҆̀же съ ни́мъ. 
д҃. [ѕ] И҆́же во ст҃ы́хъ ѻ҆тца̀ на́шегѡ митрофа́на,  патрїа́рха кѡнстантїногра́дскагѡ. 
є҃. [є] Ст҃а́гѡ сщ҃енномч҃нка дѡроѳе́а, є҆пⷭ҇кпа  тѵ́рскагѡ: И҆ преставле́нїе ст҃а́гѡ бл҃говѣ́рнагѡ  вели́кагѡ кнѧ́зѧ ѳео́дѡра ꙗ҆росла́вича. 
ѕ҃. [д] Прпⷣбнагѡ ѻ҆тца̀ на́шегѡ висарїѡ́на  чꙋдотво́рца: И҆ прпⷣбнагѡ і҆ларїѡ́на но́вагѡ. 
з҃. [г] Ст҃а́гѡ сщ҃енномч҃нка ѳеодо́та, є҆пⷭ҇кпа  а҆гкѵ́рскагѡ. 
и҃. [в] Ст҃а́гѡ великомч҃нка ѳео́дѡра стратила́та. 
Разрѣше́нїе вїна̀ и҆ є҆ле́а. 
ѳ҃. [а] И҆́же во ст҃ы́хъ ѻ҆тца̀ на́шегѡ кѷрі́лла,  а҆рхїепⷭ҇кпа а҆леѯандрі́йскагѡ: И҆ прпⷣбнагѡ ѻ҆тца̀  на́шегѡ кѷрі́лла, бѣлоезе́рскагѡ чꙋдотво́рца. 
і҃. [з] Ст҃а́гѡ сщ҃енномч҃нка тїмоѳе́а, є҆пⷭ҇кпа  прꙋ́сскагѡ. 
а҃і. [ѕ] Ст҃ы́хъ а҆пⷭ҇лъ, варѳоломе́а и҆ варна́вы. 
Разрѣше́нїе вїна̀ и҆ є҆ле́а. 
в҃і. [є] Прпⷣбнагѡ ѻ҆тца̀ на́шегѡ ѻ҆нꙋ́фрїа  вели́кагѡ: И҆ прпⷣбнагѡ ѻ҆тца̀ на́шегѡ петра̀  а҆ѳѡ́нскагѡ: И҆ па́мѧть прпⷣбнагѡ ѻ҆тца̀ на́шегѡ  а҆рсе́нїа, коне́вскагѡ чꙋдотво́рца. 
г҃і. [д] Ст҃ы́ѧ мч҃нцы а҆кѷлі́ны: И҆ и҆́же во  ст҃ы́хъ ѻ҆тца̀ на́шегѡ трїфѵ́ллїа, є҆пⷭ҇кпа леѵкꙋсі́и  кѵ́прскїѧ. 
д҃і. [г] Ст҃а́гѡ прⷪ҇ро́ка є҆лїссе́а: И҆ и҆́же во  ст҃ы́хъ ѻ҆тца̀ на́шегѡ меѳо́дїа, патрїа́рха кѡнстанті́нѧ  гра́да. 
є҃і. [в] Ст҃а́гѡ прⷪ҇ро́ка а҆мѡ́са: И҆ и҆́же во  ст҃ы́хъ ѻ҆тца̀ на́шегѡ і҆ѡ́ны, митрополі́та моско́вскагѡ  и҆ всеѧ̀ рѡссі́и, чꙋдотво́рца. 
ѕ҃і. [а] Ст҃а́гѡ и҆ чꙋдотво́рца тѵ́хѡна  а҆маѳꙋ́нтскагѡ. 
з҃і. [з] Ст҃ы́хъ мч҃нкъ, манꙋи́ла, саве́ла и҆  і҆сма́ила. 
и҃і. [ѕ] Ст҃а́гѡ мч҃нка лео́нтїа. 
ѳ҃і. [є] Ст҃а́гѡ а҆пⷭ҇ла і҆ꙋ́ды, бра́та гдⷭ҇нѧ по  пло́ти. 
к҃. [д] Ст҃а́гѡ сщ҃енномч҃нка меѳо́дїа, є҆пⷭ҇кпа  пата́рскагѡ. 
к҃а. [г] Ст҃а́гѡ мч҃нка і҆ꙋлїа́на тарсі́йскагѡ. 
к҃в. [в] Ст҃а́гѡ сщ҃енномч҃нка є҆ѵсе́вїа, є҆пⷭ҇кпа  самоса́тскагѡ. 
к҃г. [а] Ст҃ы́ѧ мч҃нцы а҆грѷпі́ны. Въ то́йже де́нь  пра́зднꙋемъ срѣ́тенїе пречⷭ҇тыѧ бцⷣы чꙋдотво́рныѧ  і҆кѡ́ны влади́мїрскїѧ. 
к҃д. [з] Ржⷭ҇тво̀ чⷭ҇тна́гѡ сла́внагѡ прⷪ҇ро́ка,  прⷣте́чи и҆ крⷭ҇ти́телѧ і҆ѡа́нна. 
Пра́здникъ, и҆ разрѣше́нїе ры́бы. 
к҃є. [ѕ] Ст҃ы́ѧ прпⷣбномч҃нцы феврѡ́нїи: Въ то́йже  де́нь ст҃ы́хъ чꙋдотво́рцєвъ мꙋ́ромскихъ: бл҃говѣ́рнагѡ  кн҃зѧ петра̀, нарече́ннагѡ во и҆́ноцѣхъ даві́да, и҆  бл҃говѣ́рныѧ кнѧги́ни феврѡ́нїи, нарече́нныѧ во  и҆́нокинѧхъ є҆ѵфросѵ́нїи. 
к҃ѕ. [є] Прпⷣбнагѡ ѻ҆тца̀ на́шегѡ даві́да, и҆́же въ  селꙋ́нѣ: И҆ ꙗ҆вле́нїе і҆кѡ́ны прест҃ы́ѧ влⷣчцы на́шеѧ  бцⷣы и҆ приснодв҃ы мр҃і́и тѵ́хвинскїѧ. 
к҃з. [д] Прпⷣбнагѡ ѻ҆тца̀ на́шегѡ самѱѡ́на  страннопрїи́мца: И҆ пра́здникъ ѡ҆ побѣ́дѣ бг҃омъ  дарова́ннѣй всерѡссі́йскомꙋ самоде́ржцꙋ петрꙋ̀  вели́комꙋ, над̾ шве́дскимъ короле́мъ каро́ломъ  вторымна́десѧть под̾ полта́вою, лѣ́та ѿ воплоще́нїѧ  гдⷭ҇нѧ ҂аѱ҃ѳ. 
к҃и. [г] Пренесе́нїе моще́й ст҃ы́хъ безсре́брєникъ  кѵ́ра и҆ і҆ѡа́нна: И҆ па́мѧть прпⷣбныхъ ѻ҆тє́цъ,  се́ргїа и҆ ге́рмана, валаа́мскихъ чꙋдотво́рцѡвъ. 
к҃ѳ. [в] Ст҃ы́хъ сла́вныхъ и҆ всехва́льныхъ  верхо́вныхъ а҆пⷭ҇лъ, петра̀ и҆ па́ѵла. 
Пра́здникъ, и҆ разрѣше́нїе ры́бы. 
л҃. [а] Собо́ръ ст҃ы́хъ сла́вныхъ и҆ всехва́льныхъ  двꙋнаде́сѧти а҆пⷭ҇лъ. 
Пра́здникъ, и҆ разрѣше́нїе ры́бы. 
Мѣ́сѧцъ і҆ꙋ́лїй. 
а҃. [з] Ст҃ы́хъ безсре́бреникѡвъ и҆ чꙋдотво́рцєвъ,  космы̀ и҆ дамїа́на. 
Разрѣше́нїе вїна̀ и҆ є҆ле́а. 
в҃. [ѕ] Положе́нїе чⷭ҇тны́ѧ ри́зы прест҃ы́ѧ влⷣчцы  на́шеѧ бцⷣы, во влахе́рнѣ. 
Разрѣше́нїе вїна̀ и҆ є҆ле́а. 
г҃. [є] Ст҃а́гѡ мч҃нка ѵ҆акі́нѳа: И҆ пренесе́нїе  моще́й во ст҃ы́хъ ѻ҆тца̀ на́шегѡ фїлі́ппа, митрополі́та  моско́вскагѡ и҆ всеѧ̀ рѡссі́и, чꙋдотво́рца. И҆ прпⷣбнагѡ  а҆нато́лїа пече́рскагѡ. 
д҃. [д] И҆́же во ст҃ы́хъ ѻ҆тца̀ на́шегѡ а҆ндре́а,  а҆рхїепⷭ҇кпа кри́тскагѡ, і҆ерⷭ҇лѷмі́та: И҆ прпⷣбныѧ  ма́рѳы, ма́тере ст҃а́гѡ сѷмеѡ́на дивного́рца. 
є҃. [г] Прпⷣбнагѡ ѻ҆тца̀ на́шегѡ, а҆ѳана́сїа  а҆ѳѡ́нскагѡ: И҆ ѡ҆брѣ́тенїе чⷭ҇тны́хъ моще́й прпⷣбнагѡ  ѻ҆тца̀ на́шегѡ, и҆гꙋ́мена се́ргїа, ра́донежскагѡ  чꙋдотво́рца. 
ѕ҃. [в] Прпⷣбнагѡ ѻ҆тца̀ на́шегѡ сїсѡ́а вели́кагѡ:  И҆ ѡ҆брѣ́тенїе моще́й ст҃ы́ѧ і҆ꙋлїані́и дѣви́цы, въ  кїевопече́рстѣй ла́врѣ почива́ющїѧ. 
з҃. [а] Прпⷣбныхъ ѻ҆те́цъ на́шихъ: ѳѡмы̀, и҆́же въ  мале́и, и҆ а҆ка́кїа, и҆́же въ лѣ́ствицѣ. 
и҃. [з] Ст҃а́гѡ великомч҃нка проко́пїа. 
Разрѣше́нїе вїна̀ и҆ є҆ле́а. 
Въ то́йже де́нь пра́зднꙋемъ ꙗ҆вле́нїе і҆кѡ́ны  прест҃ы́ѧ влⷣчцы на́шеѧ бцⷣы и҆ приснодв҃ы марі́и, во  гра́дѣ каза́ни: Въ то́йже де́нь воспомина́нїе зна́менїѧ,  ꙗ҆́вльшагѡсѧ ѿ і҆кѡ́ны прест҃ы́ѧ влⷣчцы на́шеѧ бцⷣы,  чⷭ҇тна́гѡ и҆ сла́внагѡ є҆ѧ̀ бл҃говѣ́щенїѧ, во гра́дѣ  вели́цѣмъ оу҆́стюзѣ: И҆ ст҃а́гѡ проко́пїа, хрⷭ҇та̀  ра́ди ю҆ро́дивагѡ, оу҆́стюжскагѡ чꙋдотво́рца. 
ѳ҃. [ѕ] Ст҃а́гѡ сщ҃енномч҃нка пагкра́тїа, є҆пⷭ҇кпа  таѵромені́йскагѡ. 
і҃. [є] Ст҃ы́хъ мч҃нкъ м҃є, и҆̀же въ нїкопо́ли  а҆рме́нстѣй: 
Въ то́йже де́нь положе́нїе чⷭ҇тны́ѧ ри́зы гдⷭ҇а  на́шегѡ і҆и҃са хрⷭ҇та̀, ꙗ҆́же є҆́сть хїтѡ́нъ, въ  ца́рствꙋющемъ гра́дѣ москвѣ̀: И҆ прпⷣбнагѡ ѻ҆тца̀  на́шегѡ а҆нтѡ́нїа пече́рскагѡ кі́евскагѡ: И҆  пра́зднованїе прест҃ѣ́й бцⷣѣ, ра́ди чꙋдотво́рныѧ є҆ѧ̀  і҆кѡ́ны въ коне́встѣй ѻ҆би́тели. 
а҃і. [д] Ст҃ы́ѧ мч҃нцы и҆ прехва́льныѧ є҆ѵфи́мїи: И҆  преставле́нїе бл҃же́нныѧ ѻ҆́льги, кнѧги́ни рѡссі́йскїѧ,  во ст҃о́мъ креще́нїи нарече́нныѧ є҆ле́ны. 
в҃і. [г] Ст҃ы́хъ мч҃нкъ про́кла и҆ і҆ла́рїа: И҆  прпⷣбнагѡ ѻ҆тца̀ на́шегѡ мїхаи́ла малеїна̀. 
г҃і. [в] Собо́ръ ст҃а́гѡ а҆рха́гг҃ла гаврїи́ла: И҆  прпⷣбнагѡ ѻ҆тца̀ на́шегѡ стефа́на. савваі́та. 
д҃і. [а] Ст҃а́гѡ а҆пⷭ҇ла а҆кѵ́лы. 
є҃і. [з] Ст҃ы́хъ мч҃нкъ, ки́рѷка и҆ і҆ꙋлі́тты  ма́тере є҆гѡ̀. 
И҆ ст҃а́гѡ равноапⷭ҇тола, вели́кагѡ кнѧ́зѧ влади́мїра,  нарече́ннагѡ во ст҃ѣ́мъ креще́нїи васі́лїа. 
Разрѣше́нїе вїна̀ и҆ є҆ле́а. 
ѕ҃і. [ѕ] Ст҃а́гѡ сщ҃енномч҃нка а҆ѳиноге́на, и҆  десѧтѝ оу҆чєни́къ є҆гѡ̀. 
з҃і. [є] Ст҃ы́ѧ великомч҃нцы марі́ны. 
Разрѣше́нїе вїна̀ и҆ є҆ле́а. 
и҃і. [д] Ст҃а́гѡ мч҃нка ѵ҆акі́нѳа, и҆́же во  а҆мастрі́дѣ: И҆ ст҃а́гѡ мч҃нка є҆мїлїа́на: И҆  прпⷣбнагѡ ѻ҆тца̀ на́шегѡ многотерпѣли́вагѡ і҆ѡа́нна,  затво́рника пече́рскагѡ, и҆́же въ кі́евѣ. 
ѳ҃і. [к] Прпⷣбныѧ мт҃ре на́шеѧ макрі́ны, сестры̀  вели́кагѡ васі́лїа. И҆ прпⷣбнагѡ ѻ҆тца̀ на́шегѡ ді́а:  И҆ ѡ҆брѣ́тенїе и҆ пренесе́нїе чⷭ҇тны́хъ моще́й  прпⷣбнагѡ ѻ҆тца̀ на́шегѡ серафі́ма саро́вскагѡ. 
к҃. [в] Ст҃а́гѡ сла́внагѡ прⷪ҇ро́ка и҆лїѝ. 
Пра́здникъ, и҆ разрѣше́нїе вїна̀ и҆ є҆ле́а. 
к҃а. [а] Прпⷣбныхъ ѻ҆тє́цъ на́шихъ, сѷмеѡ́на  хрⷭ҇та̀ ра́ди ю҆ро́дивагѡ, и҆ і҆ѡа́нна спо́стника є҆гѡ̀:  И҆ ст҃а́гѡ прⷪ҇ро́ка і҆езекі́илѧ: И҆ прпⷣбнагѡ  ѻ҆нꙋ́фрїа молчали́вагѡ пече́рскагѡ. 
к҃в. [з] Ст҃ы́ѧ мѷроно́сицы и҆ равноапⷭ҇льныѧ марі́и  магдали́ны: И҆ возвраще́нїе моще́й ст҃а́гѡ сщ҃енномч҃нка  фѡ́ки. 
Разрѣше́нїе вїна̀ и҆ є҆ле́а. 
к҃г. [ѕ] Ст҃ы́хъ мч҃нкъ, трофі́ма и҆ ѳео́фїла, и҆  и҆̀же съ ни́ми. 
к҃д. [є] Ст҃ы́ѧ великомч҃нцы хрїсті́ны: И҆ ст҃ы́хъ  мч҃нкъ бори́са и҆ глѣ́ба, нарече́нныхъ во ст҃ѣ́мъ  креще́нїи рѡма́на и҆ даві́да: И҆ прпⷣбнагѡ ѻ҆тца̀  на́шегѡ полѷка́рпа пече́рскагѡ. 
к҃є. [д] Оу҆спе́нїе ст҃ы́ѧ а҆́нны, ма́тере прест҃ы́ѧ  бцⷣы: И҆ па́мѧть ст҃ы́хъ же́нъ ѻ҆лѷмпїа́ды и҆  є҆ѵпраѯі́и: 
Разрѣше́нїе вїна̀ и҆ є҆ле́а. 
И҆ преставле́нїе прпⷣбнагѡ ѻ҆тца̀ на́шегѡ мака́рїа  желтово́дскагѡ, чꙋдотво́рца. 
к҃ѕ. [г] Ст҃а́гѡ сщ҃енномч҃нка є҆рмола́а, и҆ и҆̀же съ  ни́мъ: И҆ ст҃ы́ѧ прпⷣбномч҃нцы параске́ѵы: И҆ прпⷣбнагѡ  ѻ҆тца̀ на́шегѡ многострада́льнагѡ мѡѷсе́а оу҆́грина,  пече́рскагѡ. 
к҃з. [в] Ст҃а́гѡ великомч҃нка и҆ цѣли́телѧ  пантелеи́мона. 
Разрѣше́нїе вїна̀ и҆ є҆ле́а. 
к҃и. [а] Ст҃ы́хъ а҆пⷭ҇лъ и҆ дїа́конѡвъ, про́хѡра,  нїкано́ра, ті́мѡна и҆ парме́на: Въ то́йже де́нь  пра́зднꙋемъ ꙗ҆вле́нїе і҆кѡ́ны смоле́нскїѧ, прест҃ы́ѧ  влⷣчцы на́шеѧ бцⷣы, ѻ҆дїги́трїи. 
к҃ѳ. [з] Ст҃а́гѡ мч҃нка каллїні́ка. 
л҃. [ѕ] Ст҃ы́хъ а҆пⷭ҇лъ, сі́лы и҆ сїлꙋа́на, и҆ и҆̀же  съ ни́ми. 
л҃а. [є] Предпра́зднство происхожде́нїѧ чⷭ҇тна́гѡ и҆  животворѧ́щагѡ крⷭ҇та̀ гдⷭ҇нѧ: И҆ ст҃а́гѡ и҆ првⷣнагѡ  є҆ѵдокі́ма. 
Мѣ́сѧцъ а҆́ѵгꙋстъ. 
а҃. [д] Происхожде́нїе чⷭ҇тны́хъ дре́въ чⷭ҇тна́гѡ и҆  животворѧ́щагѡ крⷭ҇та̀: И҆ ст҃ы́хъ седмѝ мч҃нкъ  маккавє́й, и҆ ма́тере и҆́хъ соломоні́и, и҆ оу҆чи́телѧ  и҆́хъ є҆леаза́ра. 
в҃. [г] Пренесе́нїе моще́й ст҃а́гѡ первомч҃нка и҆  а҆рхїдїа́кона стефа́на: И҆ ст҃а́гѡ васі́лїа, хрⷭ҇та̀  ра́ди ю҆ро́дивагѡ, моско́вскагѡ чꙋдотво́рца. 
г҃. [в] Прпⷣбныхъ ѻ҆тє́цъ на́шихъ: і҆саа́кїа,  далма́та и҆ фа́ѵста: Въ то́йже де́нь преставле́нїе  прпⷣбнагѡ ѻ҆тца̀ на́шегѡ а҆нтѡ́нїа ри́млѧнина,  новгоро́дскагѡ чꙋдотво́рца. 
д҃. [а] Ст҃ы́хъ седмѝ ѻ҆́трѡкъ, и҆̀же во є҆фе́сѣ:  И҆ ст҃ы́ѧ прпⷣбномч҃нцы є҆ѵдокі́и. 
є҃. [з] Предпра́зднство преѡбраже́нїѧ гдⷭ҇а на́шегѡ  і҆и҃са хрⷭ҇та̀: И҆ ст҃а́гѡ мч҃нка є҆ѵсїгні́а. 
ѕ҃. [ѕ] Ст҃о́е преѡбраже́нїе гдⷭ҇а бг҃а и҆ сп҃са  на́шегѡ і҆и҃са хрⷭ҇та̀. 
Пра́здникъ, и҆ разрѣше́нїе ры́бы. 
з҃. [є] Ст҃а́гѡ прпⷣбномч҃нка дометі́а: И҆  прпⷣбнагѡ ѻ҆тца̀ на́шегѡ пі́мена пече́рскагѡ. 
и҃. [д] Ст҃а́гѡ є҆мїлїа́на и҆сповѣ́дника, є҆пⷭ҇кпа  кѷзі́ческагѡ: И҆ прпⷣбнагѡ григо́рїа, і҆кѡнопи́сца  пече́рскагѡ. 
ѳ҃. [г] Ст҃а́гѡ а҆пⷭ҇ла матѳі́а. 
Разрѣше́нїе вїна̀ и҆ є҆ле́а. 
і҃. [в] Ст҃а́гѡ мч҃нка и҆ а҆рхїдїа́кона лаѵре́нтїа. 
а҃і. [а] Ст҃а́гѡ мч҃нка и҆ а҆рхїдїа́кона є҆́ѵпла: И҆  прпⷣбномч҃нкѡвъ пече́рскихъ ѳео́дѡра и҆ васі́лїа. 
в҃і. [з] Ст҃ы́хъ мч҃нкъ, фѡ́тїа и҆ а҆нїки́ты. 
г҃і. [ѕ] Прпⷣбнагѡ ѻ҆тца̀ на́шегѡ маѯі́ма  и҆сповѣ́дника: И҆ и҆́же во ст҃ы́хъ ѻ҆тца̀ на́шегѡ  тѵ́хѡна воро́нежскагѡ, задо́нскагѡ чꙋдотво́рца: Въ сі́й  де́нь ѿдае́тсѧ пра́здникъ преѡбраже́нїѧ. 
д҃і. [є] Предпра́зднство оу҆спе́нїѧ прест҃ы́ѧ  бцⷣы: И҆ ст҃а́гѡ прⷪ҇ро́ка мїхе́а: И҆ пренесе́нїе  чⷭ҇тны́хъ моще́й прпⷣбнагѡ ѻ҆тца̀ на́шегѡ ѳеодо́сїа,  и҆гꙋ́мена пече́рскагѡ. 
є҃і. [д] Оу҆спе́нїе прест҃ы́ѧ влⷣчцы на́шеѧ бцⷣы,  и҆ приснодв҃ы мр҃і́и. 
Пра́здникъ, и҆ разрѣше́нїе ры́бы. 
ѕ҃і. [г] Ѿ є҆де́са пренесе́нїе въ кѡнстанті́нь  гра́дъ нерꙋкотворе́ннагѡ ѡ҆́браза гдⷭ҇а бг҃а и҆ сп҃са  на́шегѡ і҆и҃са хрⷭ҇та̀: И҆ ст҃а́гѡ мч҃нка дїоми́да. 
з҃і. [в] Ст҃а́гѡ мч҃нка мѵ́рѡна: И҆ прпⷣбнагѡ  ѻ҆тца̀ на́шегѡ а҆лѵ́пїа, і҆кѡнопи́сца пече́рскагѡ. 
и҃і. [а] Ст҃ы́хъ мч҃нкъ флѡ́ра и҆ ла́ѵра. 
ѳ҃і. [з] Ст҃а́гѡ мч҃нка а҆ндре́а стратила́та, и҆  и҆̀же съ ни́мъ: Въ то́йже де́нь пра́зднꙋемъ прест҃ѣ́й  бцⷣѣ, бы́вшагѡ ра́ди милосе́рдїѧ, ѿ і҆кѡ́ны є҆ѧ̀  ст҃ы́ѧ, нарица́емыѧ донскі́ѧ. 
к҃. [ѕ] Ст҃а́гѡ прⷪ҇ро́ка самꙋи́ла. 
к҃а. [є] Ст҃а́гѡ а҆пⷭ҇ла ѳадде́а: И҆ ст҃ы́ѧ мч҃нцы  ва́ссы: И҆ преставле́нїе прпⷣбнагѡ ѻ҆тца̀ на́шегѡ  а҆вра́мїа а҆рхїмандрі́та, смоле́нскагѡ чꙋдотво́рца. 
к҃в. [д] Ст҃а́гѡ мч҃нка а҆гаѳоні́ка, и҆ и҆̀же съ  ни́мъ. 
к҃г. [г] Ст҃а́гѡ мч҃нка лꙋ́ппа: И҆ ѿдае́тсѧ  пра́здникъ оу҆спе́нїѧ прест҃ы́ѧ бцⷣы. 
к҃д. [в] Ст҃а́гѡ сщ҃енномч҃нка є҆ѵтѵ́ха: И҆  пренесе́нїе чⷭ҇тны́хъ моще́й, и҆́же во ст҃ы́хъ ѻ҆тца̀  на́шегѡ петра̀, митрополі́та кі́евскагѡ и҆ всеѧ̀ рѡссі́и,  чꙋдотво́рца. 
к҃є. [а] Возвраще́нїе моще́й ст҃а́гѡ а҆пⷭ҇ла  варѳоломе́а: И҆ па́мѧть ст҃а́гѡ а҆пⷭ҇ла ті́та. 
к҃ѕ. [з] Ст҃ы́хъ мч҃нкъ, а҆дрїа́на и҆ ната́лїи: 
Въ се́й де́нь пра́зднꙋемъ возслѣ́дованїе похва́льно  срѣ́тенїѧ чꙋдотво́рныѧ і҆кѡ́ны влади́мїрскїѧ, прест҃ы́ѧ  влⷣчцы на́шеѧ бцⷣы и҆ приснодв҃ы марі́и. 
к҃з. [ѕ] Прпⷣбнагѡ ѻ҆тца̀ на́шегѡ пі́мена: И҆  ст҃а́гѡ сщ҃енномч҃нка кꙋ́кши и҆ пі́мена по́стника,  пече́рскихъ. 
к҃и. [є] Прпⷣбнагѡ ѻ҆тца̀ на́шегѡ мѡѷсе́а мꙋ́рїна. 
к҃ѳ. [д] Оу҆сѣкнове́нїе чⷭ҇тны́ѧ главы̀ чⷭ҇тна́гѡ  сла́внагѡ прⷪ҇ро́ка, прⷣте́чи и҆ крⷭ҇ти́телѧ гдⷭ҇нѧ  і҆ѡа́нна. 
Пра́здникъ, и҆ по́стъ. 
л҃. [г] И҆̀же во ст҃ы́хъ ѻ҆тє́цъ на́шихъ,  патрїа́рхѡвъ кѡнстанті́нѧ гра́да, а҆леѯа́ндра, і҆ѡа́нна  и҆ па́ѵла но́вагѡ: И҆ пренесе́нїе моще́й ст҃а́гѡ  бл҃говѣ́рнагѡ вели́кагѡ кн҃зѧ а҆леѯа́ндра не́вскагѡ,  и҆з̾ влади́мїра въ црⷭ҇твꙋющїй гра́дъ ст҃а́гѡ петра̀: И҆  преставле́нїе прпⷣбнагѡ ѻ҆тца̀ на́шегѡ а҆леѯа́ндра  сви́рскагѡ, чꙋдотво́рца. 
л҃а. [в] Положе́нїе чⷭ҇тна́гѡ по́ѧса прест҃ы́ѧ влⷣчцы  на́шеѧ бцⷣы. 
Разрѣше́нїе вїна̀ и҆ є҆ле́а. 


[глⷡ҇а л҃и] А҆лфави́тъ и҆ме́нъ 
всѣ́хъ ст҃ы́хъ, пра́зднꙋемыхъ правосла́вною греко- восто́чною це́рковїю, съ показа́нїемъ, въ котѡ́рыѧ чи́сла  ѻ҆́ныѧ быва́ютъ. 
И҆мена̀ мꙋ́жєскїѧ. 
А҆ 
А҆ввакꙋ́мъ, і҆ꙋ́лїа ѕ҃. деке́мврїа в҃. 
А҆вді́й, септе́мврїа є҃. ное́мврїа ѳ҃і. 
А҆вдо́нъ, і҆ꙋ́лїа л҃. 
А҆вени́ръ, ное́мврїа ѳ҃і. 
А҆ве́ркїй, ма́їа к҃ѕ. ѻ҆ктѡ́врїа к҃в. 
А҆ві́въ, і҆аннꙋа́рїа к҃ѳ. а҆́ѵгꙋста в҃. септе́мврїа  ѕ҃. ное́мврїа є҃і. 
А҆ві́дъ, [и҆лѝ А҆вді́й] септе́мврїа є҃. 
А҆ві́мъ, а҆́ѵгꙋста а҃. 
А҆враа́мїй, феврꙋа́рїа д҃і. 
А҆враа́мъ, ѻ҆ктѡ́врїа ѳ҃. 
А҆вра́мїй, феврꙋа́рїа д҃. а҆прі́ллїа а҃. і҆ꙋ́лїа к҃.  а҆́ѵгꙋста к҃а. ѻ҆ктѡ́врїа к҃ѳ. 
А҆вꙋді́мъ, і҆ꙋ́лїа є҃і. 
А҆вꙋ́ндїй, і҆ꙋ́лїа л҃. а҆́ѵгꙋста г҃і. 
А҆вѵ́пъ, ма́рта к҃ѕ. 
А҆га́вва, ное́мврїа к҃в. 
А҆га́въ, і҆аннꙋа́рїа д҃. а҆прі́ллїа и҃. 
А҆га́питъ, феврꙋа́рїа и҃і. а҆прі́ллїа з҃і. і҆ꙋ́нїа  а҃. а҆́ѵгꙋста і҃. 
А҆га́пїй, і҆аннꙋа́рїа к҃д. ма́рта є҃і. а҆́ѵгꙋста  ѳ҃і. к҃а. септе́мврїа к҃. ное́мврїа г҃. 
А҆гаѳагге́лъ, і҆аннꙋа́рїа к҃г. 
А҆гаѳодѡ́ръ, ма́рта з҃. ѻ҆ктѡ́врїа г҃і. 
А҆гаѳоні́къ, а҆́ѵгꙋста к҃в. 
А҆гаѳопо́дъ, а҆прі́ллїа є҃. 
А҆гаѳо́пꙋсъ, деке́мврїа к҃г. 
А҆гаѳѡ́нъ, феврꙋа́рїа к҃. ма́рта в҃. 
А҆гге́й, деке́мврїа ѕ҃і. 
А҆ггі́й, ма́рта ѳ҃. 
А҆гла́їй, ма́рта ѳ҃. 
А҆́гнъ, ма́рта к҃ѕ. 
А҆да́мъ, і҆аннꙋа́рїа д҃і. 
А҆дрїа́нъ, феврꙋа́рїа г҃. а҆прі́ллїа з҃і. а҆́ѵгꙋста  к҃ѕ. 
А҆е́тїй, ма́рта ѕ҃. ѳ҃. 
А҆́за, ное́мврїа ѳ҃і. 
А҆зада́нъ, а҆прі́ллїа і҃. 
А҆за́рїй, феврꙋа́рїа г҃. деке́мврїа з҃і. 
А҆за́тъ, а҆прі́ллїа д҃і. з҃і. ное́мврїа к҃. 
А҆їѳа́лъ, септе́мврїа а҃. ное́мврїа г҃. деке́мврїа  а҃і. 
А҆ка́кїй, ма́рта ѳ҃. а҆прі́ллїа з҃і. ма́їа з҃. ѳ҃і.  і҆ꙋ́лїа з҃. к҃и. септе́мврїа є҃і. ное́мврїа к҃ѳ. 
А҆кеѱі́й, деке́мврїа а҃і. 
А҆кеѱі́мъ, и҆лѝ А҆кеѱі́ма, ное́мврїа г҃. 
А҆кїндѵ́нъ, а҆прі́ллїа и҃і. а҆́ѵгꙋста к҃в. ное́мврїа  в҃. 
А҆кꙋті́ѡнъ, а҆прі́ллїа к҃а. 
А҆кѵ́ла, і҆аннꙋа́рїа д҃. к҃а. і҆ꙋ́лїа д҃і. 
А҆лвїа́нъ, ма́їа д҃. 
А҆леѯа́ндръ, феврꙋа́рїа к҃г. ма́рта ѳ҃. г҃і. є҃і.  ѕ҃і. а҆прі́ллїа і҃. ма́їа г҃і. і҆ꙋ́нїа ѳ҃. і҃.  і҆ꙋ́лїа г҃. ѳ҃. і҃. а҆́ѵгꙋста а҃. а҃і. в҃і. а҃.  септе́мврїа к҃и. ѻ҆ктѡ́врїа к҃в. ное́мврїа ѳ҃. к҃г.  деке́мврїа в҃і. 
А҆леѯі́й, феврꙋа́рїа в҃і. ма́рта з҃і. ма́їа к҃.  а҆́ѵгꙋста ѳ҃. ѻ҆ктѡ́врїа є҃. ное́мврїа к҃г. 
А҆лі́мъ, а҆́ѵгꙋста а҃. 
А҆лфе́й, ма́їа к҃ѕ. септе́мврїа к҃и. ное́мврїа и҃і. 
А҆лфі́й, ма́їа і҃. 
А҆лѵ́пїй, а҆́ѵгꙋста з҃і. ное́мврїа к҃ѕ. 
А҆мвро́сїй, деке́мврїа з҃. 
А҆ммꙋ́нъ, септе́мврїа а҃. 
А҆ммѡ́нъ, ѻ҆ктѡ́врїа д҃. 
А҆мони́тъ, ное́мврїа з҃. 
А҆мплі́й, і҆аннꙋа́рїа д҃. ѻ҆ктѡ́врїа л҃а. 
А҆мфїа́нъ, а҆прі́ллїа в҃. 
А҆мфїло́хїй, ма́рта к҃г. ное́мврїа к҃г. 
А҆мѡ́съ, і҆ꙋ́нїа є҃і. 
А҆на́нїа, і҆аннꙋа́рїа д҃. к҃ѕ. а҆прі́ллїа з҃і.  ѻ҆ктѡ́врїа а҃. деке́мврїа а҃. з҃і. 
А҆наста́сїй, і҆аннꙋа́рїа и҃. к҃а. к҃в. к҃д. а҆прі́ллїа  к҃. ѻ҆ктѡ́врїа к҃є. деке́мврїа є҃. 
А҆нато́лїй, а҆прі́ллїа к҃г. і҆ꙋ́лїа г҃. ное́мврїа к҃. 
А҆ндре́й, ма́їа и҃і. і҆ꙋ́нїа в҃і. а҃. і҆ꙋ́лїа д҃.  а҆́ѵгꙋста ѳ҃і. септе́мврїа к҃а. к҃г. ѻ҆ктѡ́врїа в҃.  з҃і. к҃з. ное́мврїа л҃. деке́мврїа в҃. 
А҆ндроні́къ, і҆аннꙋа́рїа д҃. ма́їа з҃і. і҆ꙋ́лїа а҃.  ѻ҆ктѡ́врїа ѳ҃. в҃і. 
А҆не́ктъ, ма́рта і҃. 
А҆немподі́стъ, ное́мврїа в҃. 
А҆нїки́та [и҆лѝ А҆нїки́тъ], а҆́ѵгꙋста в҃і. ное́мврїа  з҃. 
А҆ні́нъ, ма́рта г҃і. и҃і. 
А҆нтїо́хъ, феврꙋа́рїа к҃г. і҆ꙋ́лїа ѕ҃і. 
А҆нтїпа́тръ, а҆прі́ллїа к҃ѳ. 
А҆нтѡ́нїй, і҆аннꙋа́рїа и҃. з҃і. феврꙋа́рїа в҃і.  ма́рта а҃. а҆прі́ллїа д҃і. і҆ꙋ́лїа і҃. а҆́ѵгꙋста г҃.  ѳ҃. ное́мврїа ѳ҃. деке́мврїа з҃. 
А҆нтѡні́нъ, феврꙋа́рїа к҃г. а҆прі́ллїа ѳ҃і. а҆́ѵгꙋста  а҃. д҃. септе́мврїа к҃г. ѻ҆ктѡ́врїа к҃в. ное́мврїа з҃.  г҃і. 
А҆нтѵ́па, а҆прі́ллїа а҃і. 
А҆нꙋ́вїй, і҆ꙋ́нїа є҃. 
А҆нѳі́мъ, септе́мврїа г҃. ѻ҆ктѡ́врїа з҃і. 
А҆нѳѵ́ръ, а҆́ѵгꙋста є҃. 
А҆пе́ллїй, і҆аннꙋа́рїа д҃. септе́мврїа і҃.  ѻ҆ктѡ́врїа л҃а. 
А҆поллїна́рїй, і҆ꙋ́лїа к҃г. 
А҆поллѡ́нїй, ма́рта л҃а. і҆ꙋ́лїа і҃. а҃. деке́мврїа  д҃і. 
А҆поллѡ́нъ, і҆ꙋ́нїа є҃. 
А҆поллѡ́съ, і҆аннꙋа́рїа д҃. ма́рта а҃. а҆прі́ллїа к҃а.  деке́мврїа и҃. 
А҆пронїа́нъ, і҆ꙋ́нїа з҃. 
А҆рдалїѡ́нъ, а҆прі́ллїа д҃і. 
А҆ре́ѳа, ѻ҆ктѡ́врїа к҃д. 
А҆ри́съ, деке́мврїа ѳ҃і. 
А҆рїа́нъ, деке́мврїа д҃і. 
А҆́рїй, і҆ꙋ́нїа є҃. 
А҆рїста́рхъ, і҆аннꙋа́рїа д҃. а҆прі́ллїа є҃і.  септе́мврїа к҃з. 
А҆рїстїѡ́нъ, септе́мврїа г҃. 
А҆рїстовꙋ́лъ, і҆аннꙋа́рїа д҃. ма́рта ѕ҃і. ѻ҆ктѡ́врїа  л҃а. 
А҆рїстоклі́й, і҆ꙋ́нїа к҃. 
А҆рка́дїй, і҆аннꙋа́рїа к҃ѕ. ма́рта ѕ҃. 
А҆рпѵ́ла, ма́рта к҃ѕ. 
А҆рсе́нїй, і҆аннꙋа́рїа ѳ҃і. ма́рта в҃. ма́їа и҃.  і҆ꙋ́нїа в҃і. а҆́ѵгꙋста к҃д. ѻ҆ктѡ́врїа к҃и. деке́мврїа  г҃і. 
А҆рте́ма, і҆аннꙋа́рїа д҃. а҆прі́ллїа к҃ѳ. ѻ҆ктѡ́врїа  л҃. 
А҆рте́мїй, ма́рта к҃д. і҆ꙋ́нїа к҃г. ѻ҆ктѡ́врїа к҃. 
А҆рте́мѡнъ, ма́рта к҃д. а҆прі́ллїа г҃і. 
А҆рхїлі́й, а҆прі́ллїа ѕ҃. 
А҆рхі́ппъ, і҆аннꙋа́рїа д҃. феврꙋа́рїа ѳ҃і.  септе́мврїа ѕ҃. ное́мврїа к҃в. 
А҆скалѡ́нъ, ма́їа к҃. 
А҆склїпїодо́тъ, і҆ꙋ́лїа г҃. 
А҆сте́рїй, і҆ꙋ́лїа ѕ҃. а҆́ѵгꙋста з҃. ѻ҆ктѡ́врїа к҃ѳ. 
А҆сті́й, і҆ꙋ́нїа д҃. 
А҆стїѡ́нъ, і҆ꙋ́лїа з҃. 
А҆сѷгкрі́тъ, і҆аннꙋа́рїа д҃. а҆прі́ллїа и҃. 
А҆́ттїй, а҆́ѵгꙋста а҃. 
А҆тті́къ, ное́мврїа г҃. 
А҆фрїка́нъ, ма́рта г҃і. а҆прі́ллїа і҃. ѻ҆ктѡ́врїа  к҃и. 
А҆фѳо́нїй, ное́мврїа в҃. 
А҆ха́зъ, а҆прі́ллїа а҃. 
А҆ха́їкъ, і҆аннꙋа́рїа д҃. 
А҆хі́а, ное́мврїа в҃і. 
А҆хі́ллїй, ма́їа є҃і. 
А҆ѳана́сїй, і҆аннꙋа́рїа д҃. и҃і. феврꙋа́рїа к҃в.  ма́рта ѳ҃. ма́їа в҃. і҆ꙋ́нїа к҃. і҆ꙋ́лїа є҃. а҆́ѵгꙋста  к҃в. ѻ҆ктѡ́врїа к҃д. к҃ѕ. ное́мврїа з҃. деке́мврїа в҃. 
А҆ѳиноге́нъ, і҆ꙋ́лїа ѕ҃і. 
А҆ѳинодѡ́ръ, деке́мврїа з҃. 
А҆́ѵда, ма́рта л҃а. 
А҆ѵдела́й, а҆прі́ллїа з҃і. 
А҆ѵдифа́ѯъ, і҆ꙋ́лїа ѕ҃. 
А҆ѵдїе́съ, а҆прі́ллїа ѳ҃. 
А҆ѵді́кїй, а҆прі́ллїа і҃. 
А҆́ѵктъ, ное́мврїа з҃. 
А҆ѵтоно́мъ, септе́мврїа в҃і. 
А҆ѵѯе́нтїй, феврꙋа́рїа д҃і. а҆прі́ллїа и҃і.  деке́мврїа г҃і. 
Б 
Бори́съ, ма́їа в҃. і҆ꙋ́лїа к҃д. 
В 
Вавѵ́ла, і҆аннꙋа́рїа к҃д. септе́мврїа д҃. 
Ваді́мъ, а҆прі́ллїа ѳ҃. 
Ва́кхъ, ма́їа ѕ҃. ѻ҆ктѡ́врїа з҃. 
Валенті́нъ, а҆прі́ллїа к҃д. 
Валерїа́нъ, і҆ꙋ́нїа а҃. ное́мврїа к҃в. 
Ва́птосъ, феврꙋа́рїа і҃. 
Варада́тъ, феврꙋа́рїа к҃в. 
Варахи́сїй, ма́рта к҃и. 
Вара́хїй, ное́мврїа з҃. 
Ва́рваръ, ма́їа ѕ҃. 
Варлаа́мъ, ное́мврїа ѕ҃. ѳ҃і. 
Варна́ва, і҆аннꙋа́рїа д҃. і҆ꙋ́нїа а҃і. 
Варса́ва, і҆аннꙋа́рїа д҃. 
Варсі́съ, а҆́ѵгꙋста к҃є. 
Варсоно́фїй, феврꙋа́рїа к҃ѳ. ѻ҆ктѡ́врїа д҃. 
Варꙋ́лъ, ное́мврїа и҃і. 
Варꙋ́хъ, септе́мврїа к҃и. 
Варѳоломе́й, і҆ꙋ́нїа а҃і. л҃. а҆́ѵгꙋста к҃є. 
Варѷѱа́въ, септе́мврїа і҃. 
Васїлі́дъ, і҆аннꙋа́рїа к҃. а҆прі́ллїа а҃. деке́мврїа  к҃г. 
Васі́лїй, і҆аннꙋа́рїа а҃. л҃. феврꙋа́рїа к҃и. ма́рта  д҃. з҃. к҃в. к҃ѕ. а҆прі́ллїа в҃і. к҃ѕ. л҃. і҆ꙋ́лїа г҃.  ѕ҃. є҃і. а҆́ѵгꙋста в҃. а҃і. ное́мврїа к҃и. 
Васїлі́скъ, ма́рта г҃. ма́їа к҃в. 
Васїлько̀ [то́ же что̀ Васі́лїй], ма́рта д҃. 
Вассїа́нъ, і҆ꙋ́нїа і҃. ѻ҆ктѡ́врїа і҃. 
Ва́ссъ, і҆аннꙋа́рїа к҃. 
Васѡ́й, ма́рта ѕ҃. 
Ва́та, ма́їа а҃. 
Вахті́сїй, ма́їа и҃і. 
Ваѳꙋ́сїй, ма́рта к҃ѕ. 
Вендимі́анъ, феврꙋа́рїа а҃. 
Венеди́мъ, ма́їа и҃і. 
Венеді́ктъ, ма́рта д҃і. 
Венїами́нъ, і҆аннꙋа́рїа д҃і. ма́рта л҃а. ѻ҆ктѡ́врїа  г҃і. 
Ве́ркъ, ма́рта к҃ѕ. 
Ви́лъ, ѻ҆ктѡ́врїа к҃и. 
Вирїла́дъ, і҆ꙋ́лїа і҃. 
Виссарїѡ́нъ, і҆ꙋ́нїа ѕ҃. 
Вїанѡ́ръ, і҆ꙋ́лїа і҃. 
Вївїа́нъ, ма́рта ѳ҃. 
Вїке́нтїй, ное́мврїа а҃і. 
Вїкторі́нъ, і҆аннꙋа́рїа л҃а. ма́рта і҃. деке́мврїа  и҃і. 
Ві́кторъ, і҆аннꙋа́рїа л҃а. а҆прі́ллїа и҃і.  септе́мврїа ѕ҃і. ное́мврїа а҃і. 
Вїта́лїй, а҆прі́ллїа к҃в. к҃и. 
Ві́тъ, і҆ꙋ́нїа є҃і. 
Влади́мїръ, і҆ꙋ́лїа є҃і. 
Вла́сїй, феврꙋа́рїа і҃. а҃і. 
Вонїфа́тїй, деке́мврїа ѳ҃і. 
Все́володъ, феврꙋа́рїа а҃і. а҆прі́ллїа к҃в. ное́мврїа  к҃з. 
Вꙋко́лъ, феврꙋа́рїа ѕ҃. 
Вѧчесла́въ, ма́рта д҃. септе́мврїа к҃и. 
Вѷѳо́нїй, а҆прі́ллїа г҃. 
Г 
Гаведда́й, септе́мврїа к҃ѳ. 
Гаві́нїй, а҆́ѵгꙋста а҃і. 
Гаврїи́лъ, і҆аннꙋа́рїа к҃в. феврꙋа́рїа а҃і. ма́рта  к҃ѕ. а҆прі́ллїа к҃в. і҆ꙋ́лїа г҃і. ное́мврїа к҃з. 
Га́їй, і҆аннꙋа́рїа д҃. ма́рта ѳ҃. і҆ꙋ́нїа к҃г.  а҆́ѵгꙋста а҃і. ѻ҆ктѡ́врїа д҃. к҃а. ное́мврїа є҃. 
Галактїѡ́нъ, і҆ꙋ́нїа к҃в. ное́мврїа є҃. 
Га́лїкъ, а҆прі́ллїа г҃. 
Гамалїи́лъ, а҆́ѵгꙋста в҃. 
Гела́сїй, деке́мврїа к҃г. 
Геме́ллъ, деке́мврїа і҃. 
Генна́дїй, і҆аннꙋа́рїа к҃г. а҆́ѵгꙋста л҃а. 
Гера́сїмъ, ма́рта д҃. 
Герва́сїй, ѻ҆ктѡ́врїа д҃і. 
Ге́рманъ, ма́їа в҃і. і҆ꙋ́нїа к҃и. і҆ꙋ́лїа з҃.  септе́мврїа а҃і. ное́мврїа г҃і. 
Геро́нїй, а҆прі́ллїа а҃. 
Геѡ́ргїй, і҆аннꙋа́рїа и҃. к҃в. феврꙋа́рїа д҃. к҃а.  а҆прі́ллїа д҃. з҃. ѳ҃і. к҃г. ма́їа г҃і. ѕ҃і. к҃ѕ.  а҆́ѵгꙋста и҃і. к҃д. ное́мврїа і҃. к҃ѕ. 
Гїга́нтїй, ное́мврїа з҃. 
Глѣ́бъ, ма́їа в҃. і҆ꙋ́лїа к҃д. септе́мврїа є҃. 
Глѷке́рїй, деке́мврїа к҃и. 
Го́ргїй, і҆ꙋ́нїа є҃. 
Горго́нїй, ма́рта ѳ҃. септе́мврїа г҃. деке́мврїа к҃и. 
Гордїа́нъ, септе́мврїа г҃і. 
Горді́й, і҆аннꙋа́рїа г҃. 
Григо́рїй, і҆аннꙋа́рїа є҃. и҃. і҃. к҃є. л҃. ма́рта  д҃. в҃і. а҆прі́ллїа к҃. а҆́ѵгꙋста и҃. септе́мврїа л҃.  ное́мврїа є҃. д҃і. з҃і. к҃. к҃г. к҃и. деке́мврїа ѳ҃і. 
Гꙋ́рїй, а҆́ѵгꙋста а҃. ѻ҆ктѡ́врїа д҃. ное́мврїа є҃і.  деке́мврїа є҃. 
Д 
Даві́дъ, ма́рта є҃. а҆прі́ллїа в҃і. ма́їа в҃.  і҆ꙋ́нїа к҃є. к҃ѕ. і҆ꙋ́лїа к҃д. септе́мврїа є҃. ѕ҃.  ѳ҃і. 
Даві́ктъ [А҆вда́ктъ] ѻ҆ктѡ́врїа д҃. 
Да́да, а҆прі́ллїа к҃и. септе́мврїа к҃ѳ. 
Далма́тъ, а҆́ѵгꙋста г҃. 
Дамїа́нъ, феврꙋа́рїа к҃г. і҆ꙋ́лїа а҃. ѻ҆ктѡ́врїа є҃.  з҃і. ное́мврїа а҃. 
Дана́ктъ, і҆аннꙋа́рїа ѕ҃і. 
Данїи́лъ, феврꙋа́рїа ѕ҃і. ма́рта д҃. а҆прі́ллїа з҃.  і҆ꙋ́лїа і҃. а҆́ѵгꙋста л҃. деке́мврїа а҃і. з҃і. 
Да́сїй, ѻ҆ктѡ́врїа к҃а. ное́мврїа а҃. к҃. 
Димитрїа́нъ, і҆ꙋ́нїа к҃. септе́мврїа а҃і. 
Дими́трїй, феврꙋа́рїа а҃і. ма́їа є҃і. і҆ꙋ́нїа г҃.  а҆́ѵгꙋста ѳ҃. септе́мврїа а҃і. к҃а. ѻ҆ктѡ́врїа к҃ѕ.  ное́мврїа є҃і. 
Диса́нъ, а҆прі́ллїа ѳ҃. 
Дїдѵ́мъ, ма́їа к҃з. септе́мврїа а҃і. 
Ді́й, а҆прі́ллїа г҃. і҆ꙋ́лїа ѳ҃і. 
Дїодо́тъ, ное́мврїа з҃. 
Дїодѡ́ръ, і҆аннꙋа́рїа л҃а. феврꙋа́рїа г҃. ма́рта і҃.  а҆прі́ллїа к҃ѳ. септе́мврїа а҃і. 
Дїоми́дъ, і҆ꙋ́лїа г҃. а҆́ѵгꙋста ѕ҃і. 
Дїонѵ́сїй, ма́рта і҃. є҃і. а҆прі́ллїа к҃а. ма́їа  ѕ҃. и҃і. і҆ꙋ́нїа а҃. г҃. к҃ѕ. а҆́ѵгꙋста д҃. и҃і.  ѻ҆ктѡ́врїа г҃. є҃. к҃в. 
Дїоско́ръ, а҆прі́ллїа к҃а. 
Дїсїде́рїй, а҆прі́ллїа к҃а. 
Дометїа́нъ, і҆аннꙋа́рїа і҃. ма́рта ѳ҃. 
Доме́тїй, ма́рта и҃. а҆́ѵгꙋста з҃. 
Домні́нъ, ѻ҆ктѡ́врїа а҃. 
До́мнъ, і҆аннꙋа́рїа д҃і. ма́рта ѳ҃. 
Дона́тъ, а҆прі́ллїа а҃. 
Дорѷмедо́нтъ, септе́мврїа ѳ҃і. 
Досїѳе́й, феврꙋа́рїа ѳ҃і. 
Дꙋкі́тїй, ное́мврїа з҃. 
Дꙋ́ла, і҆ꙋ́нїа є҃і. 
Дѡроѳе́й, і҆ꙋ́нїа є҃. септе́мврїа г҃. ѕ҃і. ное́мврїа  з҃. деке́мврїа к҃и. 
Є҆ 
Є҆де́сїй, а҆прі́ллїа в҃. 
Є҆кді́кїй, [и҆лѝ Є҆кді́тъ], ма́рта ѳ҃. 
Є҆леаза́ръ, а҆́ѵгꙋста а҃. 
Є҆лезво́й, ѻ҆ктѡ́врїа к҃д. 
Є҆леѵсі́ппъ, і҆аннꙋа́рїа ѕ҃і. 
Є҆леѵѳе́рїй, а҆́ѵгꙋста д҃. и҃. ѻ҆ктѡ́врїа г҃.  деке́мврїа є҃і. 
Є҆ли́ма, і҆ꙋ́лїа а҃. 
Є҆лїссе́й, і҆ꙋ́нїа д҃і. 
Є҆ла́дїй, і҆аннꙋа́рїа и҃. ма́їа к҃и. 
Є҆́ллїй, і҆ꙋ́лїа д҃і. 
Є҆лпі́дїй, ма́рта з҃. ное́мврїа є҃і. 
Є҆лпїдїфо́ръ, а҆прі́ллїа г҃. ное́мврїа в҃. 
Є҆мїлїа́нъ, і҆аннꙋа́рїа и҃. ма́рта з҃. і҆ꙋ́лїа и҃і.  а҆́ѵгꙋста и҃. и҃і. 
Є҆пафра́съ, і҆аннꙋа́рїа д҃. 
Є҆пафроді́тъ, і҆аннꙋа́рїа д҃. ма́рта а҃. деке́мврїа  и҃. 
Є҆пене́тъ, і҆аннꙋа́рїа д҃. і҆ꙋ́лїа а҃. 
Є҆пїкте́тъ, і҆ꙋ́лїа з҃. 
Є҆пїма́хъ, ма́рта а҃і. ѻ҆ктѡ́врїа л҃а. 
Є҆пїфа́нїй, ма́їа в҃і. ное́мврїа з҃. 
Є҆пполо́нїй, септе́мврїа д҃. 
Є҆ра́змъ, феврꙋа́рїа к҃д. ма́їа д҃. і҃. 
Є҆ра́стъ, і҆аннꙋа́рїа д҃. ное́мврїа і҃. 
Є҆рме́й, ное́мврїа д҃. 
Є҆рмїнїгге́лдъ, ное́мврїа а҃. 
Є҆рмі́й, і҆аннꙋа́рїа д҃. ма́їа л҃а. і҆ꙋ́лїа ѕ҃. 
Є҆рмі́ппъ, і҆ꙋ́лїа к҃ѕ. а҆́ѵгꙋста и҃і. 
Є҆рмоге́нъ, септе́мврїа а҃. деке́мврїа і҃. 
Є҆рмокра́тъ, і҆ꙋ́лїа к҃ѕ. 
Є҆рмола́й, і҆ꙋ́лїа к҃ѕ. 
Є҆́рмъ, и҆лѝ Є҆́рма, і҆аннꙋа́рїа д҃. ма́рта и҃.  а҆прі́ллїа и҃. ма́їа л҃а. а҆́ѵгꙋста и҃і. ное́мврїа є҃. 
Є҆рмѵ́лъ, і҆аннꙋа́рїа г҃і. 
Є҆́рѡсъ, і҆ꙋ́нїа к҃д. 
Є҆́сперъ, ма́їа в҃. 
Є҆фі́въ, і҆ꙋ́лїа л҃. 
Є҆фре́мъ, і҆аннꙋа́рїа к҃и. ма́рта з҃. ма́їа ѕ҃і.  і҆ꙋ́нїа и҃. 
Є҆ѯакꙋстѡдїа́нъ, а҆́ѵгꙋста д҃. ѻ҆ктѡ́врїа к҃в. 
Є҆ѳе́рїй, ма́рта з҃. 
Є҆ѵанге́лъ, і҆ꙋ́лїа з҃. 
Є҆ѵаре́стъ, деке́мврїа к҃г. к҃ѕ. 
Є҆ѵелпі́стъ, і҆ꙋ́нїа а҃. 
Є҆ѵве́нтїй, [І҆ꙋвенті́нъ], ѻ҆ктѡ́врїа ѳ҃. 
Є҆ѵвꙋ́лъ, феврꙋа́рїа г҃. 
Є҆ѵге́нїй, і҆аннꙋа́рїа к҃а. феврꙋа́рїа в҃і. ѳ҃і.  ма́рта з҃. ное́мврїа з҃. деке́мврїа г҃і. 
Є҆ѵгра́фъ, деке́мврїа і҃. 
Є҆ѵдокі́мъ, і҆ꙋ́лїа л҃а. 
Є҆ѵдоѯі́й, септе́мврїа ѕ҃. ное́мврїа г҃. 
Є҆ѵїла́сїй, феврꙋа́рїа ѕ҃. 
Є҆ѵка́рпїй, ма́рта и҃і. 
Є҆ѵкле́й, а҆́ѵгꙋста а҃. 
Є҆ѵла́мпїй, ма́рта є҃. і҆ꙋ́лїа г҃. ѻ҆ктѡ́врїа і҃. 
Є҆ѵло́гїй, феврꙋа́рїа г҃і. ма́рта є҃. а҆́ѵгꙋста  к҃є. 
Є҆ѵме́нїй, септе́мврїа и҃і. 
Є҆ѵнїкїа́нъ, деке́мврїа к҃г. 
Є҆ѵно́їкъ, ма́рта ѳ҃. 
Є҆ѵо́дъ, і҆аннꙋа́рїа д҃. септе́мврїа а҃. з҃.  деке́мврїа к҃в. 
Є҆́ѵплъ, а҆́ѵгꙋста а҃і. 
Є҆ѵпо́ръ, деке́мврїа к҃г. 
Є҆ѵсе́вїй, і҆аннꙋа́рїа д҃і. к҃. феврꙋа́рїа є҃і.  а҆прі́ллїа к҃д. к҃и. і҆ꙋ́нїа к҃в. септе́мврїа к҃а.  ѻ҆ктѡ́врїа д҃. 
Є҆ѵсеѡ́нъ, и҆лѝ Є҆ѵсевѡ́нъ, а҆́ѵгꙋста а҃. 
Є҆ѵсѷгні́й, а҆́ѵгꙋста є҃. 
Є҆ѵста́ѳїй, феврꙋа́рїа к҃а. ма́рта к҃ѳ. а҆прі́ллїа  д҃і. і҆ꙋ́лїа к҃и. септе́мврїа к҃. ное́мврїа к҃. 
Є҆ѵсто́хїй, і҆ꙋ́нїа к҃г. ное́мврїа є҃і. 
Є҆ѵстра́тїй, і҆аннꙋа́рїа ѳ҃. ма́рта к҃и. деке́мврїа  г҃і. 
Є҆ѵсхи́мѡнъ, ма́рта д҃і. 
Є҆ѵтро́пїй, ма́рта г҃. і҆ꙋ́нїа ѕ҃і. ѻ҆ктѡ́врїа  з҃і. 
Є҆ѵтѷхїа́нъ, а҆́ѵгꙋста з҃і. деке́мврїа к҃в. 
Є҆ѵтѵ́хїй, і҆аннꙋа́рїа к҃. ма́рта ѳ҃. а҆прі́ллїа ѕ҃.  к҃а. ма́їа к҃и. а҆́ѵгꙋста к҃г. ное́мврїа з҃. 
Є҆ѵтѵ́хъ, а҆́ѵгꙋста к҃д. 
Є҆ѵфра́сїй, а҆прі́ллїа к҃и. 
Є҆ѵфросѵ́нъ, ма́їа є҃і. септе́мврїа а҃і. 
Є҆ѵѱѵ́хїй, а҆прі́ллїа ѳ҃. септе́мврїа з҃. 
Є҆ѵѳѵ́мїй, і҆аннꙋа́рїа к҃. ма́рта а҃і. а҆прі́ллїа  а҃. і҆ꙋ́лїа д҃. септе́мврїа г҃. ѻ҆ктѡ́врїа є҃і.  деке́мврїа к҃ѕ. к҃и. 
З 
Закхе́й, ное́мврїа и҃і. 
Заха́рїа, феврꙋа́рїа и҃. ма́рта к҃д. септе́мврїа є҃.  деке́мврїа є҃. 
Зеві́нъ, феврꙋа́рїа к҃г. 
Зи́на, і҆аннꙋа́рїа д҃. і҆ꙋ́нїа к҃в. септе́мврїа к҃з. 
Зино́вїй, ѻ҆ктѡ́врїа л҃. 
Зинѡ́нъ, і҆аннꙋа́рїа а҃. ма́рта г҃. а҆прі́ллїа і҃.  в҃і. и҃і. к҃и. і҆ꙋ́нїа к҃в. септе́мврїа г҃. ѕ҃. з҃і.  деке́мврїа к҃и. 
Зѡи́лъ, ма́рта г҃. 
Зѡсі́ма, і҆аннꙋа́рїа д҃. ма́рта а҃. а҆прі́ллїа д҃.  з҃і. і҆ꙋ́нїа д҃. и҃. ѳ҃і. септе́мврїа ѳ҃і. к҃и. 
Зѡ́тїкъ, а҆прі́ллїа и҃і. а҆́ѵгꙋста к҃в. септе́мврїа  г҃і. ѻ҆ктѡ́врїа к҃а. деке́мврїа к҃г. л҃. 
И҆ 
И҆га́ѳраѯъ, ма́рта к҃ѕ. 
И҆́горь, і҆ꙋ́нїа є҃. 
И҆лїа̀, і҆аннꙋа́рїа и҃. д҃і. феврꙋа́рїа ѕ҃і. і҆ꙋ́лїа  к҃. септе́мврїа г҃і. з҃і. деке́мврїа ѳ҃і. 
И҆лїа́нъ, ма́рта ѳ҃. 
И҆лі́й, ма́рта ѳ҃. 
И҆лїодѡ́ръ, септе́мврїа к҃и. ное́мврїа ѳ҃і. 
И҆ракла́мвѡнъ, и҆лѝ И҆ракле́мѡнъ, і҆ꙋ́нїа в҃і.  деке́мврїа в҃. 
И҆ра́клїй, ма́рта ѳ҃. ма́їа и҃і. ѻ҆ктѡ́врїа к҃в. 
И҆рѡдїѡ́нъ, і҆аннꙋа́рїа д҃. а҆прі́ллїа и҃. 
И҆са́їа, і҆аннꙋа́рїа д҃і. феврꙋа́рїа ѕ҃і. ма́їа ѳ҃.  є҃і. 
И҆ско́й, ма́рта к҃ѕ. 
И҆сѵ́хїй, феврꙋа́рїа ѳ҃і. ма́рта є҃. ѳ҃. ма́їа і҃.  і҆ꙋ́лїа з҃. ѻ҆ктѡ́врїа г҃. ное́мврїа з҃. 
І҆ 
І҆адѡ́ръ, феврꙋа́рїа д҃. 
І҆акїсхо́лъ, а҆прі́ллїа к҃и. 
І҆а́кѡвъ, і҆аннꙋа́рїа д҃. г҃і. к҃ѳ. ма́рта д҃. к҃а.  к҃д. а҆прі́ллїа і҃. л҃. і҆ꙋ́нїа л҃. а҆́ѵгꙋста ѳ҃.  ѻ҆ктѡ́врїа ѳ҃. к҃г. ное́мврїа а҃. к҃ѕ. к҃з. 
І҆амвлі́хъ, а҆́ѵгꙋста д҃. ѻ҆ктѡ́врїа к҃в. 
І҆анїки́тъ, і҆ꙋ́лїа і҃. 
І҆аннꙋа́рїй, а҆прі́ллїа к҃а. к҃и. 
І҆а́сѡнъ, і҆аннꙋа́рїа д҃. ма́рта ѳ҃і. а҆прі́ллїа к҃и. 
І҆гна́тїй, і҆аннꙋа́рїа к҃ѳ. ма́їа ѳ҃і. к҃и.  септе́мврїа к҃з. ѻ҆ктѡ́врїа к҃г. деке́мврїа к҃. 
І҆езекїи́ль, і҆ꙋ́лїа к҃а. 
І҆ера́ѯъ, і҆ꙋ́нїа а҃. ѻ҆ктѡ́врїа к҃и. 
І҆еремі́а, і҆аннꙋа́рїа д҃і. феврꙋа́рїа ѕ҃і. ма́їа  а҃. ѻ҆ктѡ́врїа є҃. 
І҆еремі́й, а҆прі́ллїа ѕ҃. 
І҆ерѡнѵ́мъ, і҆ꙋ́нїа є҃і. 
І҆ероѳе́й, ѻ҆ктѡ́врїа д҃. 
І҆ерѡ́нъ, ное́мврїа з҃. 
І҆исꙋ́съ [Наѵи́нъ], септе́мврїа а҃. 
І҆ла́рїй, і҆ꙋ́лїа в҃і. 
І҆ларїѡ́нъ, ма́рта к҃и. і҆ꙋ́нїа ѕ҃. а҆́ѵгꙋста и҃і.  ѻ҆ктѡ́врїа к҃а. ное́мврїа з҃. 
І҆ллѵ́рїкъ, а҆прі́ллїа г҃. 
І҆́ндисъ, септе́мврїа г҃. деке́мврїа к҃и. 
І҆́нна, і҆аннꙋа́рїа к҃. і҆ꙋ́нїа к҃. 
І҆нноке́нтїй, і҆ꙋ́лїа ѕ҃. ное́мврїа к҃ѕ. 
І҆пполѵ́тъ, і҆аннꙋа́рїа л҃. а҆́ѵгꙋста г҃і. 
І҆рина́рхъ, ное́мврїа к҃и. 
І҆рине́й, ма́рта к҃ѕ. а҆́ѵгꙋста г҃і. к҃г. 
І҆рині́й, і҆ꙋ́нїа є҃. 
І҆саа́кїй, феврꙋа́рїа д҃і. ма́рта к҃в. ма́їа а҃.  а҆́ѵгꙋста г҃. 
І҆саа́къ, і҆аннꙋа́рїа д҃і. а҆прі́ллїа в҃і. ма́їа  и҃і. 
І҆са́кїй, а҆прі́ллїа к҃а. септе́мврїа к҃а. ное́мврїа  к҃. 
І҆са́ѵръ, і҆ꙋ́лїа ѕ҃. 
І҆сі́дѡръ, феврꙋа́рїа д҃. ма́їа д҃і. 
І҆сма́илъ, і҆ꙋ́нїа з҃і. 
І҆стꙋка́рїй, ное́мврїа г҃. 
І҆ꙋвена́лїй, і҆ꙋ́лїа в҃. 
І҆ꙋвенті́нъ, септе́мврїа є҃. 
І҆ꙋ́да, і҆ꙋ́нїа ѳ҃і. л҃. 
І҆ꙋлїа́нъ, і҆аннꙋа́рїа и҃. к҃ѳ. феврꙋа́рїа ѕ҃. ѕ҃і.  ма́рта ѕ҃і. і҆ꙋ́нїа г҃. к҃а. і҆ꙋ́лїа г҃і. к҃и.  а҆́ѵгꙋста ѳ҃. септе́мврїа д҃. в҃і. г҃і. ѻ҆ктѡ́врїа з҃.  и҃і. 
І҆ꙋ́лїй, і҆ꙋ́нїа к҃а. 
І҆ꙋстїнїа́нъ, ное́мврїа д҃і. 
І҆ꙋсті́нъ, і҆ꙋ́нїа а҃. 
І҆ꙋ́стъ, і҆аннꙋа́рїа д҃. і҆ꙋ́лїа д҃і. ѻ҆ктѡ́врїа а҃. 
І҆ѡа́дъ, ма́рта а҃. 
І҆ѡакі́мъ, септе́мврїа ѳ҃. 
І҆ѡанні́кїй, ное́мврїа д҃. 
І҆ѡа́ннъ, і҆аннꙋа́рїа д҃. з҃. є҃і. к҃в. к҃ѕ. к҃з.  л҃. л҃а. феврꙋа́рїа к҃г. к҃д. к҃ѳ. ма́рта ѳ҃. к҃. к҃з.  к҃ѳ. л҃. а҆прі́ллїа а҃і. в҃і. д҃і. и҃і. ѳ҃і. ма́їа  и҃. ѳ҃і. к҃д. к҃є. к҃ѕ. к҃ѳ. і҆ꙋ́нїа в҃. в҃і. г҃і.  ѳ҃і. к҃д. к҃ѕ. к҃и. л҃. і҆ꙋ́лїа в҃і. и҃і. к҃а. л҃.  а҆́ѵгꙋста д҃. ѳ҃. и҃і. к҃ѳ. л҃. септе́мврїа в҃. з҃.  д҃і. к҃г. к҃ѕ. ѻ҆ктѡ́врїа г҃. в҃і. ѳ҃і. к҃в. к҃и.  ное́мврїа а҃. ѳ҃. в҃і. г҃і. к҃. к҃и. деке́мврїа в҃. г҃.  д҃. з҃. к҃ѳ. 
І҆ѡаса́фъ, ное́мврїа ѳ҃і. 
І҆́ѡвъ, ма́їа ѕ҃. 
І҆ѡи́ль, ѻ҆ктѡ́врїа ѳ҃і. 
І҆ѡ́на, ма́рта к҃и. л҃а. ма́їа к҃з. і҆ꙋ́нїа є҃і.  септе́мврїа к҃в. ѻ҆ктѡ́врїа є҃. ное́мврїа є҃. 
І҆ѡ́сифъ, і҆аннꙋа́рїа д҃. д҃і. к҃ѕ. а҆прі́ллїа д҃.  септе́мврїа ѳ҃. ное́мврїа г҃. к҃. 
І҆ѡсі́й, ѻ҆́ный же І҆ѡ́сифъ, і҆аннꙋа́рїа д҃. 
К 
Каллїма́хъ, ма́їа ѕ҃. ное́мврїа з҃. 
Каллїні́къ, ма́їа к҃д. і҆ꙋ́лїа к҃ѳ. а҆́ѵгꙋста к҃г.  ное́мврїа з҃. деке́мврїа д҃і. 
Каллїо́пїй, а҆прі́ллїа з҃. 
Каллїстра́тъ, септе́мврїа к҃з. 
Ка́ллїстъ, ма́рта ѕ҃. 
Калꙋ́фъ, ма́їа ѳ҃і. 
Канді́дъ, і҆аннꙋа́рїа к҃а. ма́рта ѳ҃. 
Кантїдїа́нъ, а҆́ѵгꙋста є҃. 
Канті́дїй, а҆́ѵгꙋста є҃. 
Капі́тѡнъ, ма́рта з҃. а҆́ѵгꙋста в҃і. 
Карїѡ́нъ, деке́мврїа є҃. 
Ка́рпъ, і҆аннꙋа́рїа д҃. ма́їа к҃ѕ. ѻ҆ктѡ́врїа г҃і. 
Карте́рїй, і҆аннꙋа́рїа и҃. 
Кассїа́нъ, феврꙋа́рїа к҃ѳ. ма́їа к҃а. 
Касто́рїй, деке́мврїа и҃і. 
Ка́сторъ, септе́мврїа и҃і. 
Кастрі́хїй, ное́мврїа з҃. 
Кастꙋ́лъ, деке́мврїа и҃і. 
Кате́рїй, ное́мврїа г҃. 
Катꙋ́нъ, а҆́ѵгꙋста а҃. 
Келесті́нъ, а҆прі́ллїа и҃. 
Келсі́й, і҆аннꙋа́рїа и҃. ѻ҆ктѡ́врїа д҃і. 
Кенсорі́нъ, і҆аннꙋа́рїа а҃. 
Кеса́рїй, ма́рта ѳ҃. ѻ҆ктѡ́врїа з҃. ное́мврїа а҃. 
Ке́сарь, ма́рта а҃. деке́мврїа и҃. 
Ки́рѷкъ, і҆ꙋ́лїа є҃і. 
Ки́фа, ма́рта л҃. деке́мврїа и҃. 
Кі́ндей, і҆ꙋ́лїа а҃і. а҆́ѵгꙋста а҃. 
Кїнтїлїа́нъ, и҆лѝ Квїнтїлїа́нъ а҆прі́ллїа к҃и. 
Кїѡ́нъ, септе́мврїа д҃. 
Клаѵдїа́нъ, феврꙋа́рїа г҃. ное́мврїа з҃. 
Клаѵді́й, і҆аннꙋа́рїа л҃а. ма́рта ѳ҃. і҃. ѳ҃і.  і҆ꙋ́нїа г҃. а҆́ѵгꙋста а҃і. ѻ҆ктѡ́врїа к҃ѳ. деке́мврїа  и҃і. 
Клеоні́къ, ма́рта г҃. 
Клео́па, і҆аннꙋа́рїа д҃. 
Кли́ментъ, і҆аннꙋа́рїа д҃. к҃г. а҆прі́ллїа к҃в.  септе́мврїа і҃. ное́мврїа к҃є. 
Кодра́тъ, і҆аннꙋа́рїа д҃. ма́рта і҃. а҆прі́ллїа к҃а.  септе́мврїа к҃а. 
Коі́нтъ, і҆ꙋ́лїа ѕ҃. 
Конко́рдїй, і҆ꙋ́нїа д҃. 
Ко́нѡнъ, ма́рта є҃. ѕ҃. 
Ко́прїй, і҆ꙋ́лїа ѳ҃. септе́мврїа к҃д. 
Корні́лїй, ма́їа ѳ҃і. септе́мврїа г҃і. 
Корнꙋ́тъ, септе́мврїа в҃і. 
Корѡна́тъ, а҆́ѵгꙋста з҃і. 
Косма̀, а҆прі́ллїа и҃і. і҆ꙋ́лїа а҃. а҆́ѵгꙋста г҃.  ѻ҆ктѡ́врїа в҃і. з҃і. ное́мврїа а҃. 
Крискентїа́нъ, і҆ꙋ́нїа з҃. 
Криске́нтъ, і҆аннꙋа́рїа д҃. ма́рта і҃. а҆прі́ллїа  г҃і. і҆ꙋ́лїа л҃. 
Крі́спъ, і҆аннꙋа́рїа д҃. 
Кроні́дъ, ма́рта к҃г. септе́мврїа г҃і. 
Кꙋа́ртъ, и҆лѝ Ква́ртъ, і҆аннꙋа́рїа д҃. ное́мврїа і҃. 
Кꙋ́кша, а҆́ѵгꙋста к҃з. 
Кꙋ́фїй, а҆́ѵгꙋста а҃і. 
Кѡнстанті́нъ, ма́рта є҃. ѕ҃. ма́їа к҃а. і҆ꙋ́нїа є҃.  і҆ꙋ́лїа г҃. септе́мврїа ѳ҃і. ѻ҆ктѡ́врїа к҃в. деке́мврїа  к҃ѕ. 
Кѷпрїа́нъ, ма́рта і҃. ма́їа і҃. к҃з. а҆́ѵгꙋста  з҃і. л҃а. септе́мврїа ѕ҃і. ѻ҆ктѡ́врїа в҃. 
Кѷрїа́къ, ма́їа в҃. і҆ꙋ́нїа з҃. к҃д. а҆́ѵгꙋста а҃.  септе́мврїа ѕ҃. к҃ѳ. ѻ҆ктѡ́врїа к҃и. 
Кѷрі́ллъ, і҆аннꙋа́рїа и҃і. феврꙋа́рїа д҃. д҃і.  ма́рта ѳ҃. и҃і. к҃а. к҃ѳ. а҆прі́ллїа к҃и. ма́їа а҃і.  і҆ꙋ́нїа ѳ҃. і҆ꙋ́лїа ѳ҃. септе́мврїа ѕ҃. 
Кѷрі́нъ, і҆ꙋ́лїа ѕ҃. 
Кѷрїѡ́нъ, ма́рта ѳ҃. Кѵ́ръ, і҆аннꙋа́рїа л҃а. і҆ꙋ́нїа  к҃и. 
Л 
Ла́зарь, і҆ꙋ́нїа є҃і. і҆ꙋ́лїа з҃і. ѻ҆ктѡ́врїа  з҃і. ное́мврїа з҃. з҃і. 
Ла́мпадъ, і҆ꙋ́лїа є҃. 
Лаодїкі́й, ма́їа г҃і. 
Ла́ргїй, і҆ꙋ́нїа з҃. 
Лаѵре́нтїй, і҆аннꙋа́рїа к҃ѳ. а҆́ѵгꙋста і҃. 
Ла́ѵръ, а҆́ѵгꙋста и҃і. 
Ле́въ, феврꙋа́рїа и҃і. к҃. 
Лео́нтїй, і҆аннꙋа́рїа к҃в. ма́рта ѳ҃. а҆прі́ллїа к҃д.  ма́їа к҃г. і҆ꙋ́нїа и҃і. і҆ꙋ́лїа і҃. а҆́ѵгꙋста а҃. ѳ҃.  септе́мврїа г҃і. ѻ҆ктѡ́врїа з҃і. 
Ле́онтъ, і҆аннꙋа́рїа к҃в. 
Леѡні́дъ, ма́рта і҃. а҆прі́ллїа ѕ҃і. і҆ꙋ́нїа є҃.  а҆́ѵгꙋста и҃. 
Леѵкі́й, і҆ꙋ́нїа к҃. а҆́ѵгꙋста з҃і. деке́мврїа д҃і. 
Лїве́рїй, а҆́ѵгꙋста к҃з. 
Лїмне́й, и҆лѝ Лїмні́й, феврꙋа́рїа к҃в. 
Лі́нъ, і҆аннꙋа́рїа д҃. ное́мврїа є҃. 
Ло́ггїнъ, а҆прі́ллїа к҃д. і҆ꙋ́нїа к҃д. ѻ҆ктѡ́врїа  ѕ҃і. ное́мврїа з҃. 
Лꙋка̀, і҆аннꙋа́рїа д҃. к҃ѳ. феврꙋа́рїа з҃. а҆прі́ллїа  к҃в. і҆ꙋ́лїа а҃. септе́мврїа з҃. ѻ҆ктѡ́врїа и҃і.  ное́мврїа ѕ҃. деке́мврїа а҃і. 
Лꙋкїа́нъ, і҆ꙋ́нїа г҃. і҆ꙋ́лїа з҃. септе́мврїа г҃і.  ѻ҆ктѡ́врїа є҃і. 
Лꙋкі́й, і҆аннꙋа́рїа д҃. септе́мврїа і҃. 
Лꙋкїллїа́нъ, і҆ꙋ́нїа г҃. 
Лꙋ́ппъ, а҆́ѵгꙋста к҃г. 
Лѡ́тъ, ѻ҆ктѡ́врїа ѳ҃. 
Лѷкарїѡ́нъ, феврꙋа́рїа ѕ҃. 
Лѷсїма́хъ, ма́рта ѳ҃. 
М 
Ма́гнъ, а҆прі́ллїа к҃ѳ. 
Мака́рїй, і҆аннꙋа́рїа д҃і. ѳ҃і. феврꙋа́рїа ѳ҃і.  ма́рта з҃і. а҆прі́ллїа а҃. ма́їа а҃. к҃ѕ. і҆ꙋ́лїа к҃є.  септе́мврїа ѕ҃. ное́мврїа к҃г. 
Македо́нїй, і҆аннꙋа́рїа к҃д. 
Македѡ́нъ, ма́рта к҃г. 
Макро́вїй, септе́мврїа г҃і. 
Малахі́а, і҆аннꙋа́рїа г҃. 
Ма́лхъ, ма́рта к҃ѕ. 
Ма́мантъ, септе́мврїа в҃. ное́мврїа з҃. 
Маммі́й, а҆прі́ллїа к҃и. 
Манꙋ́илъ, і҆аннꙋа́рїа к҃в. ма́рта к҃з. і҆ꙋ́нїа з҃і. 
Марда́рїй, деке́мврїа г҃і. 
Мардо́нїй, септе́мврїа г҃. деке́мврїа к҃и. 
Марїа́въ, а҆прі́ллїа ѳ҃. 
Марі́нъ, ма́рта з҃і. і҆ꙋ́лїа ѕ҃. а҆́ѵгꙋста з҃.  ѻ҆ктѡ́врїа и҃і. деке́мврїа ѕ҃і. 
Маркеллі́нъ, деке́мврїа и҃і. 
Марке́ллъ, феврꙋа́рїа ѳ҃. ма́рта а҃. і҆ꙋ́нїа з҃.  а҆́ѵгꙋста а҃. д҃і. ное́мврїа є҃і. деке́мврїа к҃ѳ. 
Маркїа́нъ, і҆аннꙋа́рїа і҃. и҃і. і҆ꙋ́нїа є҃. і҆ꙋ́лїа  г҃і. а҆́ѵгꙋста ѳ҃. ѻ҆ктѡ́врїа к҃є. л҃. ное́мврїа в҃. 
Ма́рко и҆лѝ Ма́ркъ, і҆аннꙋа́рїа д҃. д҃і. ма́рта є.  к҃ѳ. а҆прі́ллїа є҃. к҃є. і҆ꙋ́лїа г҃. септе́мврїа к҃з.  к҃и. ѻ҆ктѡ́врїа к҃з. л҃. деке́мврїа и҃і. к҃ѳ. 
Марса́лїй, а҆прі́ллїа к҃и. 
Мартїнїа́нъ, феврꙋа́рїа г҃і. а҆прі́ллїа а҃і.  а҆́ѵгꙋста д҃. ѻ҆ктѡ́врїа к҃в. 
Марті́нъ, а҆прі́ллїа д҃і. ѻ҆ктѡ́врїа в҃і. 
Мартѵ́рїй, ѻ҆ктѡ́врїа к҃є. 
Марꙋ́ѳъ, феврꙋа́рїа ѕ҃і. 
Ма́ръ, і҆аннꙋа́рїа к҃є. 
Ма́рѡнъ, феврꙋа́рїа д҃і. 
Матѳе́й, і҆ꙋ́нїа а҃. ѻ҆ктѡ́врїа є҃. ное́мврїа ѕ҃і. 
Матѳі́й, і҆ꙋ́нїа а҃. а҆́ѵгꙋста ѳ҃. 
Маѯїа́нъ, і҆ꙋ́нїа г҃. 
Маѯїмїа́нъ, а҆прі́ллїа к҃а. ное́мврїа з҃. 
Маѯїмїлїа́нъ, а҆́ѵгꙋста д҃. ѻ҆ктѡ́врїа к҃в. 
Маѯі́мъ, і҆аннꙋа́рїа к҃а. феврꙋа́рїа ѕ҃. ѳ҃і.  а҆прі́ллїа і҃. к҃и. л҃. ма́їа д҃і. і҆ꙋ́лїа л҃.  а҆́ѵгꙋста а҃і. г҃і. септе́мврїа є҃. є҃і. ѻ҆ктѡ́врїа  ѳ҃. к҃и. ное́мврїа а҃і. к҃в. 
Маѵрі́кїй, феврꙋа́рїа к҃в. і҆ꙋ́лїа і҃. 
Ма́ѵръ, ма́рта ѳ҃і. і҆ꙋ́нїа з҃. 
Маѵсі́ма, і҆аннꙋа́рїа к҃г. 
Меді́мнъ, септе́мврїа є҃. 
Меласі́ппъ, ное́мврїа з҃. 
Меле́тїй, феврꙋа́рїа в҃і. ма́їа к҃д. септе́мврїа к҃а. 
Мелеѵсі́ппъ, і҆аннꙋа́рїа ѕ҃і. 
Мелїтѡ́нъ, ма́рта ѳ҃. 
Ме́мнѡнъ, а҆прі́ллїа к҃ѳ. а҆́ѵгꙋста к҃. 
Мена́ндръ, ма́їа ѳ҃і. 
Мене́а, і҆ꙋ́лїа і҃. 
Мені́гнъ, ное́мврїа к҃в. 
Меркꙋ́рїй, ное́мврїа к҃д. 
Ме́ртїй, і҆аннꙋа́рїа в҃і. 
Меѳо́дїй. а҆прі́ллїа ѕ҃. ма́їа а҃і. і҆ꙋ́нїа д҃. д҃і.  к҃. 
Ми́на, і҆аннꙋа́рїа є҃. феврꙋа́рїа з҃і. а҆прі́ллїа  в҃і. а҆́ѵгꙋста к҃є. ное́мврїа а҃і. деке́мврїа і҃. 
Минеѡ́нъ, а҆́ѵгꙋста а҃. 
Минсїѳе́й, а҆́ѵгꙋста а҃. 
Митрофа́нъ, і҆ꙋ́нїа д҃. ное́мврїа к҃г. 
Мїа́нъ, септе́мврїа д҃. 
Мїли́ссенъ, ма́рта ѕ҃. 
Мїлі́й, ное́мврїа і҃. 
Мїра́ѯъ, деке́мврїа а҃і. 
Мїсаи́лъ, деке́мврїа з҃і. 
Мїхаи́лъ, і҆аннꙋа́рїа а҃і. феврꙋа́рїа д҃і. ма́їа  к҃а. к҃г. і҆ꙋ́лїа в҃і. септе́мврїа ѕ҃. к҃. л҃.  ѻ҆ктѡ́врїа а҃. ное́мврїа и҃. к҃в. деке́мврїа и҃і. 
Мїхе́й, і҆аннꙋа́рїа є҃. а҆́ѵгꙋста д҃і. 
Моде́стъ, і҆ꙋ́нїа є҃і. деке́мврїа и҃і. 
Мꙋ́ко, і҆ꙋ́лїа л҃. 
Мѡкі́й, і҆аннꙋа́рїа к҃ѳ. ма́їа а҃і. і҆ꙋ́лїа г҃. 
Мѡѷсе́й, і҆аннꙋа́рїа д҃і. феврꙋа́рїа к҃г. і҆ꙋ́лїа  к҃ѕ. а҆́ѵгꙋста к҃и. септе́мврїа д҃. 
Мѷгдо́нїй, септе́мврїа г҃. деке́мврїа к҃и. 
Мѵ́рѡнъ, а҆́ѵгꙋста и҃. з҃і. 
Н 
Наза́рїй, ѻ҆ктѡ́врїа д҃. 
Наркі́ссъ, і҆аннꙋа́рїа д҃. ѻ҆ктѡ́врїа л҃а. 
Наꙋ́мъ, деке́мврїа а҃. 
Наѳана́илъ, а҆прі́ллїа к҃в. 
Некта́рїй, ное́мврїа к҃ѳ. 
Неофѵ́тъ, і҆аннꙋа́рїа к҃а. а҆́ѵгꙋста к҃в. 
Не́стѡръ, феврꙋа́рїа к҃и. ма́рта а҃. ѻ҆ктѡ́врїа к҃з. 
Неѡ́нъ, і҆аннꙋа́рїа ѕ҃і. а҆прі́ллїа к҃д. к҃и.  септе́мврїа к҃и. ѻ҆ктѡ́врїа к҃ѳ. 
Ни́рса, ное́мврїа к҃. 
Ни́ѳѡнтъ, а҆прі́ллїа и҃. деке́мврїа к҃г. 
Нїка́ндръ, ма́рта є҃і. і҆ꙋ́нїа є҃. септе́мврїа к҃д.  ное́мврїа д҃. з҃. 
Нїканѡ́ръ, і҆аннꙋа́рїа д҃. і҆ꙋ́лїа к҃и. деке́мврїа  к҃и. 
Нїки́та, і҆аннꙋа́рїа л҃а. ма́рта к҃. а҆прі́ллїа г҃.  а҃. ма́їа к҃д. к҃и. септе́мврїа ѳ҃. є҃і. ѻ҆ктѡ́врїа  г҃і. 
Нїки́форъ, і҆аннꙋа́рїа л҃а. феврꙋа́рїа ѳ҃. ма́рта і҃.  г҃і. а҆прі́ллїа ѳ҃. і҆ꙋ́нїа в҃. ное́мврїа г҃і. 
Нїкоди́мъ, а҆́ѵгꙋста в҃. ѻ҆ктѡ́врїа л҃а. 
Нїко́ла, [то́ же что̀ Нїкола́й] ѻ҆ктѡ́врїа д҃і. 
Нїкола́й, феврꙋа́рїа д҃. ма́рта ѳ҃. ма́їа ѳ҃. і҆ꙋ́лїа  к҃з. деке́мврїа ѕ҃. к҃д. 
Нїкостра́тъ, деке́мврїа и҃і. 
Ні́кѡнъ, ма́рта к҃г. септе́мврїа к҃и. ное́мврїа з҃.  з҃і. деке́мврїа а҃і. 
Ні́лъ, ма́їа к҃з. септе́мврїа з҃і. ное́мврїа в҃і.  деке́мврїа з҃. 
Ні́тъ, ѻ҆ктѡ́врїа к҃и. 
Нѷктополїѡ́нъ, ное́мврїа г҃. 
Ѻ҆ 
Ѻ҆лѷмпа́нъ и҆лѝ Ѻ҆лѵ́мпъ, і҆аннꙋа́рїа д҃.  ное́мврїа і҃. 
Ѻ҆лѵ́мпїй, і҆ꙋ́лїа л҃. 
Ѻ҆ни́сїй, ма́рта є҃. 
Ѻ҆ни́сїмъ, і҆аннꙋа́рїа д҃. феврꙋа́рїа є҃і. ма́їа  і҃. і҆ꙋ́лїа д҃і. 
Ѻ҆нисі́форъ, і҆аннꙋа́рїа д҃. септе́мврїа з҃.  ное́мврїа ѳ҃. деке́мврїа и҃. 
Ѻ҆нꙋ́фрїй, і҆ꙋ́нїа в҃і. і҆ꙋ́лїа к҃а. 
Ѻ҆ре́нтїй, і҆ꙋ́нїа к҃д. 
Ѻ҆ре́стъ, ное́мврїа і҃. деке́мврїа г҃і. 
Ѻ҆стрѵ́хїй, ное́мврїа з҃. 
П 
Пагкра́тїй и҆лѝ Панкра́тїй, феврꙋа́рїа ѳ҃. і҆ꙋ́лїа ѳ҃. 
Пагха́рїй и҆лѝ Панха́рїй, ма́рта ѳ҃і. 
Паі́сїй, і҆ꙋ́нїа ѳ҃і. 
Пакто́вїй, ное́мврїа г҃. 
Палла́дїй, і҆аннꙋа́рїа к҃и. ное́мврїа к҃з. 
Па́мва, і҆ꙋ́лїа и҃і. 
Па́мвѡнъ, і҆ꙋ́нїа є҃. 
Памфалѡ́нъ, ма́їа з҃і. 
Памфамі́ръ, ма́їа з҃і. 
Памфі́лъ, феврꙋа́рїа ѕ҃і. а҆́ѵгꙋста в҃і. 
Пансо́фїй, і҆аннꙋа́рїа є҃і. 
Пантелеи́монъ, і҆ꙋ́лїа к҃з. 
Па́па, ма́рта ѕ҃і. септе́мврїа д҃і. 
Па́пїй, і҆аннꙋа́рїа л҃а. феврꙋа́рїа г҃. ма́рта і҃.  і҆ꙋ́нїа з҃. і҆ꙋ́лїа з҃. 
Папѵ́ла, ѻ҆ктѡ́врїа г҃і. 
Парамо́нъ, ное́мврїа к҃ѳ. 
Па́рдъ, деке́мврїа є҃і. 
Париго́рїй, і҆аннꙋа́рїа к҃ѳ. 
Парме́нїй, і҆ꙋ́лїа а҃. 
Парме́нъ, і҆аннꙋа́рїа д҃. і҆ꙋ́лїа к҃и. 
Паро́дъ, і҆аннꙋа́рїа к҃в. 
Парѳе́нїй, феврꙋа́рїа з҃. 
Пасїкра́тъ, а҆прі́ллїа к҃д. 
Пата́пїй, деке́мврїа и҃. 
Патермꙋ́ѳїй, і҆ꙋ́лїа ѳ҃. септе́мврїа з҃і. 
Патрі́кїй, ма́рта к҃. ма́їа ѳ҃і. 
Патро́въ, і҆аннꙋа́рїа д҃. ное́мврїа є҃. 
Патро́клъ, а҆́ѵгꙋста з҃і. 
Пафнꙋ́тїй, феврꙋа́рїа є҃і. ма́їа а҃. септе́мврїа  к҃є. 
Пахѡ́мїй, ма́їа є҃і. 
Па́ѵелъ, і҆аннꙋа́рїа і҃. д҃і. є҃і. феврꙋа́рїа  ѕ҃і. ма́рта д҃. з҃. і҃. ма́їа и҃і. і҆ꙋ́нїа г҃. к҃и.  к҃ѳ. і҆ꙋ́лїа ѕ҃і. а҆́ѵгꙋста з҃і. л҃. септе́мврїа і҃.  ѻ҆ктѡ́врїа д҃. ное́мврїа ѕ҃. деке́мврїа з҃. є҃і. к҃г. 
Паѵлі́нъ, і҆аннꙋа́рїа к҃г. ма́їа и҃і. 
Паѵсїка́кїй, ма́їа г҃і. 
Паѵсїлѵ́пъ, а҆прі́ллїа и҃. 
Пе́лїй, септе́мврїа з҃і. 
Перегрі́нъ, і҆ꙋ́лїа ѕ҃. з҃. 
Пе́тръ, і҆аннꙋа́рїа ѳ҃. в҃і. г҃і. ѕ҃і. к҃в. к҃ѕ.  феврꙋа́рїа а҃. ма́їа г҃. и҃і. і҆ꙋ́нїа в҃і. к҃є. к҃ѳ.  л҃. і҆ꙋ́лїа а҃. а҆́ѵгꙋста ѳ҃. к҃д. септе́мврїа г҃. є҃.  і҃. г҃і. к҃в. к҃г. ѻ҆ктѡ́врїа д҃. є҃. ѳ҃. ное́мврїа  к҃є. деке́мврїа к҃а. к҃и. 
Пеѡ́нъ, і҆ꙋ́нїа а҃. 
Пига́сїй, ное́мврїа в҃. 
Пі́менъ, а҆́ѵгꙋста з҃. к҃з. 
Пі́нна, і҆аннꙋа́рїа к҃. і҆ꙋ́нїа к҃. 
Пїо́нїй, ма́рта а҃і. 
Пі́стъ, а҆́ѵгꙋста к҃а. 
Платѡ́нъ, а҆прі́ллїа є҃. ное́мврїа и҃і. 
Полꙋ́вїй, ма́їа в҃і. 
Полѷе́нъ, ма́їа ѳ҃і. а҆́ѵгꙋста и҃і. 
Полѷе́ѵктъ, і҆аннꙋа́рїа ѳ҃. деке́мврїа ѳ҃і. 
Полѷка́рпъ, феврꙋа́рїа к҃г. а҆прі́ллїа в҃. і҆ꙋ́лїа  к҃д. 
Полѷхро́нїй, феврꙋа́рїа к҃г. і҆ꙋ́лїа а҃. ѻ҆ктѡ́врїа  з҃. 
Помпе́й, і҆ꙋ́лїа з҃. 
Помпиі́й, а҆прі́ллїа і҃. ѻ҆ктѡ́врїа к҃и. 
Помпі́й, деке́мврїа к҃г. 
По́нтїй, а҆́ѵгꙋста є҃. 
Поплі́й, і҆аннꙋа́рїа к҃є. 
Порфѵ́рїй, феврꙋа́рїа і҃. ѕ҃і. к҃ѕ. септе́мврїа  є҃і. ное́мврїа ѳ҃. 
Поти́тъ, і҆ꙋ́лїа а҃. 
Прилидїа́нъ, септе́мврїа д҃. 
Прі́скъ, ма́рта ѳ҃. септе́мврїа к҃а. 
Про́въ, ѻ҆ктѡ́врїа в҃і. деке́мврїа ѳ҃і. 
Проке́ссъ, а҆прі́ллїа а҃і. 
Про́клъ, і҆аннꙋа́рїа д҃і. і҆ꙋ́лїа в҃і. ное́мврїа к҃. 
Проко́пїй, феврꙋа́рїа к҃з. і҆ꙋ́лїа и҃. ное́мврїа к҃в. 
Прокꙋ́лъ, а҆прі́ллїа к҃а. і҆ꙋ́лїа л҃. 
Прота́сїй, ѻ҆ктѡ́врїа д҃і. 
Проте́рїй, феврꙋа́рїа к҃и. 
Про́хѡръ, і҆аннꙋа́рїа д҃. феврꙋа́рїа і҃. і҆ꙋ́лїа к҃и. 
Прѡтоге́нъ, а҆́ѵгꙋста к҃є. 
Прѡтолеѡ́нъ, а҆прі́ллїа к҃г. 
Прѡ́тъ, деке́мврїа к҃д. 
Пꙋ́дъ, і҆аннꙋа́рїа д҃. а҆прі́ллїа є҃і. 
Пꙋплі́й, ма́рта г҃і. є҃і. а҆прі́ллїа є҃. 
Р 
Равꙋ́ла, феврꙋа́рїа ѳ҃і. 
Разꙋ́мникъ, деке́мврїа в҃і. 
Ре́асъ, ма́рта к҃ѕ. 
Ревока́тъ, феврꙋа́рїа а҃. 
Рі́мма, і҆аннꙋа́рїа к҃. і҆ꙋ́нїа к҃. 
Рі́ѯъ, і҆ꙋ́лїа ѕ҃. 
Родїѡ́нъ, і҆аннꙋа́рїа д҃. ное́мврїа і҃. 
Родопїа́нъ, а҆прі́ллїа к҃ѳ. 
Рꙋсті́къ, ѻ҆ктѡ́врїа г҃. 
Рꙋфі́нъ, ма́рта і҃. а҆прі́ллїа з҃. і҆ꙋ́лїа ѕ҃. 
Рꙋ́ѳъ, і҆аннꙋа́рїа д҃. а҆прі́ллїа и҃. к҃ѳ. і҆ꙋ́лїа ѕ҃. 
Рѡма́нъ, і҆аннꙋа́рїа к҃ѳ. ма́їа в҃. і҆ꙋ́лїа ѳ҃і. к҃д.  ѻ҆ктѡ́врїа а҃. ное́мврїа и҃і. ѳ҃і. к҃з. 
Рѡмѵ́лъ, ма́рта є҃і. септе́мврїа ѕ҃. 
С 
Са́вва, і҆аннꙋа́рїа в҃і. д҃і. а҆прі́ллїа є҃і. к҃д.  а҆́ѵгꙋста к҃з. к҃и. ѻ҆ктѡ́врїа а҃. деке́мврїа г҃. є҃. 
Савва́тїй, септе́мврїа ѳ҃і. к҃з. 
Саве́лъ, і҆ꙋ́нїа з҃і. 
Саве́рїй, ное́мврїа к҃. 
Саві́нъ, і҆аннꙋа́рїа а҃. ма́рта г҃і. ѕ҃і. ма́їа  в҃і. ѻ҆ктѡ́врїа є҃і. 
Садѡ́къ, феврꙋа́рїа к҃. ѻ҆ктѡ́врїа ѳ҃і. 
Сакердѡ́нъ, ма́рта ѳ҃. 
Салама́нъ, і҆аннꙋа́рїа к҃г. 
Саме́й, і҆аннꙋа́рїа ѳ҃. 
Самꙋи́лъ, феврꙋа́рїа ѕ҃і. а҆́ѵгꙋста к҃. 
Самѡ́нъ, ное́мврїа є҃і. 
Самѱѡ́нъ, і҆ꙋ́нїа к҃з. 
Сарви́лъ, септе́мврїа є҃. ѻ҆ктѡ́врїа є҃і. к҃и. 
Сасо́нїй, ное́мврїа к҃. 
Саторі́нъ, ма́рта і҃. 
Саторні́й, а҆прі́ллїа к҃и. 
Саторни́лъ, феврꙋа́рїа а҃. 
Саторні́нъ, і҆ꙋ́лїа з҃. деке́мврїа к҃г. 
Сатꙋрні́нъ, і҆ꙋ́нїа з҃. 
Сатѵ́ръ, феврꙋа́рїа а҃. 
Севастїа́нъ, феврꙋа́рїа к҃ѕ. деке́мврїа и҃і. 
Севери́нъ, і҆ꙋ́нїа д҃. 
Северїа́нъ, ма́рта ѳ҃. а҆прі́ллїа и҃і. і҆ꙋ́нїа д҃. 
Севирїа́нъ, а҆́ѵгꙋста к҃в. септе́мврїа ѳ҃. 
Севи́ръ, і҆ꙋ́нїа к҃з. а҆́ѵгꙋста к҃. 
Секꙋ́ндъ, феврꙋа́рїа а҃. 
Селеѵкі́й, феврꙋа́рїа ѕ҃і. 
Селе́ѵкъ, септе́мврїа г҃і. 
Сели́нїй, і҆ꙋ́нїа є҃. 
Сенні́съ, і҆ꙋ́лїа а҃. 
Серапїѡ́нъ, і҆аннꙋа́рїа л҃а. ма́рта ѕ҃і. ма́їа д҃і.  к҃д. і҆ꙋ́лїа г҃і. а҆́ѵгꙋста и҃і. септе́мврїа г҃і. 
Серафі́мъ, і҆аннꙋа́рїа в҃. і҆ꙋ́лїа ѳ҃і. 
Серафїѡ́нъ, ма́рта і҃. 
Се́ргїй, і҆аннꙋа́рїа д҃і. ма́рта к҃. і҆ꙋ́нїа к҃и.  і҆ꙋ́лїа є҃. септе́мврїа а҃і. к҃є. ѻ҆ктѡ́врїа з҃. 
Сі́велъ, а҆́ѵгꙋста є҃. 
Сі́гицъ, ма́рта к҃ѕ. 
Сі́ла, і҆аннꙋа́рїа д҃. ма́рта к҃ѕ. і҆ꙋ́лїа а҃. 
Сїла́нъ, і҆ꙋ́нїа д҃. 
Сїлва́нъ, і҆аннꙋа́рїа к҃ѳ. ма́їа д҃. ѻ҆ктѡ́врїа д҃і. 
Сїлве́стръ, і҆аннꙋа́рїа в҃. 
Сїлꙋа́нъ, і҆аннꙋа́рїа д҃. і҆ꙋ́лїа і҃. а҃. 
Сі́мѡнъ, ма́їа і҃. і҆ꙋ́нїа а҃. 
Сїоні́й, і҆аннꙋа́рїа к҃в. 
Сїсі́нїй, ма́рта ѳ҃. і҆ꙋ́нїа з҃. і҆ꙋ́лїа і҃.  ное́мврїа к҃г. 
Сїсѡ́й, і҆ꙋ́лїа ѕ҃. 
Сі́ѯтъ, а҆́ѵгꙋста і҃. 
Смара́гдъ, ма́рта ѳ҃. і҆ꙋ́нїа з҃. 
Солохѡ́нъ, ма́їа з҃і. 
Сонирі́лъ, ма́рта к҃ѕ. 
Софо́нїа, деке́мврїа г҃. 
Спеѵсі́ппъ, і҆аннꙋа́рїа ѕ҃і. 
Спѷрїдѡ́нъ, ѻ҆ктѡ́врїа л҃а. деке́мврїа в҃і. 
Стахѵ́й, і҆аннꙋа́рїа д҃. ѻ҆ктѡ́врїа л҃а. 
Стефа́нъ, і҆аннꙋа́рїа д҃. д҃і. ма́рта к҃и. а҆прі́ллїа  к҃ѕ. к҃з. ма́їа з҃і. к҃д. і҆ꙋ́лїа г҃і. д҃і. а҆́ѵгꙋста  в҃. септе́мврїа є҃і. ѻ҆ктѡ́врїа к҃и. ное́мврїа к҃и.  деке́мврїа ѳ҃. є҃і. з҃і. к҃з. 
Стратоні́къ, і҆аннꙋа́рїа г҃і. септе́мврїа г҃і. 
Стратѡ́нъ, а҆́ѵгꙋста з҃і. 
Стратѡ́ръ, септе́мврїа ѳ҃. 
Сꙋі́мвлъ, ма́рта к҃ѕ. 
Сѡзо́нтъ, септе́мврїа з҃. 
Сѡкра́тъ, а҆прі́ллїа к҃а. 
Сѡсїпа́тръ, і҆аннꙋа́рїа д҃. а҆прі́ллїа к҃и. ное́мврїа  і҃. 
Сѡ́ссїй, а҆прі́ллїа к҃а. 
Сѡсѳе́нъ, і҆аннꙋа́рїа д҃. ма́рта а҃. септе́мврїа ѕ҃і.  деке́мврїа и҃. 
Сѡфро́нїй, ма́рта а҃і. деке́мврїа ѳ҃. 
Сѷмеѡ́нъ, і҆аннꙋа́рїа д҃. к҃ѕ. феврꙋа́рїа г҃. г҃і.  а҆прі́ллїа є҃. з҃і. к҃з. ма́їа и҃і. к҃д. і҆ꙋ́лїа к҃а.  септе́мврїа а҃. 
Сѷмфорїа́нъ, деке́мврїа и҃і. 
Т 
Тара́сїй, феврꙋа́рїа к҃є. 
Тара́хъ, ѻ҆ктѡ́врїа в҃і. 
Татїѡ́нъ, а҆́ѵгꙋста к҃д. 
Таѵрїѡ́нъ, ное́мврїа з҃. 
Тере́нтїй, ма́рта г҃і. а҆прі́ллїа і҃. і҆ꙋ́нїа к҃а.  ѻ҆ктѡ́врїа к҃и. 
Те́ртїй, і҆аннꙋа́рїа д҃. ѻ҆ктѡ́врїа а҃. ное́мврїа  і҃. 
Тївꙋ́ртїй, ное́мврїа к҃в. деке́мврїа и҃і. 
Ті́грїй, і҆ꙋ́нїа ѕ҃і. 
Тїмола́й, ма́рта є҃і. 
Тїмоѳе́й, і҆аннꙋа́рїа д҃. к҃в. к҃д. феврꙋа́рїа к҃а.  ма́їа г҃. і҆ꙋ́нїа і҃. а҆́ѵгꙋста ѳ҃і. деке́мврїа ѳ҃і. 
Ті́мѡнъ, і҆аннꙋа́рїа д҃. і҆ꙋ́лїа к҃и. деке́мврїа а҃. 
Ті́тъ, і҆аннꙋа́рїа д҃. феврꙋа́рїа к҃з. а҆прі́ллїа в҃.  а҆́ѵгꙋста к҃є. 
Трагквїллі́нъ, деке́мврїа и҃і. 
Трїві́мїй, ма́рта а҃. 
Трифѵ́ллїй, і҆ꙋ́нїа г҃і. 
Трофі́мъ, і҆аннꙋа́рїа д҃. ма́рта ѕ҃і. и҃і.  а҆прі́ллїа є҃і. і҆ꙋ́лїа к҃г. септе́мврїа ѳ҃і. 
Трѡа́дїй, ма́рта в҃. 
Трѵ́фѡнъ, феврꙋа́рїа а҃. а҆прі́ллїа ѳ҃і. 
Тꙋрво́нъ, і҆аннꙋа́рїа ѕ҃і. 
Тѵ́хїкъ, і҆аннꙋа́рїа д҃. деке́мврїа и҃. 
Тѵ́хѡнъ, і҆ꙋ́нїа ѕ҃і. а҆́ѵгꙋста г҃і. 
Оу҆ 
Оу҆аленті́нъ [и҆лѝ Валенті́нъ], і҆ꙋ́лїа ѕ҃. а҃. 
Оу҆а́лентъ [и҆лѝ Ва́леꙋтъ], феврꙋа́рїа ѕ҃і. ма́рта  ѳ҃. 
Оу҆алерїа́нъ [и҆лѝ Валерїа́нъ], і҆аннꙋа́рїа к҃а.  септе́мврїа г҃і. 
Оу҆алле́рїй [и҆лѝ Вале́рїй], ма́рта ѳ҃. ное́мврїа  з҃. 
Оу҆а́ръ, ѻ҆ктѡ́врїа ѳ҃і. 
Оу҆рва́нъ, і҆аннꙋа́рїа д҃. і҆ꙋ́нїа к҃г. септе́мврїа  д҃. є҃. ѻ҆ктѡ́врїа л҃а. 
Оу҆рпасїа́нъ, ма́рта ѳ҃. 
Ф 
Фа́вїй, а҆́ѵгꙋста є҃. 
Фанті́нъ, а҆́ѵгꙋста а҃. 
Фармꙋ́ѳїй, а҆прі́ллїа а҃і. 
Фарна́кїй, і҆ꙋ́нїа к҃. 
Фаѵстїа́нъ, а҆прі́ллїа к҃и. 
Фа́ѵстъ, а҆прі́ллїа к҃а. ма́їа к҃д. а҆́ѵгꙋста г҃.  септе́мврїа ѕ҃. ѻ҆ктѡ́врїа д҃. 
Филїкі́ссїмъ, а҆́ѵгꙋста і҃. 
Фи́лїѯъ, і҆ꙋ́лїа ѕ҃. 
Фїла́грїй, феврꙋа́рїа ѳ҃. 
Фїладе́лфъ, ма́їа і҃. 
Фїларе́тъ, деке́мврїа а҃. 
Фїлете́ръ, деке́мврїа л҃. 
Фїлимѡ́нъ, і҆аннꙋа́рїа д҃. феврꙋа́рїа ѳ҃і. а҆прі́ллїа  к҃ѳ. ное́мврїа к҃в. деке́мврїа д҃і. 
Фїли́тъ, ма́рта к҃г. 
Фїлі́ппъ, і҆аннꙋа́рїа д҃. ѳ҃. і҆ꙋ́нїа л҃. і҆ꙋ́лїа і҃.  а҆́ѵгꙋста з҃і. ѻ҆ктѡ́врїа є҃. а҃і. ное́мврїа д҃і. 
Фі́лъ, ма́рта к҃ѕ. 
Фїлого́нїй, деке́мврїа к҃. 
Фїлокти́мѡнъ, ма́рта ѳ҃. 
Фїлоло́гъ, і҆аннꙋа́рїа д҃. ное́мврїа є҃. 
Фїлосо́фъ, ма́їа л҃а. 
Фїлоѳе́й, і҆аннꙋа́рїа к҃ѳ. септе́мврїа є҃і. 
Фїлꙋме́нъ, ное́мврїа к҃ѳ. 
Фїнее́съ, ма́рта в҃і. 
Фїрмі́нъ, і҆ꙋ́нїа к҃д. 
Фі́рмосъ, і҆ꙋ́нїа к҃д. 
Флавїа́нъ, феврꙋа́рїа и҃і. 
Фла́вїй, ма́рта ѳ҃. 
Фле́гонтъ, і҆аннꙋа́рїа д҃. а҆прі́ллїа и҃. 
Флоре́нтїй, а҆́ѵгꙋста к҃г. ѻ҆ктѡ́врїа г҃і. 
Флѡ́ръ, а҆́ѵгꙋста и҃і. деке́мврїа и҃і. 
Форві́нъ, а҆прі́ллїа є҃. 
Фронта́сїй, і҆ꙋ́нїа д҃. 
Фрꙋме́нтїй, ное́мврїа а҃. 
Фꙋлвїа́нъ, ное́мврїа ѕ҃і. 
Фꙋртꙋна́тъ, [и҆лѝ Фортꙋна́тъ] і҆аннꙋа́рїа д҃. 
Фꙋсі́къ, а҆прі́ллїа з҃і. 
Фѡ́ка, і҆ꙋ́лїа к҃в. септе́мврїа к҃в. 
Фѡсти́рїй, і҆аннꙋа́рїа є҃. 
Фѡ́тїй, ма́їа к҃з. і҆ꙋ́лїа в҃. а҆́ѵгꙋста ѳ҃. в҃і. 
Фѡті́нъ, феврꙋа́рїа к҃в. 
Фѡ́тъ, ѻ҆ктѡ́врїа к҃и. 
Х 
Харала́мпїй, феврꙋа́рїа і҃. 
Харі́сїмъ, а҆́ѵгꙋста к҃в. 
Харїтѡ́нъ, і҆ꙋ́нїа а҃. септе́мврїа ѳ҃. к҃и. 
Хери́мѡнъ, а҆́ѵгꙋста ѕ҃і. ѻ҆ктѡ́врїа д҃. 
Хрїстофо́ръ, а҆прі́ллїа ѳ҃і. ма́їа ѳ҃. а҆́ѵгꙋста л҃. 
Хрїса́нѳъ, ма́рта ѳ҃і. 
Хрѷсого́нъ, деке́мврїа к҃в. 
Хрѷсо́тель, і҆ꙋ́лїа а҃. 
Хꙋдїѡ́нъ, ма́рта ѳ҃. 
Хꙋздаза́тъ [и҆лѝ Оу҆сѳаза́нъ] а҆прі́ллїа з҃і. 
Ѡ҆ 
Ѡ҆́ръ, а҆́ѵгꙋста з҃. 
Ѡ҆сі́а, а҆́ѵгꙋста к҃з. ѻ҆ктѡ́врїа з҃і. 
Ѯ 
Ѯа́нѳїй, ма́рта ѳ҃. ное́мврїа з҃. 
Ѯенофѡ́нтъ, і҆аннꙋа́рїа к҃ѕ. 
Ѱ 
Ѱѡ́й, а҆́ѵгꙋста ѳ҃. 
Ѳ 
Ѳадде́й, і҆аннꙋа́рїа д҃. а҆́ѵгꙋста к҃а. деке́мврїа  к҃ѳ. 
Ѳа́лъ, ма́рта ѕ҃і. 
Ѳалале́й, феврꙋа́рїа к҃з. ма́їа к҃. 
Ѳала́ссїй, феврꙋа́рїа к҃в. 
Ѳаѵма́сїй, а҆прі́ллїа к҃ѳ. 
Ѳеаге́нъ, ное́мврїа з҃. 
Ѳеме́лїй, ное́мврїа з҃. 
Ѳемїстокле́й, деке́мврїа к҃а. 
Ѳеоге́нъ, і҆аннꙋа́рїа в҃. 
Ѳеогні́дъ, а҆прі́ллїа к҃ѳ. 
Ѳео́гнїй, а҆́ѵгꙋста к҃а. 
Ѳеогно́стъ, ма́рта д҃і. 
Ѳеодо́сїй, і҆аннꙋа́рїа а҃і. к҃и. феврꙋа́рїа є҃.  ма́рта к҃з. ма́їа г҃. а҆́ѵгꙋста д҃і. септе́мврїа ѳ҃. 
Ѳеодо́тъ, феврꙋа́рїа ѳ҃і. ма́рта в҃. а҆прі́ллїа к҃ѳ.  ма́їа и҃і. і҆ꙋ́нїа з҃. і҆ꙋ́лїа д҃. септе́мврїа в҃.  є҃і. ное́мврїа з҃. 
Ѳеодо́хъ, ное́мврїа з҃. 
Ѳеодꙋ́лъ, і҆аннꙋа́рїа д҃і. феврꙋа́рїа ѕ҃і. ма́рта  ѳ҃. а҆прі́ллїа є҃. ма́їа в҃. і҆ꙋ́нїа и҃і. ѻ҆ктѡ́врїа  к҃и. ное́мврїа з҃. деке́мврїа г҃. к҃г. 
Ѳеодѡрі́тъ, ма́рта и҃. 
Ѳео́дѡръ, і҆аннꙋа́рїа к҃ѕ. феврꙋа́рїа и҃. з҃і. ма́рта  є҃. ѕ҃. а҆прі́ллїа і҃. к҃. к҃а. к҃в. ма́їа ѕ҃і. к҃а.  к҃д. і҆ꙋ́нїа є҃. и҃. є҃і. і҆ꙋ́лїа д҃. ѳ҃. в҃і.  а҆́ѵгꙋста а҃і. септе́мврїа д҃. є҃. в҃і. ѳ҃і. к҃.  ное́мврїа з҃. а҃і. к҃г. деке́мврїа г҃. к҃з. 
Ѳеоктирі́стъ, [Ѳеостирі́ктъ], феврꙋа́рїа к҃ѳ. 
Ѳеокті́стъ, і҆аннꙋа́рїа д҃. септе́мврїа г҃.  ѻ҆ктѡ́врїа в҃. 
Ѳеопе́мтъ, і҆аннꙋа́рїа є҃. 
Ѳеопі́стъ, септе́мврїа к҃. 
Ѳеопре́пїй, ма́рта к҃г. а҆́ѵгꙋста к҃в. 
Ѳеостирі́ктъ, ное́мврїа і҃. 
Ѳеості́хъ, а҆прі́ллїа к҃ѳ. 
Ѳеоте́кнъ, ѻ҆ктѡ́врїа і҃. 
Ѳеотѵ́хъ, деке́мврїа д҃і. 
Ѳеофа́нъ, ма́рта в҃і. і҆ꙋ́нїа і҃. септе́мврїа ѳ҃.  к҃ѳ. ѻ҆ктѡ́врїа а҃і. 
Ѳео́фїлъ, і҆аннꙋа́рїа и҃. л҃. феврꙋа́рїа ѕ҃. ма́рта  ѕ҃. ѳ҃. і҆ꙋ́нїа в҃і. і҆ꙋ́лїа к҃г. септе́мврїа г҃.  ѻ҆ктѡ́врїа і҃. ное́мврїа з҃. деке́мврїа в҃. к҃и. к҃ѳ. 
Ѳеофѷла́ктъ, ма́рта и҃. 
Ѳерапо́нтъ, ма́їа к҃є. к҃з. 
Ѳе́рмъ, ма́рта к҃ѕ. 
Ѳеспе́сїй, ное́мврїа. к҃. 
Ѳеѡ́на, і҆аннꙋа́рїа є҃. а҆прі́ллїа є҃. ѳ҃і. 
Ѳїфаи́лъ, септе́мврїа є҃. 
Ѳѡма̀, ма́рта к҃а. а҆прі́ллїа к҃д. і҆ꙋ́нїа а҃. і҆ꙋ́лїа  з҃. ѻ҆ктѡ́врїа ѕ҃. деке́мврїа і҃. 
Ѳѵ́рсъ, а҆́ѵгꙋста з҃і. деке́мврїа д҃і. 
Ѵ҆ 
Ѵ҆акі́нѳъ, і҆ꙋ́лїа г҃. и҃і. 
Ѵ҆па́тїй, і҆аннꙋа́рїа д҃і. ма́рта л҃а. і҆ꙋ́нїа г҃.  и҃і. септе́мврїа к҃а. ное́мврїа к҃. 
Ѵ҆пере́хїй, і҆ꙋ́нїа є҃. 
Ѵ҆пери́хїй, і҆аннꙋа́рїа к҃ѳ. 
И҆мена̀ жє́нскїѧ. 
А҆ 
А҆га́пїа, а҆прі́ллїа ѕ҃і. 
А҆га́ѳїа, феврꙋа́рїа є҃. деке́мврїа к҃и. 
А҆гаѳоклі́а, септе́мврїа з҃і. 
А҆гаѳоні́ка, ѻ҆ктѡ́врїа г҃і. 
А҆гні́а, і҆аннꙋа́рїа к҃а. 
А҆грѷпі́на, і҆ꙋ́нїа к҃г. 
А҆кѷлі́на, а҆прі́ллїа з҃. і҆ꙋ́нїа г҃і. 
А҆леѯа́ндра, ма́рта к҃. а҆прі́ллїа к҃г. ма́їа и҃і.  ное́мврїа ѕ҃. 
А҆леѵті́на [Валенті́на], і҆ꙋ́лїа ѕ҃і. 
А҆́лла, ма́рта к҃ѕ. 
А҆настасі́а, ма́рта і҃. а҆прі́ллїа є҃і. ѻ҆ктѡ́врїа  к҃ѳ. л҃. деке́мврїа к҃в. 
А҆нїмаі́са, и҆лѝ А҆нїмаі́да, ма́рта к҃ѕ. 
А҆́нна, феврꙋа́рїа г҃. ма́рта к҃ѕ. і҆ꙋ́нїа г҃і.  і҆ꙋ́лїа є҃. к҃є. а҆́ѵгꙋста к҃и. септе́мврїа ѳ҃.  ѻ҆ктѡ́врїа к҃в. к҃ѳ. ное́мврїа к҃. деке́мврїа ѳ҃. 
А҆нтѡні́на, ма́рта а҃. і҆ꙋ́нїа і҃. г҃і. 
А҆нѳи́са, і҆ꙋ́лїа к҃з. а҆́ѵгꙋста к҃з. 
А҆нѳі́а, деке́мврїа є҃і. 
А҆нѳꙋ́са, а҆прі́ллїа в҃і. а҆́ѵгꙋста к҃в. 
А҆нѵ́сїа, деке́мврїа а҃. 
А҆поллїна́рїа, і҆аннꙋа́рїа є҃. 
А҆пфі́а, феврꙋа́рїа ѳ҃і. ное́мврїа к҃в. 
А҆рїа́дна, септе́мврїа и҃і. 
А҆рте́мїа, і҆ꙋ́нїа з҃. 
А҆рхела́а, і҆ꙋ́нїа ѕ҃. 
А҆скитре́а, а҆прі́ллїа з҃і. 
А҆склїа́да [А҆склипїодо́та], септе́мврїа є҃і. 
А҆склипїодо́та, феврꙋа́рїа ѳ҃і. 
А҆ѳана́сїа, і҆аннꙋа́рїа л҃а. а҆прі́ллїа в҃і.  ѻ҆ктѡ́врїа ѳ҃. 
А҆́ѵгꙋста, ное́мврїа к҃д. 
В 
Варва́ра, деке́мврїа д҃. 
Васїлі́сса, і҆аннꙋа́рїа и҃. ма́рта і҃. а҆прі́ллїа  є҃і. ѕ҃і. септе́мврїа г҃. 
Ва́сса, а҆́ѵгꙋста к҃а. 
Веве́а, ѻ҆ктѡ́врїа є҃і. 
Вирїне́а, [Вероні́ка], ѻ҆ктѡ́врїа д҃. 
Вѣ́ра, септе́мврїа з҃і. 
Г 
Гаа́ѳа, ма́рта к҃ѕ. 
Гаїані́а, септе́мврїа л҃. 
Га́ли, ма́рта і҃. 
Гали́на, ма́рта і҃. а҆прі́ллїа ѕ҃і. 
Глафѵ́ра, а҆прі́ллїа к҃ѕ. 
Глѷке́рїа, ма́їа г҃і. ѻ҆ктѡ́врїа к҃в. 
Голїндꙋ́ха, і҆ꙋ́лїа г҃. в҃і. 
Д 
Да́рїа, ма́рта ѳ҃і. 
До́мна, септе́мврїа г҃. деке́мврїа к҃и. 
Домні́ка, і҆аннꙋа́рїа и҃. ѻ҆ктѡ́врїа в҃і. 
Домні́на, ма́рта а҃. ѻ҆ктѡ́врїа д҃. 
Дросі́да, ма́рта к҃в. 
Дꙋклі́да, ма́рта к҃ѕ. 
Дѡроѳе́а, феврꙋа́рїа ѕ҃. 
Є҆ 
Є҆катері́на, ное́мврїа к҃д. 
Є҆ле́на, ма́їа к҃а. к҃ѕ. і҆ꙋ́лїа а҃і. 
Є҆лїконі́да, ма́їа к҃и. 
Є҆лїсаве́та, Є҆лїсаве́ѳа, а҆прі́ллїа к҃д.  септе́мврїа є҃. ѻ҆ктѡ́врїа к҃в. 
Є҆нна́ѳа, феврꙋа́рїа і҃. 
Є҆пїсти́ма, ное́мврїа є҃. 
Є҆пїха́рїа, септе́мврїа к҃з. 
Є҆рмїѡні́а, септе́мврїа д҃. 
Є҆рѡтїи́да, ѻ҆ктѡ́врїа к҃з. 
Є҆ѵа́нѳїа, септе́мврїа а҃і. 
Є҆ѵвꙋ́ла, ма́рта а҃. 
Є҆ѵге́нїа, деке́мврїа к҃д 
Є҆ѵдокі́а, ма́рта а҃. і҆ꙋ́лїа з҃. а҆́ѵгꙋста д҃. 
Є҆ѵдоѯі́а, і҆аннꙋа́рїа л҃а. 
Є҆ѵла́лїа, а҆́ѵгꙋста к҃в. 
Є҆ѵлампі́а. ѻ҆ктѡ́врїа і҃. 
Є҆ѵні́кїа, ѻ҆ктѡ́врїа к҃и. 
Є҆ѵпраѯі́а, і҆аннꙋа́рїа в҃і. і҆ꙋ́лїа к҃є. 
Є҆ѵсе́ѵїа, і҆аннꙋа́рїа к҃д. 
Є҆ѵсто́лїа, ное́мврїа ѳ҃. 
Є҆ѵтро́пїа, ѻ҆ктѡ́врїа а҃. 
Є҆ѵфи́мїа, ма́рта к҃. і҆ꙋ́лїа а҃і. септе́мврїа ѕ҃і. 
Є҆ѵфрасі́а, і҆аннꙋа́рїа ѳ҃і. ма́рта к҃. ма́їа и҃і. 
Є҆ѵфросѵ́нїа, феврꙋа́рїа є҃і. ма́їа к҃г. і҆ꙋ́нїа  к҃є. і҆ꙋ́лїа з҃. септе́мврїа к҃є. 
Є҆ѵѳа́лїа, ма́рта в҃. 
З 
Зинаі́да, ѻ҆ктѡ́врїа а҃і. 
Зинові́а, ѻ҆ктѡ́врїа а҃. 
Зѡ́а, феврꙋа́рїа г҃і. ма́їа в҃. деке́мврїа и҃і. 
И҆ 
И҆рѡі́да, ма́рта є҃. 
І҆ 
І҆́а, септе́мврїа а҃і. 
І҆ла́рїа, ма́рта ѳ҃і. 
І҆раі́да, септе́мврїа к҃г. 
І҆ри́на, а҆прі́ллїа ѕ҃і. ма́їа є҃. септе́мврїа и҃і. 
І҆сїдѡ́ра, ма́їа і҃. 
І҆ꙋ́лїа, ма́їа и҃і. і҆ꙋ́лїа ѕ҃і. 
І҆ꙋлїані́а, ма́рта д҃. к҃. і҆ꙋ́нїа к҃в. і҆ꙋ́лїа ѕ҃.  а҆́ѵгꙋста з҃і. ное́мврїа а҃. деке́мврїа д҃. 
І҆ꙋлі́тта, і҆ꙋ́лїа є҃і. л҃а. 
І҆ꙋ́нїа, ма́їа з҃і. 
І҆ꙋсті́на, ѻ҆ктѡ́врїа в҃. 
І҆ѡві́лла, і҆аннꙋа́рїа ѕ҃і. 
К 
Каздо́а, септе́мврїа к҃ѳ. 
Кале́рїа, і҆ꙋ́нїа з҃. 
Калі́са, а҆прі́ллїа ѕ҃і. 
Каллі́ста, феврꙋа́рїа ѕ҃. септе́мврїа а҃. 
Каллїсѳе́нїа, ѻ҆ктѡ́врїа д҃. 
Капетѡлі́на, ѻ҆ктѡ́врїа к҃з. 
Касі́нїа, ное́мврїа з҃. 
Керкѵ́ра, а҆прі́ллїа к҃и. 
Кїкїлі́а, ное́мврїа к҃в. 
Клаѵді́а, ма́рта к҃. ма́їа и҃і. ное́мврїа ѕ҃.  деке́мврїа к҃д. 
Клеопа́тра, ѻ҆ктѡ́врїа ѳ҃і. 
Конко́рдїа, а҆́ѵгꙋста г҃і. 
Криске́нтїа, і҆ꙋ́нїа є҃і. 
Кѵ́ра, феврꙋа́рїа к҃и. 
Кѷрїакі́а, і҆ꙋ́нїа з҃. і҆ꙋ́лїа з҃. 
Кѷрїе́на, ное́мврїа а҃. 
Кѷрі́лла, і҆ꙋ́лїа є҃. 
Л 
Ларі́са, ма́рта к҃ѕ. 
Леоні́лла, і҆аннꙋа́рїа ѕ҃і. 
Лꙋкі́а, і҆ꙋ́лїа ѕ҃. деке́мврїа г҃і. 
Лꙋкі́на, і҆ꙋ́нїа з҃. 
Любо́вь, септе́мврїа з҃і. 
Людми́ла, септе́мврїа ѕ҃і. 
Лѷді́а, ма́рта к҃г. 
М 
Макрі́на, і҆ꙋ́лїа ѳ҃і. 
Маме́лфа, ѻ҆ктѡ́врїа є҃. 
Мамѵ́ка, ма́рта к҃ѕ. 
Мане́фа, ное́мврїа г҃і. 
Марі́а, і҆аннꙋа́рїа к҃ѕ. феврꙋа́рїа ѕ҃. в҃і.  а҆прі́ллїа а҃. і҆ꙋ́нїа з҃. ѳ҃. і҆ꙋ́лїа в҃і. к҃в.  а҆́ѵгꙋста ѳ҃. ѻ҆ктѡ́врїа к҃ѳ. 
Марїа́мна, феврꙋа́рїа з҃і. 
Марі́на, феврꙋа́рїа к҃и. і҆ꙋ́лїа з҃і. 
Марїѡні́лла, і҆аннꙋа́рїа и҃. 
Ма́рѳа, феврꙋа́рїа ѕ҃. і҆ꙋ́нїа ѳ҃. і҆ꙋ́лїа д҃. ѕ҃.  септе́мврїа а҃. 
Мастри́дїа, ное́мврїа к҃д. 
Матрѡ́на, ма́рта к҃. к҃з. ма́їа и҃і. ное́мврїа ѕ҃.  ѳ҃. 
Ма́ѵра, ма́їа г҃. ѻ҆ктѡ́врїа л҃а. 
Мела́нїа, деке́мврїа л҃а. 
Мелїті́на, септе́мврїа ѕ҃і. 
Минодѡ́ра, септе́мврїа і҃. 
Митродѡ́ра, септе́мврїа і҃. 
Мꙋ́за, ма́їа ѕ҃і. 
Мѡїкѡ̀, ма́рта к҃ѕ. 
Мѷропі́а, деке́мврїа в҃. 
Н 
Наде́жда, септе́мврїа з҃і. 
Ната́лїа, а҆́ѵгꙋста к҃ѕ. 
Неоні́ла, ѻ҆ктѡ́врїа к҃и. 
Ні́ка, ма́рта і҃. а҆прі́ллїа ѕ҃і. 
Ні́на, і҆аннꙋа́рїа д҃і. 
Но́нна, а҆́ѵгꙋста є҃. 
Нꙋнехі́а, ма́рта і҃. а҆прі́ллїа ѕ҃і. 
Нѷмфодѡ́ра, септе́мврїа і҃. 
Ѻ҆ 
Ѻ҆́льга, і҆ꙋ́лїа а҃і. 
Ѻ҆лѷмпїа́да, і҆ꙋ́лїа к҃є. 
П 
Параске́ѵа, і҆ꙋ́лїа к҃ѕ. ѻ҆ктѡ́врїа д҃і. к҃и. 
Па́ѵла, феврꙋа́рїа і҃. і҆ꙋ́нїа г҃. 
Пелагі́а, ма́їа д҃. ѻ҆ктѡ́врїа з҃. и҃. 
Перпе́тꙋа, феврꙋа́рїа а҃. 
Пїа́ма, ма́рта г҃. 
Платѡні́да, а҆прі́ллїа ѕ҃. 
Полѷѯе́нїа, септе́мврїа к҃г. 
Поплі́а, ѻ҆ктѡ́врїа ѳ҃. 
Препеді́гна, а҆́ѵгꙋста а҃і. 
Прїскі́лла, і҆ꙋ́нїа з҃. 
Проскꙋ́дїа, [и҆лѝ Просдо́ка], ѻ҆ктѡ́врїа д҃. 
Пꙋлхе́рїа, септе́мврїа і҃. 
Р 
Раи́са, септе́мврїа є҃. 
Рїѱїмі́а, септе́мврїа л҃. 
Рꙋфі́на, септе́мврїа в҃. 
С 
Севастїа́на, септе́мврїа ѕ҃і. 
Серафі́ма, і҆ꙋ́лїа к҃ѳ. 
Сі́ра, а҆́ѵгꙋста к҃д. 
Снандꙋ́лїа, ное́мврїа г҃. 
Соломѡні́а, а҆́ѵгꙋста а҃. 
Софі́а, септе́мврїа з҃і. и҃і. 
Стефані́да, ное́мврїа а҃і. 
Сѡса́нна, і҆ꙋ́нїа ѕ҃. а҆́ѵгꙋста а҃і. 
Сѡсїпа́тра, ное́мврїа ѳ҃. 
Сѷгклитїкі́а, і҆аннꙋа́рїа є҃. ѻ҆ктѡ́врїа к҃д. 
Т 
Таі́сїа, ма́їа і҃. ѻ҆ктѡ́врїа и҃. 
Татїа́на, і҆аннꙋа́рїа в҃і. 
Текꙋ́са, ма́їа и҃і. ное́мврїа ѕ҃. 
Трѷфе́на, і҆аннꙋа́рїа л҃а. 
Оу҆ 
Оу҆аленті́на [и҆лѝ Валенті́на], феврꙋа́рїа і҃. 
Оу҆їркѡ̀, ма́рта к҃ѕ. 
Ф 
Фаі́на, ма́їа и҃і. 
Фа́ѵста, феврꙋа́рїа ѕ҃. 
Феврѡ́нїа, і҆ꙋ́нїа к҃є. 
Фервꙋ́ѳа, а҆прі́ллїа д҃. 
Филїкїта́та, феврꙋа́рїа а҃. 
Филїца́та, і҆аннꙋа́рїа к҃є. 
Фі́ва, септе́мврїа г҃. 
Фїлїппі́а, а҆прі́ллїа к҃а. 
Фїлоні́ла, ѻ҆ктѡ́врїа а҃і. 
Фѡті́на, ма́рта к҃. 
Фѡті́нїа, феврꙋа́рїа г҃і. 
Х 
Харїе́сса, ма́рта і҃. а҆прі́ллїа ѕ҃і. 
Харі́та, і҆ꙋ́нїа а҃. 
Харїті́на, ѻ҆ктѡ́врїа є҃. 
Хїоні́а, феврꙋа́рїа ѕ҃. а҆прі́ллїа ѕ҃і. і҆ꙋ́лїа ѕ҃і.  ѕ҃і. 
Хрїсті́на, ма́рта г҃і. ма́їа и҃і. і҆ꙋ́лїа к҃д. 
Хрїстодꙋ́ла, септе́мврїа д҃. 
Хрїсі́а, і҆аннꙋа́рїа л҃. 
Ѯ 
Ѯанѳі́ппа, септе́мврїа к҃г. 
Ѯе́нїа, і҆аннꙋа́рїа к҃д. 
Ѳ 
Ѳе́кла, і҆ꙋ́нїа ѕ҃. ѳ҃. а҆́ѵгꙋста ѳ҃і. септе́мврїа  к҃д. ное́мврїа к҃. 
Ѳеодо́сїа, ма́рта к҃. а҆прі́ллїа г҃. ма́їа к҃ѳ. 
Ѳеодо́тїа, і҆аннꙋа́рїа л҃а. і҆ꙋ́лїа д҃. к҃ѳ.  септе́мврїа з҃і. ѻ҆ктѡ́врїа к҃в. ное́мврїа а҃.  деке́мврїа к҃в. 
Ѳеодꙋ́лїа, феврꙋа́рїа є҃. септе́мврїа к҃є. 
Ѳеодѡ́ра, феврꙋа́рїа а҃і. ма́рта і҃. а҆прі́ллїа є҃.  ѕ҃і. ма́їа к҃з. септе́мврїа а҃і. ное́мврїа д҃і.  деке́мврїа л҃. 
Ѳео́зва, і҆аннꙋа́рїа і҃. 
Ѳеокті́ста, і҆аннꙋа́рїа л҃а. ное́мврїа ѳ҃. 
Ѳеоні́лла, ѻ҆ктѡ́врїа к҃ѳ. 
Ѳеопїсті́а, септе́мврїа к҃. 
Ѳеофа́нїа, деке́мврїа ѕ҃і. 
Ѳеофі́ла, деке́мврїа к҃и. 
Ѳессалонїкі́а, ное́мврїа з҃. 
Ѳиве́а, септе́мврїа є҃. 
Ѳѡмаі́да, а҆прі́ллїа г҃і. 


Пасха́лїа а҆́збꙋчнаѧ, зрѧ́чаѧ и҆ неисхо́днаѧ до конца̀  вѣ́ка. 
[А] Ржⷭ҇тво̀ хрⷭ҇то́во въ четверто́къ. мѧсоѧ́стїѧ д҃  недѣ̑ли и҆ д҃ дни̑. трїѡ́дь почина́етсѧ і҆аннꙋа́рїа  а҃і. мѧсопꙋ́стъ і҆аннꙋа́рїа к҃є. 
А҆́ще бꙋ́детъ вїсоко́съ: 
Тогда̀ Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ д҃  недѣ̑ли и҆ є҃ дне́й. трїѡ́дь почне́тсѧ і҆аннꙋа́рїа  в҃і. мѧсопꙋ́стъ вели́кїй і҆аннꙋа́рїа к҃ѕ. Врꙋцѣлѣ́то  г. є҆ѵдокі́и въ недѣ́лю д҃-ю поста̀. м҃ мч҃нкъ въ  понедѣ́льникъ ѕ҃-ѧ недѣ́ли поста̀. а҆леѯі́а во  вто́рникъ з҃-ѧ недѣ́ли поста̀. па́сха хрⷭ҇то́ва ма́рта  к҃в. бл҃говѣ́щенїе въ сре́дꙋ свѣ́тлыѧ недѣ́ли.  преполове́нїе пѧтьдесѧ́тницы а҆прі́ллїа є҃і. въ сре́дꙋ  д҃ недѣ́ли по па́сцѣ. геѡ́ргїа въ четверто́къ є҃-ѧ  недѣ́ли по па́сцѣ. вознесе́нїе а҆прі́ллїа л҃. і҆ѡа́нна  бг҃осло́ва въ пѧто́къ з҃ недѣ́ли по па́сцѣ.  пѧтьдесѧ́тница ма́їа і҃. петро́въ мѧсопꙋ́стъ ма́їа з҃і.  петро́ва поста̀ ѕ҃ недѣ́ль. петра̀ въ понедѣ́льникъ. 
[Б] Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ д҃  недѣ̑ли и҆ є҃ дне́й. трїѡ́дь почина́етсѧ і҆аннꙋа́рїа  в҃і. мѧсопꙋ́стъ і҆аннꙋа́рїа к҃ѕ. 
А҆́ще вїсоко́съ: 
Ржⷭ҇тво̀ хрⷭ҇то́во во вто́рникъ. мѧсоѧ́стїѧ д҃  недѣ̑ли и҆ ѕ҃ дне́й. трїѡ́дь почина́етсѧ і҆аннꙋа́рїа  г҃і. мѧсопꙋ́стъ вели́кїй і҆аннꙋа́рїа к҃з. Врꙋцѣлѣ́то  в. є҆ѵдокі́и въ сꙋббѡ́тꙋ д҃ недѣ́ли поста̀. м҃ мч҃нкъ  въ недѣ́лю є҃-ю поста̀. а҆леѯі́а въ понедѣ́льникъ  з҃-ѧ недѣ́ли поста̀. па́сха хрⷭ҇то́ва ма́рта к҃г.  бл҃говѣ́щенїе во вто́рникъ свѣ́тлый. преполове́нїе  а҆прі́ллїа ѕ҃і. геѡ́ргїа въ сре́дꙋ є҃ недѣ́ли по  па́сцѣ. вознесе́нїе ма́їа а҃. і҆ѡа́нна бг҃осло́ва въ  четверто́къ з҃ недѣ́ли по па́сцѣ. пѧтьдесѧ́тница ма́їа  а҃і. петро́въ мѧсопꙋ́стъ ма́їа и҃і. петро́ва поста̀ є҃  недѣ́ль и҆ ѕ҃ дне́й. петра̀ въ недѣ́лю. 
[В] Ржⷭ҇тво̀ хрⷭ҇то́во во вто́рникъ. мѧсоѧ́стїѧ д҃  недѣ̑ли и҆ ѕ҃ дне́й. трїѡ́дь почина́етсѧ і҆аннꙋа́рїа  г҃і. мѧсопꙋ́стъ і҆аннꙋа́рїа к҃з. 
А҆́ще вїсоко́съ: 
Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ є҃  недѣ́ль. трїѡ́дь почина́етсѧ і҆аннꙋа́рїа д҃і.  мѧсопꙋ́стъ вели́кїй і҆аннꙋа́рїа к҃и. Врꙋцѣлѣ́то а.  є҆ѵдокі́и въ пѧто́къ д҃ недѣ́ли поста̀. м҃ мч҃нкъ въ  сꙋббѡ́тꙋ є҃-ѧ недѣ́ли поста̀. а҆леѯі́а въ недѣ́лю ѕ҃  поста̀. па́сха хрⷭ҇то́ва ма́рта к҃д. бл҃говѣ́щенїе въ  понедѣ́льникъ свѣ́тлый. преполове́нїе а҆прі́ллїа з҃і.  геѡ́ргїа во вто́рникъ є҃ недѣ́ли по па́сцѣ.  вознесе́нїе ма́їа в҃. і҆ѡа́нна бг҃осло́ва въ сре́дꙋ з҃  недѣ́ли по па́сцѣ. пѧтьдесѧ́тница ма́їа в҃і. петро́въ  мѧсопꙋ́стъ ма́їа ѳ҃і. петро́ва поста̀ є҃ недѣ́ль и҆  є҃ дне́й. петра̀ въ сꙋббѡ́тꙋ. 
[Г] Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ  є҃ недѣ́ль. трїѡ́дь почина́етсѧ і҆аннꙋа́рїа д҃і.  мѧсопꙋ́стъ вели́кїй і҆аннꙋа́рїа к҃и. 
А҆́ще вїсоко́съ: 
Ржⷭ҇тво̀ хрⷭ҇то́во въ недѣ́лю. мѧсоѧ́стїѧ є҃  недѣ́ль и҆ де́нь. трїѡ́дь почина́етсѧ і҆аннꙋа́рїа є҃і.  мѧсопꙋ́стъ вели́кїй і҆аннꙋа́рїа к҃ѳ. Врꙋцѣлѣ́то з.  є҆ѵдокі́и въ четверто́къ д҃-ѧ недѣ́ли поста̀. м҃ мч҃нкъ  въ пѧто́къ є҃ недѣ́ли поста̀. а҆леѯі́а въ сꙋббѡ́тꙋ ѕ҃  недѣ́ли поста̀. па́сха хрⷭ҇то́ва ма́рта к҃є.  бл҃говѣ́щенїе въ вели́къ де́нь. преполове́нїе а҆прі́ллїа  и҃і. геѡ́ргїа въ понедѣ́льникъ є҃ недѣ́ли по па́сцѣ.  вознесе́нїе ма́їа г҃. і҆ѡа́нна бг҃осло́ва во вто́рникъ з҃  недѣ́ли по па́сцѣ. пѧтьдесѧ́тница ма́їа г҃і. петро́въ  мѧсопꙋ́стъ ма́їа к҃. петро́ва поста̀ є҃ недѣ́ль и҆ д҃  дни̑. петра̀ въ пѧто́къ. 
[Д] Ржⷭ҇тво̀ хрⷭ҇то́во въ недѣ́лю. мѧсоѧ́стїѧ є҃  недѣ́ль и҆ де́нь. трїѡ́дь почина́етсѧ і҆аннꙋа́рїа є҃і.  мѧсопꙋ́стъ і҆аннꙋа́рїа к҃ѳ. 
А҆́ще вїсоко́съ: 
Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ є҃  недѣ́ль и҆ в҃ дни̑. трїѡ́дь почина́етсѧ і҆аннꙋа́рїа  ѕ҃і. мѧсопꙋ́стъ вели́кїй і҆аннꙋа́рїа л҃. Врꙋцѣлѣ́то ѕ.  є҆ѵдокі́и въ сре́дꙋ д҃ недѣ́ли поста̀. м҃ мч҃нкъ въ  четверто́къ є҃ недѣ́ли поста̀. а҆леѯі́а въ пѧто́къ ѕ҃  недѣ́ли поста̀. бл҃говѣ́щенїе въ сꙋббѡ́тꙋ страстны́ѧ  недѣ́ли. па́сха хрⷭ҇то́ва ма́рта к҃ѕ. преполове́нїе  а҆прі́ллїа ѳ҃і. геѡ́ргїа въ недѣ́лю є҃-ю по па́сцѣ.  вознесе́нїе ма́їа д҃. і҆ѡа́нна бг҃осло́ва въ  понедѣ́льникъ з҃ недѣ́ли по па́сцѣ. пѧтьдесѧ́тница  ма́їа д҃і. петро́въ мѧсопꙋ́стъ ма́їа к҃а. петро́ва  поста̀ є҃ недѣ́ль и҆ трѝ дни̑. петра̀ въ четверто́къ. 
[Е] Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ є҃  недѣ́ль и҆ в҃ дни̑. трїѡ́дь почне́тсѧ і҆аннꙋа́рїа ѕ҃і.  мѧсопꙋ́стъ вели́кїй і҆аннꙋа́рїа л҃. 
А҆́ще вїсоко́съ: 
Ржⷭ҇тво̀ хрⷭ҇то́во въ пѧто́къ. мѧсоѧ́стїѧ є҃ недѣ́ль  и҆ трѝ дни̑. трїѡ́дь почне́тсѧ і҆аннꙋа́рїа з҃і.  мѧсопꙋ́стъ вели́кїй і҆аннꙋа́рїа л҃а. Врꙋцѣлѣ́то є.  є҆ѵдокі́и во вто́рникъ д҃ недѣ́ли поста̀. м҃ мч҃нкъ въ  сре́дꙋ є҃ недѣ́ли поста̀. а҆леѯі́а въ четверто́къ ѕ҃  недѣ́ли поста̀. бл҃говѣ́щенїе въ пѧто́къ страстны́ѧ  недѣ́ли. па́сха хрⷭ҇то́ва ма́рта к҃з. преполове́нїе  а҆прі́ллїа к҃. геѡ́ргїа въ сꙋббѡ́тꙋ д҃-ю по па́сцѣ.  вознесе́нїе ма́їа є҃. і҆ѡа́нна бг҃осло́ва въ недѣ́лю  з҃-ю по па́сцѣ. пѧтьдесѧ́тница ма́їа є҃і. петро́въ  мѧсопꙋ́стъ. петро́ва поста̀ є҃ недѣ́ль и҆ два̀ дни̑.  петра̀ въ сре́дꙋ. 
[Ж] Ржⷭ҇тво̀ хрⷭ҇то́во въ пѧто́къ. мѧсоѧ́стїѧ є҃  недѣ́ль и҆ трѝ днѝ. трїѡ́дь почне́тсѧ і҆аннꙋа́рїа  з҃і. мѧсопꙋ́стъ і҆аннꙋа́рїа л҃а. 
А҆́ще вїсоко́съ: 
Ржⷭ҇тво̀ хрⷭ҇то́во въ четверто́къ. мѧсоѧ́стїѧ є҃  недѣ́ль и҆ д҃ дни̑. трїѡ́дь почне́тсѧ і҆аннꙋа́рїа и҃і.  мѧсопꙋ́стъ вели́кїй феврꙋа́рїа а҃. Врꙋцѣлѣ́то д.  є҆ѵдокі́и въ понедѣ́льникъ д҃ недѣ́ли поста̀. м҃  мч҃нкъ во вто́рникъ є҃ недѣ́ли поста̀. а҆леѯі́а въ  сре́дꙋ ѕ҃ недѣ́ли поста̀. бл҃говѣ́щенїе въ четверто́къ  страстны́ѧ недѣ́ли. па́сха хрⷭ҇то́ва ма́рта к҃и.  преполове́нїе а҆прі́ллїа к҃а. геѡ́ргїа въ пѧто́къ д҃  недѣ́ли по па́сцѣ. вознесе́нїе ма́їа ѕ҃. і҆ѡа́нна  бг҃осло́ва въ сꙋббѡ́тꙋ ѕ҃ недѣ́ли по па́сцѣ.  пѧтьдесѧ́тница ма́їа ѕ҃і. петро́въ мѧсопꙋ́стъ ма́їа к҃г.  петро́ва поста̀ є҃ недѣ́ль и҆ де́нь. петра̀ во  вто́рникъ. 
[Ѕ] Ржⷭ҇тво̀ хрⷭ҇то́во въ четверто́къ. мѧсоѧ́стїѧ є҃  недѣ́ль и҆ д҃ дни̑. трїѡ́дь почне́тсѧ і҆аннꙋа́рїа и҃і.  мѧсопꙋ́стъ феврꙋа́рїа а҃. 
А҆́ще вїсоко́съ. 
Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ є҃ недѣ́ль  и҆ є҃ дне́й. трїѡ́дь почне́тсѧ і҆аннꙋа́рїа ѳ҃і.  мѧсопꙋ́стъ вели́кїй феврꙋа́рїа в҃. Врꙋцѣлѣ́то г.  є҆ѵдокі́и въ недѣ́лю г҃-ю поста̀. м҃ мꙋ́чєникъ въ  понедѣ́льникъ є҃ недѣ́ли поста̀. а҆леѯі́а во  вто́рникъ ѕ҃ недѣ́ли поста̀. бл҃говѣ́щенїе въ сре́дꙋ  страстны́ѧ недѣ́ли. па́сха хрⷭ҇то́ва ма́рта к҃ѳ.  преполове́нїе а҆прі́ллїа к҃в. геѡ́ргїа въ четверто́къ д҃  недѣ́ли по па́сцѣ. вознесе́нїе ма́їа з҃. і҆ѡа́нна  бг҃осло́ва въ пѧто́къ ѕ҃ недѣ́ли по па́сцѣ.  пѧтьдесѧ́тница ма́їа з҃і. петро́въ мѧсопꙋ́стъ ма́їа к҃д.  петро́ва поста̀ є҃ недѣ́ль. петра̀ въ понедѣ́льникъ. 
[З] Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ є҃  недѣ́ль и҆ є҃ дне́й. трїѡ́дь почне́тсѧ і҆аннꙋа́рїа  ѳ҃і. мѧсопꙋ́стъ феврꙋа́рїа в҃. 
А҆́ще вїсоко́съ. 
Ржⷭ҇тво̀ хрⷭ҇то́во во вто́рникъ. мѧсоѧ́стїѧ є҃  недѣ́ль и҆ ѕ҃ дне́й. трїѡ́дь почне́тсѧ і҆аннꙋа́рїа к҃.  мѧсопꙋ́стъ феврꙋа́рїа г҃. Врꙋцѣлѣ́то в. є҆ѵдокі́и въ  сꙋббѡ́тꙋ г҃ недѣ́ли поста̀. м҃ мч҃нкъ въ недѣ́лю д҃  поста̀. а҆леѯі́а въ понедѣ́льникъ ѕ҃ недѣ́ли поста̀.  бл҃говѣ́щенїе во вто́рникъ страстны́ѧ недѣ́ли. па́сха  хрⷭ҇то́ва ма́рта л҃. геѡ́ргїа въ сре́дꙋ д҃ недѣ́ли по  па́сцѣ, преполове́нїѧ. і҆ѡа́нна бг҃осло́ва въ  четверто́къ ѕ҃ недѣ́ли по па́сцѣ, вознесе́нїѧ.  пѧтьдесѧ́тница ма́їа и҃і. петро́въ мѧсопꙋ́стъ ма́їа  к҃є. петро́ва поста̀ д҃ недѣ̑ли и҆ ѕ҃ дне́й. петра̀ въ  недѣ́лю. 
[И] Ржⷭ҇тво̀ хрⷭ҇то́во во вто́рникъ. мѧсоѧ́стїѧ є҃  недѣ́ль и҆ ѕ҃ дне́й. трїѡ́дь почне́тсѧ і҆аннꙋа́рїа к҃.  мѧсопꙋ́стъ феврꙋа́рїа г҃. 
А҆́ще вїсоко́съ: 
Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ ѕ҃  недѣ́ль. трїѡ́дь почне́тсѧ і҆аннꙋа́рїа к҃а. мѧсопꙋ́стъ  вели́кїй феврꙋа́рїа д҃. Врꙋцѣлѣ́то а. є҆ѵдокі́и въ  пѧто́къ г҃ недѣ́ли поста̀. м҃ мꙋ́чєникъ въ сꙋббѡ́тꙋ д҃  недѣ́ли поста̀. а҆леѯі́а въ недѣ́лю є҃-ю поста̀.  бл҃говѣ́щенїе въ понедѣ́льникъ страстны́ѧ недѣ́ли.  па́сха хрⷭ҇то́ва ма́рта л҃а. геѡ́ргїа во вто́рникъ д҃  недѣ́ли по па́сцѣ. преполове́нїе а҆прі́ллїа к҃д.  і҆ѡа́нна бг҃осло́ва въ сре́дꙋ ѕ҃ недѣ́ли по па́сцѣ.  вознесе́нїе ма́їа ѳ҃. пѧтьдесѧ́тница ма́їа ѳ҃і. петро́въ  мѧсопꙋ́стъ ма́їа к҃ѕ. петро́ва поста̀ д҃ недѣ̑ли и҆ є҃  дне́й. петра̀ въ сꙋббѡ́тꙋ. 
[І] Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ  ѕ҃ недѣ́ль. трїѡ́дь почне́тсѧ і҆аннꙋа́рїа к҃а.  мѧсопꙋ́стъ феврꙋа́рїа д҃. 
А҆́ще вїсоко́съ: 
Ржⷭ҇тво̀ хрⷭ҇то́во въ недѣ́лю. мѧсоѧ́стїѧ ѕ҃ недѣ́ль  и҆ де́нь. трїѡ́дь почне́тсѧ і҆аннꙋа́рїа к҃в. мѧсопꙋ́стъ  феврꙋа́рїа є҃. Врꙋцѣлѣ́то з. є҆ѵдокі́и въ четверто́къ  г҃ недѣ́ли поста̀. м҃ мꙋ́чєникъ въ пѧто́къ д҃ недѣ́ли  поста̀. а҆леѯі́а въ сꙋббѡ́тꙋ є҃ недѣ́ли поста̀.  бл҃говѣ́щенїе въ недѣ́лю ѕ҃-ю поста̀. па́сха хрⷭ҇то́ва  а҆прі́ллїа а҃. геѡ́ргїа въ понедѣ́льникъ д҃ недѣ́ли по  па́сцѣ. преполове́нїе а҆прі́ллїа к҃є. і҆ѡа́нна  бг҃осло́ва во вто́рникъ ѕ҃ недѣ́ли по па́сцѣ.  вознесе́нїе ма́їа і҃. пѧтьдесѧ́тница ма́їа к҃. петро́въ  мѧсопꙋ́стъ ма́їа к҃з. петро́ва поста̀ д҃ недѣ̑ли и҆ д҃  дни̑. петра̀ въ пѧто́къ. 
[К] Ржⷭ҇тво̀ хрⷭ҇то́во въ недѣ́лю. мѧсоѧ́стїѧ ѕ҃  недѣ́ль и҆ де́нь. трїѡ́дь почне́тсѧ і҆аннꙋа́рїа к҃в.  мѧсопꙋ́стъ феврꙋа́рїа є҃. 
А҆́ще вїсоко́съ: 
Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ ѕ҃ недѣ́ль  и҆ в҃ дни̑. трїѡ́дь почне́тсѧ і҆аннꙋа́рїа к҃г. мѧсопꙋ́стъ  вели́кїй феврꙋа́рїа ѕ҃. Врꙋцѣлѣ́то ѕ. є҆ѵдокі́и въ  сре́дꙋ г҃ недѣ́ли поста̀. м҃ мꙋ́чєникъ въ четверто́къ  д҃ недѣ́ли поста̀. а҆леѯі́а въ пѧто́къ є҃ недѣ́ли  поста̀. бл҃говѣ́щенїе въ сꙋббѡ́тꙋ ѕ҃ недѣ́ли поста̀.  па́сха хрⷭ҇то́ва а҆прі́ллїа в҃. геѡ́ргїа въ недѣ́лю д҃-ю  по па́сцѣ. преполове́нїе а҆прі́ллїа ѕ҃. і҆ѡа́нна  бг҃осло́ва въ понедѣ́льникъ ѕ҃ недѣ́ли по па́сцѣ.  вознесе́нїе ма́їа а҃і. пѧтьдесѧ́тница ма́їа к҃а.  петро́въ мѧсопꙋ́стъ ма́їа к҃и. петро́ва поста̀ д҃  недѣ̑ли и҆ г҃ дни̑. петра̀ въ четверто́къ. 
[Л] Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ ѕ҃  недѣ́ль и҆ в҃ дни̑. трїѡ́дь почне́тсѧ і҆аннꙋа́рїа к҃г.  мѧсопꙋ́стъ феврꙋа́рїа ѕ҃. 
А҆́ще вїсоко́съ: 
Ржⷭ҇тво̀ хрⷭ҇то́во въ пѧто́къ. мѧсоѧ́стїѧ ѕ҃ недѣ́ль  и҆ г҃ дни̑. трїѡ́дь почне́тсѧ і҆аннꙋа́рїа к҃д. мѧсопꙋ́стъ  вели́кїй феврꙋа́рїа з҃. Врꙋцѣлѣ́то є. є҆ѵдокі́и во  вто́рникъ г҃ недѣ́ли поста̀. м҃ мч҃нкъ въ сре́дꙋ д҃  недѣ́ли поста̀. а҆леѯі́а въ четверто́къ є҃ недѣ́ли  поста̀. бл҃говѣ́щенїе въ пѧто́къ ѕ҃ недѣ́ли поста̀.  па́сха хрⷭ҇то́ва а҆прі́ллїа г҃. геѡ́ргїа въ сꙋббѡ́тꙋ г҃  недѣ́ли по па́сцѣ. преполове́нїе а҆прі́ллїа к҃з.  і҆ѡа́нна бг҃осло́ва въ недѣ́лю ѕ҃ по па́сцѣ.  вознесе́нїе ма́їа в҃і. пѧтьдесѧ́тница ма́їа к҃в.  петро́въ мѧсопꙋ́стъ ма́їа к҃ѳ. петро́ва поста̀ д҃  недѣ̑ли и҆ в҃ дни̑. петра̀ въ сре́дꙋ. 
[М] Ржⷭ҇тво̀ хрⷭ҇то́во въ пѧто́къ. мѧсоѧ́стїѧ ѕ҃  недѣ́ль и҆ г҃ дни̑. трїѡ́дь почне́тсѧ і҆аннꙋа́рїа к҃д.  мѧсопꙋ́стъ феврꙋа́рїа з҃. 
А҆́ще вїсоко́съ: 
Ржⷭ҇тво̀ хрⷭ҇то́во въ четверто́къ. мѧсоѧ́стїѧ ѕ҃  недѣ́ль и҆ д҃ дни̑. трїѡ́дь почне́тсѧ і҆аннꙋа́рїа к҃є.  мѧсопꙋ́стъ вели́кїй феврꙋа́рїа и҃. Врꙋцѣлѣ́то д.  є҆ѵдокі́и въ понедѣ́льникъ г҃ недѣ́ли поста̀. м҃  мꙋ́чєникъ во вто́рникъ д҃ недѣ́ли поста̀. а҆леѯі́а въ  сре́дꙋ є҃ недѣ́ли поста̀. бл҃говѣ́щенїе въ четверто́къ  ѕ҃ недѣ́ли поста̀. па́сха хрⷭ҇то́ва а҆прі́ллїа д҃.  геѡ́ргїа въ пѧто́къ г҃ недѣ́ли по па́сцѣ. преполове́нїе  а҆прі́ллїа к҃и. і҆ѡа́нна бг҃осло́ва въ сꙋббѡ́тꙋ є҃  недѣ́ли по па́сцѣ. вознесе́нїе ма́їа г҃і.  пѧтьдесѧ́тница ма́їа к҃г. петро́въ мѧсопꙋ́стъ ма́їа л҃.  петро́ва поста̀ д҃ недѣ̑ли и҆ де́нь. петра̀ во  вто́рникъ. 
[Н] Ржⷭ҇тво̀ хрⷭ҇то́во въ четверто́къ. мѧсоѧ́стїѧ ѕ҃  недѣ́ль и҆ д҃ дни̑. трїѡ́дь почне́тсѧ і҆аннꙋа́рїа к҃є.  мѧсопꙋ́стъ феврꙋа́рїа и҃. 
А҆́ще вїсоко́съ: 
Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ ѕ҃ недѣ́ль и҆  є҃ дне́й. трїѡ́дь почне́тсѧ і҆аннꙋа́рїа к҃ѕ. мѧсопꙋ́стъ  вели́кїй феврꙋа́рїа ѳ҃. Врꙋцѣлѣ́то г. є҆ѵдокі́и въ  недѣ́лю в҃-ю поста̀. м҃ мꙋ́чєникъ въ понедѣ́льникъ д҃  недѣ́ли поста̀. а҆леѯі́а во вто́рникъ є҃ недѣ́ли  поста̀. бл҃говѣ́щенїе въ сре́дꙋ ѕ҃ недѣ́ли поста̀.  па́сха хрⷭ҇то́ва а҆прі́ллїа є҃. геѡ́ргїа въ четверто́къ  г҃ недѣ́ли по па́сцѣ. преполове́нїе а҆прі́ллїа к҃ѳ.  і҆ѡа́нна бг҃осло́ва въ пѧто́къ є҃ недѣ́ли по па́сцѣ.  вознесе́нїе ма́їа д҃і. пѧтьдесѧ́тница ма́їа к҃д.  петро́въ мѧсопꙋ́стъ ма́їа л҃а. петро́ва поста̀ д҃  недѣ̑ли. петра̀ въ понедѣ́льникъ. 
[О] Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ ѕ҃  недѣ́ль и҆ є҃ дне́й. трїѡ́дь почне́тсѧ і҆аннꙋа́рїа к҃ѕ.  мѧсопꙋ́стъ феврꙋа́рїа ѳ҃. 
А҆́ще вїсоко́съ: 
Ржⷭ҇тво̀ хрⷭ҇то́во во вто́рникъ. мѧсоѧ́стїѧ ѕ҃  недѣ́ль и҆ ѕ҃ дне́й. трїѡ́дь почне́тсѧ і҆аннꙋа́рїа к҃з.  мѧсопꙋ́стъ вели́кїй феврꙋа́рїа і҃. Врꙋцѣлѣ́то в.  є҆ѵдокі́и въ сꙋббѡ́тꙋ в҃ недѣ́ли поста̀. м҃ мꙋ́чєникъ  въ недѣ́лю г҃ поста̀. а҆леѯі́а въ понедѣ́льникъ є҃  недѣ́ли поста̀. бл҃говѣ́щенїе во вто́рникъ ѕ҃ недѣ́ли  поста̀. па́сха хрⷭ҇то́ва а҆прі́ллїа ѕ҃. геѡ́ргїа въ  сре́дꙋ г҃ недѣ́ли по па́сцѣ. преполове́нїе а҆прі́ллїа  а҃. і҆ѡа́нна бг҃осло́ва въ четверто́къ є҃ недѣ́ли по  па́сцѣ. вознесе́нїе ма́їа є҃і. пѧтьдесѧ́тница ма́їа  к҃є. петро́въ мѧсопꙋ́стъ і҆ꙋ́нїа а҃. петро́ва поста̀ г҃  недѣ̑ли и҆ ѕ҃ дне́й. петра̀ въ недѣ́лю. 
[П] Ржⷭ҇тво̀ хрⷭ҇то́во во вто́рникъ. мѧсоѧ́стїѧ ѕ҃  недѣ́ль и҆ ѕ҃ дне́й. трїѡ́дь почне́тсѧ і҆аннꙋа́рїа к҃з.  мѧсопꙋ́стъ феврꙋа́рїа і҃. 
А҆́ще вїсоко́съ: 
Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ з҃  недѣ́ль. трїѡ́дь почне́тсѧ і҆аннꙋа́рїа к҃и. мѧсопꙋ́стъ  вели́кїй феврꙋа́рїа а҃і. Врꙋцѣлѣ́то а. є҆ѵдокі́и въ  пѧто́къ в҃ недѣ́ли поста̀. м҃ мꙋ́чєникъ въ сꙋббѡ́тꙋ г҃  недѣ́ли поста̀. а҆леѯі́а въ недѣ́лю д҃-ю поста̀.  бл҃говѣ́щенїе въ понедѣ́льникъ ѕ҃ недѣ́ли поста̀.  па́сха хрⷭ҇то́ва а҆прі́ллїа з҃. геѡ́ргїа во вто́рникъ г҃  недѣ́ли по па́сцѣ. преполове́нїе ма́їа а҃. і҆ѡа́нна  бг҃осло́ва въ сре́дꙋ є҃ недѣ́ли по па́сцѣ. вознесе́нїе  ма́їа ѕ҃і. пѧтьдесѧ́тница ма́їа к҃ѕ. петро́въ мѧсопꙋ́стъ  і҆ꙋ́нїа в҃. петро́ва поста̀ г҃ недѣ̑ли и҆ є҃ дне́й.  петра̀ въ сꙋббѡ́тꙋ. 
[Р] Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ  з҃ недѣ́ль. трїѡ́дь почне́тсѧ і҆аннꙋа́рїа к҃и.  мѧсопꙋ́стъ феврꙋа́рїа а҃і. 
А҆́ще вїсоко́съ: 
Ржⷭ҇тво̀ хрⷭ҇то́во въ недѣ́лю. мѧсоѧ́стїѧ з҃ недѣ́ль  и҆ де́нь. трїѡ́дь почне́тсѧ і҆аннꙋа́рїа к҃ѳ. мѧсопꙋ́стъ  вели́кїй феврꙋа́рїа в҃і. Врꙋцѣлѣ́то з. є҆ѵдокі́и въ  четверто́къ в҃ недѣ́ли поста̀. м҃ мꙋ́чєникъ въ пѧто́къ  г҃ недѣ́ли поста̀. а҆леѯі́а въ сꙋббѡ́тꙋ д҃ недѣ́ли  поста̀. бл҃говѣ́щенїе въ недѣ́лю є҃ поста̀. па́сха  хрⷭ҇то́ва а҆прі́ллїа и҃. геѡ́ргїа въ понедѣ́льникъ г҃  недѣ́ли по па́сцѣ. преполове́нїе ма́їа в҃. і҆ѡа́нна  бг҃осло́ва во вто́рникъ є҃ недѣ́ли по па́сцѣ.  вознесе́нїе ма́їа з҃і. пѧтьдесѧ́тница ма́їа к҃з.  петро́въ мѧсопꙋ́стъ і҆ꙋ́нїа г҃. петро́ва поста̀ г҃  недѣ̑ли и҆ д҃ дни̑. петра̀ въ пѧто́къ. 
[С] Ржⷭ҇тво̀ хрⷭ҇то́во въ недѣ́лю. мѧсоѧ́стїѧ з҃  недѣ́ль и҆ де́нь. трїѡ́дь почне́тсѧ і҆аннꙋа́рїа к҃ѳ.  мѧсопꙋ́стъ феврꙋа́рїа в҃і. 
А҆́ще вїсоко́съ: 
Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ з҃ недѣ́ль  и҆ в҃ дни̑. трїѡ́дь почне́тсѧ і҆аннꙋа́рїа а҃. мѧсопꙋ́стъ  вели́кїй феврꙋа́рїа г҃і. Врꙋцѣлѣ́то ѕ. є҆ѵдокі́и въ  сре́дꙋ в҃ недѣ́ли поста̀. м҃ мꙋ́чєникъ въ четверто́къ  г҃ недѣ́ли поста̀. а҆леѯі́а въ пѧто́къ д҃ недѣ́ли  поста̀. бл҃говѣ́щенїе въ сꙋббѡ́тꙋ є҃ недѣ́ли поста̀.  па́сха хрⷭ҇то́ва а҆прі́ллїа ѳ҃. геѡ́ргїа въ недѣ́лю г҃-ю  по па́сцѣ. преполове́нїе ма́їа г҃. і҆ѡа́нна бг҃осло́ва  въ понедѣ́льникъ є҃ недѣ́ли по па́сцѣ. вознесе́нїе  ма́їа и҃і. пѧтьдесѧ́тница ма́їа к҃и. петро́въ мѧсопꙋ́стъ  і҆ꙋ́нїа д҃. петро́ва поста̀ г҃ недѣ̑ли и҆ г҃ дни̑.  петра̀ въ четверто́къ. 
[Т] Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ з҃  недѣ́ль и҆ в҃ дни̑. трїѡ́дь почне́тсѧ і҆аннꙋа́рїа а҃.  мѧсопꙋ́стъ феврꙋа́рїа г҃і. 
А҆́ще вїсоко́съ: 
Ржⷭ҇тво̀ хрⷭ҇то́во въ пѧто́къ. мѧсоѧ́стїѧ з҃ недѣ́ль  и҆ г҃ дни̑. трїѡ́дь почне́тсѧ і҆аннꙋа́рїа л҃а. мѧсопꙋ́стъ  вели́кїй феврꙋа́рїа д҃і. Врꙋцѣлѣ́то є. є҆ѵдокі́и во  вто́рникъ в҃ недѣ́ли поста̀. м҃ мꙋ́чєникъ въ сре́дꙋ г҃  недѣ́ли поста̀. а҆леѯі́а въ четверто́къ д҃ недѣ́ли  поста̀. бл҃говѣ́щенїе въ пѧто́къ є҃ недѣ́ли поста̀.  па́сха хрⷭ҇то́ва а҆прі́ллїа і҃. геѡ́ргїа въ сꙋббѡ́тꙋ в҃  недѣ́ли по па́сцѣ. преполове́нїе ма́їа д҃. і҆ѡа́нна  бг҃осло́ва въ недѣ́лю є҃-ю по па́сцѣ. вознесе́нїе  ма́їа ѳ҃і. пѧтьдесѧ́тница ма́їа к҃ѳ. петро́въ мѧсопꙋ́стъ  і҆ꙋ́нїа є҃. петро́ва поста̀ г҃ недѣ̑ли и҆ два̀ дни̑.  петра̀ въ сре́дꙋ. 
[Оу҆] Ржⷭ҇тво̀ хрⷭ҇то́во въ пѧто́къ. мѧсоѧ́стїѧ з҃  недѣ́ль и҆ трѝ дни̑. трїѡ́дь почне́тсѧ і҆аннꙋа́рїа л҃а.  мѧсопꙋ́стъ феврꙋа́рїа д҃і. 
А҆́ще вїсоко́съ: 
Ржⷭ҇тво̀ хрⷭ҇то́во въ четверто́къ. мѧсоѧ́стїѧ з҃  недѣ́ль и҆ д҃ дни̑. трїѡ́дь почне́тсѧ феврꙋа́рїа а҃.  мѧсопꙋ́стъ вели́кїй феврꙋа́рїа є҃і. Врꙋцѣлѣ́то д.  є҆ѵдокі́и въ понедѣ́льникъ в҃ недѣ́ли поста̀. м҃  мꙋ́чєникъ во вто́рникъ г҃ недѣ́ли поста̀. а҆леѯі́а въ  сре́дꙋ д҃ недѣ́ли поста̀. бл҃говѣ́щенїе въ четверто́къ  є҃ недѣ́ли поста̀. па́сха хрⷭ҇то́ва а҆прі́ллїа а҃і.  геѡ́ргїа въ пѧто́къ в҃ недѣ́ли по па́сцѣ. преполове́нїе  ма́їа є҃. і҆ѡа́нна бг҃осло́ва въ сꙋббѡ́тꙋ д҃ недѣ́ли по  па́сцѣ. вознесе́нїе ма́їа к҃. пѧтьдесѧ́тница ма́їа л҃.  петро́въ мѧсопꙋ́стъ і҆ꙋ́нїа ѕ҃. петро́ва поста̀ г҃  недѣ̑ли и҆ де́нь. петра̀ во вто́рникъ. 
[Ф] Ржⷭ҇тво̀ хрⷭ҇то́во въ четверто́къ. мѧсоѧ́стїѧ з҃  недѣ́ль и҆ д҃ дни̑. трїѡ́дь почне́тсѧ феврꙋа́рїа а҃.  мѧсопꙋ́стъ феврꙋа́рїа є҃і. 
А҆́ще вїсоко́съ: 
Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ з҃ недѣ́ль  и҆ є҃ дне́й. трїѡ́дь почне́тсѧ феврꙋа́рїа в҃. мѧсопꙋ́стъ  вели́кїй феврꙋа́рїа ѕ҃і. Врꙋцѣлѣ́то г. є҆ѵдокі́и въ  недѣ́лю а҃-ю поста̀. м҃ мꙋ́чєникъ въ понедѣ́льникъ г҃  недѣ́ли поста̀. а҆леѯі́а во вто́рникъ д҃ недѣ́ли  поста̀. бл҃говѣ́щенїе въ сре́дꙋ є҃ недѣ́ли поста̀.  па́сха хрⷭ҇то́ва а҆прі́ллїа в҃і. геѡ́ргїа въ четверто́къ  в҃ недѣ́ли по па́сцѣ. преполове́нїе ма́їа ѕ҃. і҆ѡа́нна  бг҃осло́ва въ пѧто́къ д҃ недѣ́ли по па́сцѣ. вознесе́нїе  ма́їа к҃а. пѧтьдесѧ́тница ма́їа л҃а. петро́въ мѧсопꙋ́стъ  і҆ꙋ́нїа з҃. петро́ва поста̀ г҃ недѣ̑ли. петра̀ въ  понедѣ́льникъ. 
[Х] Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ з҃  недѣ́ль и҆ є҃ дне́й. трїѡ́дь почне́тсѧ феврꙋа́рїа в҃.  мѧсопꙋ́стъ феврꙋа́рїа ѕ҃і. 
А҆́ще вїсоко́съ: 
Ржⷭ҇тво̀ хрⷭ҇то́во во вто́рникъ. мѧсоѧ́стїѧ з҃  недѣ́ль и҆ ѕ҃ дне́й. трїѡ́дь почне́тсѧ феврꙋа́рїа г҃.  мѧсопꙋ́стъ вели́кїй феврꙋа́рїа з҃і. Врꙋцѣлѣ́то в.  є҆ѵдокі́и въ сꙋббѡ́тꙋ а҃ недѣ́ли поста̀. м҃ мꙋ́чєникъ  въ недѣ́лю в҃-ю поста̀. а҆леѯі́а въ понедѣ́льникъ д҃  недѣ́ли поста̀. бл҃говѣ́щенїе во вто́рникъ є҃ недѣ́ли  поста̀. па́сха хрⷭ҇то́ва а҆прі́ллїа г҃і. геѡ́ргїа въ  сре́дꙋ в҃ недѣ́ли по па́сцѣ. преполове́нїе ма́їа з҃.  і҆ѡа́нна бг҃осло́ва въ четверто́къ д҃ недѣ́ли по  па́сцѣ. вознесе́нїе ма́їа к҃в. пѧтьдесѧ́тница і҆ꙋ́нїа  а҃. петро́въ мѧсопꙋ́стъ і҆ꙋ́нїа и҃. петро́ва поста̀ в҃  недѣ̑ли и҆ ѕ҃ дне́й. петра̀ въ недѣ́лю. 
[Ѿ] Ржⷭ҇тво̀ хрⷭ҇то́во во вто́рникъ. мѧсоѧ́стїѧ з҃  недѣ́ль и҆ ѕ҃ дне́й. трїѡ́дь почне́тсѧ феврꙋа́рїа г҃.  мѧсопꙋ́стъ феврꙋа́рїа з҃і. 
А҆́ще вїсоко́съ: 
Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ и҃  недѣ́ль. трїѡ́дь почне́тсѧ феврꙋа́рїа д҃. мѧсопꙋ́стъ  вели́кїй феврꙋа́рїа и҃і. Врꙋцѣлѣ́то а. є҆ѵдокі́и въ  пѧто́къ а҃ недѣ́ли поста̀. м҃ мꙋ́чєникъ въ сꙋббѡ́тꙋ в҃  недѣ́ли поста̀. а҆леѯі́а въ недѣ́лю г҃ поста̀.  бл҃говѣ́щенїе въ понедѣ́льникъ є҃ недѣ́ли поста̀.  па́сха хрⷭ҇то́ва а҆прі́ллїа д҃і. геѡ́ргїа во вто́рникъ  в҃-ѧ недѣ́ли по па́сцѣ. і҆ѡа́нна бг҃осло́ва въ сре́дꙋ  д҃-ѧ недѣ́ли по па́сцѣ, преполове́нїѧ. вознесе́нїе  ма́їа к҃г. пѧтьдесѧ́тница і҆ꙋ́нїа в҃. петро́въ мѧсопꙋ́стъ  і҆ꙋ́нїа ѳ҃. петро́ва поста̀ в҃ недѣ̑ли и҆ є҃ дне́й.  петра̀ въ сꙋббѡ́тꙋ. 
[Ц] Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ  и҃ недѣ́ль. трїѡ́дь почне́тсѧ феврꙋа́рїа д҃. мѧсопꙋ́стъ  феврꙋа́рїа и҃і. 
А҆́ще вїсоко́съ: 
Ржⷭ҇тво̀ хрⷭ҇то́во въ недѣ́лю. мѧсоѧ́стїѧ и҃ недѣ́ль  и҆ де́нь. трїѡ́дь почне́тсѧ феврꙋа́рїа є҃. мѧсопꙋ́стъ  вели́кїй феврꙋа́рїа ѳ҃і. Врꙋцѣлѣ́то з. є҆ѵдокі́и въ  четверто́къ а҃ недѣ́ли поста̀. м҃ мч҃нкъ въ пѧто́къ в҃  недѣ́ли поста̀. а҆леѯі́а въ сꙋббѡ́тꙋ г҃ недѣ́ли  поста̀. бл҃говѣ́щенїе въ недѣ́лю д҃-ю поста̀. па́сха  хрⷭ҇то́ва а҆прі́ллїа є҃і. геѡ́ргїа въ понедѣ́льникъ в҃  недѣ́ли по па́сцѣ. і҆ѡа́нна бг҃осло́ва во вто́рникъ д҃  недѣ́ли по па́сцѣ. преполове́нїе ма́їа ѳ҃. вознесе́нїе  ма́їа к҃д. пѧтьдесѧ́тница і҆ꙋ́нїа г҃. петро́въ мѧсопꙋ́стъ  і҆ꙋ́нїа і҃. петро́ва поста̀ двѣ̀ недѣ̑ли и҆ д҃ дни̑.  петра̀ въ пѧто́къ. 
[Ч] Ржⷭ҇тво̀ хрⷭ҇то́во въ недѣ́лю. мѧсоѧ́стїѧ и҃  недѣ́ль и҆ де́нь. трїѡ́дь почне́тсѧ феврꙋа́рїа є҃.  мѧсопꙋ́стъ феврꙋа́рїа ѳ҃і. 
А҆́ще вїсоко́съ: 
Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ и҃ недѣ́ль  и҆ в҃ дни̑. трїѡ́дь почне́тсѧ феврꙋа́рїа ѕ҃. мѧсопꙋ́стъ  вели́кїй феврꙋа́рїа к҃. Врꙋцѣлѣ́то ѕ. є҆ѵдокі́и въ  сре́дꙋ а҃ недѣ́ли поста̀. м҃ мч҃нкъ въ четверто́къ в҃-ѧ  недѣ́ли поста̀. а҆леѯі́а въ пѧто́къ г҃ недѣ́ли  поста̀. бл҃говѣ́щенїе въ сꙋббѡ́тꙋ д҃ недѣ́ли поста̀.  па́сха хрⷭ҇то́ва а҆прі́ллїа ѕ҃і. геѡ́ргїа въ недѣ́лю  ѳѡминꙋ̀. і҆ѡа́нна бг҃осло́ва въ понедѣ́льникъ д҃  недѣ́ли по па́сцѣ. преполове́нїе ма́їа і҃. вознесе́нїе  ма́їа к҃є. пѧтьдесѧ́тница і҆ꙋ́нїа д҃. петро́въ  мѧсопꙋ́стъ і҆ꙋ́нїа а҃і. петро́ва поста̀ в҃ недѣ̑ли и҆  г҃ дни̑. петра̀ въ четверто́къ. 
[Ш] Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ и҃  недѣ́ль и҆ в҃ дни̑. трїѡ́дь почне́тсѧ феврꙋа́рїа ѕ҃.  мѧсопꙋ́стъ феврꙋа́рїа к҃. 
А҆́ще вїсоко́съ: 
Ржⷭ҇тво̀ хрⷭ҇то́во въ пѧто́къ. мѧсоѧ́стїѧ и҃ недѣ́ль  и҆ г҃ дни̑. трїѡ́дь почне́тсѧ феврꙋа́рїа з҃. мѧсопꙋ́стъ  вели́кїй феврꙋа́рїа к҃а. Врꙋцѣлѣ́то є. є҆ѵдокі́и во  вто́рникъ а҃ недѣ́ли поста̀. м҃. мч҃нкъ въ сре́дꙋ в҃  недѣ́ли поста̀. а҆леѯі́а въ четверто́къ г҃ недѣ́ли  поста̀. бл҃говѣ́щенїе въ пѧто́къ д҃ недѣ́ли поста̀.  па́сха хрⷭ҇то́ва а҆прі́ллїа з҃і. геѡ́ргїа въ сꙋббѡ́тꙋ  свѣ́тлыѧ недѣ́ли. і҆ѡа́нна бг҃осло́ва въ недѣ́лю д҃-ю  по па́сцѣ. преполове́нїе ма́їа а҃і. вознесе́нїе ма́їа  к҃ѕ. пѧтьдесѧ́тница і҆ꙋ́нїа є҃. петро́въ мѧсопꙋ́стъ  і҆ꙋ́нїа в҃і. петро́ва поста̀ в҃ недѣ̑ли и҆ в҃ дни̑.  петра̀ въ сре́дꙋ. 
[Щ] Ржⷭ҇тво̀ хрⷭ҇то́во въ пѧто́къ. мѧсоѧ́стїѧ и҃  недѣ́ль и҆ г҃ дни̑. трїѡ́дь почне́тсѧ феврꙋа́рїа з҃.  мѧсопꙋ́стъ феврꙋа́рїа к҃а. 
А҆́ще вїсоко́съ: 
Ржⷭ҇тво̀ хрⷭ҇то́во въ четверто́къ. мѧсоѧ́стїѧ и҃  недѣ́ль и҆ д҃ дни̑. трїѡ́дь почне́тсѧ феврꙋа́рїа и҃.  мѧсопꙋ́стъ вели́кїй феврꙋа́рїа к҃в. Врꙋцѣлѣ́то д.  є҆ѵдокі́и въ понедѣ́льникъ а҃ недѣ́ли поста̀. м҃  мꙋ́чєникъ во вто́рникъ в҃ недѣ́ли поста̀. а҆леѯі́а въ  сре́дꙋ г҃-ѧ недѣ́ли поста̀. бл҃говѣ́щенїе въ  четверто́къ д҃ недѣ́ли поста̀. па́сха хрⷭ҇то́ва  а҆прі́ллїа и҃і. геѡ́ргїа въ пѧто́къ свѣ́тлыѧ недѣ́ли.  і҆ѡа́нна бг҃осло́ва въ сꙋббѡ́тꙋ г҃ недѣ́ли по па́сцѣ.  преполове́нїе ма́їа в҃і. вознесе́нїе ма́їа к҃з.  пѧтьдесѧ́тница і҆ꙋ́нїа ѕ҃. петро́въ мѧсопꙋ́стъ і҆ꙋ́нїа  г҃і. петро́ва поста̀ в҃ недѣ̑ли и҆ де́нь. петра̀ во  вто́рникъ. 
[Ъ] Ржⷭ҇тво̀ хрⷭ҇то́во въ четверто́къ. мѧсоѧ́стїѧ и҃  недѣ́ль и҆ д҃ дни̑. трїѡ́дь почне́тсѧ феврꙋа́рїа и҃.  мѧсопꙋ́стъ феврꙋа́рїа к҃в. 
А҆́ще вїсоко́съ: 
Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ и҃ недѣ́ль  и҆ є҃ дне́й. трїѡ́дь почне́тсѧ феврꙋа́рїа ѳ҃. мѧсопꙋ́стъ  вели́кїй феврꙋа́рїа к҃г. Врꙋцѣлѣ́то г. є҆ѵдокі́и въ  недѣ́лю сы́рнꙋю. м҃ мч҃нкъ въ понедѣ́льникъ в҃-ѧ  недѣ́ли поста̀. а҆леѯі́а во вто́рникъ г҃ недѣ́ли  поста̀. бл҃говѣ́щенїе въ сре́дꙋ д҃-ѧ недѣ́ли поста̀.  па́сха хрⷭ҇то́ва а҆прі́ллїа ѳ҃і. геѡ́ргїа въ четверто́къ  свѣ́тлыѧ недѣ́ли. і҆ѡа́нна бг҃осло́ва въ пѧто́къ г҃  недѣ́ли по па́сцѣ. преполове́нїе ма́їа г҃і.  вознесе́нїе ма́їа к҃и. пѧтьдесѧ́тница і҆ꙋ́нїа з҃.  петро́въ мѧсопꙋ́стъ і҆ꙋ́нїа д҃і. петро́ва поста̀ в҃  недѣ̑ли. петра̀ въ понедѣ́льникъ. 
[Ы] Ржⷭ҇тво̀ хрⷭ҇то́во въ сре́дꙋ. мѧсоѧ́стїѧ и҃  недѣ́ль и҆ є҃ дне́й. трїѡ́дь почне́тсѧ феврꙋа́рїа ѳ҃.  мѧсопꙋ́стъ феврꙋа́рїа к҃г. 
А҆́ще вїсоко́съ: 
Ржⷭ҇тво̀ хрⷭ҇то́во во вто́рникъ. мѧсоѧ́стїѧ и҃  недѣ́ль и҆ ѕ҃ дне́й. трїѡ́дь почне́тсѧ феврꙋа́рїа і҃.  мѧсопꙋ́стъ вели́кїй феврꙋа́рїа к҃д. Врꙋцѣлѣ́то в.  є҆ѵдокі́и въ сꙋббѡ́тꙋ сы́рныѧ недѣ́ли. м҃ мч҃нкъ въ  недѣ́лю а҃-ю поста̀. а҆леѯі́а въ понедѣ́льникъ г҃  недѣ́ли поста̀. бл҃говѣ́щенїе во вто́рникъ д҃ недѣ́ли  поста̀. па́сха хрⷭ҇то́ва а҆прі́ллїа к҃. геѡ́ргїа въ  сре́дꙋ свѣ́тлыѧ недѣ́ли. і҆ѡа́нна бг҃осло́ва въ  четверто́къ г҃ недѣ́ли по па́сцѣ. преполове́нїе ма́їа  д҃і. вознесе́нїе ма́їа к҃ѳ. пѧтьдесѧ́тница і҆ꙋ́нїа и҃.  петро́въ мѧсопꙋ́стъ і҆ꙋ́нїа є҃і. петро́ва поста̀  недѣ́лѧ и҆ ѕ҃ дне́й. петра̀ въ недѣ́лю. 
[Ь] Ржⷭ҇тво̀ хрⷭ҇то́во во вто́рникъ. мѧсоѧ́стїѧ и҃  недѣ́ль и҆ ѕ҃ дне́й. трїѡ́дь почне́тсѧ феврꙋа́рїа і҃.  мѧсопꙋ́стъ феврꙋа́рїа к҃д. 
А҆́ще вїсоко́съ: 
Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ ѳ҃  недѣ́ль. трїѡ́дь почне́тсѧ феврꙋа́рїа а҃і. мѧсопꙋ́стъ  вели́кїй феврꙋа́рїа к҃є. Врꙋцѣлѣ́то а. є҆ѵдокі́и въ  пѧто́къ сы́рныѧ недѣ́ли. м҃ мч҃нкъ въ сꙋббѡ́тꙋ а҃  недѣ́ли поста̀. а҆леѯі́а въ недѣ́лю в҃-ю поста̀.  бл҃говѣ́щенїе въ понедѣ́льникъ д҃-ѧ недѣ́ли поста̀.  па́сха хрⷭ҇то́ва а҆прі́ллїа к҃а. геѡ́ргїа во вто́рникъ  свѣ́тлыѧ недѣ́ли. і҆ѡа́нна бг҃осло́ва въ сре́дꙋ г҃  недѣ́ли по па́сцѣ. преполове́нїе ма́їа є҃і.  вознесе́нїе ма́їа а҃. пѧтьдесѧ́тница і҆ꙋ́нїа ѳ҃. петро́въ  мѧсопꙋ́стъ і҆ꙋ́нїа ѕ҃і. петро́ва поста̀ недѣ́лѧ и҆ є҃  дне́й. петра̀ въ сꙋббѡ́тꙋ. 
[Ѣ] Ржⷭ҇тво̀ хрⷭ҇то́во въ понедѣ́льникъ. мѧсоѧ́стїѧ  ѳ҃ недѣ́ль. трїѡ́дь почне́тсѧ феврꙋа́рїа а҃і.  мѧсопꙋ́стъ феврꙋа́рїа к҃є. 
А҆́ще вїсоко́съ: 
Ржⷭ҇тво̀ хрⷭ҇то́во въ недѣ́лю. мѧсоѧ́стїѧ ѳ҃ недѣ́ль  и҆ де́нь. трїѡ́дь почне́тсѧ феврꙋа́рїа в҃і. мѧсопꙋ́стъ  феврꙋа́рїа к҃ѕ. Врꙋцѣлѣ́то з. є҆ѵдокі́и въ четверто́къ  сы́рныѧ недѣ́ли. м҃ мч҃нкъ въ пѧто́къ а҃-ѧ недѣ́ли  поста̀. а҆леѯі́а въ сꙋббѡ́тꙋ в҃-ѧ недѣ́ли поста̀.  бл҃говѣ́щенїе въ недѣ́лю г҃-ю поста̀. па́сха хрⷭ҇то́ва  а҆прі́ллїа к҃в. геѡ́ргїа въ понедѣ́льникъ свѣ́тлыѧ  недѣ́ли. і҆ѡа́нна бг҃осло́ва во вто́рникъ г҃ недѣ́ли по  па́сцѣ. преполове́нїе ма́їа ѕ҃і. вознесе́нїе ма́їа л҃а.  пѧтьдесѧ́тница і҆ꙋ́нїа і҃. петро́въ мѧсопꙋ́стъ і҆ꙋ́нїа  з҃і. петро́ва поста̀ недѣ́лѧ и҆ д҃ дни̑. петра̀ въ  пѧто́къ. 
[Ю] Ржⷭ҇тво̀ хрⷭ҇то́во въ недѣ́лю. мѧсоѧ́стїѧ ѳ҃  недѣ́ль и҆ де́нь. трїѡ́дь почне́тсѧ феврꙋа́рїа в҃і.  мѧсопꙋ́стъ вели́кїй феврꙋа́рїа к҃ѕ. 
А҆́ще вїсоко́съ: 
Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ ѳ҃ недѣ́ль  и҆ в҃ дни̑. трїѡ́дь почне́тсѧ феврꙋа́рїа г҃і. мѧсопꙋ́стъ  феврꙋа́рїа к҃з. Врꙋцѣлѣ́то ѕ. є҆ѵдокі́и въ сре́дꙋ  сы́рныѧ недѣ́ли. м҃ мч҃нкъ въ четверто́къ а҃-ѧ недѣ́ли  поста̀. а҆леѯі́а въ пѧто́къ в҃ недѣ́ли поста̀.  бл҃говѣ́щенїе въ сꙋббѡ́тꙋ г҃ недѣ́ли поста̀. па́сха  хрⷭ҇то́ва а҆прі́ллїа к҃г. геѡ́ргїа въ вели́къ де́нь.  і҆ѡа́нна бг҃осло́ва въ понедѣ́льникъ г҃ недѣ́ли по  па́сцѣ. преполове́нїе ма́їа з҃і. вознесе́нїе і҆ꙋ́нїа  а҃. пѧтьдесѧ́тница і҆ꙋ́нїа а҃і. петро́въ мѧсопꙋ́стъ  і҆ꙋ́нїа и҃і. петро́ва поста̀ недѣ́лѧ и҆ г҃ дни̑. петра̀  въ четверто́къ. 
[Ѫ] Ржⷭ҇тво̀ хрⷭ҇то́во въ сꙋббѡ́тꙋ. мѧсоѧ́стїѧ ѳ҃  недѣ́ль и҆ в҃ дни̑. трїѡ́дь почне́тсѧ феврꙋа́рїа г҃і.  мѧсопꙋ́стъ феврꙋа́рїа к҃з. 
А҆́ще вїсоко́съ: 
Ржⷭ҇тво̀ хрⷭ҇то́во въ пѧто́къ. мѧсоѧ́стїѧ ѳ҃ недѣ́ль  и҆ г҃ дни̑. трїѡ́дь почне́тсѧ феврꙋа́рїа д҃і. мѧсопꙋ́стъ  вели́кїй феврꙋа́рїа к҃и. Врꙋцѣлѣ́то є. є҆ѵдокі́и во  вто́рникъ сы́рныѧ недѣ́ли. м҃ мч҃нкъ въ сре́дꙋ а҃  недѣ́ли поста̀. а҆леѯі́а въ четверто́къ в҃ недѣ́ли  поста̀. бл҃говѣ́щенїе въ пѧто́къ г҃ недѣ́ли поста̀.  геѡ́ргїа въ сꙋббѡ́тꙋ страстны́ѧ недѣ́ли. па́сха  хрⷭ҇то́ва а҆прі́ллїа к҃д. і҆ѡа́нна бг҃осло́ва въ недѣ́лю  в҃-ю по па́сцѣ. преполове́нїе ма́їа и҃і. вознесе́нїе  і҆ꙋ́нїа в҃. пѧтьдесѧ́тница і҆ꙋ́нїа в҃і. петро́въ  мѧсопꙋ́стъ і҆ꙋ́нїа ѳ҃і. петро́ва поста̀ недѣ́лѧ и҆ в҃  дни̑. петра̀ въ сре́дꙋ. 
[Ѧ] Ржⷭ҇тво̀ хрⷭ҇то́во въ пѧто́къ. мѧсоѧ́стїѧ ѳ҃  недѣ́ль и҆ г҃ дни̑. трїѡ́дь почне́тсѧ феврꙋа́рїа д҃і.  мѧсопꙋ́стъ феврꙋа́рїа к҃и. 
А҆́ще вїсоко́съ: 
Ржⷭ҇тво̀ хрⷭ҇то́во въ четверто́къ. мѧсоѧ́стїѧ ѳ҃  недѣ́ль и҆ д҃ днѝ. трїѡ́дь почне́тсѧ феврꙋа́рїа є҃і.  мѧсопꙋ́стъ вели́кїй вели́кїй феврꙋа́рїа к҃ѳ. Врꙋцѣлѣ́то  д. є҆ѵдокі́и въ понедѣ́льникъ сы́рныѧ недѣ́ли. м҃  мч҃нкъ во вто́рникъ а҃ недѣ́ли поста̀. а҆леѯі́а въ  сре́дꙋ в҃-ѧ недѣ́ли поста̀. бл҃говѣ́щенїе въ  четверто́къ г҃ недѣ́ли поста̀. геѡ́ргїа въ пѧто́къ  стрⷭ҇тны́ѧ недѣ́ли. па́сха хрⷭ҇то́ва а҆прі́ллїа к҃є.  і҆ѡа́нна бг҃осло́ва въ сꙋббѡ́тꙋ в҃ недѣ́ли по па́сцѣ.  преполове́нїе ма́їа ѳ҃і. вознесе́нїе і҆ꙋ́нїа г҃.  пѧтьдесѧ́тница і҆ꙋ́нїа г҃і. петро́въ мѧсопꙋ́стъ і҆ꙋ́нїа  к҃. петро́ва поста̀ недѣ́лѧ и҆ де́нь. петра̀ во  вто́рникъ. 


[глⷡ҇а а҃] Мл҃тва на всѧ́кꙋю не́мощь. 
Влⷣко вседержи́телю, врачꙋ̀ дꙋ́шъ и҆ тѣле́съ,  смирѧ́ѧй и҆ возносѧ́й, наказꙋ́ѧй и҆ па́ки и҆сцѣлѧ́ѧй,  бра́та на́шего и҆́мⷬ҇къ, немощствꙋ́юща посѣтѝ млⷭ҇тїю  твое́ю: прострѝ мы́шцꙋ твою̀ и҆спо́лненꙋ и҆сцѣле́нїѧ и҆  врачбы̀: и҆ и҆сцѣлѝ є҆го̀, возставлѧ́ѧй ѿ ѻ҆дра̀ и҆  не́мощи, запретѝ дꙋ́хꙋ не́мощи, ѿста́ви ѿ негѡ̀  всѧ́кꙋ ꙗ҆́звꙋ, всѧ́кꙋ болѣ́знь, всѧ́кꙋ ра́нꙋ, всѧ́кꙋ  ѻ҆гне́вицꙋ и҆ трѧса́вицꙋ: и҆ а҆́ще є҆́сть въ не́мъ  согрѣше́нїе, и҆лѝ беззако́нїе, ѡ҆сла́би, ѡ҆ста́ви,  простѝ твоегѡ̀ ра́ди человѣколю́бїѧ. є҆́й гдⷭ҇и,  пощадѝ созда́нїе твоѐ во хрⷭ҇тѣ̀ і҆и҃сѣ гдⷭ҇ѣ  на́шемъ, съ ни́мже бл҃гослове́нъ є҆сѝ, и҆ съ  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 


[глⷡ҇а в҃] Мл҃тва ст҃ы́хъ седмѝ ѻ҆трокѡ́въ на  немощна́го и҆ не спѧ́щаго. 
Гдⷭ҇ꙋ помо́лимсѧ. Гдⷭ҇и поми́лꙋй. 
Бж҃е вели́кїй, хва́льный, и҆ непостижи́мый, и҆  неисповѣди́мый, созда́вый человѣ́ка рꙋко́ю твое́ю,  пе́рсть взе́мъ ѿ землѝ и҆ ѡ҆́бразомъ твои́мъ почти́вый  є҆го̀, і҆и҃се хрⷭ҇тѐ, прежела́емое и҆́мѧ, со  безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ꙗ҆ви́сѧ на  рабѣ̀ твое́мъ [и҆лѝ рабѣ̀ твое́й] и҆́мⷬ҇къ, и҆  посѣтѝ є҆го̀ [и҆лѝ ю҆̀] дꙋше́ю и҆ тѣ́ломъ,  оу҆молѧ́емь ѿ пресла́вныѧ влⷣчцы на́шеѧ бцⷣы, и҆  приснодв҃ы мр҃і́и: ст҃ы́хъ нбⷭ҇ныхъ си́лъ безпло́тныхъ:  и҆ чⷭ҇тна́гѡ сла́внагѡ прⷪ҇ро́ка, прⷣте́чи и҆  крⷭ҇ти́телѧ і҆ѡа́нна: ст҃ы́хъ сла́вныхъ и҆ всехва́льныхъ  а҆пⷭ҇лѡвъ: и҆̀же во ст҃ы́хъ ѻ҆тє́цъ на́шихъ, и҆  вселе́нскихъ оу҆чи́телей, васі́лїа вели́кагѡ, григо́рїа  бг҃осло́ва, і҆ѡа́нна златоꙋ́стаго: а҆ѳана́сїа и҆  кѷрі́лла, нїкола́а и҆́же въ мѵ́рѣхъ, спѷрїдѡ́на  чꙋдотво́рца, и҆ всѣ́хъ ст҃ы́хъ сщ҃еннонача́льникѡвъ:  ст҃а́гѡ а҆пⷭ҇ла первомч҃нка и҆ а҆рхїдїа́кона стефа́на:  ст҃ы́хъ сла́вныхъ и҆ великомч҃нкѡвъ, геѡ́ргїа  побѣдоно́сца, дими́трїа мѷрото́чца, ѳео́дѡра  стратила́та, и҆ всѣ́хъ ст҃ы́хъ мч҃нкѡвъ: прпⷣбныхъ и҆  бг҃оно́сныхъ ѻ҆тє́цъ на́шихъ, а҆нтѡ́нїа, є҆ѵѳѵ́мїа,  са́ввы ѡ҆свѧще́ннагѡ, ѳеодо́сїа ѻ҆́бщагѡ житїѧ̀  нача́льника, ѻ҆нꙋ́фрїа, а҆рсе́нїа, а҆ѳана́сїа  а҆ѳѡ́нскагѡ, и҆ всѣ́хъ прпⷣбныхъ: ст҃ы́хъ и҆  и҆сцѣли́телей, безсре́бренникѡвъ космы̀ и҆ дамїа́на,  кѵ́ра и҆ і҆ѡа́нна, пантелеи́мона и҆ є҆рмола́а,  самѱѡ́на и҆ дїоми́да, ѳалале́а и҆ трѵ́фѡна, и҆  про́чихъ: ст҃а́гѡ и҆́мⷬ҇къ, и҆ всѣ́хъ твои́хъ ст҃ы́хъ.  и҆ да́ждь є҆мꙋ̀ со́нъ оу҆покое́нїѧ, со́нъ тѣле́сный  здра́вїѧ и҆ сп҃се́нїѧ и҆ живота̀, и҆ крѣ́пость дꙋше́внꙋю  и҆ тѣле́снꙋю: ꙗ҆́коже посѣти́лъ є҆сѝ и҆ногда̀  а҆вїмеле́ха оу҆го́дника твоего̀, во хра́мѣ  а҆грі́пповѣ, и҆ да́лъ є҆сѝ є҆мꙋ̀ со́нъ оу҆тѣше́нїѧ,  є҆́же не ви́дѣти паде́нїѧ і҆ерⷭ҇ли́мова: и҆ сего̀  оу҆спи́вый сно́мъ пита́тельнымъ, и҆ па́ки сего̀  воскр҃си́вый во є҆ди́номъ мгнове́нїи вре́мени, въ сла́вꙋ  твоеѧ̀ бл҃гости. но и҆ ст҃ы̑ѧ твоѧ̑ сла̑вныѧ се́дмь  ѻ҆́троки, и҆сповѣ́дники и҆ свидѣ́тели твоегѡ̀  ꙗ҆вле́нїѧ показа́вый, во дни̑ декі́а царѧ̀ и҆  ѿстꙋ́пника: и҆ сїѧ̑ оу҆спи́вый въ верте́пѣ на лѣ̑та  тѻ҃в, ꙗ҆́кѡ младе́нцы согрѣва́ємыѧ въ ложесна́хъ  ма́тере своеѧ̀, и҆ ника́коже претерпѣ́вшыѧ тлѣ́нїѧ, въ  похвалꙋ̀ и҆ сла́вꙋ человѣколю́бїѧ твоегѡ̀, и҆ въ  показа́нїе и҆ и҆звѣще́нїе на́шегѡ пакибытїѧ̀, и҆  воскр҃се́нїѧ всѣ́хъ. са́мъ оу҆́бѡ чл҃вѣколю́бче цр҃ю̀,  предста́ни и҆ ны́нѣ наи́тїемъ ст҃а́гѡ твоегѡ̀ дх҃а, и҆  посѣтѝ раба̀ твоего̀ [и҆лѝ рабꙋ̀ твою̀] и҆́мⷬ҇къ,  да́рꙋй є҆мꙋ̀ [и҆лѝ є҆́й] здра́вїе, крѣ́пость и҆  бл҃гомо́щїе, твое́ю бл҃гостїю: ꙗ҆́кѡ ѿ тебѐ є҆́сть  всѧ́ко даѧ́нїе бл҃го, и҆ всѧ́къ да́ръ соверше́нъ. ты́ бо  є҆сѝ вра́чь дꙋ́шъ на́шихъ, и҆ тебѣ̀ сла́вꙋ, и҆  бл҃годаре́нїе, и҆ поклоне́нїе возсыла́емъ со  безнача́льнымъ твои́мъ ѻ҆ц҃е́мъ и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а г҃] Є҆гда̀ крⷭ҇тъ твори́тъ сщ҃е́нникъ на  стра́сть недꙋ́га со ст҃ы́мъ копїе́мъ, 
глаго́летъ сїѧ̑ тропарѝ: 
Распе́ншꙋсѧ тебѣ̀ хрⷭ҇тѐ, поги́бе мꙋчи́тельство,  попра́на бы́сть си́ла вра́жїѧ: ниже́ бо а҆́гг҃лъ, нижѐ  человѣ́къ, но са́мъ гдⷭ҇и сп҃слъ є҆сѝ на́съ, сла́ва  тебѣ̀. 
Сла́ва: И҆скꙋпи́лъ ны̀ є҆сѝ ѿ клѧ́твы зако́нныѧ  честно́ю твое́ю кро́вїю на крⷭ҇тѣ̀ пригвозди́всѧ и҆  копїе́мъ пробо́дьсѧ, безсме́ртїе и҆сточи́лъ є҆сѝ  человѣ́кѡмъ, сп҃се на́шъ, сла́ва тебѣ̀. 
И҆ ны́нѣ, бг҃оро́диченъ: 
Копїе́мъ въ ре́бра, ѽ хрⷭ҇тѐ мо́й, прободы́йсѧ  твоѧ̑, є҆́же ѿ ребра̀ человѣ́ческагѡ созда̑нныѧ,  па́гꙋбы всѣ̑мъ человѣ́кѡмъ бы́вшїѧ вино́вныѧ клѧ́твы  свободи́лъ є҆сѝ. 


[глⷡ҇а д҃] Мл҃тва на ржⷭ҇тво̀ хрⷭ҇то́во, сынѡ́мъ  дꙋхѡ́внымъ. 
Влⷣко гдⷭ҇и бж҃е вседержи́телю, є҆гда̀ роди́лсѧ  є҆сѝ ѿ дв҃ы марі́и въ виѳлее́мѣ і҆ꙋдѣ́йстѣмъ,  тре́петнѡ тва́рь просвѣти́сѧ, и҆ въ мі́ръ возра́довасѧ  ржⷭ҇твꙋ̀ твоемꙋ̀: сотвори́вый человѣ́ка по ѡ҆́бразꙋ  твоемꙋ̀ и҆ по подо́бїю, и҆ да́вый є҆мꙋ̀ кр҃ще́нїе въ  покаѧ́нїе. введы́й рабы̑ твоѧ̑ въ пречестны̑ѧ дни̑ сїѧ̑,  къ воздержа́нїю страстє́мъ, къ наде́ждѣ воскрⷭ҇нїѧ:  наставлѧ́ѧ и҆̀хъ на и҆́стинꙋ твоегѡ̀ бж҃ества̀, ѿве́рзи  и҆̀мъ се́рдце и҆ оу҆́мъ, зна́ти тѧ̀ сн҃а бж҃їѧ,  взе́млющаго грѣхѝ всегѡ̀ мі́ра. ты̀ и҆ ны́нѣ влⷣко  чл҃вѣколю́бче прїимѝ рабы̑ твоѧ̑ и҆́мⷬ҇къ, ꙗ҆́коже  прїѧ́лъ є҆сѝ петра̀ оу҆топа́юща въ мо́ри, и҆  ѿве́ргшагосѧ тебѐ три́жды, и҆ пла́кавшагосѧ го́рькѡ,  и҆ па́ки прїѧ́та тобо́ю: прїимѝ и҆ ны́нѣ влⷣко, сле́зы  и҆ воздыха́нїе и҆ покаѧ́нїе рабѡ́въ твои́хъ, ꙗ҆́коже  прїѧ́тъ мытаре́во воздыха́нїе, и҆ блꙋдни́цꙋ пла́кавшꙋюсѧ,  и҆ слеза́ми ѡ҆мочи́вшꙋю но́зѣ твоѝ, и҆ власы̀ свои́ми  ѡ҆те́ршꙋю, млⷭ҇ти ра́ди. прїе́мый разбо́йника съ собо́ю,  на крⷭ҇тѣ̀ вопїю́ща къ тебѣ̀: помѧни́ мѧ гдⷭ҇и, є҆гда̀  прїи́деши во црⷭ҇твїи твое́мъ. и҆ рекі́й є҆мꙋ̀: дне́сь  со мно́ю бꙋ́деши въ раѝ. слы́шахомъ гла́съ глаго́лющїй,  и҆ волхвѡ́мъ кла́нѧющымсѧ съ да́ры, па́стырємъ  свирѧ́ющымъ, и҆ а҆́гг҃лѡмъ воспѣва́ющымъ: сла́ва въ  вы́шнихъ бг҃ꙋ, и҆ на землѝ ми́ръ, въ человѣ́цѣхъ  бл҃говоле́нїе, и҆ и҆́рѡдъ мѧтѧ́шесѧ, ꙗ҆́кѡ бг҃ъ пло́тїю  ꙗ҆ви́сѧ на сп҃се́нїе ро́дꙋ человѣ́ческомꙋ. тѧ̀ ны́нѣ  влⷣко человѣколю́бче, всѧ̀ тва́рь воспѣва́етъ  глаго́лющи: хрⷭ҇то́съ ражда́етсѧ, сла́вите: хрⷭ҇то́съ съ  нб҃сѐ, срѧ́щите: хрⷭ҇то́съ на землѝ, возноси́тесѧ.  ны́нѣ а҆́гг҃льстїи собо́ри ра́дꙋютсѧ, и҆ мч҃нчестїи  ли́цы веселѧ́тсѧ, ви́дѣвше сла́вное и҆ чⷭ҇тно́е  ржⷭ҇тво̀, да всѝ досто́йнѡ похва́лимъ се́рдцемъ и҆  оу҆стна́ми. и҆ ны́нѣ бл҃гі́й чл҃вѣколю́бче гдⷭ҇и,  прїимѝ рабы̑ твоѧ̑ сїѧ̑ и҆́мⷬ҇къ, ка́ющыѧсѧ грѣхѡ́въ  свои́хъ, вѣ́домыхъ и҆ невѣ́домыхъ, во́льныхъ и҆  нево́льныхъ: и҆ ѻ҆бы́чнымъ чл҃вѣколю́бїемъ твои́мъ,  прїимѝ колѣ́нное поклоне́нїе и҆ по́стъ рабѡ́въ твои́хъ  и҆́мⷬ҇къ, да сконча́вше за́пѡвѣди твоѧ̑, и҆ дости́гше  ны́нѣ ст҃а́гѡ и҆ чⷭ҇тна́гѡ ржⷭ҇тва̀ твоегѡ̀, чи́сти и҆  без̾ поро́ка бꙋ́дꙋтъ прича̑стницы пречⷭ҇тагѡ тѣ́ла и҆  чⷭ҇тны́ѧ кро́ве твоеѧ̀: ꙗ҆́кѡ тебѣ̀ подоба́етъ сла́ва  со ѻ҆ц҃е́мъ и҆ со ст҃ы́мъ дх҃омъ, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 


[глⷡ҇а є҃] Мл҃тва во є҆́же бл҃гослови́ти бра̑шна,  мѧса̀, во ст҃ꙋ́ю и҆ вели́кꙋю недѣ́лю па́схи. 
Твори́тъ сщ҃е́нникъ: Бл҃гослове́нъ бг҃ъ на́шъ:  хрⷭ҇то́съ воскр҃се: три́жды. 
Та́же, Гдⷭ҇ꙋ помо́лимсѧ. Гдⷭ҇и поми́лꙋй. 
При́зри гдⷭ҇и і҆и҃се хрⷭ҇тѐ, бж҃е на́шъ, на бра̑шна  мѧ́съ, и҆ ѡ҆ст҃ѝ ѧ҆̀, ꙗ҆́коже ѡ҆ст҃и́лъ є҆сѝ ѻ҆вна̀,  є҆го́же тебѣ̀ приведѐ вѣ́рный а҆враа́мъ, и҆ а҆́гнца,  є҆го́же тебѣ̀ а҆́вель во всепло́дїе принесѐ: подо́бнѣ  и҆ тельца̀ оу҆пита́ннаго, є҆го́же жре́ти повелѣ́лъ  є҆сѝ сы́нови твоемꙋ̀ заблꙋ́ждшемꙋ, и҆ па́ки къ тебѣ̀  возвра́щшемꙋсѧ: да ꙗ҆́коже то́й сподо́бисѧ твоеѧ̀  бл҃гости наслади́тисѧ, си́це и҆ ѡ҆сщ҃е́нныхъ ѿ тебѐ,  и҆ бл҃гослове́нныхъ, наслади́мсѧ въ пи́щꙋ всѣ́хъ на́съ.  ты́ бо є҆сѝ и҆́стиннаѧ пи́ща: и҆ пода́тель бл҃ги́хъ, и҆  тебѣ̀ сла́вꙋ возсыла́емъ, со безнача́льнымъ твои́мъ  ѻ҆ц҃е́мъ, и҆ съ прест҃ы́мъ, и҆ бл҃ги́мъ и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 


[глⷡ҇а ѕ҃] Мл҃тва, є҆́же бл҃гослови́ти сы́ръ и҆  ꙗ҆́ица. 
Влⷣко гдⷭ҇и бж҃е на́шъ, зижди́телю и҆ содѣ́телю  всѣ́хъ, бл҃гословѝ млеко̀ ѡ҆гꙋстѣ́вшее, съ ни́мже и҆  ꙗ҆́ица, и҆ на́съ соблюдѝ во бл҃гости твое́й, ꙗ҆́кѡ да  причаща́ющесѧ и҆̀хъ, твои́хъ независтнопода́тельныхъ  дарѡ́въ и҆спо́лнимсѧ и҆ неизглаго́ланныѧ твоеѧ̀ бл҃гости.  ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆  си́ла, и҆ сла́ва ѻ҆ц҃а̀, и҆ сн҃а, и҆ ст҃а́гѡ дх҃а,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а з҃]Мл҃тва на бл҃гослове́нїе а҆́ртоса во ст҃ꙋ́ю  недѣ́лю па́схи. 
Принесе́нъ быва́етъ а҆́ртосъ, сі́есть хлѣ́бъ на сїѐ  прїꙋгото́вленный, и҆ на не́мъ крⷭ҇тъ напи́санный  ѻ҆бы́чнѡ, къ і҆ере́ю въ ѻ҆лта́рь, по соверше́нїи  бж҃е́ственныѧ лїтꙋргі́и и҆ по заамвѡ́нной мл҃твѣ, ре́кшꙋ  дїа́конꙋ: Гдⷭ҇ꙋ помо́лимсѧ. И҆ кли́рꙋ: Гдⷭ҇и поми́лꙋй.  Чте́тъ над̾ ни́мъ і҆ере́й мл҃твꙋ сїю̀: 
Бж҃е всеси́льный и҆ гдⷭ҇и вседержи́телю, и҆́же рабо́мъ  твои́мъ мѡѷсе́омъ во и҆схо́дѣ і҆и҃левѣ ѿ є҆гѵ́пта,  и҆ въ ѡ҆свобожде́нїи люде́й твои́хъ ѿ го́рькїѧ рабо́ты  фараѡ́новы, а҆́гнца закла́ти повелѣ́лъ є҆сѝ,  проѡбразꙋ́ѧ на крⷭ҇тѣ̀ закла́ннаго во́лею на́съ дѣ́лѧ  а҆́гнца, взе́млющаго всегѡ̀ мі́ра грѣхѝ, возлю́бленнаго  сн҃а твоего̀, гдⷭ҇а на́шего і҆и҃са хрⷭ҇та̀: ты̀ и҆  ны́нѣ, смире́ннѡ мо́лимъ тѧ̀, при́зри на хлѣ́бъ се́й,  и҆ бл҃гословѝ и҆ ѡ҆ст҃ѝ є҆го̀. и҆́бо и҆ мы̀ рабѝ  твоѝ въ че́сть и҆ сла́вꙋ, и҆ въ воспомина́нїе сла́внагѡ  воскрⷭ҇нїѧ тогѡ́жде сн҃а твоегѡ̀ гдⷭ҇а на́шегѡ і҆и҃са  хрⷭ҇та̀, и҆́мже ѿ вѣ́чныѧ рабо́ты вра́жїѧ, и҆ ѿ  а҆́довыхъ нерѣши́мыхъ оу҆́зъ разрѣше́нїе, свобо́дꙋ и҆  преведе́нїе оу҆лꙋчи́хомъ, пред̾ твои́мъ вели́чествомъ  ны́нѣ во всесвѣ́тлый се́й, пресла́вный и҆ сп҃си́тельный  де́нь па́схи, се́й прино́симъ: на́съ же сего̀  приносѧ́щихъ, и҆ того̀ лобза́ющихъ, и҆ ѿ негѡ̀  вкꙋша́ющихъ, твоемꙋ̀ нбⷭ҇номꙋ бл҃гослове́нїю прича́стники  бы́ти сотворѝ, и҆ всѧ́кꙋю болѣ́знь и҆ недꙋ́гъ ѿ на́съ  твое́ю си́лою ѿженѝ, здра́вїе всѣ̑мъ подава́ѧ. ты́ бо  є҆сѝ и҆сто́чникъ бл҃гослове́нїѧ, и҆ цѣльба́мъ  пода́тель, и҆ тебѣ̀ сла́вꙋ возсыла́емъ безнача́льномꙋ  ѻ҆ц҃ꙋ̀, со є҆диноро́днымъ твои́мъ сн҃омъ, и҆ прест҃ы́мъ  и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
А҆́бїе же кропи́тъ а҆́ртосъ сщ҃е́нною водо́ю,  глаго́лѧ: 
Бл҃гословлѧ́етсѧ и҆ ѡ҆сщ҃а́етсѧ а҆́ртосъ се́й,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 
И҆ посе́мъ и҆схо́дитъ, и҆ полага́етъ є҆го̀ на  а҆нало́гїи, лю́дїе же, прїе́млюще а҆нті́дѡръ, лобза́ютъ  а҆́ртосъ. 


[глⷡ҇а и҃] Мл҃тва на раздробле́нїе а҆́ртоса въ  сꙋббѡ́тꙋ свѣ́тлыѧ недѣ́ли. 
По бж҃е́ственной лїтꙋргі́и, принесе́нꙋ бы́вшꙋ а҆́ртосꙋ  ѻ҆бы́чнѡ въ трапе́зꙋ, и҆ ѿпѣ́вше три́жды, хрⷭ҇то́съ  воскр҃се: съ поклоне́нїемъ, проче́тшꙋ, Ѻ҆́ч҃е на́шъ: и҆  трапе́зꙋ бл҃гослови́вшꙋ ѻ҆бы́чнѡ, дїа́конъ глаго́летъ:  Гдⷭ҇ꙋ помо́лимсѧ. и҆ бра́тїѧ: Гдⷭ҇и поми́лꙋй. 
І҆ере́й глаго́летъ мл҃твꙋ сїю̀ над̾ а҆́ртосомъ: 
Гдⷭ҇и і҆и҃се хрⷭ҇тѐ, бж҃е на́шъ, хлѣ́бе  а҆́гг҃льскїй, хлѣ́бе живота̀ вѣ́чнагѡ, соше́дый съ  нб҃сѐ, напита́вый на́съ во всесвѣ̑тлыѧ сїѧ̑ дни̑ пи́щею  дꙋхо́вною твои́хъ бж҃е́ственныхъ бл҃годѣѧ́нїй,  тридне́внагѡ ра́ди и҆ сп҃си́тельнагѡ воскрⷭ҇нїѧ: при́зри  и҆ ны́нѣ, смире́ннѡ мо́лимъ тѧ̀, на мольбы̑ и҆  бл҃годарє́нїѧ на̑ша, и҆ ꙗ҆́коже бл҃гослови́лъ є҆сѝ  пѧ́ть хлѣ́бѡвъ въ пꙋсты́нѣ, и҆ ны́нѣ бл҃гословѝ  хлѣ́бъ се́й, ꙗ҆́кѡ да всѝ вкꙋша́ющїи ѿ негѡ̀,  тѣле́снагѡ и҆ дꙋше́внагѡ бл҃гослове́нїѧ и҆ здра́вїѧ  сподо́бѧтсѧ бл҃года́тїю и҆ щедро́тами твоегѡ̀  чл҃вѣколю́бїѧ. ты́ бо є҆сѝ ѡ҆сщ҃е́нїе на́ше, и҆ тебѣ̀  сла́вꙋ возсыла́емъ со безнача́льнымъ твои́мъ ѻ҆ц҃е́мъ,  и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Бра́тїѧ: А҆ми́нь. 
Раздроби́въ же а҆́ртосъ ѻ҆бы́чнѡ, раздае́тъ всѣ̑мъ  пре́жде ѡ҆бѣ́да. Мо́жетъ же раздроби́ть є҆го̀ и҆ на  лїтꙋргі́и по заамвѡ́нной моли́твѣ, и҆ раздава́ть  вѣ́рꙋющымъ вмѣ́стѡ а҆нті́дѡра. 


[глⷡ҇а ѳ҃] Мл҃тва въ причаще́нїи гро́здїѧ въ ѕ҃-й  де́нь а҆́ѵгꙋста. 
Гдⷭ҇ꙋ помо́лимсѧ. Гдⷭ҇и поми́лꙋй. 
Бл҃гословѝ гдⷭ҇и пло́дъ се́й ло́зный но́вый, и҆́же  бл҃горастворе́нїемъ воздꙋ́шнымъ, и҆ ка́плѧми дожде́вными,  и҆ тишино́ю вре́менною, въ се́й зрѣ́лѣйшїй прїитѝ  ча́съ бл҃говоли́вый: да бꙋ́детъ въ на́съ ѿ тогѡ̀  рожде́нїѧ ло́знагѡ причаща́ющихсѧ въ весе́лїе, и҆  приноси́ти тебѣ̀ да́ръ во ѡ҆чище́нїе грѣхѡ́въ,  сщ҃е́ннымъ и҆ ст҃ы́мъ тѣ́ломъ хрⷭ҇та̀ твоегѡ̀: съ ни́мже  бл҃гослове́нъ є҆сѝ, со прест҃ы́мъ, и҆ бл҃ги́мъ и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Вѣ́домо же бꙋ́ди, ꙗ҆́кѡ сїѧ̀ мл҃тва глаго́летсѧ  над̾ гро́здїемъ, и҆дѣ́же вїногра́ды, и҆ прино́сѧтсѧ на  бл҃гослове́нїе во хра́мъ въ се́й шесты́й де́нь а҆́ѵгꙋста.  Здѣ́ же въ вели́цѣй рѡссі́и, и҆дѣ́же не ѡ҆брѣта́ютсѧ  вїногра́ды, прино́сѧтсѧ въ се́й де́нь ко хра́мꙋ  ꙗ҆́блѡка, и҆ глаго́летсѧ мл҃тва ѡ҆ приносѧ́щихъ нача́тки  ѻ҆воще́й, є҆́йже нача́ло: 
Влⷣко гдⷭ҇и бж҃е на́шъ: Та́кожде и҆ и҆́но ѻ҆во́щїе  да прино́ситсѧ ко́еждо во своѐ вре́мѧ ко хра́мꙋ на  бл҃гослове́нїе, и҆ мл҃тва глаго́летсѧ над̾ ни́ми та́же. 


[глⷡ҇а і҃] Мл҃тва ѡ҆ приносѧ́щихъ нача́тки ѻ҆воще́й. 
Влⷣко гдⷭ҇и бж҃е на́шъ, твоѧ̑ ѿ твои́хъ приноси́ти  тебѣ̀ по предложе́нїю комꙋ́ждо повелѣ́вый, и҆ вѣ́чныхъ  твои́хъ бла̑гъ воздаѧ́нїе си̑мъ да́рꙋѧй, и҆́же вдовы̀ по  си́лѣ приноше́нїе бл҃гоꙋго́днѡ прїе́мый, прїимѝ и҆  ны́нѣ принесє́наѧ ѿ раба̀ твоегѡ̀ и҆́мⷬ҇къ, и҆ въ  вѣ́чныхъ твои́хъ сокро́вищахъ возложи́тисѧ си̑мъ  сподо́би: да́рꙋй є҆мꙋ̀ и҆ мїрски́хъ твои́хъ бла̑гъ  ѻ҆би́льное воспрїѧ́тїе, со всѣ́ми поле́зными є҆мꙋ̀. 
Ꙗ҆́кѡ бл҃гослови́сѧ твоѐ и҆́мѧ, и҆ просла́висѧ твоѐ  црⷭ҇тво, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а а҃і] Послѣ́дованїе над̾ пе́щїю. 
Твори́тъ сщ҃е́нникъ ѡ҆сщ҃е́нїе воды̀ ма́лое. 
По ѡ҆сщ҃е́нїи же глаго́летъ мл҃твы: 
Гдⷭ҇ꙋ помо́лимсѧ. 
Бж҃е вѣ́чный, и҆́же се́дмь седмери́цею разжже́ннꙋю  пе́щь, и҆ пла́мень и҆́же въ вавѷлѡ́нѣ на ро́сꙋ  преложи́лъ є҆сѝ, и҆ вве́ржєнныѧ въ ню̀ ѿ царѧ̀  навꙋходоно́сора, ст҃ы̑ѧ трѝ ѻ҆́троки, а҆на́нїю,  а҆за́рїю и҆ мїсаи́ла, цѣ́лы сохрани́вый: са́мъ  бл҃гословѝ и҆ пе́щь сїю̀ вели́кїѧ ра́ди твоеѧ̀ млⷭ҇ти,  и҆ бл҃гословѝ въ не́й дѣла̀ рꙋ́къ рабѡ́въ твои́хъ, и҆  бл҃гопоспѣшѝ ѧ҆̀ бл҃годѣѧ́нїемъ твои́мъ, и҆ и҆спра́ви  ѧ҆̀ по мно́жествꙋ щедро́тъ твои́хъ: мл҃твами пречⷭ҇тыѧ  влⷣчцы на́шеѧ бцⷣы, и҆ приснодв҃ы мр҃і́и: си́лою  чⷭ҇тна́гѡ и҆ животворѧ́щагѡ крⷭ҇та̀: предста́тельствомъ  превели́кихъ чинонача̑льникъ мїхаи́ла и҆ гаврїи́ла, и҆  всѣ́хъ нбⷭ҇ныхъ си́лъ безпло́тныхъ: чⷭ҇тна́гѡ сла́внагѡ  прⷪ҇ро́ка, прⷣте́чи и҆ крⷭ҇ти́телѧ і҆ѡа́нна: ст҃ы́хъ  сла́вныхъ и҆ всехва́льныхъ а҆пⷭ҇лъ: ст҃а́гѡ сщ҃енномч҃нка  кѷпрїа́на: и҆́же во ст҃ы́хъ ѻ҆тца̀ на́шегѡ нїкола́а,  а҆рхїепі́скопа мѷрлѷкі́йскагѡ чꙋдотво́рца, и҆ всѣ́хъ  ст҃ы́хъ. 
Ꙗ҆́кѡ ты̀ є҆сѝ бл҃гословлѧ́ѧй, и҆ ѡ҆сщ҃а́ѧй  всѧ́чєскаѧ бж҃е на́шъ, и҆ тебѣ̀ сла́вꙋ возсыла́емъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ, и҆ при́снѡ, и҆  во вѣ́ки вѣкѡ́въ, а҆ми́нь. 
Мл҃тва и҆на́ѧ: 
Влⷣко гдⷭ҇и бж҃е на́шъ, и҆́же въ высо́кихъ живы́й, и҆  на смирє́нныѧ призира́ѧй: бл҃гослови́вый до́мъ лава́новъ  вхо́домъ і҆а́кѡвлимъ, и҆ до́мъ пентефрі́инъ вхо́домъ  і҆ѡ́сифовымъ: бл҃гослови́вый до́мъ а҆ви́довъ вхо́домъ  ковче́га: и҆́же вочл҃вѣ́ченїемъ хрⷭ҇та̀ твоегѡ̀,  сп҃се́нїе бы́въ до́мꙋ закхе́овꙋ: са́мъ бл҃гословѝ пе́щь  сїю̀ и҆ дѣ́йствꙋющыѧ ю҆̀, твои́мъ стра́хомъ соблюдѝ, и҆  невреди́мы и҆̀хъ ѿ сопротиволежа́щихъ сохранѝ, и҆  твоѐ бл҃гослове́нїе съ высоты̀ жили́ща твоегѡ̀ низпослѝ  и҆̀мъ, и҆ бл҃гословѝ, и҆ оу҆мно́жи дѣла̀ рꙋ́къ и҆́хъ,  да всегда̀ бл҃года́рнѡ сла́вимъ всест҃о́е и҆́мѧ твоѐ,  ѻ҆ц҃а̀, и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 
Та́же глаго́летъ проше́нїе: 
Поми́лꙋй на́съ бж҃е, по вели́цѣй млⷭ҇ти твое́й,  мо́лимъ ти сѧ, оу҆слы́ши и҆ поми́лꙋй. 
Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ ми́лости, жи́зни, ми́рѣ, здра́вїи,  сп҃се́нїи, посѣще́нїи, проще́нїи грѣхѡ́въ рабѡ́въ  твои́хъ и҆́мⷬ҇къ, и҆ ѡ҆ є҆́же бл҃гослови́тисѧ и҆  оу҆мно́житисѧ дѣлѡ́мъ рꙋ́къ трꙋжда́ющихсѧ ѡ҆ пе́щи  се́й, мо́лимъ ти сѧ гдⷭ҇и, оу҆слы́ши и҆ поми́лꙋй. 
Гдⷭ҇и поми́лꙋй, три́жды. 
Оу҆слы́ши ны̀ бж҃е сп҃си́телю на́шъ, оу҆пова́нїе  всѣ́хъ концє́въ землѝ, и҆ сꙋ́щихъ въ мо́ри дале́че, и҆  млⷭ҇тивъ, млⷭ҇тивъ бꙋ́ди влⷣко ѡ҆ грѣсѣ́хъ на́шихъ, и҆  поми́лꙋй ны̀: млⷭ҇тивъ бо и҆ чл҃вѣколю́бецъ бг҃ъ є҆сѝ,  и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆  ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
И҆ ѡ҆кроплѧ́етъ пе́щь и҆ сꙋ́щыѧ та́мѡ. Та́же твори́тъ  ѿпꙋ́стъ. 


[глⷡ҇а в҃і] Мл҃тва на ѡ҆снова́нїе до́мꙋ. 
Гдⷭ҇ꙋ помо́лимсѧ. 
Бж҃е вседержи́телю, сотвори́вый нб҃са̀ ра́зꙋмомъ, и҆  ѡ҆снова́вый зе́млю на тве́рди є҆ѧ̀, созда́телю и҆  содѣ́телю всѣ́хъ, при́зри на раба̀ твоего̀ и҆́мⷬ҇къ,  и҆зво́лившаго въ держа́вѣ крѣ́пости твоеѧ̀ воздви́гнꙋти  до́мъ въ жили́ще, и҆ зда́нїемъ є҆гѡ̀ воздви́гнꙋти.  оу҆твердѝ є҆го̀ на тве́рдомъ ка́мени, и҆ ѡ҆снова́й по  твоемꙋ̀ бж҃е́ственномꙋ є҆ѵⷢ҇льскомꙋ гла́сꙋ, є҆го́же ни  вѣ́тръ, ни вода̀, ни и҆́но что̀ повреди́ти возмо́жетъ:  бл҃говолѝ и҆ въ коне́цъ привести́сѧ, и҆ хотѧ́щихъ въ  не́мъ жи́ти ѿ всѧ́кагѡ навѣ́та сопроти́внагѡ свободѝ. 
Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆  си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а г҃і] Мл҃тва, є҆гда̀ кто̀ и҆́мать вни́ти въ  до́мъ но́въ. 
Бж҃е сп҃си́телю на́шъ, и҆зво́ливый под̾ сѣ́нь  закхе́евꙋ вни́ти, и҆ сп҃се́нїе томꙋ̀, и҆ всемꙋ̀ до́мꙋ  тогѡ̀ бы́вый: са́мъ и҆ ны́нѣ здѣ̀ жи́ти восхотѣ́вшыѧ,  и҆ на́ми недосто́йными мольбы̑ тебѣ̀ и҆ молє́нїѧ  приносѧ́щыѧ, ѿ всѧ́кагѡ вре́да соблюдѝ невреди́мы,  бл҃гословлѧ́ѧ тѣ́хъ здѣ̀ жили́ще, и҆ ненавѣ́тенъ  тѣ́хъ живо́тъ сохранѧ́ѧй. 
Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆  поклоне́нїе, со безнача́льнымъ твои́мъ ѻ҆ц҃е́мъ, и҆ съ  прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а д҃і] Мл҃тва ѡ҆ хра́минѣ, стꙋжа́емѣ ѿ  ѕлы́хъ дꙋхѡ́въ. 
Гдⷭ҇и бж҃е сп҃се́нїѧ на́шегѡ, сн҃е бг҃а жива́гѡ, на  херꙋві́мѣхъ носи́мый, превы́ше сы́й всѧ́кагѡ нача́ла и҆  вла́сти, и҆ си́лы, и҆ гдⷭ҇ьства: ты̀ є҆сѝ ве́лїй и҆  стра́шный над̾ всѣ́ми сꙋ́щими ѻ҆́крестъ тебѐ: ты̀  є҆сѝ поста́вивый нб҃о, ꙗ҆́кѡ кама́рꙋ: ты̀ є҆сѝ  сотвори́вый зе́млю въ крѣ́пости твое́й, и҆ и҆спра́вивый  вселе́ннꙋю въ премꙋ́дрости твое́й: трѧсы́й поднебе́снꙋю  ѿ ѻ҆снова́нїй, столпы́ же є҆ѧ̀ неподви́жны: глаго́лѧй  со́лнцꙋ, и҆ не возсїѧ́етъ, ѕвѣ́зды же запечатлѣ́ѧй:  запреща́ѧй мо́рю, и҆ и҆зсꙋша́ѧй є҆̀: є҆гѡ́же ꙗ҆́рость  та́етъ нача̑ла и҆ вла̑сти, и҆ ка́менїе сотро́шасѧ ѿ  тебѐ. врата̀ мѣ̑днаѧ сте́рлъ є҆сѝ, и҆ верєѝ  желѣ̑зныѧ сломи́лъ є҆сѝ: крѣ́пкаго свѧза́лъ є҆сѝ,  и҆ сосꙋ́ды є҆гѡ̀ раздра́лъ є҆сѝ: мꙋчи́телѧ крⷭ҇то́мъ  твои́мъ низложи́лъ є҆сѝ, и҆ ѕмі́а оу҆́дицею  вочл҃вѣ́ченїѧ твоегѡ̀ привле́клъ є҆сѝ, и҆ оу҆́зами  мра́ка въ та́ртарѣ посади́въ свѧза́лъ є҆сѝ. са́мъ  оу҆̀бо гдⷭ҇и, оу҆твержде́нїе на тѧ̀ наде́ждꙋ  возлага́ющихъ, крѣ́пкаѧ стѣно̀ на тѧ̀ оу҆пова́ющихъ,  ѿстꙋпи́ти сотворѝ, ѿженѝ, и҆ въ бѣ́гство претворѝ  всѧ́кое дїа́вольское дѣ́йство, и҆ всѧ́кое сатани́нское  нахожде́нїе, всѧ́кїй навѣ́тъ сопроти́вныѧ и҆ належа́щїѧ  си́лы ѿ кро́ва сегѡ̀, и҆ ѿ ѡ҆держи́мыхъ ѿ негѡ̀, и҆  ѿ ѡ҆бходѧ́щихъ под̾ ни́мъ, зна́менїе стра́шныѧ на  де́мѡнѡвъ побѣ́ды крⷭ҇та̀ твоегѡ̀ носѧ́щихъ, и҆  призыва́ющихъ и҆́мѧ твоѐ бл҃го́е. є҆́й гдⷭ҇и, легеѡ́на  де́мѡнѡвъ ѿгна́вый, и҆ глꙋхо́мꙋ и҆ нѣмо́мꙋ де́мѡнꙋ и҆  нечи́стомꙋ дꙋ́хꙋ оу҆держа́вшемꙋсѧ, ѿ человѣ́ка  и҆зы́ти и҆ и҆схо́дꙋ невозвра́тнꙋ бы́ти повелѣ́вый: всѐ  ѡ҆полче́нїе неви́димыхъ врагѡ́въ на́шихъ потреби́вый,  вѣ̑рныѧ же и҆ позна́вшыѧ тебѐ оу҆мꙋдри́вый: сѐ даю̀  ва́мъ вла́сть, є҆́же попра́ти верхꙋ̀ ѕмїє́въ и҆  скорпі́євъ, и҆ на всю̀ си́лꙋ вра́жїю. са́мъ влⷣко,  вы́шши всѧ́кагѡ вре́да и҆ и҆скꙋше́нїѧ, всѧ̑ сꙋ́щыѧ въ  домꙋ̀ се́мъ сохранѝ, и҆збавлѧ́ѧ и҆̀хъ ѿ стра́ха  нощна́гѡ, и҆ стрѣлы̀ летѧ́щїѧ во днѝ, ѿ ве́щи во  тьмѣ̀ преходѧ́щїѧ, ѿ срѧ́ща и҆ де́мѡна полꙋ́деннагѡ:  да твоѝ рабѝ, твоѧ̑ рабы̑ни и҆ младе́нцы, твоеѧ̀  наслажда́ющесѧ по́мощи, и҆ а҆́гг҃льскимъ во́инствомъ  храни́ми, ꙗ҆́кѡ є҆ди́нъ всѝ во є҆диномы́слїи вѣ́рнѡ  пою́тъ: гдⷭ҇ь мнѣ̀ помо́щникъ, и҆ не оу҆бою́сѧ, что̀  сотвори́тъ мнѣ̀ человѣ́къ; и҆ па́ки: не оу҆бою́сѧ  ѕла̀, ꙗ҆́кѡ ты̀ со мно́ю є҆сѝ. 
Ꙗ҆́кѡ ты̀ є҆сѝ бж҃е оу҆твержде́нїе моѐ, крѣ́пкїй  ѡ҆блада́тель, кн҃зь ми́ра, ѻ҆ц҃ъ бꙋ́дꙋщагѡ вѣ́ка, и҆  црⷭ҇тво твоѐ црⷭ҇тво вѣ́чное: и҆ тебѐ є҆ди́нагѡ  є҆́сть црⷭ҇тво, и҆ си́ла, и҆ сла́ва, со ѻ҆ц҃е́мъ и҆  ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 


[глⷡ҇а є҃і] Мл҃тва ѡ҆ копа́нїи кла́дѧзѧ. 
Гдⷭ҇и бж҃е на́шъ вседержи́телю, и҆ всеси́льне, творѧ́й  всѧ̑ и҆ претворѧ́ѧй, то́чїю є҆́же хотѣ́ти: и҆́же въ  непрохо́дныхъ прохо́дъ ѡ҆брѣта́ѧй неизрече́нною и҆  непостижи́мою мꙋ́дростїю: и҆́же ѿ сꙋха́гѡ ка́мене  вѡ́днымъ пода́вый тещѝ пото́кѡмъ, и҆ жа́ждꙋщыѧ лю́ди  твоѧ̑ насы́тивый: са́мъ и҆ ны́нѣ влⷣко всѣ́хъ,  оу҆слы́ши моле́нїе на́съ недосто́йныхъ рабѡ́въ твои́хъ,  и҆ да́рꙋй на́мъ во́дꙋ на се́мъ мѣ́стѣ, сла́дкꙋю же и҆  вкꙋ́снꙋ, дово́льнꙋ оу҆́бѡ къ потре́бѣ невреди́тельнꙋю  же ко прїѧ́тїю: ꙗ҆́кѡ да и҆ въ се́мъ сла́вимъ прест҃о́е  и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆  ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
[глⷡ҇а ѕ҃і] Мл҃тва над̾ кла́дѧземъ но́вымъ. 
Зижди́телю во́дъ, и҆ содѣ́телю всѣ́хъ, гдⷭ҇и бж҃е  вседержи́телю, всѧ̑ сотвори́вый и҆ претворѧ́ѧй, ты̀ са́мъ  ѡ҆ст҃ѝ во́дꙋ сїю̀: послѝ на ню̀ ст҃ꙋ́ю твою̀ си́лꙋ, на  всѧ́кꙋ сопроти́внꙋ дѣ́тель, и҆ да́ждь всѣ̑мъ  прїе́млющымъ ѿ неѧ̀, питїѧ̀ ра́ди, и҆лѝ оу҆мове́нїѧ  ра́ди, здра́вїе дꙋшѝ и҆ тѣ́лꙋ, на и҆змѣне́нїе всѧ́кїѧ  стра́сти, и҆ всѧ́кагѡ недꙋ́га: ꙗ҆́кѡ да бꙋ́детъ  и҆сцѣле́нїѧ вода̀ и҆ поко́ѧ, всѣ̑мъ прикаса́ющымсѧ къ  не́й, и҆ прїе́млющымъ ю҆̀. 
Ꙗ҆́кѡ тебѣ̀ подоба́етъ всѧ́каѧ сла́ва, че́сть и҆  поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
[глⷡ҇а з҃і] Чи́нъ быва́емый, а҆́ще слꙋчи́тсѧ чесомꙋ̀  скве́рномꙋ ꙗ҆ковꙋ́любо впа́сти въ кла́дѧзь водны́й. 
Подоба́етъ пе́рвѣе вы́черпати и҆з̾ кла́дѧзѧ ка́дей  м҃, и҆ и҆злїѧ́ти во́нъ. Та́же возже́гъ сщ҃е́нникъ  свѣщы̀, и҆ взе́мъ кади́льницꙋ, кади́тъ ѻ҆́крестъ  кла́дѧзѧ. Та́же влага́етъ во́дꙋ ст҃ы́хъ бг҃оѧвле́нїй  крⷭ҇тови́днѡ, три́жды. 
И҆ та́кѡ ста́въ къ восто́кꙋ, мо́литсѧ глаго́лѧ: 
Гдⷭ҇ꙋ помо́лимсѧ. 
Гдⷭ҇и бж҃е си́лъ, всѧ̑ добра̑ ѕѣлѡ̀ сотвори́вый,  ѡ҆чища́ѧй и҆́менемъ твои́мъ всѧ́кꙋю скве́рнꙋ и҆  нечистотꙋ̀, и҆ претвори́вый ѡ҆сщ҃а́ѧй всѧ̑: са́мъ и҆  ны́нѣ влⷣко, прїидѝ въ настоѧ́щїй ча́съ ѡ҆́бразомъ  крⷭ҇та̀ твоегѡ̀, и҆ ѡ҆чи́сти кла́дѧзь се́й ѿ  ѡ҆брѣ́тшїѧсѧ є҆мꙋ̀ нечистоты̀, и҆ ѿ впа́дшагѡ во́нь  скве́рнагѡ, и҆лѝ га́да, снизходѧ̀ несоверше́ннѣй мы́сли  на́шей, и҆ не́мощи помышле́нїй, и҆ да не ѡ҆сꙋ́диши на́съ  до́брыхъ ѕѣлѡ̀ не вмѣща́ющыѧ: но ѡ҆чи́сти на́съ ѿ  всѧ́кїѧ скве́рны пло́ти и҆ дꙋ́ха: и҆ ѡ҆ст҃ѝ во́дꙋ сїю̀  дх҃омъ твои́мъ ст҃ы́мъ. 
Ꙗ҆́кѡ ты̀ є҆сѝ ѡ҆сщ҃е́нїе на́ше, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Гдⷭ҇ꙋ помо́лимсѧ. Гдⷭ҇и поми́лꙋй. 
Бж҃е вели́кїй и҆ ди́вный, неисповѣди́мою твое́ю  бл҃гостїю, и҆ бога́тымъ про́мысломъ стро́ѧй  человѣ́ческїй живо́тъ, и҆ мїрска̑ѧ на́мъ дарова́вый  бл҃га̑ѧ твоѧ̑: и҆́же го́рькꙋю во́дꙋ при мѡѷсе́и лю́демъ  въ сла́дость претвори́вый, и҆ врє́дныѧ во́ды при  є҆лїссе́и со́лїю и҆сцѣли́вый: и҆́же а҆пⷭ҇лꙋ твоемꙋ̀  петрꙋ̀ видѣ́нїемъ законоположи́вый, ничто́же мнѣ́ти  скве́рно, и҆лѝ нечи́сто: са́мъ чл҃вѣколю́бче, ѡ҆чи́сти  во́дꙋ сїю̀ знаменова́нїемъ ѡ҆́браза крⷭ҇та̀ твоегѡ̀ ѿ  всѧ́кїѧ скве́рны, и҆ ѡ҆ст҃ѝ ю҆̀ дх҃омъ твои́мъ ст҃ы́мъ,  во є҆́же бы́ти є҆́й чи́стѣй причаща́ющымсѧ и҆з̾ неѧ̀. 
Ꙗ҆́кѡ ты̀ є҆сѝ бг҃ъ на́шъ, бл҃гословлѧ́ѧй и҆  ѡ҆сщ҃а́ѧй всѧ́чєскаѧ, и҆ тебѣ̀ сла́вꙋ возсыла́емъ,  ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 
И҆ ѿпꙋ́стъ. 


[глⷡ҇а и҃і] Мл҃тва хотѧ́щемꙋ ѿитѝ въ пꙋ́ть. 
Бж҃е бж҃е на́шъ, и҆́стинный и҆ живы́й пꙋ́ть,  пꙋтеше́ствовавый со слꙋго́ю свои́мъ і҆ѡ́сифомъ,  спꙋтеше́ствꙋй влⷣко и҆ рабꙋ̀ твоемꙋ̀ и҆́мⷬ҇къ, и҆  всѧ́кагѡ ѡ҆бꙋрева́нїѧ и҆ навѣ́та и҆зба́ви, и҆ ми́ръ и҆  бл҃гомо́щїе па́ки оу҆стро́й: всѧ́кїѧ пра́вды про́мыслъ  творѧ́ща по за́повѣдемъ твои̑мъ, и҆ и҆спо́лнена  жите́йскихъ и҆ нбⷭ҇ныхъ бла̑гъ бы́вша, па́ки  возврати́тисѧ бл҃говолѝ. 
Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва,  ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 


[глⷡ҇а ѳ҃і] Мл҃тва оу҆мирева́ющаѧ во враждѣ̀  сꙋ́щихъ. 
Бл҃годари́мъ тѧ̀ влⷣко чл҃вѣколю́бче, цр҃ѧ̀  вѣкѡ́въ, и҆ пода́телѧ бл҃ги́хъ, разрꙋши́вшаго вражды̀  средостѣ̑нїѧ, и҆ ми́ръ пода́вшаго ро́дꙋ человѣ́ческомꙋ,  дарова́вшаго и҆ ны́нѣ ми́ръ рабѡ́мъ твои̑мъ: вкоренѝ въ  ни́хъ стра́хъ тво́й, и҆ дрꙋ́гъ къ дрꙋ́гꙋ любо́вь  оу҆твердѝ: оу҆гасѝ всѧ́кꙋ ра́спрю, ѿимѝ всѧ̑  разгла́сїѧ собла́зны. 
Ꙗ҆́кѡ ты̀ є҆сѝ ми́ръ на́шъ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а к҃] Мл҃тва запреща́тельнаѧ ст҃а́гѡ васі́лїа,  над̾ стра́ждꙋщими ѿ де́монѡвъ. 
Трист҃о́е. По Ѻ҆́ч҃е на́шъ: Гдⷭ҇и поми́лꙋй, в҃і.  Прїиди́те, поклони́мсѧ: 
Та́же глаго́летъ мл҃твꙋ сїю̀: 
Бг҃ъ богѡ́въ и҆ гдⷭ҇ь господе́й, ѻ҆́гненныхъ чинѡ́въ  творе́цъ и҆ безпло́тныхъ си́лъ хитре́цъ, и҆ нбⷭ҇ныхъ и҆  наднебе́сныхъ хꙋдо́жникъ, є҆го́же не ви́дѣ ни є҆ди́нъ  же ѿ человѣ̑къ, ни ви́дѣти мо́жетъ, є҆гѡ́же  оу҆боѧ́сѧ всѧ̀ тва́рь: разгордѣ́вшаго и҆ногда̀  а҆рхїстрати́га, и҆ съ свое́ю є҆гѡ̀ слꙋ́жбою  ѡ҆слꙋша́нїемъ ѿве́ргшасѧ, све́ргїй на зе́млю, и҆  ѿстꙋ́пльшыѧ съ ни́мъ а҆́ггелы, бѣ́сы ѕло́бою бы́вшыѧ,  во тьмꙋ̀ глꙋбины̀ преиспо́днїѧ преда́вый: да́ждь  заклина́нїе моѐ, ѡ҆ стра́шномъ и҆́мени твое́мъ  соверша́емо, гро́зно бы́ти є҆мꙋ̀ влады́цѣ лꙋка́вствїѧ,  и҆ всѣ̑мъ споспѣ́шникѡмъ є҆гѡ̀, спа́дшымъ съ ни́мъ съ  вы́шнїѧ свѣ́тлости, и҆ ѡ҆братѝ ѧ҆̀ на бѣжа́нїе, и҆  заповѣ́ждь є҆мꙋ̀ ѿитѝ ѿтꙋ́дꙋ, дабы̀ ктомꙋ̀  ничто́же вре́дно во ѡ҆́бразѣхъ знаменова́емыхъ  содѣ́ѧлъ: но да прїи́мꙋтъ крѣ́пость себѣ̀  знаменова́емїи держа́внꙋю, настꙋпа́ти на ѕмїю̀, и҆ на  скорпі́ю, и҆ на всю̀ си́лꙋ вра́жїю, и҆̀мже є҆сѝ  повелѣ́лъ. Твое́ бо пое́тсѧ и҆ велича́етсѧ ѿ всѧ́кагѡ  дыха́нїѧ и҆ сла́витсѧ со стра́хомъ прест҃о́е и҆́мѧ,  ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 


[глⷡ҇а к҃а] Чи́нъ быва́емый, а҆́ще слꙋчи́тсѧ чесомꙋ̀  скве́рномꙋ и҆лѝ нечи́стомꙋ но́вѡ впа́сти въ сосꙋ́дъ  вїна̀, и҆лѝ є҆ле́а, и҆лѝ ме́да, и҆лѝ и҆но́гѡ чесогѡ̀. 
Подоба́етъ впа́дшее нечи́стое а҆́бїе взѧ́ти, и҆  и҆зврещѝ во́нъ, и҆ во и҆́нъ сосꙋ́дъ вложи́ти вїно̀,  и҆лѝ є҆ле́й: и҆стоще́нный же сосꙋ́дъ мы́ти ѿвнꙋ́трь  и҆ ѿвнѣ̀. Сщ҃е́нникꙋ же взе́мшꙋ кади́льницꙋ, по є҆́же  кади́ти и҆змове́нный сосꙋ́дъ ѿвнꙋ́трь, вложи́ти во́нь  во́дꙋ ст҃ы́хъ бг҃оѧвле́нїй, творѧ́щꙋ крⷭ҇та̀ ѡ҆́бразъ,  три́жды: та́же вложи́ти во́нь вїно̀ и҆лѝ є҆ле́й, и҆  покади́въ мо́литсѧ си́це: 
Гдⷭ҇ꙋ помо́лимсѧ. Гдⷭ҇и поми́лꙋй. 
Ст҃ы́й гдⷭ҇и бж҃е на́шъ, и҆́же твои́мъ бл҃гоꙋтро́бнымъ  прише́ствїемъ всѧ́кꙋю нечистотꙋ̀ вра́жїю оу҆праздни́вый,  повелѣ́вый не входѧ́щымъ скверни́ти человѣ́ка, но всѧ̑  чи̑ста бы́ти чи̑стымъ: и҆́же сосꙋ́домъ и҆збра́ннымъ  твои́мъ а҆пⷭ҇ломъ наꙋчи́вый на́съ, всѣ̑мъ созда̑ннымъ  тобо́ю дѡ́брымъ бы́ти вѣ́ровати, и҆ ничто́же ѿме́тно  мнѣ́ти, бж҃е́ственнымъ сло́вомъ и҆ мл҃твою къ тебѣ̀  ѡ҆сщ҃а́емое: са́мъ бл҃гословѝ вїно̀ сїѐ, [и҆лѝ  є҆ле́й, и҆лѝ и҆́но что̀ а҆́ще бꙋ́детъ, здѣ̀ и҆менꙋ́й]  твое́ю бл҃года́тїю и҆ лїѧ́нїемъ ст҃ы́ѧ воды̀, всѧ́кꙋю  скве́рнꙋ, и҆лѝ сꙋмнѣ́нїе ѿ впа́дшагѡ во́нь га́да  ко́знїю лꙋка́вагѡ, ѿженѝ ѿ мы́сли рабѡ́въ твои́хъ,  во є҆́же бы́ти всѣ̑мъ оу҆потреблѧ́ющымъ є҆̀ въ  весе́лїе, даѧ́й всѣ̑мъ и҆з̾ негѡ̀ причаща́ющымсѧ во  ѡ҆сщ҃е́нїи, и҆ въ чи́стой со́вѣсти пристꙋпа́ти къ  пречⷭ҇тымъ твои̑мъ та́йнамъ. 
Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй  всѧ́чєскаѧ, и҆ тебѣ̀ сла́вꙋ возсыла́емъ, со  безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆  бл҃ги́мъ и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Та́же вкꙋша́етъ пе́рвѣе сщ҃е́нникъ и҆з̾ негѡ̀, и҆  дае́тъ и҆̀ до́мꙋ господи́нѡмъ. А҆́ще же слꙋчи́тсѧ  впа́дшемꙋ нечи́стомꙋ закоснѣ́вшемꙋ въ сосꙋ́дѣ вїна̀,  и҆лѝ є҆ле́а, согни́ти, подоба́етъ и҆злїѧ́ти сїѧ̑, вїно̀  и҆лѝ є҆ле́й, и҆ ничесомꙋ́же си́хъ прикаса́тисѧ. 


[глⷡ҇а к҃в] Чи́нъ быва́емый на ни́вахъ, и҆лѝ  вїногра́дѣ, и҆лѝ вертогра́дѣ, а҆́ще слꙋчи́тсѧ  вреди́тисѧ ѿ гадѡ́въ, и҆лѝ и҆ны́хъ ви́дѡвъ. 
Подоба́етъ бы́ти лїтꙋргі́и, и҆ вжига́ти канди́ло  ст҃а́гѡ трѵ́фѡна, и҆лѝ ст҃а́гѡ є҆ѵста́ѳїа, и҆лѝ  ст҃а́гѡ і҆ꙋлїа́на лѷві́йскагѡ, и҆лѝ ѻ҆бои́хъ. По  бж҃е́ственнѣй лїтꙋргі́и взѧ́ти є҆ле́й ѿ канди́лъ, и҆  во́дꙋ ст҃ы́хъ бг҃оѧвле́нїй, и҆ кроплѧ́ѧй крⷭ҇тови́днѡ  сщ҃е́нникъ. на ни́вꙋ, и҆лѝ вїногра́дъ, и҆лѝ  вертогра́дъ, глаго́летъ мл҃твы сїѧ̑. 
Гдⷭ҇ꙋ помо́лимсѧ. 
Гдⷭ҇и бж҃е на́шъ, въ нача́лѣ созда́нїѧ твоегѡ̀  сотвори́вый нб҃о и҆ зе́млю: и҆ нб҃о оу҆́бѡ оу҆краси́вый  вели́кими свѣти́лы, є҆́же просвѣща́ти на землѝ, и҆  чꙋди́тисѧ тѣ́ми тебѣ̀ є҆ди́номꙋ содѣ́телю и҆ влⷣцѣ  тва́ри: зе́млю же оу҆краси́вый ѕла́комъ и҆ траво́ю, и҆  разли́чїемъ сѣ́менъ сѣ́емыхъ по ро́дꙋ, и҆ всю̀ цвѣ́ты  воѡбрази́въ въ бл҃гоꙋкраше́нїе, бл҃гослови́лъ є҆сѝ ю҆̀:  са́мъ и҆ ны́нѣ влⷣко, при́зри ѿ ст҃а́гѡ жили́ща  твоегѡ̀ на стѧжа́нїе сїѐ: и҆ бл҃гословѝ є҆̀. сохранѝ  є҆̀ неврежде́нно ѿ всѧ́кагѡ чарова́нїѧ и҆ ѡ҆баѧ́нїѧ,  и҆ всѧ́кагѡ ѕла̀, ѡ҆пла́знства же лꙋка́вагѡ, и҆  кова́рства лꙋка́выхъ человѣ̑къ: и҆ да́ждь є҆мꙋ̀  приноси́ти плоды̀ во вре́мѧ, и҆спо́лнены бл҃гослове́нїѧ  твоегѡ̀, и҆ всѧ́кагѡ ѕвѣ́рїѧ и҆ га́да, че́рвь же и҆  мꙋ̑хи, и҆ ржꙋ̀, зно́й и҆ ва́ръ, и҆ безгѡ́дныѧ вѣ́тры,  вре́дъ наносѧ́щыѧ, ѿженѝ ѿ негѡ̀. 
Ꙗ҆́кѡ ѡ҆ст҃и́сѧ и҆ просла́висѧ пречⷭ҇тно́е и҆  великолѣ́пое и҆́мѧ твоѐ, ѻ҆ц҃а̀ и҆ сн҃а, и҆ ст҃а́гѡ  дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Заклина́нїе ст҃а́гѡ мч҃нка трѵ́фѡна. 
Вѣ́ждь же, ѽ і҆ере́ю, ꙗ҆́кѡ не всѧ̑ живѡ́тнаѧ здѣ̀  и҆менѡва́ннаѧ прочестѝ досто́итъ, но то́чїю тогда̀  врежда́ющыѧ. 
Заклина́ю ва́съ многови́днїи ѕвѣ́рїе, че́рвїе,  гꙋ́сєницы, хрꙋщѝ и҆ прꙋ́зи, мы́ши, щꙋ́ры и҆ кри̑тицы,  и҆ разли̑чныѧ ро́ды мꙋ́хъ, и҆ мꙋ́шицъ, и҆ мо́лїй, и҆  мра̑вїй, ѻ҆́вадѡвъ же и҆ ѻ҆́съ, и҆ многоно́жицъ, и҆  многоѡбра́зныѧ ро́ды по́лзающихъ по землѝ живо́тныхъ, и҆  лета́ющихъ пти́цъ, вре́дъ и҆ тщетꙋ̀ ни́вамъ,  вїногра́дѡмъ, садѡ́мъ же и҆ вертогра́дѡмъ наносѧ́щыѧ,  бг҃омъ ѻ҆ц҃е́мъ безнача́льнымъ, и҆ сн҃омъ є҆гѡ̀  собезнача́льнымъ и҆ є҆диносꙋ́щнымъ, и҆ дх҃омъ є҆гѡ̀  прест҃ы́мъ, ѻ҆ц҃ꙋ̀ и҆ сн҃ꙋ є҆диносꙋ́щнымъ, и҆  животворѧ́щимъ. Заклина́ю ва́съ вочл҃вѣ́ченїемъ  є҆диноро́днагѡ сн҃а бж҃їѧ, гдⷭ҇а на́шегѡ і҆и҃са хрⷭ҇та̀,  и҆ пожи́тїемъ є҆гѡ̀ на землѝ съ человѣ́ки, стра́стїю  же є҆гѡ̀ сп҃си́тельною, и҆ животворѧ́щею є҆гѡ̀  сме́ртїю, и҆ тридне́внымъ є҆гѡ̀ воскрⷭ҇нїемъ, и҆ на  нб҃са̀ вознесе́нїемъ, и҆ всѣ́мъ є҆гѡ̀ бж҃е́ственнымъ  сп҃си́тельнымъ смотре́нїемъ. Заклина́ю ва́съ и҆ ст҃ы́ми  многоѻчи́тыми херꙋві́мы, шестокрила́тыми серафі́мы  лета́ющими ѻ҆́крестъ прⷭ҇то́ла, и҆ зовꙋ́щими: ст҃ъ,  ст҃ъ, ст҃ъ, гдⷭ҇ь саваѡ́ѳъ. Заклина́ю ва́съ ст҃ы́ми  а҆́гг҃лы, и҆ все́ю си́лою, и҆ ты́сѧщами ты́сѧщъ, и҆  тьма́ми тє́мъ, стра́хомъ мно́гимъ стоѧ́щими пред̾  сла́вою гдⷭ҇нею, да не ѡ҆би́дите вїногра́дъ, нижѐ ни́вꙋ,  нижѐ вертогра́дъ, древе́съ же и҆ ѕе́лїй раба̀ бж҃їѧ  и҆́мⷬ҇къ, но ѿиди́те на ди̑вїѧ го́ры, на неплѡ́днаѧ  древеса̀, на ни́хже дарова́лъ є҆́сть бг҃ъ ва́мъ  повседне́внꙋю пи́щꙋ. Заклина́ю ва́съ и҆ чⷭ҇тны́мъ  тѣ́ломъ и҆ кро́вїю гдⷭ҇а на́шегѡ і҆и҃са хрⷭ҇та̀,  и҆́стиннагѡ бг҃а и҆ сп҃са на́шегѡ, и҆́мже и҆ сп҃се́нїе  даде́сѧ на́мъ и҆ и҆збавле́нїе, за є҆гѡ́же и҆́мѧ и҆́мамы  оу҆мре́ти, да не ѡ҆би́дите нижѐ ни́вꙋ, нижѐ  вїногра́дъ, нижѐ вертогра́дъ, нижѐ всѧ́кое дре́во  плодови́тое, и҆ безпло́дное: и҆ нижѐ ли́стъ ѕе́лїй да не  ѡ҆би́дите ѿ ѡ҆крꙋже́нїѧ предѣ́ла, и҆ мѣ́ста раба̀  бж҃їѧ и҆́мⷬ҇къ. А҆́ще же преслꙋша́ете менѐ, и҆  престꙋпитѐ клѧ́твꙋ, є҆́юже заклина́хъ ва́съ, не и҆́мате  ко мнѣ̀ смире́нномꙋ и҆ малѣ́йшемꙋ трѵ́фѡнꙋ, но къ бг҃ꙋ  а҆враа́ма, и҆ і҆саа́ка, и҆ і҆а́кѡва, грѧдꙋ́щемꙋ сꙋди́ти  живы̑мъ и҆ мє́ртвымъ: тѣ́мже ꙗ҆́коже предрѣ́хъ ва́мъ,  и҆ди́те на ди̑вїѧ го́ры, на безплѡ́днаѧ древа̀. А҆́ще же  не послꙋ́шаете менѐ, моли́ти и҆́мамъ чл҃вѣколю́бца  бг҃а, є҆́же посла́ти а҆́гг҃ла своего̀, и҆́же над̾  ѕвѣрьмѝ, и҆ желѣ́зомъ и҆ свинцо́мъ свѧ́жетъ ва́съ, и҆  оу҆бїе́тъ, занѐ клѧ́твъ и҆ мл҃твъ менѐ смире́ннагѡ  ѿверго́стесѧ трѵ́фѡна: но и҆ пти̑цы посыла́ємыѧ мое́ю  мл҃твою да снѣдѧ́тъ ва́съ. Є҆щѐ заклина́ю ва́съ  вели́кимъ и҆́менемъ, на ка́мени напи́саннымъ, и҆ не  носи́вшемъ, но разсѣ́дшемсѧ ꙗ҆́кѡ во́скъ ѿ лица̀  ѻ҆гнѧ̀: и҆зыди́те ѿ мѣ́стъ на́шихъ на мѣста̀, ꙗ҆̀же  предрѣ́хъ ва́мъ, непроходи̑маѧ и҆ безвѡ́днаѧ, и҆  неплѡ́днаѧ, и҆зыди́те ѿ мѣ́ста и҆ ѻ҆́крестъ предѣ̑лъ  рабѡ́въ бж҃їихъ, и҆ менѐ призыва́ющихъ въ по́мощь свою̀,  и҆ застꙋпле́нїе и҆ сп҃се́нїе, да и҆ въ си́хъ сла́витсѧ  прест҃о́е и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, и҆  мл҃твы и҆ прошє́нїѧ, смире́ннагѡ трѵ́фѡна да  и҆спо́лнѧтсѧ, ꙗ҆́кѡ бг҃ꙋ подоба́етъ сла́ва и҆ держа́ва  во вѣ́ки вѣкѡ́въ, а҆ми́нь. 
Сщ҃е́нникъ: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Сщ҃е́нникъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
Сщ҃е́нникъ же чте́тъ мл҃твꙋ сїю̀ велегла́снѡ: 
Влⷣко гдⷭ҇и бж҃е на́шъ, плотски́мъ твои́мъ  смотре́нїемъ бл҃гослови́вый виѳлее́мъ, и҆ геѳсїма́нїю, и҆  и҆ногда̀ до́мъ і҆а́кѡвль, и҆́же и҆ бл҃гослове́нъ бы́въ  і҆и҃ль преименова́сѧ: и҆́же и҆ до́мъ а҆веда́рїинъ и҆  дв҃довъ бл҃гослови́вый, са́мъ бл҃гословѝ и҆ стѧжа́нїе  сїѐ, и҆ сотворѝ є҆̀ ѡ҆ бл҃гослове́нїи плодоноси́ти:  мл҃твами пречⷭ҇тыѧ влⷣчцы на́шеѧ бцⷣы, и҆ приснодв҃ы  мр҃і́и. си́лою чⷭ҇тна́гѡ и҆ животворѧ́щагѡ крⷭ҇та̀:  чⷭ҇тна́гѡ, сла́внагѡ прⷪ҇ро́ка, прⷣте́чи и҆ крⷭ҇ти́телѧ  і҆ѡа́нна, ст҃ы́хъ сла́вныхъ и҆ всехва́льныхъ а҆пⷭ҇лъ:  ст҃ы́хъ добропобѣ́дныхъ мч҃нкъ: ст҃ы́хъ сла́вныхъ  великомч҃нкъ, трѵ́фѡна, є҆ѵста́ѳїа и҆ і҆ꙋлїа́на: и҆  ст҃а́гѡ и҆́мⷬ҇къ, є҆гѡ́же дне́сь па́мѧть соверша́емъ, и҆  всѣ́хъ твои́хъ ст҃ы́хъ. 
Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй  всѧ́чєскаѧ, и҆ тебѣ̀ сла́вꙋ возсыла́емъ, со  безнача́льнымъ твои́мъ ѻ҆ц҃е́мъ и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а к҃г] Мл҃тва ѡ҆ скве́рно ꙗ҆́дшихъ. 
Влⷣко гдⷭ҇и бж҃е на́шъ, и҆́же въ вы́шнихъ живы́й и҆  на смирє́нныѧ призира́ѧй: и҆́же во ст҃ы́хъ почива́ѧй,  хвало̀ і҆и҃лева, приклонѝ оу҆́хо твоѐ, и҆ оу҆слы́ши  на́съ молѧ́щихсѧ тебѣ̀: и҆ пода́ждь проще́нїе твоемꙋ̀  рабꙋ̀ [и҆лѝ твое́й рабѣ̀] и҆́мⷬ҇къ, скве́рно ꙗ҆́дшемꙋ  и҆ вкꙋ́сшемꙋ [и҆лѝ ꙗ҆́дшей и҆ вкꙋ́сшей] мѧ́съ, и҆лѝ  каковы́хлюбо бра́шенъ не чи́стыхъ, и҆́хже снѣ̑ди  ѿре́клъ є҆сѝ въ зако́нѣ ст҃ѣ́мъ твое́мъ, си́хъ же  нево́лею причасти́вшагосѧ [и҆лѝ причасти́вшꙋюсѧ]  простѝ: и҆ сподо́би є҆го̀ [и҆лѝ ю҆̀] неѡсꙋжде́ннѡ  причасти́тисѧ стра́шныхъ та́инствъ, чⷭ҇тна́гѡ тѣ́ла же  и҆ кро́ве хрⷭ҇та̀ твоегѡ̀, ꙗ҆́кѡ да и҆зба́витсѧ про́чее  всѧ́кагѡ нечи́стагѡ воспрїѧ́тїѧ и҆ дѣѧ́нїѧ: и҆ ꙗ҆́кѡ да  напитова́ѧсѧ бж҃е́ственными твои́ми та́инствы, и҆  наслажда́ѧсѧ ст҃ы́ѧ твоеѧ̀ и҆ та́йныѧ трапе́зы, и҆  безсме́ртныхъ та́инствъ, и҆ сохранѧ́емый съ на́ми во  ст҃ѣ́й твое́й цр҃кви, восхва́литъ и҆ просла́витъ и҆́мѧ  твоѐ вы́шнее во всѧ̑ дни̑ живота̀ своегѡ̀. 
Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва,  ѻ҆ц҃а̀ и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ, а҆ми́нь. 


[глⷡ҇а к҃д] Мл҃тва над̾ сосꙋ́домъ ѡ҆скве́рншимсѧ. 
Подоба́етъ и҆змы́ти, и҆ влага́емѣй ст҃ѣ́й водѣ̀  крⷭ҇тови́днѡ, глаго́лати и҆ мл҃твꙋ сїю̀: 
Гдⷭ҇ꙋ помо́лимсѧ. 
Гдⷭ҇и бж҃е на́шъ, є҆ди́не ст҃е, ѡ҆ст҃ѝ сосꙋ́дъ се́й  ѡ҆ст҃и́тельнымъ твои́мъ наи́тїемъ, и҆ ѡ҆чи́сти и҆̀,  є҆́же бы́ти въ слꙋ́жбꙋ рабѡ́въ твои́хъ нескве́рнꙋ, и҆  да́ждь на́мъ всегда̀ во ст҃ы́ни моли́тисѧ во ст҃ы́хъ  твои́хъ цр҃квахъ, ꙗ҆́кѡ да тобо́ю всегда̀ храни́ми,  сла́вꙋ и҆ поклоне́нїе тебѣ̀ возсыла́емъ, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 


[глⷡ҇а к҃є] Мл҃тва над̾ пшени́цею ѡ҆скве́рншеюсѧ,  и҆лѝ мꙋко́ю и҆лѝ ви́домъ нѣ́кїимъ. 
Гдⷭ҇ꙋ помо́лимсѧ. 
Гдⷭ҇и бж҃е на́шъ, и҆́же въ смотре́нїи твое́мъ, є҆́же  по пло́ти, повелѣ́вый не входѧ́щымъ скверни́ти  человѣ́ка, но всѧ̑ чи̑ста бы́ти чи̑стымъ: и҆́же  сосꙋ́домъ и҆збра́ннымъ па́ѵломъ твои́мъ а҆пⷭ҇ломъ  наꙋчи́вый на́съ вѣ́ровати, всѧ̑ тобо́ю созда̑нна добра̑  бы́ти, бж҃е́ственнымъ сло́вомъ, и҆ є҆́же къ тебѣ̀  моли́твою ѡ҆сщ҃а́ємаѧ: са́мъ и҆ ны́нѣ влⷣко,  состражда́ѧй не́мощемъ на́шымъ, бл҃гословѝ пшени́цꙋ сїю̀  твое́ю бл҃года́тїю и҆ чл҃вѣколю́бїемъ, бл҃гослове́нїемъ,  и҆ ѡ҆кропле́нїемъ воды̀ сеѧ̀, ѡ҆ и҆́мени твое́мъ  ѡ҆сщ҃е́нныѧ, и҆ всѧ́кꙋю скве́рнꙋ, и҆лѝ сꙋмнѣ́нїе ѿ  впа́дшагѡ въ ню̀ нечи́стагѡ ко́знїю дїа́волею, ѿженѝ  ѿ мы́сли рабѡ́въ твои́хъ, и҆ да́ждь и҆̀мъ наде́ждею  ꙗ҆́же въ тѧ̀, и҆ оу҆вѣре́нїемъ твои́хъ щедрѡ́тъ, сеѧ̀  причасти́тисѧ прича́стїѧ, во бл҃годаре́нїе ст҃а́гѡ  твоегѡ̀ и҆́мене неѡсꙋждє́ннымъ сохрани́тисѧ. 
Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй  всѧ́чєскаѧ, и҆ тебѣ̀ сла́вꙋ возсыла́емъ со  безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 


[глⷡ҇а к҃ѕ] Чи́нъ быва́емый при ѡ҆снова́нїи цр҃кве и҆  водрꙋже́нїи крⷭ҇та̀. 
Вѣ́стно бꙋ́ди, ꙗ҆́кѡ цр҃ковь никто́же мо́жетъ  ѡ҆снова́ти, нижѐ ка́меннꙋю, нижѐ древѧ́нꙋю, кромѣ̀  сама́гѡ є҆пⷭ҇кпа, и҆лѝ ѻ҆со́бнагѡ є҆гѡ̀ на сїѐ  бл҃гослове́нїѧ чрез̾ прѡтоїере́ѧ, и҆лѝ є҆ди́нагѡ ѿ  і҆ерє́й, є҆го́же ѻ҆́нъ и҆зво́литъ посла́ти. А҆́ще же  кто̀ де́рзнетъ без̾ бл҃гослове́нїѧ є҆пⷭ҇кпа нача́ти  цр҃ковь зда́ти, и҆зверже́нїю подлежа́ти бꙋ́детъ, ꙗ҆́кѡ  презри́тель є҆пⷭ҇копской вла́сти. 
Сїе́ же ѡ҆снова́нїе быва́етъ си́це: а҆́ще ка́меннаѧ  созида́тисѧ и҆́мать цр҃ковь, выко́пывлютсѧ рвы̀ на то́мъ  мѣ́стѣ, и҆дѣ́же ѡ҆снова́нїе и҆́мать бы́ти,  оу҆готовлѧ́ютсѧ же ка́мни и҆ мѣ́лъ, и҆ на є҆ди́номъ  четвероꙋго́льномъ ка́мнѣ и҆з̾ѡбража́етсѧ и҆лѝ  и҆зсѣка́етсѧ крⷭ҇тъ, под̾ крⷭ҇то́мъ же [а҆́ще  є҆пі́скопъ, и҆лѝ є҆гѡ̀ намѣ́стникъ и҆зво́литъ]  и҆зготовлѧ́етсѧ мѣ́сто длѧ вложе́нїѧ ст҃ы́хъ моще́й, и҆  полага́етсѧ надписа́нїе сицево́е: 
Во и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ѡ҆снова́сѧ  сїѧ̀ цр҃ковь въ че́сть и҆ па́мѧть [и҆менꙋ́етсѧ и҆́мѧ  пра́здника и҆лѝ ст҃а́гѡ храмова́гѡ] при держа́вѣ  бл҃гочести́вѣйшагѡ, самодержа́внѣйшагѡ, вели́кагѡ  гдⷭ҇рѧ на́шегѡ і҆мпера́тора [и҆́мѧ є҆гѡ̀] при  свѧти́тельствѣ же преѡсвѧще́ннѣйшагѡ [и҆́мѧ є҆пⷭ҇кпа  и҆ гра́да є҆гѡ̀] и҆ положены̀ сꙋ́ть мѡ́щи ст҃а́гѡ [и҆́мѧ  є҆гѡ̀]: въ лѣ́то ѿ сотворе́нїѧ мі́ра [тако́е-то], ѿ  рождества́ же по пло́ти бг҃а сло́ва [число̀ го́да, мцⷭ҇ъ  и҆ де́нь]. 
Вѣ́стно же бꙋ́ди, ꙗ҆́кѡ и҆ кромѣ̀ моще́й ст҃а́гѡ и҆  надписа́нїѧ сицева́гѡ положи́тисѧ ѡ҆снова́нїе хра́ма  мо́жетъ, но кромѣ̀ предрече́ннагѡ четвероꙋго́льнагѡ  ка́мене не быва́етъ. Къ семꙋ́ же пред̾ꙋгото́вленъ  быва́етъ крⷭ҇тъ древѧ́ный вели́кїй, и҆ мѣ́сто, и҆дѣ́же  престо́лъ и҆́мать бы́ти, ро́въ, во є҆́же бы водрꙋзи́ти  въ не́мъ ѻ҆́ный крⷭ҇тъ. 
А҆́ще же древѧ́наѧ и҆́мать бы́ти цр҃ковь, рвѡ́въ не  быва́етъ, то́чїю є҆ди́нъ под̾ стѣно́ю ѻ҆лта́рною къ  восто́кꙋ длѧ положе́нїѧ четвероꙋго́льнагѡ ка́мене, и҆  дрꙋгі́й длѧ постановле́нїѧ крⷭ҇та̀, на мѣ́стѣ и҆мꙋ́щагѡ  бы́ти престо́ла. Прїꙋготовлѧ́ютсѧ же и҆ бре́вна, и҆лѝ  древа̀, на ни́хже цр҃ковь стоѧ́ти и҆́мать. Си̑мъ же си́це  пред̾ꙋгото́влєннымъ бы́вшымъ, ст҃и́тель и҆лѝ  намѣ́стникъ є҆гѡ̀, въ цр҃кви ближа́йшей ѿ мѣ́ста  ѻ҆́нагѡ, и҆дѣ́же ѡ҆снова́нїе бы́ти и҆́мать, ѡ҆дѣ́ѧвсѧ  во всѧ̑ ст҃и́тєльскаѧ [а҆́ще же сщ҃е́нникъ, въ  сщ҃е́нничєскаѧ] ѡ҆дѣѧ̑нїѧ, и҆схо́дитъ со всѣ́мъ  кли́ромъ, пред̾идꙋ́щымъ є҆мꙋ̀ дїа́конѡмъ съ  кади́льницами, і҆ере́ємъ же со кресты̀, два̀ два̀,  кли́рїцы же пою́тъ стїхи̑ры лїті́йны хра́мꙋ бꙋ́дꙋщей  цр҃кви. 
Прише́дше же на мѣ́сто, полага́ютъ на  пред̾ꙋгото́вленномъ та́мѡ столѣ̀ ст҃о́е є҆ѵⷢ҇лїе и҆  крⷭ҇тъ, и҆ взе́мъ настоѧ́тель кади́льницꙋ, и҆ покади́въ  є҆́ю сто́лъ крестоѡбра́зно три́жды, возгласи́вшꙋ  дїа́конꙋ: Бл҃гословѝ влады́ко, начина́етъ ѻ҆бы́чнѡ:  Бл҃гослове́нъ бг҃ъ на́шъ: Ли́къ пое́тъ: Цр҃ю̀ нбⷭ҇ный: и҆  доне́лѣже ѡ҆ко́нчитсѧ пѣ́нїе, стои́тъ нача́льствꙋѧй  пред̾ ст҃ы́мъ є҆ѵⷢ҇лїемъ, кадѧ̀ сїѐ. Пото́мъ кади́тъ  всѧ̑ рвы̀, и҆дѣ́же ѡ҆снова́нїе бы́ти и҆́мать, наче́нъ  ѿ пе́рвыѧ стѣны̀ ѻ҆лтаре́вы и҆ и҆ды́й проти́вѡ  со́лнцꙋ ѻ҆́крестъ, до́ндеже прїи́детъ ѿню́дꙋже нача̀.  И҆ посе́мъ кади́тъ кли́ръ и҆ лю́ди, и҆ па́ки ст҃о́е  є҆ѵⷢ҇лїе. 
Чте́цъ же чте́тъ Трист҃о́е. И҆ по Ѻ҆́ч҃е на́шъ:  Прїиди́те, поклони́мсѧ: три́жды, и҆ ѱало́мъ рм҃в: 
Гдⷭ҇и, оу҆слы́ши мл҃твꙋ мою̀: Сла́ва, и҆ ны́нѣ:  А҆ллилꙋ́їа, три́жды. 
Дїа́конъ же є҆ктенїю̀ сїю̀: 
Ми́ромъ гдⷭ҇ꙋ помо́лимсѧ. 
Ѡ҆ свы́шнемъ ми́рѣ, и҆ сп҃се́нїи дꙋ́шъ на́шихъ, гдⷭ҇ꙋ  помо́лимсѧ. 
Ѡ҆ ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ  цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ. 
Ѡ҆ ст҃ѣ́мъ хра́мѣ се́мъ, и҆ съ вѣ́рою,  бл҃гоговѣ́нїемъ, и҆ стра́хомъ бж҃їимъ входѧ́щихъ во́нь,  гдⷭ҇ꙋ помо́лимсѧ. 
Ѡ҆ ст҃ѣ́йшемъ прави́тельствꙋющемъ сѷно́дѣ, [и҆ ѡ҆  є҆пⷭ҇кпѣ на́шемъ и҆́мⷬ҇къ, є҆гѡ́же ѻ҆́бласть,]  честнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆  все́мъ при́чтѣ и҆ лю́дехъ, гдⷭ҇ꙋ помо́лимсѧ. 
Ѡ҆ бл҃гочести́вѣйшемъ, самодержа́внѣйшемъ, вели́комъ  гдⷭ҇рѣ на́шемъ і҆мпера́торѣ нїкола́ѣ  а҆леѯа́ндровичѣ всеѧ̀ рѡссі́и: ѡ҆ сꙋпрꙋ́гѣ є҆гѡ̀,  бл҃гочести́вѣйшей гдⷭ҇рнѣ, і҆мператрі́цѣ  а҆леѯа́ндрѣ ѳео́дѡровнѣ: ѡ҆ ма́тери є҆гѡ̀,  бл҃гочести́вѣйшей гдⷭ҇рнѣ, і҆мператрі́цѣ марі́и  ѳео́дѡровнѣ, гдⷭ҇ꙋ помо́лимсѧ. 
Ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ,  цесаре́вичѣ и҆ вели́комъ кн҃зѣ а҆леѯі́и  нїкола́евичѣ, и҆ ѡ҆ все́мъ ца́рствꙋющемъ до́мѣ, ѡ҆  все́й пала́тѣ и҆ во́инствѣ и҆́хъ, гдⷭ҇ꙋ помо́лимсѧ. 
Ѡ҆ пособи́ти и҆ покори́ти под̾ но́зѣ и҆́хъ всѧ́каго  врага̀ и҆ сꙋпоста́та, гдⷭ҇ꙋ помо́лимсѧ. 
Ѡ҆ гра́дѣ се́мъ, [а҆́ще въ монастырѣ̀: ѡ҆ ст҃ѣ́й  ѻ҆би́тели се́й,] всѧ́комъ гра́дѣ, странѣ̀, и҆ вѣ́рою  живꙋ́щихъ въ ни́хъ, гдⷭ҇ꙋ помо́лимсѧ. 
Ѡ҆ бл҃горастворе́нїи воздꙋ́хѡвъ, ѡ҆ и҆з̾ѻби́лїи  плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ  помо́лимсѧ. 
Ѡ҆ пла́вающихъ, пꙋтеше́ствꙋющихъ, недꙋ́гꙋющихъ,  стра́ждꙋщихъ, плѣне́нныхъ, и҆ ѡ҆ сп҃се́нїи и҆́хъ, гдⷭ҇ꙋ  помо́лимсѧ. 
Ѡ҆ є҆́же призрѣ́ти ми́лостивнѡ на мѣ́сто сїѐ къ  созда́нїю на не́мъ цр҃кве, въ сла́вꙋ прест҃а́гѡ и҆́мене  є҆гѡ̀ и҆збра́нное, и҆ бл҃гослове́нїемъ свои́мъ нбⷭ҇нымъ  бл҃гослови́ти є҆̀, гдⷭ҇ꙋ помо́лимсѧ. 
Ѡ҆ є҆́же бл҃гослови́ти до́брое сїѐ намѣ́ренїе, и҆  дѣ́ло рабѡ́въ свои́хъ [и҆лѝ раба̀ своегѡ̀ и҆́мⷬ҇къ: и҆  помина́етъ кти́торѡвъ хра́ма], гдⷭ҇ꙋ помо́лимсѧ. 
Ѡ҆ є҆́же бл҃гослови́ти нача́токъ ѡ҆снова́нїѧ зда́нїѧ  сегѡ̀, и҆ бл҃гополꙋ́чнѡ въ сла́вꙋ и҆́мене своегѡ̀ нача́лꙋ  є҆гѡ̀ положи́тисѧ и҆ спѣ́шнѡ въ соверше́нїе кромѣ̀  всѧ́кагѡ препѧ́тїѧ произвести́сѧ, си́лою, дѣ́йствомъ и҆  бл҃года́тїю прест҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же трꙋжда́ющымсѧ дѣ́лателємъ  бл҃гопоспѣ́шество во все́мъ пода́ти, и҆ дѣла̀ рꙋ́къ  и҆́хъ и҆спра́вити, и҆ въ соверше́нїе си́лою, дѣ́йствомъ  и҆ бл҃года́тїю прест҃а́гѡ дх҃а спѣ́шнѡ произвестѝ,  гдⷭ҇ꙋ помо́лимсѧ. 
Ѡ҆ є҆́же бл҃го́мꙋ семꙋ̀ тща́нїю рабѡ́въ свои́хъ  [и҆лѝ раба̀ своегѡ̀] и҆́мⷬ҇къ, бл҃гопоспѣ́шество со  всѧ́кимъ дово́льствомъ, си́лою, дѣ́йствомъ и҆  бл҃года́тїю прест҃а́гѡ дх҃а пода́ти, гдⷭ҇ꙋ помо́лимсѧ. 
Ѡ҆ є҆́же приста́вити дѣ́лꙋ семꙋ̀, и҆ дѣ́лателємъ  є҆гѡ̀ а҆́гг҃ла своего̀ храни́телѧ, є҆́же неви́димѡ  ѿрази́ти всѧ̑ сопроти̑вныѧ навѣ́ты ви́димыхъ и҆  неви́димыхъ врагѡ́въ, и҆ во все́мъ бл҃гопоспѣ́шество, къ  соѡрꙋже́нїю же мꙋ́дрость, и҆ къ соверше́нїю си́лꙋ,  си́лою, дѣ́йствомъ и҆ бл҃года́тїю прест҃а́гѡ дх҃а  пода́ти, гдⷭ҇ꙋ помо́лимсѧ. 
Ѡ҆ є҆́же и҆зба́витисѧ на́мъ ѿ всѧ́кїѧ ско́рби,  гнѣ́ва и҆ нꙋ́жды, гдⷭ҇ꙋ помо́лимсѧ. 
Застꙋпѝ, сп҃сѝ, поми́лꙋй и҆ сохранѝ на́съ бж҃е  твое́ю бл҃года́тїю. 
Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю  влⷣчцꙋ на́шꙋ бцⷣꙋ, и҆ приснодв҃ꙋ мр҃і́ю, со всѣ́ми  ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆  ве́сь живо́тъ на́шъ хрⷭ҇тꙋ̀ бг҃ꙋ предади́мъ. 
Ли́къ: Тебѣ̀ гдⷭ҇и. 
Настоѧ́тель же возглаша́етъ: 
Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆  поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
По возгла́сѣ же пою́тъ: 
Бг҃ъ гдⷭ҇ь, и҆ ꙗ҆ви́сѧ на́мъ: 
А҆́ще хра́мъ гдⷭ҇скїй бы́ти и҆́мать, на гла́съ  тропарѧ̀ пра́здничнагѡ, по пра́здничномъ же, на Сла́вѣ  пое́мъ ѡ҆снова́нїю, И҆ ны́нѣ, пра́здникꙋ. А҆́ще же не  гдⷭ҇скїй, то тропа́рь се́й ѡ҆снова́нїю, гла́съ в҃-й: 
Тво́рче и҆ созда́телю всѧ́ческихъ бж҃е, дѣ́ло рꙋ́къ  на́шихъ, къ сла́вѣ твое́й начина́емое, твои́мъ  бл҃гослове́нїемъ спѣ́шнѡ и҆спра́ви, и҆ си́лою твое́ю въ  соверше́нїе ско́рѡ произведѝ, ꙗ҆́кѡ є҆ди́нъ всеси́ленъ  и҆ чл҃вѣколю́бецъ. 
А҆́ще же бг҃оро́диченъ и҆́мать бы́ти хра́мъ, пое́тсѧ  два́жды тропа́рь ѡ҆снова́нїю, повторѧ́юще на: Сла́вѣ  то́йже хра́мꙋ. А҆́ще же и҆на́гѡ ко́егѡ ѿ ст҃ы́хъ,  пе́рвѣе пое́мъ тропа́рь ѡ҆снова́нїю, на Сла́вѣ же  ст҃о́мꙋ: И҆ ны́нѣ, бг҃оро́диченъ по гла́сꙋ тропарѧ̀  ст҃а́гѡ. По тропаре́хъ же а҆́бїе чте́тсѧ ѱало́мъ н҃:  Поми́лꙋй мѧ̀ бж҃е: прино́сѧтсѧ же и҆ поставлѧ́ютсѧ на  столѣ̀ два̀ сосꙋ̑да, є҆ди́нъ съ водо́ю чи́стою, дрꙋгі́й  съ є҆ле́емъ. По сконча́нїи ѱалма̀, пою́тъ три́жды  тропа́рь се́й, гла́съ ѕ҃-й: 
Съ нб҃сѐ послѝ бл҃года́ть, жизнода́вче, и҆ во́дꙋ  сїю̀ ѡ҆ст҃ѝ, и҆ всѣ̑мъ скве́рнамъ ꙗ҆вѝ ю҆̀ бы́ти  ѡ҆чище́нїе. 
Ре́кшꙋ же дїа́конꙋ: Гдⷭ҇ꙋ помо́лимсѧ. и҆ ли́кꙋ: Гдⷭ҇и  поми́лꙋй. 
Настоѧ́тель чте́тъ над̾ водо́ю мл҃твꙋ сїю̀: 
Бж҃е великоимени́тый, ѻ҆́ч҃е гдⷭ҇а на́шегѡ і҆и҃са  хрⷭ҇та̀, творѧ́й чꙋдеса̀ є҆ди́нъ, и҆̀мже нѣ́сть числа̀:  є҆гѡ́же гла́съ на вода́хъ мно́гихъ, є҆го́же ви́дѣвше  во́ды оу҆боѧ́шасѧ, и҆ смѧто́шасѧ бє́здны и҆ мно́жество  шꙋ́ма во́дъ: є҆гѡ́же пꙋтїѐ въ мо́ри, и҆ стєзѝ въ  вода́хъ мно́гихъ, и҆ стѡпы̀ твоѧ̑ не позна́ютсѧ: и҆́же  кр҃ще́нїемъ є҆диноро́днагѡ сн҃а твоегѡ̀ воплоще́ннагѡ,  и҆ сни́тїемъ на́нь прест҃а́гѡ дх҃а въ видѣ́нїи го́лꙋбѧ,  и҆ твои́мъ ѻ҆ч҃ескимъ гла́сомъ і҆ѻрда̑нскїѧ стрꙋи̑  ѡ҆ст҃и́лъ є҆сѝ: тебѐ ны́нѣ смире́ннѡ недосто́йнїи  рабѝ твоѝ мо́лимъ и҆ ми́ли сѧ дѣ́емъ, послѝ  бл҃года́ть прест҃а́гѡ дх҃а на во́дꙋ сїю̀, и҆ нбⷭ҇нымъ  твои́мъ бл҃гослове́нїемъ бл҃гословѝ, ѡ҆чи́сти и҆ ѡ҆ст҃ѝ  ю҆̀, и҆ да́рꙋй є҆́й бл҃года́ть и҆ бл҃гослове́нїе  і҆ѻрда́ново, и҆ си́лꙋ всѧ̑ сквє́рны ѡ҆чища́ющꙋю, и҆  всѧ́къ недꙋ́гъ и҆сцѣлѧ́ющꙋю, и҆ бѣсѡ́въ и҆ всѣ́хъ  навѣ́тѡвъ и҆ ко́зней и҆́хъ прогони́тельнꙋю. и҆ ꙗ҆вѝ  ю҆̀ си́лою, дѣ́йствомъ и҆ бл҃года́тїю прест҃а́гѡ дх҃а,  бы́ти всѣ̑мъ ѿ неѧ̀ съ вѣ́рою пїю́щымъ, прїе́млющымъ  же и҆ кропѧ́щымсѧ рабѡ́мъ твои̑мъ, грѣхѡ́въ  ѡ҆ставле́нїе, и҆змѣне́нїе страсте́мъ, прогна́нїе  всѧ́кагѡ ѕла̀, оу҆множе́нїе добродѣ́телей, болѣ́знемъ  и҆сцѣле́нїе, домовѡ́мъ же и҆ всѧ́комꙋ мѣ́стꙋ ѡ҆сщ҃е́нїе  и҆ бл҃гослове́нїе, гꙋби́тельныхъ и҆ всѧ́кихъ ѕлотво́рныхъ  воздꙋ́хѡвъ ѿгна́нїе, и҆ бл҃года́ти твоеѧ̀ присвое́нїе.  ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй  всѧ́чєскаѧ, бж҃е на́шъ, и҆ тебѣ̀ сла́вꙋ возсыла́емъ со  є҆диноро́днымъ твои́мъ сн҃омъ, и҆ съ прест҃ы́мъ и҆  бл҃ги́мъ и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же чте́тъ та́йнѡ мл҃твꙋ сїю̀: 
Приклонѝ гдⷭ҇и оу҆́хо твоѐ и҆ оу҆слы́ши мѧ̀, во́ды  і҆ѻрда́нскїѧ ꙗ҆вле́нїемъ хрⷭ҇та̀ твоегѡ̀ ѡ҆ст҃и́вый, и҆  бл҃гословѝ всѣ́хъ на́съ, преклоне́нїемъ своеѧ̀ вы́и  зна́менающихъ тебѣ̀ повинове́нїе, и҆ сподо́би на́съ  и҆спо́лнитисѧ твоегѡ̀ ѡ҆сщ҃е́нїѧ воды̀ сеѧ̀ прїѧ́тїемъ,  и҆ да бꙋ́детъ на́мъ въ здра́вїе дꙋша́мъ же и҆ тѣ́лѡмъ. 
И҆ возглаша́етъ: 
Ты́ бо є҆сѝ ѡ҆сщ҃е́нїе на́ше, и҆ тебѣ̀ сла́вꙋ  возсыла́емъ, со є҆диноро́днымъ твои́мъ сн҃омъ, и҆ съ  прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Настоѧ́тель же взе́мъ крⷭ҇тъ, погрꙋжа́етъ є҆го̀ въ  водѣ̀ крⷭ҇тоѡбра́знѡ, поѧ̀ тропа́рь, гла́съ а҃-й: 
Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе  твоѐ, побѣ̑ды бл҃говѣ́рномꙋ і҆мпера́торꙋ на́шемꙋ  нїкола́ю а҆леѯа́ндровичꙋ на сопроти̑вныѧ да́рꙋѧ, и҆  твоѐ сохранѧ́ѧ крⷭ҇то́мъ твои́мъ жи́тельство. [Три́жды.] 
Посе́мъ бл҃гословлѧ́етъ є҆ле́й десни́цею три́жды,  глаго́лѧ: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
Ре́кшꙋ же дїа́конꙋ: Гдⷭ҇ꙋ помо́лимсѧ. и҆ кли́рꙋ: Гдⷭ҇и  поми́лꙋй. 
Чте́тъ мл҃твꙋ сїю̀: 
Гдⷭ҇и бж҃е ѻ҆тє́цъ на́шихъ, є҆мꙋ́же и҆злїѧ́нїе  є҆ле́а, є҆́же и҆злїѧ̀ і҆а́кѡвъ на ка́мень, є҆го́же  поста́ви въ сто́лпъ, и҆ до́мъ бж҃їй наречѐ, бл҃гоꙋго́дно  и҆ прїѧ́тно бы́сть: при́зри, мо́лимъ ти сѧ, и҆ ны́нѣ  ми́лостивнѡ на є҆ле́й се́й, и҆ нбⷭ҇нымъ твои́мъ  бл҃гослове́нїемъ бл҃гословѝ и҆ ѡ҆ст҃ѝ є҆го̀, и҆ да́ждь  є҆мꙋ̀ си́лꙋ бл҃года́тїю прест҃а́гѡ твоегѡ̀ дх҃а, во  є҆́же бы всѐ тѣ́мъ въ сла́вꙋ твою̀ помазꙋ́емое  ѡ҆сщ҃е́нно и҆ бл҃гослове́нно, и҆ тебѣ̀ бл҃гоꙋго́дно и҆  прїѧ́тно бы́ло: щедро́тами є҆диноро́днагѡ сн҃а твоегѡ̀,  съ ни́мже бл҃гослове́нъ є҆сѝ, съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Настоѧ́тель же а҆́бїе взе́мъ сщ҃е́ннꙋю во́дꙋ, кропи́тъ  є҆́ю мѣ́сто, и҆дѣ́же крⷭ҇тъ водрꙋже́нъ и҆́мать бы́ти,  глаго́лѧ: 
Бл҃говолѝ гдⷭ҇и і҆и҃се хрⷭ҇тѐ бж҃е на́шъ,  зна́менїемъ стра́шнымъ и҆ си́лою крⷭ҇та̀ твоегѡ̀  ѡ҆гради́тисѧ мѣ́стꙋ семꙋ̀, въ сла́вꙋ тебѐ распѧ́тагѡ  бг҃а на́шегѡ, и҆ твоегѡ̀ безнача́льнагѡ ѻ҆ц҃а̀, и҆  прест҃а́гѡ твоегѡ̀ дх҃а: и҆ а҆́ггелъ всегꙋби́тельный, и҆  всѧ̑ сопроти̑вныѧ си̑лы да ѿстꙋ́пѧтъ ѿ негѡ̀. Ꙗ҆́кѡ  твоѧ̀ є҆́сть держа́ва, и҆ твоѐ є҆́сть црⷭ҇тво, и҆  си́ла вели́кагѡ бг҃а и҆ сп҃са на́шегѡ і҆и҃са хрⷭ҇та̀,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Сщ҃е́нницы же взе́мше крⷭ҇тъ, водрꙋжа́ютъ є҆го̀ въ  пред̾ꙋгото́вленное мѣ́сто, вкꙋ́пѣ съ настоѧ́телемъ,  пою́ще тропа́рь се́й, гла́съ в҃: 
Крⷭ҇тꙋ̀ водрꙋзи́вшꙋсѧ на землѝ низпадѐ и҆ ѿню́дъ  потреби́сѧ шата́нїе врагѡ́въ: пре́жде же ѿринове́нный  человѣ́къ въ ра́й па́ки вхо́дитъ: но сла́ва тебѣ̀  є҆ди́номꙋ бг҃ꙋ на́шемꙋ, си́це бл҃гоизво́лившемꙋ. 
Посе́мъ пою́тъ конда́къ ѡ҆снова́нїю, гла́съ ѕ҃: 
Ско́рый въ застꙋпле́нїе и҆ крѣ́пкїй въ по́мощь,  предста́ни бл҃года́тїю си́лы твоеѧ̀ ны́нѣ, и҆  бл҃гослови́въ оу҆крѣпѝ, и҆ въ соверше́нїе бл҃го́е  дѣла̀ рабѡ́въ твои́хъ произведѝ: всѧ̑ бо є҆ли̑ка  хо́щеши, ꙗ҆́кѡ всеси́льный бг҃ъ, твори́ти мо́жеши. 
Сла́ва, и҆ ны́нѣ: Предста́тельство хрⷭ҇тїа́нъ: 
Ре́кшꙋ же дїа́конꙋ: Гдⷭ҇ꙋ помо́лимсѧ, настоѧ́тель  чте́тъ мл҃твꙋ сїю̀ пред̾ водрꙋже́ннымъ крⷭ҇то́мъ, зрѧ̀  на восто́къ: 
Гдⷭ҇и бж҃е вседержи́телю проѡбрази́вый жезло́мъ  мѡѷсе́овымъ чⷭ҇тны́й и҆ животворѧ́щїй крⷭ҇тъ  возлю́бленнагѡ сн҃а твоегѡ̀, гдⷭ҇а на́шегѡ і҆и҃са  хрⷭ҇та̀, са́мъ бл҃гословѝ и҆ ѡ҆ст҃ѝ мѣ́сто сїѐ,  си́лою и҆ дѣ́йствомъ чⷭ҇тна́гѡ и҆ животворѧ́щагѡ дре́ва  ѻ҆́нагѡ крⷭ҇тнагѡ, [є҆́же снабдѝ ѡ҆кропле́нїемъ  чⷭ҇тны́ѧ кро́ве сн҃а твоегѡ̀,] въ ѿгна́нїе бѣсѡ́въ и҆  всѧ́кагѡ сопротивле́нїѧ, сохранѧ́ѧ мѣ́сто сїѐ и҆ на  не́мъ тебѣ̀ слꙋжа́щихъ ѿ всѧ́кагѡ ѕла̀ невре́дны,  мл҃твами пресла́вныѧ влⷣчцы на́шеѧ бцⷣы и҆ приснодв҃ы  мр҃і́и, [здѣ̀ помина́етъ и҆ ст҃а́го, є҆гѡ́же и҆́мать  бы́ти хра́мъ]. 
Ꙗ҆́кѡ бл҃гослови́сѧ и҆ просла́висѧ црⷭ҇тво твоѐ,  ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ. 
Ли́къ: А҆ми́нь. 
Посе́мъ и҆́детъ настоѧ́тель къ ро́вꙋ, и҆дѣ́же  ѡ҆снова́нїе положено̀ и҆́мать бы́ти: четвероꙋго́льный же  прїꙋгото́вленный ка́мень полага́етсѧ пред̾ ни́мъ на  столѣ̀, и҆ пое́тсѧ кли́ромъ ѱало́мъ п҃г: 
Ко́ль возлю́блєнна селє́нїѧ твоѧ̑ гдⷭ҇и си́лъ!  Жела́етъ и҆ скончава́етсѧ дꙋша̀ моѧ̀ во дворы̀ гдⷭ҇ни:  се́рдце моѐ и҆ пло́ть моѧ̀ возра́довастасѧ ѡ҆ бз҃ѣ  жи́вѣ. И҆́бо пти́ца ѡ҆брѣ́те себѣ̀ хра́минꙋ, и҆  го́рлица гнѣздо̀ себѣ̀, и҆дѣ́же положи́тъ птенцы̀  своѧ̑: ѻ҆лтарѝ твоѧ̑ гдⷭ҇и си́лъ, цр҃ю̀ мо́й и҆ бж҃е  мо́й. Бл҃же́ни живꙋ́щїи въ домꙋ̀ твое́мъ. въ вѣ́ки  вѣкѡ́въ восхва́лѧтъ тѧ̀. Бл҃же́нъ мꙋ́жъ, є҆мꙋ́же  є҆́сть застꙋпле́нїе є҆гѡ̀ оу҆ тебѐ, восхождє́нїѧ въ  се́рдцѣ свое́мъ положѝ, Во ю҆до́ль плаче́внꙋю, въ  мѣ́сто, є҆́же положѝ, и҆́бо бл҃гослове́нїе да́стъ  законополага́ѧй. По́йдꙋтъ ѿ си́лы въ си́лꙋ, ꙗ҆ви́тсѧ  бг҃ъ богѡ́въ въ сїѡ́нѣ. Гдⷭ҇и бж҃е си́лъ, оу҆слы́ши  мл҃твꙋ мою̀, внꙋшѝ бж҃е і҆а́кѡвль. Защи́тниче на́шъ,  ви́ждь бж҃е, и҆ при́зри на лицѐ хрїста̀ твоегѡ̀. Ꙗ҆́кѡ  лꙋ́чше де́нь є҆ди́нъ во дво́рѣхъ твои́хъ, па́че  ты́сѧщъ: и҆зво́лихъ примета́тисѧ въ домꙋ̀ бг҃а моегѡ̀  па́че, не́же жи́ти мѝ въ селе́нїихъ грѣ́шничихъ. Ꙗ҆́кѡ  млⷭ҇ть и҆ и҆́стинꙋ лю́битъ гдⷭ҇ь, бг҃ъ бл҃года́ть и҆  сла́вꙋ да́стъ: гдⷭ҇ь не лиши́тъ бл҃ги́хъ, ходѧ́щихъ  неѕло́бїемъ. Гдⷭ҇и бж҃е си́лъ, бл҃же́нъ человѣ́къ  оу҆пова́ѧй на тѧ̀. 
Сла́ва, и҆ ны́нѣ: А҆ллилꙋ́їа, три́жды. 
Дїа́конꙋ же ре́кшꙋ: Гдⷭ҇ꙋ помо́лимсѧ. и҆ кли́рꙋ: Гдⷭ҇и  поми́лꙋй. 
Чте́тъ настоѧ́тель над̾ ка́менемъ мл҃твꙋ сїю̀: 
Гдⷭ҇и і҆и҃се хрⷭ҇тѐ, сн҃е бг҃а жива́гѡ, и҆́стинный  бж҃е, сїѧ́нїе и҆ ѡ҆́бразе безнача́льнагѡ ѻ҆ц҃а̀, и҆  животѐ вѣ́чный: краеꙋго́льный сы́й ка́мень, ѿ  пречⷭ҇тыѧ дв҃и́ческїѧ горы̀ без̾ рꙋ́къ мꙋ́жескагѡ  сѣ́мене ѿсѣ́ченныѧ, и҆ непозы́блемое своеѧ̀ цр҃кве  ѡ҆снова́нїе: и҆́же и҆злїѧ́нїемъ чⷭ҇тны́ѧ твоеѧ̀ кро́ве  свою̀ цр҃ковь ѡ҆снова́лъ є҆сѝ, сме́ртїю же воздви́глъ,  воскрⷭ҇нїемъ соверши́лъ, вознесе́нїемъ бл҃гослови́лъ,  соше́ствїемъ же ст҃а́гѡ твоегѡ̀ дх҃а ѡ҆ст҃и́лъ и҆  разшири́лъ ю҆̀ є҆сѝ: тебѐ ны́нѣ смире́ннѡ мо́лимъ,  послѝ бл҃года́ть ст҃а́гѡ твоегѡ̀ дх҃а, и҆ бл҃гословѝ  положе́нїе ка́мене сегѡ̀, и҆ всѐ ѡ҆снова́нїе  начина́ющагѡсѧ зда́нїѧ, въ сла́вꙋ прест҃а́гѡ твоегѡ̀  и҆́мене, [а҆́ще є҆́сть гдⷭ҇скїй пра́здникъ глаго́летъ: ]  въ че́сть же и҆ па́мѧть ст҃а́гѡ твоегѡ̀ [рождества̀ и҆лѝ  и҆на́гѡ, и҆лѝ оу҆спе́нїѧ пречⷭ҇тыѧ твоеѧ̀ мт҃ре, и҆лѝ  и҆на́гѡ є҆ѧ̀ пра́здника, и҆лѝ ст҃а́гѡ, и҆менꙋ́ѧ и҆́мѧ  є҆гѡ̀] и҆ ты̀, и҆́же є҆сѝ а҆́лфа и҆ ѡ҆ме́га, нача́ло  и҆ коне́цъ, и҆́же и҆сконѝ всѧ́чєскаѧ созда̀, бꙋ́ди  нача́ло, оу҆множе́нїе и҆ соверше́нїе дѣ́лꙋ семꙋ̀,  кти́торѡвъ же и҆ дѣ́лателей бл҃гословѝ, и҆ дѣ́лꙋ рꙋ́къ  и҆́хъ поспѣшѝ, и҆ всѧ̑ потрє́бнаѧ къ соѡрꙋже́нїю и҆  соверше́нїю хра́ма сегѡ̀ твои́мъ бж҃е́ственнымъ  про́мысломъ и҆з̾ѻби́льнѡ оу҆мно́жи: ꙗ҆́кѡ да бꙋ́детъ  хра́мъ соверше́нъ и҆ по́лнъ твоеѧ̀ сла́вы, и҆ въ не́мъ  просла́витсѧ твоѐ прест҃о́е и҆ вели́кое и҆́мѧ со  ѻ҆ц҃е́мъ и҆ прест҃ы́мъ дх҃омъ, бл҃гослове́но сꙋ́щее  всегда̀ ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Нача́льствꙋѧй же, взе́мъ сщ҃е́ннꙋю во́дꙋ, кропи́тъ  є҆́ю ка́мень, глаго́лѧ: 
Бл҃гословлѧ́етсѧ ка́мень се́й ѡ҆кропле́нїемъ сщ҃е́нныѧ  воды̀ сеѧ̀ въ непоколеби́мое ѡ҆снова́нїе хра́ма,  созида́емагѡ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. 
А҆́бїе же, а҆́ще хо́щетъ въ ка́мень вложи́ти мѡ́щи  ст҃ы́хъ, проче́тъ надписа́нїе є҆ди́нъ ѿ і҆ерє́й,  влага́етъ мѡ́щи въ пред̾ꙋгото́вленное въ ка́мени  ѻ҆́номъ мѣ́сто, глаго́лѧ: 
Хвали́те бг҃а во ст҃ы́хъ є҆гѡ̀, хвали́те є҆го̀ во  оу҆тверже́нїи си́лы є҆гѡ̀: ꙗ҆́кѡ восхва́лѧтсѧ  прпⷣбнїи во сла́вѣ, и҆ возра́дꙋютсѧ на ло́жахъ свои́хъ. 
И҆ сїѧ̑ ре́къ, покрыва́етъ ѧ҆̀. А҆́ще оу҆́бѡ не сꙋ́ть  мѡ́щи, ничто́же ѿ си́хъ твори́тъ, но взе́мъ ка́мень  настоѧ́тель свои́ма рꙋка́ма, полага́етъ є҆го̀ на  пригото́вленной и҆́звести въ ро́вѣ, глаго́лѧ: 
Ѡ҆сно́вываетсѧ цр҃ковь сїѧ̀ въ сла́вꙋ вели́кагѡ бг҃а  и҆ сп҃са на́шегѡ і҆и҃са хрⷭ҇та̀, въ че́сть и҆ па́мѧть  [и҆́мѧ пра́здника є҆гѡ̀ и҆лѝ бг҃оро́дична, и҆лѝ  ст҃а́гѡ храмова́гѡ] во и҆́мѧ ѻ҆ц҃а̀, и҆ сн҃а, и҆ ст҃а́гѡ  дх҃а, а҆ми́нь. 
Взе́мъ же и҆ є҆ле́й глаго́летъ: 
Вы́шнїй ѡ҆снова̀ сїю̀ цр҃ковь, бг҃ъ посредѣ̀ є҆ѧ̀,  и҆ не подви́житсѧ, помо́жетъ є҆́й бг҃ъ оу҆́трѡ заꙋ́тра. 
И҆ возлива́етъ є҆ле́й на положе́нный ка́мень,  глаго́лѧ: 
Бл҃гослове́но и҆ зна́менано бꙋ́ди мѣ́сто сїѐ въ  до́мъ мл҃твенный, въ че́сть и҆ сла́вꙋ бг҃а, въ трⷪ҇цѣ  ст҃ѣ́й сла́вимагѡ, ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. 
Посе́мъ со всѣ́мъ кли́ромъ пое́тъ сїѐ, гла́съ ѕ҃: 
Воста́въ і҆а́кѡвъ заꙋ́тра. и҆ взѧ́тъ ка́мень, є҆го́же  бѣ̀ положи́лъ въ возгла́вїе себѣ̀, и҆ поста́ви є҆го̀  сто́лпъ: и҆ возлїѧ̀ є҆ле́й верхꙋ̀ є҆гѡ̀, и҆ речѐ:  ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ: стра́шно є҆́сть мѣ́сто сїѐ, нѣ́сть сїѐ,  но до́мъ бж҃їй, и҆ сїѧ̑ сꙋ́ть врата̀ небє́снаѧ. 
А҆ллилꙋ́їа, а҆ллилꙋ́їа, а҆ллилꙋ́їа. 
Вѣ́стно же бꙋ́ди, ꙗ҆́кѡ а҆́ще древѧ́ной цр҃кви  быва́етъ ѡ҆снова́нїе: всѧ̑ преждеречє́ннаѧ соверши́вше,  настоѧ́тель, взе́мъ сѣки́рꙋ, оу҆дарѧ́етъ є҆́ю три́жды  въ сре́днее бревно̀ ѻ҆лта́рное, глаго́лѧ: 
Начина́етсѧ дѣ́ло сїѐ, во и҆́мѧ ѻ҆ц҃а̀, и҆ сн҃а, и҆  ст҃а́гѡ дх҃а, въ че́сть же и҆ въ па́мѧть [и҆́мⷬ҇къ  пра́здника и҆лѝ ст҃а́гѡ] а҆ми́нь. 
Посе́мъ же а҆́бїе начина́етъ кропи́ти всѧ̑ ѡ҆снова̑нїѧ  ѻ҆́крестъ, и҆ды́й ѿ сѣ́верныѧ страны̀ про́тивъ  со́лнца, и҆ глаго́лѧ: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
Кли́рꙋ чтꙋ́щꙋ ѱало́мъ п҃ѕ: 
Ѡ҆снова̑нїѧ є҆гѡ̀ на гора́хъ ст҃ы́хъ: лю́битъ гдⷭ҇ь  врата̀ сїѡ́нѧ, па́че всѣ́хъ селе́нїй і҆а́кѡвлихъ.  Пресла̑внаѧ глаго́лашасѧ ѡ҆ тебѣ̀, гра́де бж҃їй. Помѧнꙋ̀  раа́въ и҆ вавѷлѡ́на вѣ́дꙋщымъ мѧ̀: и҆ сѐ  и҆ноплемє́нницы, и҆ тѵ́ръ, и҆ лю́дїе є҆ѳїо́пстїи, сі́и  бы́ша та́мѡ. Ма́ти сїѡ́нъ рече́тъ, человѣ́къ, и҆  человѣ́къ роди́сѧ въ не́мъ, и҆ то́й ѡ҆снова̀ и҆ вы́шнїй.  Гдⷭ҇ь повѣ́сть въ писа́нїи люде́й, и҆ кнѧзе́й си́хъ  бы́вшихъ въ не́мъ: Ꙗ҆́кѡ веселѧ́щихсѧ всѣ́хъ жили́ще въ  тебѣ̀. 
Дѣ́лателїе же а҆́бїе спѣ́шнѡ во и҆́мѧ гдⷭ҇не  начина́ютъ дѣ́лати. Проше́дшꙋ же настоѧ́телю пе́рвꙋю  ча́сть ѡ҆снова́нїй сѣ́верныѧ страны̀, а҆́бїе ста́нетъ къ  сѣ́верꙋ лице́мъ, и҆ сконча́нꙋ ѱалмꙋ̀, 
дїа́конꙋ ре́кшꙋ: Гдⷭ҇ꙋ помо́лимсѧ. и҆ кли́рꙋ: Гдⷭ҇и  поми́лꙋй. 
Чте́тъ настоѧ́тель мл҃твꙋ сїю̀: 
Гдⷭ҇и бж҃е на́шъ, сѣ́веръ и҆ мо́ре, и҆ всѧ́чєскаѧ  созда́вый, є҆гѡ́же не́бо, и҆ землѧ̀ вмѣсти́ти не  мо́жетъ, на землѝ хра́мъ себѣ̀ и҆мѣ́ти ко всегда́шнемꙋ  хвале́нїю прест҃а́гѡ и҆́мене твоегѡ̀ и҆зво́ливый,  смире́ннѡ припа́дающе, твоѐ чл҃вѣколю́бїе мо́лимъ:  ѡ҆снова̑нїѧ хра́ма сегѡ̀, и҆ всѐ є҆гѡ̀ зда́нїе  бл҃гословѝ, и҆ си́лою твое́ю оу҆твердѝ, непозы́блемо  же и҆ неразрꙋши́мо сотворѝ, во сла́вꙋ тебѐ є҆ди́нагѡ  въ трⷪ҇цѣ ст҃ѣ́й сла́вимагѡ бг҃а, ѻ҆ц҃а̀, и҆ сн҃а, и҆  ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
По мл҃твѣ же, а҆́ще древѧ́на и҆́мать бы́ти цр҃ковь,  па́ки взе́мъ сѣки́рꙋ, оу҆дарѧ́етъ въ сре́днее бревно̀,  то́жде глаго́лѧ, є҆́же и҆ въ пе́рвомъ оу҆даре́нїи, и҆  и҆́детъ, вторꙋ́ю ча́сть ѡ҆снова́нїѧ кропѧ̀, и҆ глаго́лѧ: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
Кли́ръ же чте́тъ ѱало́мъ рк҃ѕ: 
А҆́ще не гдⷭ҇ь сози́ждетъ до́мъ, всꙋ́е трꙋди́шасѧ  зи́ждꙋщїи: а҆́ще не гдⷭ҇ь сохрани́тъ гра́дъ, всꙋ́е бдѣ̀  стрегі́й. Всꙋ́е ва́мъ є҆́сть оу҆́треневати: воста́нете  по сѣдѣ́нїи, ꙗ҆дꙋ́щїи хлѣ́бъ болѣ́зни, є҆гда̀  да́стъ возлю́блєннымъ свои̑мъ со́нъ. Сѐ достоѧ́нїе  гдⷭ҇не сы́нове, мзда̀ плода̀ чре́внагѡ. Ꙗ҆́кѡ стрѣ́лы  въ рꙋцѣ̀ си́льнагѡ, та́кѡ сы́нове ѿтрѧсе́нныхъ.  Бл҃же́нъ, и҆́же и҆спо́лнитъ жела́нїе своѐ ѿ ни́хъ: не  постыдѧ́тсѧ, є҆гда̀ глаго́лютъ врагѡ́мъ свои̑мъ во  вратѣ́хъ. 
Прише́дъ же на за́паднꙋю странꙋ̀, и҆ ста́въ лице́мъ къ  за́падꙋ, сконча́нꙋ оу҆жѐ сꙋ́щꙋ ѱалмꙋ̀, 
и҆ дїа́конꙋ ре́кшꙋ: Гдⷭ҇ꙋ помо́лимсѧ. и҆ кли́рꙋ: Гдⷭ҇и  поми́лꙋй. 
Чте́тъ настоѧ́тель мл҃твꙋ сїю̀: 
Гдⷭ҇и бж҃е на́шъ, є҆гѡ́же хва́льно и҆́мѧ ѿ востѡ́къ  со́лнца до за̑падъ, твои́мъ бж҃е́ственнымъ про́мысломъ  и҆збра́вый въ жили́ще себѣ̀ мѣ́сто сїѐ: послѝ ны́нѣ,  смире́ннѡ мо́лимъ тѧ̀, нбⷭ҇ное твоѐ бл҃гослове́нїе на  нѐ, и҆ бл҃гословѝ нача́ло зда́нїѧ сегѡ̀, и҆ оу҆крѣпѝ  и҆ оу҆твердѝ є҆̀, и҆ бл҃гопоспѣ́шнѡ къ соверше́нїю  приведѝ. ты́ бо є҆сѝ всѧ̑ на по́льзꙋ дꙋ́шъ на́шихъ  дѣ́йствꙋѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ. 
Ли́къ: А҆ми́нь. 
По мл҃твѣ же, па́ки оу҆дарѧ́етъ сѣки́рою три́жды,  и҆ и҆́детъ, тре́тїю ча́сть ѡ҆снова́нїѧ кропѧ̀, и҆  глаго́лѧ: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
Кли́ръ же чте́тъ ѱало́мъ рк҃а: 
Возвесели́хсѧ ѡ҆ ре́кшихъ мнѣ̀: въ до́мъ гдⷭ҇ень  по́йдемъ. Стоѧ́ще бѧ́хꙋ но́ги на́шѧ во дво́рѣхъ твои́хъ  і҆ерⷭ҇ли́ме. І҆ерⷭ҇ли́мъ зи́ждемый ꙗ҆́кѡ гра́дъ,  є҆мꙋ́же прича́стїе є҆гѡ̀ вкꙋ́пѣ. Та́мѡ бо взыдо́ша  кѡлѣ́на, кѡлѣ́на гдⷭ҇нѧ, свидѣ́нїе і҆и҃лево,  и҆сповѣ́датисѧ и҆́мени гдⷭ҇ню. Ꙗ҆́кѡ та́мѡ сѣдо́ша  прⷭ҇то́ли на сꙋ́дъ, прⷭ҇то́ли въ домꙋ̀ дв҃довѣ.  Вопроси́те же ꙗ҆̀же ѡ҆ ми́рѣ і҆ерⷭ҇ли́ма, и҆ ѻ҆би́лїе  лю́бѧщымъ тѧ̀. Бꙋ́ди же ми́ръ въ си́лѣ твое́й, и҆  ѻ҆би́лїе въ столпостѣна́хъ твои́хъ. Ра́ди бра́тїй  мои́хъ, и҆ бли́жнихъ мои́хъ глаго́лахъ оу҆́бѡ ми́ръ ѡ҆  тебѣ̀. До́мꙋ ра́ди гдⷭ҇а бг҃а на́шегѡ взыска́хъ бл҃га̑ѧ  тебѣ̀. 
Прише́дъ же на ю҆́жнꙋю странꙋ̀ настоѧ́тель, и҆ ста́въ  лице́мъ къ ю҆́гꙋ, по сконча́нїи ѱалма̀: 
дїа́конꙋ ре́кшꙋ: Гдⷭ҇ꙋ помо́лимсѧ, и҆ кли́рꙋ: Гдⷭ҇и  поми́лꙋй. 
Чте́тъ мл҃твꙋ сїю̀: 
Гдⷭ҇и і҆и҃се хрⷭ҇тѐ бж҃е на́шъ, ѿ ю҆́га на  сп҃се́нїе на́ше прише́дый, и҆ ѿ присѣ́нныѧ дв҃и́ческїѧ  горы̀ ꙗ҆́кѡ ст҃ъ ꙗ҆ви́выйсѧ, и҆ съ человѣ́ки пожи́вый,  при́зри ми́лостивнѡ, мо́лимсѧ, на кти́торѡвъ зача́тагѡ во  и҆́мѧ твоѐ зда́тисѧ хра́ма, и҆ во все́мъ бл҃гословѝ  и҆̀хъ, и҆ да́рꙋй и҆̀мъ си́лꙋ и҆ крѣ́пость, бл҃гомо́щїе  же и҆ и҆з̾ѻби́лїе съ здра́вїемъ, и҆ во все́мъ къ  соверше́нїю въ сла́вꙋ твою̀ зача́тагѡ дѣ́ла  поспѣ́шество. ты́ бо є҆сѝ бг҃ъ млⷭ҇ти, и҆ щедро́тъ, и҆  чл҃вѣколю́бїѧ, и҆ тебѣ̀ сла́вꙋ возсыла́емъ, со  безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
По мл҃твѣ же, па́ки твори́тъ, ꙗ҆́коже и҆ пе́рвѣе.  И҆ и҆́детъ, четве́ртꙋю ча́сть ѡ҆снова́нїѧ кропѧ̀, и҆  глаго́лѧ: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
Кли́ръ же чте́тъ ѱало́мъ рл҃а: 
Помѧнѝ, гдⷭ҇и, дв҃да и҆ всю̀ кро́тость є҆гѡ̀. Ꙗ҆́кѡ  клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю: А҆́ще вни́дꙋ  въ селе́нїе до́мꙋ моегѡ̀, и҆лѝ взы́дꙋ на ѻ҆́дръ  посте́ли моеѧ̀: А҆́ще да́мъ со́нъ ѻ҆чи́ма мои́ма и҆  вѣ́ждома мои́ма дрема́нїе, и҆ поко́й скранїа́ма мои́ма,  до́ндеже ѡ҆брѧ́щꙋ мѣ́сто гдⷭ҇ви, селе́нїе бг҃ꙋ  і҆а́кѡвлю. Сѐ слы́шахомъ ѧ҆̀ во є҆ѵфра́ѳѣ,  ѡ҆брѣто́хомъ ѧ҆̀ въ полѧ́хъ дꙋбра́вы: Вни́демъ въ  селє́нїѧ є҆гѡ̀, поклони́мсѧ на мѣ́сто, и҆дѣ́же  стоѧ́стѣ нѡ́зѣ є҆гѡ̀. Воскрⷭ҇нѝ гдⷭ҇и въ поко́й  тво́й, ты̀, и҆ кївѡ́тъ ст҃ы́ни твоеѧ̀. Сщ҃е́нницы твоѝ  ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.  дв҃да ра́ди раба̀ твоегѡ̀, не ѿвратѝ лицѐ  пома́заннагѡ твоегѡ̀. Клѧ́тсѧ гдⷭ҇ь дв҃дꙋ и҆́стиною, и҆  не ѿве́ржетсѧ є҆ѧ̀: ѿ плода̀ чре́ва твоегѡ̀ посаждꙋ̀  на прⷭ҇то́лѣ твое́мъ. А҆́ще сохранѧ́тъ сы́нове твоѝ  завѣ́тъ мо́й, и҆ свидѣ̑нїѧ моѧ̑ сїѧ̑, и҆̀мже наꙋчꙋ̀  ѧ҆̀, и҆ сы́нове и҆́хъ до вѣ́ка сѧ́дꙋтъ на прⷭ҇то́лѣ  твое́мъ. Ꙗ҆́кѡ и҆збра̀ гдⷭ҇ь сїѡ́на, и҆зво́ли и҆̀ въ  жили́ще себѣ̀. Се́й поко́й мо́й во вѣ́къ вѣ́ка, здѣ̀  вселю́сѧ, ꙗ҆́кѡ и҆зво́лихъ и҆̀: лови́твꙋ є҆гѡ̀  бл҃гословлѧ́ѧй бл҃гословлю̀, ни́щыѧ є҆гѡ̀ насыщꙋ̀  хлѣ́бы. Сщ҃е́нники є҆гѡ̀ ѡ҆блекꙋ̀ во сп҃се́нїе, и҆  прпⷣбнїи є҆гѡ̀ ра́достїю возра́дꙋютсѧ. Та́мѡ возращꙋ̀  ро́гъ дв҃дови, оу҆гото́вахъ свѣти́льникъ пома́занномꙋ  моемꙋ̀. Врагѝ є҆гѡ̀ ѡ҆блекꙋ̀ стꙋдо́мъ, на не́мже  процвѣте́тъ ст҃ы́нѧ моѧ̀. 
Прише́дъ же на мѣ́сто, и҆дѣ́же нача̀ кропи́ти,  престае́тъ, и҆ ше́дъ ста́нетъ пред̾ водрꙋже́ннымъ  крⷭ҇то́мъ къ восто́кꙋ лице́мъ, по сконча́нїи же ѱалма̀  са́мъ настоѧ́тель со всѧ́кимъ оу҆миле́нїемъ начина́етъ  пѣ́ти вкꙋ́пѣ со всѣ́мъ кли́ромъ: 
Цр҃ю̀ нбⷭ҇ный: По сконча́нїи же пѣ́нїѧ, дїа́конꙋ  ре́кшꙋ: Гдⷭ҇ꙋ помо́лимсѧ, и҆ кли́рꙋ: Гдⷭ҇и поми́лꙋй. 
Чте́тъ мл҃твꙋ сїю̀: 
Гдⷭ҇и бж҃е на́шъ, и҆зво́ливый на се́мъ мѣ́стѣ, и҆ на  се́мъ положе́нномъ и҆ во и҆́мѧ твоѐ бл҃гослове́нномъ  ка́мени ѡ҆снова́ти себѣ̀ цр҃ковь: са́мъ твоѧ̑ ѿ  твои́хъ тебѣ̀ приносѧ́щихъ, въ воздви́женїи къ твоемꙋ̀  славосло́вїю зи́ждемагѡ хра́ма, въ че́сть же и҆ па́мѧть,  [и҆́мⷬ҇къ пра́здника и҆лѝ ст҃а́гѡ,] млⷭ҇тивнѡ прїи́мъ,  мно́жествомъ твои́хъ нбⷭ҇ныхъ и҆ земны́хъ бла̑гъ  возда́ждь: всѣ̑мъ же къ соѡрꙋже́нїю и҆ соверше́нїю  цр҃кве сеѧ̀ по́мощь творѧ́щымъ, тѣле́сное здра́вїе и҆  дꙋше́вное сп҃се́нїе да́рꙋй: дѣ́латели оу҆крѣпѝ,  неврє́дны ѿ всѧ́кагѡ ѕла̀ соблюда́ѧ: ѡ҆снова̑нїѧ же  сїѧ̑ неразори̑ма, и҆ непозы́блєма соблюдѝ, и҆ хра́мъ  тво́й се́й въ соверше́нїе ско́рѡ приведѝ: ꙗ҆́кѡ да въ  не́мъ непреста́ннѡ всехва́льными пѣ́сньми и҆  славословле́нїи, и҆ безкро́вными же́ртвами сла́вимъ и҆  воспѣва́емъ тѧ̀, є҆ди́наго и҆́стиннаго бг҃а на́шего.  тебѣ́ бо подоба́етъ всѧ́каѧ сла́ва, че́сть и҆  поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Настоѧ́тель: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ же со всѧ́кимъ оу҆миле́нїемъ рече́тъ: Па́ки  и҆ па́ки, прекло́ньше кѡлѣ́на, гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй, три́жды. 
И҆ всѝ преклонѧ́ютъ кѡлѣ́на. 
Настоѧ́тель же и҆ са́мъ прекло́нь кѡлѣ́на,  оу҆миле́ннѡ чте́тъ мл҃твꙋ сїю̀: 
Хва́лимъ тѧ̀ гдⷭ҇и бж҃е си́лъ, сп҃си́телю на́шъ,  ꙗ҆́кѡ премно́гїѧ ра́ди твоеѧ̀ бл҃гости и҆  чл҃вѣколю́бїѧ, и҆збра́лъ и҆ ѡ҆ст҃и́лъ є҆сѝ мѣ́сто  сїѐ, и҆ къ созида́нїю на не́мъ цр҃кве въ сла́вꙋ  прест҃а́гѡ и҆́мене твоегѡ̀, на́ми недосто́йными рабы̑  твои́ми ѡ҆снова́лъ є҆сѝ. мо́лимъ оу҆́бѡ тѧ̀ смире́ннѡ,  кѡлѣ́на дꙋ́шъ и҆ тѣле́съ на́шихъ прекло́ньше,  бл҃говолѝ на мѣ́стѣ се́мъ и҆ же́ртвенникꙋ къ  приноше́нїю на не́мъ безкро́вныѧ же́ртвы прест҃а́гѡ  тѣ́ла и҆ чⷭ҇тны́ѧ кро́ве хрⷭ҇та̀ твоегѡ̀, въ сла́вꙋ  твою̀ и҆ въ сп҃се́нїе дꙋ́шъ на́шихъ созда́тисѧ: и҆  ꙗ҆́коже хра́мъ, си́це и҆ же́ртвенникъ се́й, нача́ло  ны́нѣ прїе́млѧ, въ соверше́нїе спѣ́шнѡ твое́ю  бж҃е́ственною си́лою приведѝ, да въ не́мъ и҆ на не́мъ  да́же до сконча́нїѧ вѣ́ка славосло́вїе твоегѡ̀  прест҃а́гѡ и҆́мене и҆ безкрѡ́вныѧ твоѧ̑ словє́сныѧ  жє́ртвы ѿ правовѣ́рныхъ люде́й твои́хъ, тебѣ̀  безпреста́ннѡ кромѣ̀ всѧ́кагѡ препѧ́тїѧ приноси̑мы и҆  соверша̑емы бꙋ́дꙋтъ, всѧ̑ бо оу҆ тебѐ возмѡ́жна сꙋ́ть.  И҆ тебѣ̀ сла́вꙋ возсыла́емъ, со є҆диноро́днымъ твои́мъ  сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Всѣ̑мъ же воста́вшымъ, дїа́конъ глаго́летъ є҆ктенїю̀  сїю̀: 
Поми́лꙋй на́съ бж҃е, по вели́цѣй млⷭ҇ти твое́й,  мо́лимъ ти сѧ, оу҆слы́ши и҆ поми́лꙋй. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ бл҃гочести́вѣйшемъ,  самодержа́внѣйшемъ вели́комъ гдⷭ҇рѣ на́шемъ,  і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ сꙋпрꙋ́гѣ є҆гѡ̀,  бл҃гочести́вѣйшей гдⷭ҇рнѣ і҆мператрі́цѣ,  а҆леѯа́ндрѣ ѳео́дѡровнѣ: ѡ҆ ма́тери є҆гѡ̀,  бл҃гочести́вѣйшей гдⷭ҇рнѣ, і҆мператрі́цѣ марі́и  ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ  гдⷭ҇рѣ, цесаре́вичѣ и҆ вели́комъ кн҃зѣ а҆леѯі́и  нїкола́евичѣ, и҆ ѡ҆ все́мъ ца́рствꙋющемъ до́мѣ. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ ст҃ѣ́йшемъ прави́тельствꙋющемъ  сѷно́дѣ, и҆ ѡ҆ преѡсщ҃е́ннѣйшемъ є҆пⷭ҇кпѣ на́шемъ  и҆́мⷬ҇къ, [є҆гѡ́же є҆́сть ѻ҆́бласть,] и҆ все́й во  хрⷭ҇тѣ̀ бра́тїи на́шей. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ и҆ ѡ҆ є҆́же гдⷭ҇ꙋ бг҃ꙋ на́шемꙋ  оу҆слы́шати гла́съ моле́нїѧ на́шегѡ, и҆ бл҃гослови́ти  дѣла̀ рꙋ́къ на́шихъ, рце́мъ всѝ, гдⷭ҇и оу҆слы́ши и҆  поми́лꙋй. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ бл҃гочести́выхъ кти́торахъ, и҆  ѡ҆снова́телехъ въ сла́вꙋ бж҃їю соѡрꙋжа́тисѧ наче́ншагѡ  хра́ма и҆́мⷬ҇къ, и҆ ѡ҆ бл҃гополꙋ́чномъ поспѣше́нїи  ст҃а́гѡ дѣ́ла и҆́хъ, ѡ҆ здра́вїи же, сп҃се́нїи, и҆  ѡ҆ставле́нїи грѣхѡ́въ и҆́хъ, рце́мъ всѝ, гдⷭ҇и  оу҆слы́ши и҆ поми́лꙋй. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ є҆́же приста́вити дѣ́лꙋ семꙋ̀  ст҃о́мꙋ а҆́гг҃ла храни́телѧ, ѿ всѧ́кагѡ ѕла́гѡ  ѡ҆бстоѧ́нїѧ, и҆ ви́димыхъ и҆ неви́димыхъ врагѡ́въ  препѧ́тїй и҆збавлѧ́юща и҆ защища́юща, и҆ дѣ́лателей  оу҆крѣплѧ́юща, рце́мъ всѝ, гдⷭ҇и оу҆слы́ши и҆  поми́лꙋй. 
Ли́къ: Гдⷭ҇и поми́лꙋй, три́жды. Настоѧ́тель же  возглаша́етъ: 
Оу҆слы́ши ны̀ бж҃е сп҃си́телю на́шъ, оу҆пова́нїе  всѣ́хъ концє́въ землѝ, и҆ сꙋ́щихъ въ мо́ри дале́че, и҆  млⷭ҇тивъ, млⷭ҇тивъ бꙋ́ди влⷣко ѡ҆ грѣсѣ́хъ на́шихъ, и҆  поми́лꙋй на́съ и҆ ѡ҆снова́телей ст҃а́гѡ хра́ма сегѡ̀:  млⷭ҇тивъ бо и҆ чл҃вѣколю́бецъ бг҃ъ є҆сѝ, и҆ тебѣ̀  сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ а҆́бїе быва́етъ ѿпꙋ́стъ ѻ҆бы́чный хра́мꙋ. 
Пода́въ же бл҃гослове́нїе лю́демъ, свѧти́тель и҆лѝ  прѡтоїере́й, а҆́ще оу҆́бѡ съ лїті́ею прише́лъ є҆́сть,  ꙗ҆́коже пред̾ꙋказа́сѧ, та́кожде съ лїті́ею  возвраща́етсѧ въ цр҃ковь, ѿню́дꙋже прїи́де, пою́щꙋ  кли́рꙋ стїхи̑ры хра́мꙋ, и҆лѝ и҆́но что̀ є҆́же  и҆зво́лѧтъ, въ сла́вꙋ бж҃їю. 


[глⷡ҇а к҃з] Чи́нъ мл҃твенный на поставле́нїе крⷭ҇та̀  на ве́рхъ кро́ва новосозда́нныѧ цр҃кве. 
Взе́мъ і҆ере́й є҆пїтрахи́ль на себѐ, и҆ покади́въ  крⷭ҇тъ ѳѷмїа́момъ бл҃гослове́ннымъ, начина́етъ  ѻ҆бы́чнѡ: 
Бл҃гослове́нъ бг҃ъ на́шъ. Ли́къ: Трист҃о́е. и҆ по  Ѻ҆́ч҃е на́шъ: І҆ере́й: Ꙗ҆́кѡ твоѐ є҆́сть црⷭ҇тво: И҆  а҆́бїе пою́тъ, и҆лѝ чтꙋ́тъ тропарѝ сїѧ̑, гла́съ а҃:  Сп҃сѝ, гдⷭ҇и, лю́ди твоѧ̑: Сла́ва: Вознесы́йсѧ на крⷭ҇тъ  во́лею: И҆ ны́нѣ: Предста́тельство хрⷭ҇тїа́нъ: Посе́мъ  ре́кшꙋ дїа́конꙋ: Гдⷭ҇ꙋ помо́лимсѧ, и҆ кли́рꙋ: Гдⷭ҇и  поми́лꙋй. 
Чте́тъ і҆ере́й мл҃твꙋ сїю̀: 
Гдⷭ҇и вседержи́телю бж҃е ѻ҆тє́цъ на́шихъ, жезло́мъ  мѡѷсе́овымъ, и҆ дре́вомъ ѻ҆́нымъ, на не́мже ѕмїю̀  мѣ́дѧнꙋю въ пꙋсты́ни, ѿ оу҆грызе́нїѧ ѕмїє́въ  и҆збавлѧ́ѧ лю́ди, привѧза́ти повелѣ́лъ є҆сѝ, ѡ҆́бразъ  чⷭ҇тна́гѡ и҆ животворѧ́щагѡ крⷭ҇та̀ возлю́бленнагѡ сн҃а  твоегѡ̀ гдⷭ҇а на́шегѡ і҆и҃са хрⷭ҇та̀ проѡбрази́вый,  и҆́мже дїа́волѧ си́ла оу҆праздни́сѧ, и҆ ѕмі́емъ ѻ҆́нымъ  дре́внимъ вселꙋка́вымъ оу҆грызе́нный и҆ оу҆мерщвле́нный  ро́дъ на́шъ ѡ҆животвори́сѧ: смире́ннѡ твоемꙋ̀  безмѣ́рномꙋ чл҃вѣколю́бїю припа́дающе, мо́лимсѧ и҆  ми́ли сѧ дѣ́емъ, послѝ ны́нѣ бл҃гослове́нїе твоѐ  нбⷭ҇ное, и҆ бл҃гословѝ зна́менїе сїѐ крⷭ҇тное, и҆  да́ждь є҆мꙋ̀ си́лꙋ и҆ крѣ́пость бл҃гослове́ннагѡ  ѻ҆́нагѡ, кро́вїю сн҃а твоегѡ̀ ѡ҆кропле́ннагѡ дре́ва, во  є҆́же бы́ти хра́мꙋ семꙋ̀, и҆́мени твоемꙋ̀ созда́нномꙋ,  покро́въ держа́венъ, тве́рдое ѡ҆гражде́нїе, ѿ всѧ́кагѡ  ѕла́гѡ ѡ҆бстоѧ́нїѧ всегда́шнее и҆збавле́нїе, бл҃голѣ́пїе  же и҆ оу҆краше́нїе, и҆ зна́менїе ви̑димымъ и҆  неви̑димымъ врагѡ́мъ стра́шное и҆ оу҆жа́сное, всѣ́хъ же  въ хра́мъ се́й съ вѣ́рою входѧ́щихъ, и҆ на нѐ  взира́ющихъ, и҆ распѧ́томꙋ на крⷭ҇тѣ̀ сн҃ꙋ твоемꙋ̀  кла́нѧющихсѧ бл҃гословѝ, и҆ си́лою крⷭ҇тною ѡ҆гради́въ,  неврежде́нныхъ ѿ всѧ́кагѡ ѕла̀ всегда̀ соблюдѝ. крⷭ҇тъ  бо є҆́сть красота̀ цр҃ко́внаѧ, царє́мъ держа́ва,  вѣ̑рнымъ оу҆твержде́нїе, па́ѵлова похвала̀, бѣсѡ́въ же  ꙗ҆́зва. є҆́й, гдⷭ҇и бж҃е на́шъ, всѣ́хъ вѣ́рою на  зна́менїе сїѐ взира́ющихъ, и҆ сп҃си́тельнꙋю гдⷭ҇а  на́шегѡ і҆и҃са хрⷭ҇та̀ сн҃а твоегѡ̀ сме́рть  воспомина́ющихъ, и҆ тебѣ̀ прилѣ́жнѡ молѧ́щихсѧ,  млⷭ҇тивнѡ оу҆слы́ши и҆ чл҃вѣколю́бнѣ поми́лꙋй:  здра́вїе же съ долгоде́нствїемъ да́рꙋй, и҆ црⷭ҇твїѧ  твоегѡ̀ сподо́би, бл҃года́тїю, и҆ щедро́тами, и҆  чл҃вѣколю́бїемъ є҆диноро́днагѡ сн҃а твоегѡ̀, съ ни́мже  бл҃гослове́нъ є҆сѝ со прест҃ы́мъ, и҆ бл҃ги́мъ и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
І҆ере́й же взе́мъ сщ҃е́ннꙋю во́дꙋ, кропи́тъ є҆́ю  крⷭ҇тъ, глаго́лѧ: 
Бл҃гословлѧ́етсѧ и҆ ѡ҆сщ҃а́етсѧ зна́менїе сїѐ  крⷭ҇тное, бл҃года́тїю ст҃а́гѡ дх҃а, ѡ҆кропле́нїемъ воды̀  сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ  дх҃а, а҆ми́нь. 
А҆́бїе же пое́тсѧ конда́къ се́й, гла́съ д҃: 
Вознесы́йсѧ на крⷭ҇тъ во́лею тезоимени́томꙋ твоемꙋ̀  но́вомꙋ жи́тельствꙋ щедрѡ́ты твоѧ̑ да́рꙋй, хрⷭ҇тѐ бж҃е:  возвеселѝ си́лою твое́ю, бл҃говѣ́рнаго і҆мпера́тора  на́шего нїкола́ѧ а҆леѯа́ндровича, побѣ̑ды даѧ̀ є҆мꙋ̀  на сꙋпоста́ты, посо́бїе и҆мꙋ́щꙋ твоѐ ѻ҆рꙋ́жїе ми́ра,  непобѣди́мꙋю побѣ́дꙋ. 
Посе́мъ твори́тъ ѻ҆бы́чный ѿпꙋ́стъ хра́мꙋ:  дѣ́лателїе же взе́мше крⷭ҇тъ, поставлѧ́ютъ є҆го̀ на  свое́мъ мѣ́стѣ верхꙋ̀ цр҃кве. 


[глⷡ҇а к҃и] Чи́нъ ѡ҆сщ҃е́нїѧ хра́ма, ѿ а҆рхїере́а  твори́магѡ. 
Хра́мꙋ соверше́нꙋ бы́вшꙋ, прихо́дитъ ѿ а҆рхїере́а  по́сланный, є҆мꙋ́же повели́тъ, пре́жде є҆ди́нагѡ днѐ  и҆лѝ бо́льши, и҆ пред̾ꙋготовлѧ́етъ потрє́бнаѧ къ  ѡ҆сщ҃е́нїю, ка́къ внꙋ́трь ѻ҆лтарѧ̀, та́къ и҆ во все́мъ  хра́мѣ, а҆ наипа́че дабы̀ прⷭ҇то́лъ бы́лъ на четы́рехъ  столпа́хъ, пѧ́тый столпе́цъ посредѝ съ ꙗ҆́щикомъ:  ꙗ҆́щикъ бы бы́лъ посредѣ̀ под̾ прⷭ҇то́ломъ, вышино́ю  полъ-арши́на: прⷭ҇то́лъ высото́ю а҆рши́на, и҆ шестѝ  вершкѡ́въ, а҆ широто́ю по мѣ́рѣ ѻ҆лтарѧ̀: дска̀  напрⷭ҇то́льнаѧ по мѣ́рѣ прⷭ҇то́ла, же́ртвенникъ тако́й  же высоты̀, ширина̀ и҆ длина̀ по мѣ́рѣ ѻ҆лтарѧ̀. На  верхꙋ̀ оу҆ столпѡ́въ прⷭ҇то́льныхъ вы́нѧть ꙗ҆́щики на  че́тверть вершка̀, гдѣ̀ бы́ть воскомасті́хꙋ: на тѣ́хже  столпа́хъ, ѿ по́лꙋ оу҆стꙋпѧ̀ вершка̀ съ два̀,  вы́рѣзать зазꙋ́бриной длѧ оу҆твержде́нїѧ ве́рви: а҆  вкрꙋ́гъ прⷭ҇то́льной дскѝ вы́рѣзать же на че́тверть  вершка̀, гдѣ̀ бы́ть ве́рви: на дска́хъ, на прⷭ҇то́льной  и҆ на же́ртвенной, по оу҆гла́мъ что́бы бы́ло  прове́рчено, гдѣ̀ бы́ть гвоздѧ́мъ, и҆ сдѣ́лать  гнѣ̑здышка, гдѣ̀ бꙋ́дꙋтъ гвозди̑нныѧ шлѧ̑пки, что́бъ  гвозди̑нныѧ шлѧ̑пки бы́ли въ ра́венствѣ со прⷭ҇то́льною  дско́ю, та́кожъ и҆ на столпа́хъ навертѣ́ть, что́бъ  гво́зди шлѝ прѧ́мѡ: къ оу҆твержде́нїю прⷭ҇то́ла четы́ре  гвоздѧ̀, а҆ къ же́ртвенникꙋ ско́лькѡ на́добно: четы́ре  ка́мнѧ, ко́ими прибива́ютсѧ гво́зди: срачи́ца на  ѡ҆дѣѧ́нїе прⷭ҇то́ла, и҆ дрꙋга́ѧ на же́ртвенникъ. На  ѡ҆бѧза́нїе прⷭ҇то́ла ве́рвь въ шестьдесѧ́тъ а҆рши́нъ, и҆  ве́рхнее ѡ҆дѣѧ́нїе на прⷭ҇то́лъ и҆ на же́ртвенникъ:  пелєны̀, что́бъ покры́ть прⷭ҇то́лъ и҆ же́ртвенникъ,  во́здꙋхи, пла́ты, кото́рыми прⷭ҇то́лъ ѡ҆тира́ть:  за́навѣсъ къ црⷭ҇кимъ две́рємъ, два̀ і҆лїто́на на  прⷭ҇то́лъ и҆ на же́ртвенникъ: воды̀ ро́зовой, и҆ вїна̀  цр҃ко́внагѡ по стклѧ́ницѣ: кропи́ло, ко́имъ кропи́ть:  ст҃о́е мѵ́ро, и҆ стрꙋче́цъ: четы́ре гꙋ̑бы, ѡ҆тира́ть  и҆́ми прⷭ҇то́лъ: гꙋ́ба во а҆нтїми́нсъ, гꙋ́ба во ст҃ꙋ́ю  ча́шꙋ: ꙗ҆́щичекъ ѻ҆ловѧ́нный на ст҃ы̑ѧ мѡ́щи под̾  прⷭ҇то́лъ: а҆рхїере́ю свѣща̀, и҆ свѣщы̀ на розда́чꙋ  про́чымъ дꙋхѡ́внымъ, и҆ мїрѧ́нѡмъ: ла́донъ росно́й и҆  просто́й: двѣ̀ свѣщѝ вы́нѡсныѧ большы́ѧ: хорꙋ́гви,  а҆́ще сꙋ́ть: вкрꙋ́гъ цр҃кви что́бъ бы́ло чи́сто. 
Та́же снима́етсѧ дска̀ со столпѡ́въ, и҆ поставлѧ́етсѧ  на деснѣ́й странѣ̀ къ стѣнѣ̀, и҆ замѣча́етсѧ, ка́къ  є҆́й бы́ть по пре́жнемꙋ на столпа́хъ прⷭ҇то́льныхъ. 
Пото́мъ пред̾ црⷭ҇кїѧ врата̀ поставлѧ́етсѧ сто́лъ, и҆  постила́етсѧ ска́терть: пове́рхъ ска́терти постила́етсѧ  пелена̀, и҆ полага́етсѧ ст҃о́е є҆ѵⷢ҇лїе, и҆ чⷭ҇тны́й  крⷭ҇тъ, и҆ поставлѧ́ютсѧ ст҃ы́е сосꙋ́ды, лжи́ца, копїѐ,  пелєны̀, во́здꙋхи, ве́рвь, ѡ҆дѣѧ́нїе на прⷭ҇то́лъ и҆ на  же́ртвенникъ, гво́зди, гꙋ̑бы, и҆ покрыва́ютсѧ пелено́ю и҆  поставлѧ́ютсѧ по оу҆гла́мъ четы́ре подсвѣ́щника: а҆  дрꙋго́й столе́цъ поставлѧ́етсѧ въ ѻ҆лтарѣ̀ къ го́рнемꙋ  мѣ́стꙋ, и҆ сте́летсѧ пелена̀, и҆ поставлѧ́етсѧ на  столе́цъ ст҃о́е мѵ́ро, вїно̀ цр҃ко́вное, вода̀ ро́зоваѧ  въ стклѧ́ницахъ, стрꙋче́цъ, кропи́ло, ка́менїе, кото́рыми  гво́зди прибива́ть. 
А҆ мѡ́щи ст҃ы̑ѧ поставлѧ́ютсѧ на ді́скосѣ, покрове́ны  ѕвѣздо́ю и҆ во́здꙋхомъ, въ на́вечерїи ѡ҆сщ҃е́нїѧ на  а҆нало́гїи пред̾ ѡ҆́бразомъ сп҃си́телевымъ, оу҆  црⷭ҇кихъ вра́тъ въ то́мже хра́мѣ, и҆ пое́тсѧ внѣ̀  ѻ҆лтарѧ̀ всено́щное бдѣ́нїе ѡ҆бновле́нїю и҆ хра́мꙋ,  комꙋ̀ ѿ а҆рхїере́а повелѣно̀ бꙋ́детъ. Пред̾  водоѡсщ҃е́нїемъ же и҆зно́сѧтсѧ мѡ́щи съ бл҃гоговѣ́нїемъ  въ бли́зъ сꙋ́щїй хра́мъ по́слѣ ра́нней лїтꙋргі́и, и҆  поставлѧ́ютсѧ на ст҃ѣ́мъ прⷭ҇то́лѣ, а҆ ст҃о́е є҆ѵⷢ҇лїе  поставлѧ́етсѧ ѿ восто́ка над̾ мощьмѝ: и҆ ста́витсѧ  подсвѣ́щникъ пред̾ ст҃ы́ми мощьмѝ. Бꙋ́де же нѣ́тъ въ  бли́зости дрꙋга́гѡ хра́ма, то стоѧ́тъ до вре́мени  прїѧ́тїѧ своегѡ̀ на то́мже мѣ́стѣ. 
Ѡ҆ составле́нїи воскомасті́ха: 
Во оу҆́трїи пре́жде прише́ствїѧ а҆рхїере́йскагѡ,  воскомасті́хъ составлѧ́етсѧ си́це во́скъ, и҆ масті́хъ  толче́нъ, и҆ ла́донъ толче́нъ, [а҆́ще нѣ́сть масті́ха,  вмѣ́стѡ є҆гѡ̀ бѣ́лый ла́донъ довлѣ́етъ,] и҆ росно́й  ла́донъ толче́нъ же, и҆ а҆лѡ́й толче́нъ же, а҆́ще же  нѣ́сть а҆лѡ́ѧ, вмѣ́сто є҆гѡ̀ ꙾сѣ́ра꙾смола̀  бѣ́лаѧ: и҆ полага́ютъ пре́жде во́скъ въ горне́цъ но́вый,  проти́вꙋ мѣ́ры веще́й. И҆ є҆гда̀ расто́питсѧ во́скъ,  полага́ютъ и҆ вышепи̑санныѧ вє́щи, и҆ мѣша́ютъ ѧ҆̀ въ  горнцѣ̀ стрꙋчце́мъ ѻ҆па́снѡ, что́бы ѿ воскипѣ́нїѧ не  прелило́сѧ во ѻ҆́гнь: и҆ по ма́ломъ кипѣ́нїи,  ѿставлѧ́ютъ ѿ ѻ҆гнѧ̀ во странꙋ̀: А҆́ще же  соизво́литсѧ примѣша́ти и҆ и҆ны̑ѧ бл҃говѡ́нныѧ  прили̑чныѧ вє́щи: и҆ сїѐ невозбра́нно є҆́сть. 
Нача́ло ѡ҆сщ҃е́нїѧ. 
Приспѣ́вшꙋ вре́мени ст҃ы́ѧ лїтꙋргі́и, и҆ прибы́вшꙋ  а҆рхїере́ю во ѡ҆сщ҃а́емый хра́мъ, ѡ҆блача́етсѧ во всѧ̑  а҆рхїерє́йскаѧ ѡ҆блачє́нїѧ, и҆ верхꙋ̀ а҆рхїере́йскихъ  ѻ҆де́ждъ возлага́етсѧ ктомꙋ̀ наро́читаѧ срачи́ца и҆лѝ  за́понъ. И҆ та́кѡ оу҆кра́шенъ вхо́дитъ во ст҃ы́й  ѻ҆лта́рь: преди́ же а҆рхїере́а вно́сѧтъ сослꙋжа́щїи  сщ҃е́нницы, та́кожде све́рхъ сщ҃е́нническихъ ѻ҆де́ждъ  и҆мѣ́ющїе возложє́нныѧ срачи̑цы, въ црⷭ҇каѧ врата̀  сто́лъ оу҆гото́ванный со всѧ́кою потре́бою, ꙗ҆́же сꙋ́ть  прили̑чна ко ѡ҆сщ҃е́нїю, и҆ поставлѧ́ютъ ѡ҆деснꙋ́ю  странꙋ̀. А҆рхїере́й же, ѿда́въ по́сохъ оу҆ црⷭ҇кихъ  вра́тъ по́дьѧкꙋ, вхо́дитъ во ѻ҆лта́рь, и҆ помолѧ́сѧ  ѡ҆сѣнѧ́етъ сослꙋжа́щихъ на ѻ҆́бѣ страны̑Зрѝ.  Црⷭ҇каѧ врата̀ затвори́ти, и҆ мїрски̑мъ лю́демъ и҆з̾  ѻ҆лтарѧ̀ и҆зы́ти, дабы̀ ѿ оу҆тѣсне́нїѧ не могло̀  какова́гѡ ли́бо сщ҃еннодѣ́йствїю возпослѣ́довати  препѧ́тствїѧ. Въ то̀ вре́мѧ дїа́конъ подно́ситъ  а҆рхїере́ю ст҃ꙋ́ю во́дꙋ: а҆рхїере́й же принѧ́въ кропи́ло,  кропи́тъ ст҃о́ю водо́ю столпы̀. Пото́мъ прино́ситъ  ключа́рь воскомасті́хъ кипѧ́щъ, а҆рхїере́й кропи́тъ  ст҃о́ю водо́ю воскомасті́хъ, и҆ прїе́млетъ горне́цъ съ  воскомасті́хомъ, и҆ возлива́етъ са́мъ на столпцы̀  крестоѡбра́знѡ проти́въ мѣ́ры, ѡ҆бходѧ̀ крꙋго́мъ, и҆  ѿдае́тъ горне́цъ, пото́мъ па́ки кропи́тъ ст҃о́ю водо́ю  на столпцы̀, что́бы ско́рѡ оу҆сты́лъ воскомасті́хъ: а҆  сщ҃е́нницы подꙋва́ютъ на столпцы̀, и҆дѣ́же  воскомасті́хъ, до́ндеже оу҆сты́нетъ. 
По и҆сполне́нїи ѻ҆́нагѡ, прѡтодїа́конъ глаго́летъ:  Гдⷭ҇ꙋ помо́лимсѧ. 
Сщ҃е́нницы: Гдⷭ҇и поми́лꙋй. 
А҆рхїере́й же чте́тъ мл҃твꙋ во оу҆слы́шанїе всѣ̑мъ: 
Мл҃тва а҃: 
Гдⷭ҇и бж҃е сп҃си́телю на́шъ, всѧ̑ творѧ́й и҆ стро́ѧй  ѡ҆ сп҃се́нїи ро́да человѣ́ческагѡ, прїимѝ мл҃твꙋ на́съ  недосто́йныхъ ра̑бъ твои́хъ, и҆ оу҆довлѝ на́съ въ  настоѧ́щїй ча́съ, во є҆́же неѡсꙋжде́ннѡ ѡ҆сщ҃е́нїе  соверши́ти хра́ма сегѡ̀, ко твоемꙋ̀ славосло́вїю  созда́ннагѡ, во и҆́мѧ ст҃а́гѡ и҆́мⷬ҇къ: [и҆лѝ ст҃ы́ѧ  и҆́мⷬ҇къ] и҆ воздви́женїе въ не́мъ сотвори́ти трапе́зы. 
Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва,  че́сть и҆ поклоне́нїе, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ. 
Сщ҃е́нницы: А҆ми́нь. 
Пото́мъ прино́сѧтъ сщ҃е́нницы трапе́знꙋю дскꙋ̀, и҆  кропи́тсѧ дска̀ ѿ а҆рхїере́а съ ѻ҆бои́хъ стра́нъ, и҆  полага́етсѧ на столпца́хъ прⷭ҇то́льныхъ. 
Въ то̀ вре́мѧ пое́тсѧ ѱало́мъ рм҃д: 
Вознесꙋ́ тѧ бж҃е мо́й, цр҃ю̀ мо́й, и҆ бл҃гословлю̀  и҆́мѧ твоѐ въ вѣ́къ и҆ въ вѣ́къ вѣ́ка. На всѧ́къ  де́нь бл҃гословлю́ тѧ, и҆ восхвалю̀ и҆́мѧ твоѐ въ вѣ́къ  и҆ въ вѣ́къ вѣ́ка. Ве́лїй гдⷭ҇ь и҆ хва́ленъ ѕѣлѡ̀, и҆  вели́чїю є҆гѡ̀ нѣ́сть конца̀. Ро́дъ и҆ ро́дъ  восхва́лѧтъ дѣла̀ твоѧ̑, и҆ си́лꙋ твою̀ возвѣстѧ́тъ.  Великолѣ́пїе сла́вы ст҃ы́ни твоеѧ̀ возглаго́лютъ и҆  чꙋдеса̀ твоѧ̑ повѣ́дѧтъ: И҆ си́лꙋ стра́шныхъ твои́хъ  рекꙋ́тъ, и҆ вели́чїе твоѐ повѣ́дѧтъ. Па́мѧть мно́жества  бл҃гости твоеѧ̀ ѿры́гнꙋтъ, и҆ пра́вдою твое́ю  возра́дꙋютсѧ. Ще́дръ и҆ млⷭ҇тивъ гдⷭ҇ь, долготерпѣли́въ  и҆ многомлⷭ҇тивъ: Бл҃гъ гдⷭ҇ь всѧ́чєскимъ, и҆ щедрѡ́ты  є҆гѡ̀ на всѣ́хъ дѣ́лѣхъ є҆гѡ̀. Да и҆сповѣ́дѧтсѧ  тебѣ̀, гдⷭ҇и, всѧ̑ дѣла̀ твоѧ̑, и҆ прпⷣбнїи твоѝ да  бл҃гословѧ́тъ тѧ̀: Сла́вꙋ црⷭ҇твїѧ твоегѡ̀ рекꙋ́тъ, и҆  си́лꙋ твою̀ возглаго́лютъ: Сказа́ти сыновѡ́мъ  человѣ́чєскимъ си́лꙋ твою̀, и҆ сла́вꙋ великолѣ́пїѧ  црⷭ҇твїѧ твоегѡ̀. црⷭ҇тво твоѐ, црⷭ҇тво всѣ́хъ  вѣкѡ́въ, и҆ влⷣчество твоѐ во всѧ́комъ ро́дѣ и҆  ро́дѣ: вѣ́ренъ гдⷭ҇ь во всѣ́хъ словесѣ́хъ свои́хъ, и҆  прпⷣбенъ во всѣ́хъ дѣ́лѣхъ свои́хъ. Оу҆твержда́етъ  гдⷭ҇ь всѧ̑ низпа́дающыѧ, и҆ возставлѧ́етъ всѧ̑  низве́ржєнныѧ. Ѻ҆́чи всѣ́хъ на тѧ̀ оу҆пова́ютъ, и҆  ты̀ дае́ши и҆̀мъ пи́щꙋ во бл҃говре́менїи: Ѿверза́еши  ты̀ рꙋ́кꙋ твою̀, и҆ и҆сполнѧ́еши всѧ́кое живо́тно  бл҃говоле́нїѧ. Прⷣвенъ гдⷭ҇ь во всѣ́хъ пꙋте́хъ свои́хъ,  и҆ прпⷣбенъ во всѣ́хъ дѣ́лѣхъ свои́хъ. Бли́зъ гдⷭ҇ь  всѣ̑мъ призыва́ющымъ є҆го̀, всѣ̑мъ призыва́ющымъ  є҆го̀ во и҆́стинѣ: Во́лю боѧ́щихсѧ є҆гѡ̀ сотвори́тъ,  и҆ мл҃твꙋ и҆́хъ оу҆слы́шитъ, и҆ сп҃се́тъ ѧ҆̀. Храни́тъ  гдⷭ҇ь всѧ̑ лю́бѧщыѧ є҆го̀, и҆ всѧ̑ грѣ́шники  потреби́тъ. Хвалꙋ̀ гдⷭ҇ню возглаго́лютъ оу҆ста̀ моѧ̑: и҆  да бл҃гослови́тъ всѧ́ка пло́ть и҆́мѧ ст҃о́е є҆гѡ̀ въ  вѣ́къ, и҆ въ вѣ́къ вѣ́ка. 
По сконча́нїи же ѱалма̀, глаго́летъ а҆рхїере́й:  Бл҃гослове́нъ бг҃ъ на́шъ: 
Сте́кшꙋ же воскомасті́хꙋ, и҆ ѡ҆чища́ємымъ мѣ́стѡмъ,  на ни́хже и҆стечѐ. 
Па́ки глаго́лютъ ѱало́мъ к҃в: 
Гдⷭ҇ь пасе́тъ мѧ̀, и҆ ничто́же мѧ̀ лиши́тъ. На  мѣ́стѣ ѕла́чнѣ, та́мѡ всели́ мѧ: на водѣ̀ поко́йнѣ  воспита́ мѧ. Дꙋ́шꙋ мою̀ ѡ҆братѝ, наста́ви мѧ̀ на стєзѝ  пра́вды, и҆́мене ра́ди своегѡ̀. А҆́ще бо и҆ пойдꙋ̀  посредѣ̀ сѣ́ни сме́ртныѧ, не оу҆бою́сѧ ѕла̀, ꙗ҆́кѡ  ты̀ со мно́ю є҆сѝ: же́злъ тво́й и҆ па́лица твоѧ̀, та̑  мѧ̀ оу҆тѣ́шиста. Оу҆гото́валъ є҆сѝ предо мно́ю  трапе́зꙋ сопроти́въ стꙋжа́ющымъ мнѣ̀: оу҆ма́стилъ  є҆сѝ є҆ле́омъ главꙋ̀ мою̀, и҆ ча́ша твоѧ̀  оу҆поѧва́ющи мѧ̀ ꙗ҆́кѡ держа́вна. И҆ млⷭ҇ть твоѧ̀  пожене́тъ мѧ̀ всѧ̑ дни̑ живота̀ моегѡ̀, и҆ є҆́же  всели́ти ми сѧ въ до́мъ гдⷭ҇ень, въ долготꙋ̀ дні́й. 
Та́же а҆рхїере́й: 
Бл҃гослове́нъ бг҃ъ на́шъ, всегда̀, ны́нѣ и҆ при́снѡ,  и҆ во вѣ́ки вѣкѡ́въ. 
Сщ҃е́нницы: А҆ми́нь. 
Та́же прино́ситъ ключа́рь четы́ре гво́здѧ, и҆  полага́етъ на трапе́зѣ: а҆рхїере́й же кропи́тъ ст҃о́ю  водо́ю, и҆ влага́етъ и҆̀хъ въ столпы̀. Па́ки прино́ситъ  ключа́рь четы́ре ка́мнѧ: взѧ́въ же а҆рхїере́й є҆ди́нъ  ка́мень, и҆ про́чїи сщ҃еннослꙋжи́тели, оу҆твержда́ютъ  трапе́зꙋ. По внегда́ же оу҆тверди́тисѧ трапе́зѣ,  кове́ръ а҆́бїе пред̾ ст҃ы́ми две́рьми постила́етсѧ, и҆  возгла́вїе полага́етсѧ. Црⷭ҇каѧ врата̀ ѿве́рсти, и҆  и҆зше́дъ а҆рхїере́й и҆з̾ ѻ҆лтарѧ̀, прѡтодїа́конꙋ  возгласи́вшꙋ: 
Па́ки и҆ па́ки, прекло́ньше кѡлѣ́на, гдⷭ҇ꙋ  помо́лимсѧ. 
Сщ҃е́нникѡмъ же внꙋ́трь ѻ҆лтарѧ̀ пою́щымъ: Гдⷭ҇и  поми́лꙋй. три́жды. 
Преклонѧ́етъ кѡлѣ́на, и҆ чте́тъ мл҃твꙋ сїю̀  велегла́снѡ: 
Бж҃е безнача́льный. и҆ присносꙋ́щный, и҆́же ѿ не  сꙋ́щихъ въ бытїѐ всѧ̑ приведы́й, и҆́же во свѣ́тѣ  живы́й непристꙋ́пнѣмъ, и҆ престо́лъ и҆мѣ́ѧй нб҃о,  зе́млю же подно́жїе: и҆́же мѡѷсе́ови повелѣ́нїе да́вый  и҆ начерта̑нїѧ, веселеи́лꙋ же дх҃ъ премꙋ́дрости  вложи́вый: и҆ оу҆довли́въ и҆̀хъ къ соверше́нїю  свидѣ́нїѧ ски́нїи, въ не́йже слꙋжє́нїѧ ѡ҆правда́нїѧ  бѧ́хꙋ и҆́стины ѡ҆́бразы и҆ предначерта̑нїѧ: и҆́же  соломѡ́нꙋ широтꙋ̀ и҆ простра́нство се́рдца дарова́вый, и҆  тѣ́мъ дре́внїй хра́мъ возста́вивый: ст҃ы̑мъ же  всехва̑льнымъ а҆пⷭ҇лѡмъ, въ дꙋ́сѣ слꙋ́жбꙋ, и҆ ски́нїи  и҆́стинныѧ ѡ҆бнови́вый бл҃года́ть: и҆ тѣ́ми ст҃ы̑ѧ твоѧ̑  цр҃кви, и҆ же́ртвенники твоѧ̑, гдⷭ҇и си́лъ, во все́й  землѝ насади́вый, во є҆́же приноси́тисѧ тебѣ̀  сщ҃є́ннымъ и҆ безкрѡ́внымъ же́ртвамъ: и҆́же и҆ семꙋ̀  хра́мꙋ ны́нѣ бл҃говоли́лъ є҆сѝ во и҆́мѧ созда́тисѧ  ст҃а́гѡ, [и҆лѝ ст҃ы́ѧ] и҆́мⷬ҇къ, ко сла́вѣ твое́й, и҆  є҆диноро́днагѡ твоегѡ̀ сн҃а, и҆ всест҃а́гѡ твоегѡ̀ дх҃а:  са́мъ безсме́ртне и҆ великодарови́тый цр҃ю̀, помѧнѝ  щедрѡ́ты твоѧ̑ и҆ млⷭ҇ти твоѧ̀, ꙗ҆́кѡ ѿ вѣ́ка сꙋ́ть:  и҆ да не возгнꙋша́ешисѧ на́съ, мно́жествомъ  ѡ҆скверне́нныхъ грѣхѡ́въ, нижѐ да разрꙋши́ши завѣ́та  твоегѡ̀ на́шеѧ ра́ди нечистоты̀: но пре́зри и҆ ны́нѣ  прегрѣшє́нїѧ на̑ша, и҆ оу҆крѣпѝ на́съ, и҆ оу҆довлѝ  бл҃года́тїю и҆ прише́ствїемъ животворѧ́щагѡ и҆ ст҃а́гѡ  твоегѡ̀ дх҃а, соверши́ти без̾ ѡ҆сꙋжде́нїѧ ѡ҆бновле́нїе  хра́ма сегѡ̀, и҆ и҆́же въ не́мъ же́ртвенника  [же́ртвенникѡвъ] сотвори́ти ѡ҆сщ҃е́нїе: да и҆ на се́мъ  [и҆ на си́хъ] бл҃гослови́мъ тѧ̀ ѱалмы̀ и҆ пѣ́сньми, и҆  та́йными꙾та́йнами слꙋ́жбами, и҆ твоѐ бл҃гоꙋтро́бїе  вы́нꙋ велича́емъ. Є҆́й, влⷣко гдⷭ҇и бж҃е на́шъ,  оу҆пова́нїе всѣ́хъ концє́въ землѝ, оу҆слы́ши на́съ  грѣ́шныхъ молѧ́щихсѧ тебѣ̀: и҆ низпослѝ прест҃а́го  твоего̀ и҆ покланѧ́емаго и҆ всеси́льнаго дх҃а, и҆ ѡ҆ст҃ѝ  хра́мъ се́й, и҆ же́ртвенникъ се́й [и҆ же́ртвенники сїѧ̑]  и҆спо́лни є҆го̀ [ѧ҆̀] свѣ́та прⷭ҇носꙋ́щнагѡ, и҆зберѝ  є҆го̀ [ѧ҆̀] въ жили́ще твоѐ: сотворѝ є҆го̀ [ѧ҆̀]  мѣ́сто селе́нїѧ сла́вы твоеѧ̀: оу҆красѝ є҆го̀ [ѧ҆̀]  бж҃е́ственными твои́ми и҆ премі́рными дарова́ньми:  оу҆ста́ви є҆го̀ [ѧ҆̀] приста́нище ѡ҆бꙋрева́емыхъ,  врачевство̀ страсте́й, прибѣ́жище немощны́хъ, бѣсѡ́въ  прогоне́нїе: во є҆́же бы́ти ѻ҆чеса́мъ твои̑мъ  ѿвє́рстымъ на́нь [на ни́хъ] де́нь и҆ но́щь, и҆  оу҆шеса́мъ твои̑мъ вне́млющымъ въ мл҃твꙋ, со стра́хомъ  твои́мъ и҆ бл҃гоговѣ́инствомъ въ него̀ приходѧ́щихъ [къ  ни̑мъ приходѧ́щихъ], и҆ призыва́ющихъ всечⷭ҇тно́е и҆  покланѧ́емое и҆́мѧ твоѐ: да є҆ли̑ка воспро́сѧтъ оу҆  тебѐ, и҆ ты̀ оу҆слы́шиши на нб҃сѝ горѣ̀, и҆  сотвори́ши млⷭ҇ть, и҆ млⷭ҇тивъ бꙋ́деши: сохранѝ є҆го̀  да́же до сконча́нїѧ вѣ́ка непоколеби́ма, и҆ и҆́же въ  не́мъ же́ртвенникъ ст҃ы́й [же́ртвенники ст҃ы̑ѧ] ст҃ы́хъ  покажѝ, си́лою и҆ дѣ́йствомъ ст҃а́гѡ твоегѡ̀ дх҃а,  просла́ви є҆го̀ [ѧ҆̀] па́че є҆́же по зако́нꙋ  ѡ҆чисти́лища: ꙗ҆́кѡ да ꙗ҆̀же на не́мъ [на ни́хъ]  соверша́ємаѧ сщ҃еннодѣ̑йства во ст҃ы́й и҆ пренбⷭ҇ный,  и҆ мы́сленный тво́й же́ртвенникъ достиза́ютъ, и҆  бл҃года́ть на́мъ твоегѡ̀ пречⷭ҇тагѡ прино́сѧтъ  ѡ҆сѣне́нїѧ: дерза́емъ бо не на на́шихъ рꙋ́къ слꙋже́нїе,  но на твою̀ неизрече́ннꙋю бл҃госты́ню. 
И҆ по соверше́нїи мл҃твы воста́нетъ а҆рхїере́й, и҆  и҆́детъ во ѻ҆лта́рь ко ст҃ѣ́й трапе́зѣ, а҆  прѡтодїа́конъ внꙋ́трь ст҃а́гѡ ѻ҆лтарѧ̀ глаго́летъ  Црⷭ҇каѧ врата̀ затвори́ти: 
Застꙋпѝ, сп҃сѝ, поми́лꙋй, возста́ви и҆ сохранѝ  на́съ, бж҃е, твое́ю бл҃года́тїю. 
Сщ҃е́нницы: Гдⷭ҇и поми́лꙋй. 
Ѡ҆ свы́шнемъ ми́рѣ, и҆ ѡ҆ сп҃се́нїи дꙋ́шъ на́шихъ,  гдⷭ҇ꙋ помо́лимсѧ. 
Ѡ҆ ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ: 
Ѡ҆ ст҃ѣ́йшемъ прави́тельствꙋющемъ сѷно́дѣ, и҆ ѡ҆  преѡсвѧще́ннѣйшемъ є҆пі́скопѣ на́шемъ и҆́мⷬ҇къ, и҆  дѣ́лѣхъ рꙋкꙋ̑ є҆гѡ̀, и҆ и҆̀же съ ни́мъ сщ҃е́нницѣхъ  и҆ дїа́конѣхъ, гдⷭ҇ꙋ помо́лимсѧ. 
Ѡ҆ є҆́же ѡ҆ст҃и́тисѧ хра́мꙋ семꙋ̀, и҆ и҆́же въ не́мъ  же́ртвенникꙋ семꙋ̀, [же́ртвенникѡмъ си̑мъ] прише́ствїемъ  и҆ си́лою ст҃а́гѡ дх҃а, гдⷭ҇ꙋ помо́лимсѧ. 
Ѡ҆ бл҃гочести́вѣйшемъ, самодержа́внѣйшемъ, вели́комъ  гдⷭ҇рѣ на́шемъ і҆мпера́торѣ нїкола́ѣ  а҆леѯа́ндровичѣ всеѧ̀ рѡссі́и: ѡ҆ сꙋпрꙋ́гѣ є҆гѡ̀,  бл҃гочести́вѣйшей гдⷭ҇рнѣ і҆мператрі́цѣ а҆леѯа́ндрѣ  ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей  гдⷭ҇рнѣ і҆мператрі́цѣ марі́и ѳео́дѡровнѣ: ѡ҆  наслѣ́дникѣ є҆гѡ̀, бл҃говѣ́рномъ гдⷭ҇рѣ,  цесаре́вичѣ и҆ вели́комъ кн҃зѣ, а҆леѯі́и  нїкола́евичѣ, и҆ ѡ҆ все́мъ ца́рствꙋющемъ до́мѣ: ѡ҆  все́й пала́тѣ и҆ во́инствѣ и҆́хъ, гдⷭ҇ꙋ помо́лимсѧ. 
Ѡ҆ гра́дѣ се́мъ, и҆ всѧ́комъ гра́дѣ: 
Ѡ҆ и҆зба́витисѧ на́мъ: 
Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю  влⷣчцꙋ на́шꙋ бцⷣꙋ, и҆ приснодв҃ꙋ мр҃і́ю, [и҆ ст҃а́го,  є҆гѡ́же є҆́сть ѡ҆сщ҃а́емый хра́мъ] со всѣ́ми ст҃ы́ми  помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь  живо́тъ на́шъ хрⷭ҇тꙋ̀ бг҃ꙋ предади́мъ. 
Возгла́съ: Ꙗ҆́кѡ ст҃ъ є҆сѝ бж҃е на́шъ, и҆́же на  пострада́вшихъ по тебѣ̀ чⷭ҇тны́хъ мч҃нцѣхъ почива́еши,  и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆  ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. 
Сщ҃е́нницы: А҆ми́нь. 
Та́же прино́ситсѧ возлива́льникъ съ те́плою водо́ю, и҆  вїно̀ кра́сное, и҆ ро́зоваѧ вода̀. 
Прѡтодїа́конъ глаго́летъ: Гдⷭ҇ꙋ помо́лимсѧ. 
А҆рхїере́й, преклони́въ главꙋ̀, глаго́летъ мл҃твꙋ сїю̀  над̾ вода́ми и҆ вїно́мъ та́йнѡ: 
Гдⷭ҇и бж҃е на́шъ, ѡ҆ст҃и́вый стрꙋи̑ і҆ѻрда̑нскїѧ  сп҃си́тельнымъ твои́мъ ꙗ҆вле́нїемъ: са́мъ и҆ ны́нѣ  низпослѝ бл҃года́ть ст҃а́гѡ твоегѡ̀ дх҃а, и҆ бл҃гословѝ  во́ды сїѧ̑ и҆ вїно̀ ко ѡ҆сщ҃е́нїю и҆ соверше́нїю  же́ртвенника твоегѡ̀ сегѡ̀ [же́ртвенникѡвъ твои́хъ  си́хъ]: ꙗ҆́кѡ бл҃гослове́нъ є҆сѝ во вѣ́ки вѣкѡ́въ,  а҆ми́нь. 
И҆ по мл҃твѣ возлива́етъ на трапе́зꙋ три́жды ѿ  те́плыѧ воды̀, глаго́лѧ: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 
А҆ вїно̀ кра́сное съ ро́зовою водо́ю смѣ́шиваетсѧ во  є҆ди́номъ сосꙋ́дѣ. 
Та́же ключа́рь прино́ситъ четы́ре пла̑та. А҆рхїере́й  же принѧ́въ є҆ди́нъ пла́тъ, про́чыѧ бл҃гословлѧ́етъ  прїѧ́ти сослꙋжа́щымъ, и҆ ѡ҆тира́ютъ и҆́ми трапе́зꙋ. 
Внегда́ же сїѧ̑ соверша́ютсѧ, глаго́летсѧ ѱало́мъ  п҃г: 
Ко́ль возлю́блєнна селє́нїѧ твоѧ̑, гдⷭ҇и си́лъ!  Жела́етъ и҆ скончава́етсѧ дꙋша̀ моѧ̀ во дворы̀ гдⷭ҇ни:  се́рдце моѐ и҆ пло́ть моѧ̀ возра́довастасѧ ѡ҆ бз҃ѣ  жи́вѣ. И҆́бо пти́ца ѡ҆брѣ́те себѣ̀ хра́минꙋ, и҆  го́рлица гнѣздо̀ себѣ̀, и҆дѣ́же положи́тъ птенцы̀  своѧ̑: ѻ҆лтарѝ твоѧ̑, гдⷭ҇и си́лъ, цр҃ю̀ мо́й и҆ бж҃е  мо́й. Бл҃же́ни живꙋ́щїи въ домꙋ̀ твое́мъ: въ вѣ́ки  вѣкѡ́въ восхва́лѧтъ тѧ̀. Бл҃же́нъ мꙋ́жъ, є҆мꙋ́же  є҆́сть застꙋпле́нїе є҆гѡ̀ оу҆ тебѐ: восхождє́нїѧ въ  се́рдцѣ свое́мъ положѝ. Во ю҆до́ль плаче́внꙋю, въ  мѣ́сто, є҆́же положѝ: и҆́бо бл҃гослове́нїе да́стъ  законополага́ѧй. По́йдꙋтъ ѿ си́лы въ си́лꙋ, ꙗ҆ви́тсѧ  бг҃ъ богѡ́въ въ сїѡ́нѣ. Гдⷭ҇и бж҃е си́лъ, оу҆слы́ши  мл҃твꙋ мою̀, внꙋшѝ бж҃е і҆а́кѡвль. Защи́тниче на́шъ  ви́ждь бж҃е, и҆ при́зри на лицѐ хрⷭ҇та̀ твоегѡ̀. Ꙗ҆́кѡ  лꙋ́чше де́нь є҆ди́нъ во дво́рѣхъ твои́хъ, па́че  ты́сѧщъ: и҆зво́лихъ примета́тисѧ въ домꙋ̀ бг҃а моегѡ̀  па́че, не́же жи́ти мѝ въ селе́нїихъ грѣ́шничихъ. Ꙗ҆́кѡ  млⷭ҇ть и҆ и҆́стинꙋ лю́битъ гдⷭ҇ь, бг҃ъ бл҃года́ть и҆  сла́вꙋ да́стъ, гдⷭ҇ь не лиши́тъ бл҃ги́хъ, ходѧ́щихъ  неѕло́бїемъ. Гдⷭ҇и бж҃е си́лъ, бл҃же́нъ человѣ́къ  оу҆пова́ѧй на тѧ̀. 
И҆ по соверше́нномъ ѡ҆мове́нїи трапе́зномъ и҆  ѡ҆тира́нїи, глаго́летъ а҆рхїере́й: 
Сла́ва бг҃ꙋ на́шемꙋ во вѣ́ки вѣкѡ́въ. 
Сщ҃е́нницы: А҆ми́нь. 
Прїе́млетъ а҆рхїере́й оу҆ ключарѧ̀ вїно̀ кра́сное, съ  водо́ю ро́зовою смѣ́шенное, и҆ возлива́етъ на трапе́зꙋ  три́жды, крⷭ҇тови́днѡ, дово́льнѡ, и҆ напаѧ́ютъ трапе́зꙋ,  растира́юще рꙋка́ми: и҆ кропи́тъ а҆рхїере́й тѣ́мъ же  смѣше́нїемъ ѡ҆сщ҃а́ємыѧ а҆нтїми́нсы про́чыѧ. Є҆гда́ же  сїѐ дѣ́етсѧ, глаго́летъ на всѧ́комъ кропле́нїи: 
Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀,  и҆ па́че снѣ́га оу҆бѣлю́сѧ. 
А҆ по ѡ҆кропле́нїи престо́ла и҆ а҆нтїми́нсѡвъ  присовокꙋплѧ́етъ и҆ послѣ́дꙋющее: 
Слꙋ́хꙋ моемꙋ̀ да́си ра́дость и҆ весе́лїе, возра́дꙋютсѧ  кѡ́сти смирє́нныѧ. Ѿвратѝ лицѐ твоѐ ѿ грѣ̑хъ  мои́хъ, и҆ всѧ̑ беззакѡ́нїѧ моѧ̑ ѡ҆чи́сти. Се́рдце чи́сто  сози́жди во мнѣ̀ бж҃е, и҆ дх҃ъ пра́въ ѡ҆бновѝ во  оу҆тро́бѣ мое́й. Не ѿве́ржи менѐ ѿ лица̀ твоегѡ̀,  и҆ дх҃а твоегѡ̀ ст҃а́гѡ не ѿимѝ ѿ менѐ. Возда́ждь  мѝ ра́дость сп҃се́нїѧ твоегѡ̀, и҆ дх҃омъ влⷣчнимъ  оу҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆  нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ  крове́й бж҃е, бж҃е сп҃се́нїѧ моегѡ̀: возра́дꙋетсѧ ѧ҆зы́къ  мо́й пра́вдѣ твое́й. Гдⷭ҇и, оу҆стнѣ̀ моѝ ѿве́рзеши,  и҆ оу҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще  бы восхотѣ́лъ є҆сѝ же́ртвы, да́лъ бы́хъ оу҆́бѡ:  всесожже́нїѧ не бл҃говоли́ши. Же́ртва бг҃ꙋ дꙋ́хъ  сокрꙋше́нъ: се́рдце сокрꙋше́нно и҆ смире́нно бг҃ъ не  оу҆ничижи́тъ. Оу҆бл҃жѝ гдⷭ҇и бл҃говоле́нїемъ твои́мъ  сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀  бл҃говоли́ши же́ртвꙋ пра́вды, возноше́нїе и҆  всесожега́ємаѧ: тогда̀ возложа́тъ на ѻ҆лта́рь тво́й  тельцы̀. 
Пото́мъ ключа́рь прино́ситъ гꙋ̑бы. А҆рхїере́й  прїе́млетъ є҆ди́нꙋ гꙋ́бꙋ, а҆ про́чыѧ дрꙋгі́и  сослꙋжа́щїи: и҆ ѡ҆тира́ютъ гꙋ́бами трапе́зꙋ. Пото́мъ  полага́етсѧ а҆нтїми́нсъ [и҆лѝ а҆нтїми́нсы] на трапе́зꙋ  горѣ̀. 
Та́же глаго́летъ а҆рхїере́й: 
Бл҃гослове́нъ бг҃ъ на́шъ, всегда̀, ны́нѣ и҆ при́снѡ,  и҆ во вѣ́ки вѣкѡ́въ. 
Сщ҃е́нницы: А҆ми́нь. 
Пото́мъ прино́ситъ ключа́рь ст҃о́е мѵ́ро. А҆рхїере́й,  принѧ́въ стрꙋче́цъ, помазꙋ́етъ на трапе́зѣ  крⷭ҇тоѡбра́знѡ. Прѡтодїа́конꙋ глаго́лющꙋ къ прⷭ҇то́лꙋ и҆  ко [всѧ́комꙋ] а҆нтїми́нсꙋ: Во́нмемъ: А҆рхїере́й твори́тъ  на трапе́зѣ трѝ крⷭ҇ты̀, є҆ди́нъ средѝ, а҆ два̀ по  ѻ҆бою̀ странꙋ̑ ма́лѡ пони́же, глаго́лѧ: А҆ллилꙋ́їа: по  три́жды. Помазꙋ́етъ же и҆ на столпѣ́хъ престо́льныхъ съ  двꙋ̀ стра́нъ, и҆ на средѣ̀, и҆ на ре́брѣхъ. Посе́мъ  сщ҃е́нницы прїе́млютъ а҆нтїми́нсъ [а҆нтїми́нсы] и҆  полага́ютъ и҆̀ [ѧ҆̀] на престо́лѣ, є҆ди́нъ по  є҆ди́номꙋ, ни́же крⷭ҇тѡ́въ, и҆дѣ́же назна́менаны  ст҃ы́мъ мѵ́ромъ, длѧ тогѡ̀, что́бъ тѣ̀ крⷭ҇ты̀ не  сотре́нны бы́ли. А҆рхїере́й твори́тъ трѝ крⷭ҇ты̀ на  всѧ́комъ а҆нтїми́нсѣ мѵ́ромъ, ꙗ҆́коже и҆ на престо́лѣ.  Є҆гда́ же сїѐ соверши́тсѧ, глаго́летсѧ ѱало́мъ рл҃в: 
Сѐ что̀ добро̀, и҆лѝ что̀ красно̀, но є҆́же жи́ти  бра́тїи вкꙋ́пѣ; Ꙗ҆́кѡ мѵ́ро на главѣ̀, сходѧ́щее на  брадꙋ̀, брадꙋ̀ а҆арѡ́ню, сходѧ́щее на ѻ҆ме́ты ѻ҆де́жды  є҆гѡ̀: ꙗ҆́кѡ роса̀ а҆ермѡ́нскаѧ, сходѧ́щаѧ на го́ры  сїѡ́нскїѧ. ꙗ҆́кѡ та́мѡ заповѣ́да гдⷭ҇ь бл҃гослове́нїе  и҆ живо́тъ до вѣ́ка. 
Та́же а҆рхїере́й глаго́летъ: Сла́ва тебѣ̀ ст҃а́ѧ  трⷪ҇це, бж҃е на́шъ, во вѣ́ки вѣкѡ́въ. 
Сщ҃е́нницы: А҆ми́нь. 
И҆ ѿлага́етсѧ а҆нтїми́нсъ [а҆нтїми́нсы] на блю́до.  Посе́мъ сщ҃е́нницы прино́сѧтъ срачи́цꙋ: а҆рхїере́й  кропи́тъ ст҃о́ю водо́ю внꙋ́трь и҆ внѣ̀, и҆ надѣва́ютъ  на трапе́зꙋ. Пото́мъ прино́ситсѧ ве́рвь. А҆рхїере́й  кропи́тъ ве́рвь, и҆ ѡ҆бѧзꙋ́етъ прⷭ҇то́лъ, ѡ҆бѧзꙋ́етсѧ же  си́це: 
Ѿ пра́выѧ страны̀, оу҆ пе́рвагѡ столпа̀ а҆рхїере́й  де́ржитъ коне́цъ ве́рви, и҆ и҆́дꙋтъ по ве́рви крꙋго́мъ до  втора́гѡ столпа̀ къ восто́кꙋ: ѿ втора́гѡ же столпа̀  сно́ситсѧ на ни́зъ къ тре́тїемꙋ столпꙋ̀, и҆ и҆́детъ по  ни́зꙋ до четве́ртагѡ столпа̀, и҆ па́ки возно́ситсѧ къ  пе́рвомꙋ столпꙋ̀ сопредѝ, и҆ свѧзꙋ́етсѧ съ конце́мъ,  и҆дѣ́же а҆рхїере́й держи́тъ: и҆ па́ки сно́ситсѧ вни́зъ  ко второ́мꙋ столпꙋ̀, и҆ и҆́детъ ни́зомъ до тре́тїѧгѡ  столпа̀, взно́ситсѧ въ ве́рхъ къ четве́ртомꙋ столпꙋ̀, ѿ  четве́ртагѡ же столпа̀ сно́ситсѧ вни́зъ къ пе́рвомꙋ  столпꙋ̀, и҆ та́кѡ бꙋ́детъ крⷭ҇тъ сопредѝ. Ѿ пе́рвагѡ  же столпа̀ по ни́зꙋ и҆́детъ крꙋго́мъ до втора́гѡ столпа̀,  ѿ втора́гѡ же столпа̀ взно́ситъ въ ве́рхъ къ тре́тїемꙋ  столпꙋ̀, и҆ та́кѡ бꙋ́детъ крⷭ҇тъ къ восто́кꙋ. Ѿ  тре́тїѧгѡ же столпа̀ сно́ситъ на ни́зъ къ четве́ртомꙋ  столпꙋ̀, и҆ та́кѡ бꙋ́детъ крⷭ҇тъ на сѣ́вернѣй странѣ̀:  ѿ четве́ртагѡ же столпа̀, и҆́детъ по ни́зꙋ крⷭ҇то́мъ до  пе́рвагѡ столпа̀. Ѿ пе́рвагѡ же столпа̀ сни́зꙋ и҆́детъ  въ ве́рхъ ко второ́мꙋ столпꙋ̀: и҆ та́кѡ бꙋ́детъ крⷭ҇тъ на  ю҆́жной странѣ̀. и҆ ѡ҆бхо́дитъ крꙋго́мъ, что́бъ бы́ло  трѝ ве́рви по ве́рхꙋ, вторы́й же коне́цъ ве́рви  свѧзꙋ́етсѧ съ пе́рвымъ конце́мъ оу҆ пе́рвагѡ столпа̀. 
Є҆гда́ же сїѧ̑ соверша́ютсѧ, то́ є҆сть, ѡ҆дѣва́етсѧ  трапе́за срачи́цею, и҆ ѡ҆поѧсꙋ́етсѧ ве́рвїю, глаго́летсѧ  є҆ди́ножды, два́жды и҆ три́жды 
ѱало́мъ рл҃а: 
Помѧнѝ гдⷭ҇и дв҃да, и҆ всю̀ кро́тость є҆гѡ̀. Ꙗ҆́кѡ  клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю: А҆́ще вни́дꙋ  въ селе́нїе до́мꙋ моегѡ̀, и҆лѝ взы́дꙋ на ѻ҆́дръ  посте́ли моеѧ̀: А҆́ще да́мъ со́нъ ѻ҆чи́ма мои́ма, и҆  вѣ́ждома мои́ма дрема́нїе, и҆ поко́й скранїа́ма мои́ма,  до́ндеже ѡ҆брѧ́щꙋ мѣ́сто гдⷭ҇еви, селе́нїе бг҃ꙋ  і҆а́кѡвлю. Сѐ слы́шахомъ ѧ҆̀ во є҆ѵфра́ѳѣ,  ѡ҆брѣто́хомъ ѧ҆̀ въ полѧ́хъ дꙋбра́вы: Вни́демъ въ  селє́нїѧ є҆гѡ̀, поклони́мсѧ на мѣ́сто, и҆дѣ́же  стоѧ́стѣ но́зѣ є҆гѡ̀. Воскрⷭ҇нѝ гдⷭ҇и въ поко́й  тво́й, ты̀ и҆ кївѡ́тъ ст҃ы́ни твоеѧ̀. Сщ҃е́нницы твоѝ  ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.  Дв҃да ра́ди раба̀ твоегѡ̀, не ѿвратѝ лицѐ  пома́заннагѡ твоегѡ̀. Клѧ́тсѧ гдⷭ҇ь дв҃дꙋ и҆́стиною, и҆  не ѿве́ржетсѧ є҆ѧ̀: ѿ плода̀ чре́ва твоегѡ̀ посаждꙋ̀  на прⷭ҇то́лѣ твое́мъ. А҆́ще сохранѧ́тъ сы́нове твоѝ  завѣ́тъ мо́й, и҆ свидѣ̑нїѧ моѧ̑ сїѧ̑, и҆̀мже наꙋчꙋ̀  ѧ҆̀, и҆ сы́нове и҆́хъ до вѣ́ка сѧ́дꙋтъ на прⷭ҇то́лѣ  твое́мъ. Ꙗ҆́кѡ и҆збра̀ гдⷭ҇ь сїѡ́на, и҆зво́ли и҆̀ въ  жили́ще себѣ̀. Се́й поко́й мо́й во вѣ́къ вѣ́ка, здѣ̀  вселю́сѧ, ꙗ҆́кѡ и҆зво́лихъ и҆̀: Лови́твꙋ є҆гѡ̀  бл҃гословлѧ́ѧй бл҃гословлю̀, ни́щыѧ є҆гѡ̀ насыщꙋ̀  хлѣ́бы, Сщ҃е́нники є҆гѡ̀ ѡ҆блекꙋ̀ во сп҃се́нїе, и҆  прпⷣбнїи є҆гѡ̀ ра́достїю возра́дꙋютсѧ. Та́мѡ возращꙋ̀  ро́гъ дв҃дови, оу҆гото́вахъ свѣти́льникъ пома́занномꙋ  моемꙋ̀. Врагѝ є҆гѡ̀ ѡ҆блекꙋ̀ стꙋдо́мъ, на не́мже  процвѣте́тъ ст҃ы́нѧ моѧ̀. 
По соверше́нїи же глаго́летъ а҆рхїере́й: 
Сла́ва бг҃ꙋ на́шемꙋ, во вѣ́ки вѣкѡ́въ. 
Пото́мъ прино́сѧтъ сщ҃е́нницы і҆нди́тїю, сі́есть,  ве́рхнее ѡ҆дѣѧ́нїе. 
А҆рхїере́й кропи́тъ ст҃о́ю водо́ю внꙋ́трь и҆ внѣ̀, и҆  ѡ҆дѣва́ютъ є҆́ю ст҃ы́й престо́лъ, и҆ полага́ютъ  і҆лїто́нъ, а҆ на і҆лїто́нѣ а҆нтїми́нсъ [а҆нтїми́нсы] и҆  ст҃о́е є҆ѵⷢ҇лїе на прⷭ҇то́лѣ, и҆ чⷭ҇тны́й крⷭ҇тъ, и҆  покрыва́ютсѧ пелено́ю: всѧ̑ же сїѧ̑ кропѧ́тсѧ ст҃о́ю  водо́ю. 
Си̑мъ же соверши́вшымсѧ, глаго́летсѧ ѱало́мъ ч҃в: 
Гдⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ  гдⷭ҇ь въ си́лꙋ, и҆ препоѧ́сасѧ: и҆́бо оу҆твердѝ  вселе́ннꙋю, ꙗ҆́же не подви́житсѧ. Гото́въ прⷭ҇то́лъ  тво́й ѿто́лѣ: ѿ вѣ́ка ты̀ є҆сѝ. Воздвиго́ша  рѣ́ки гдⷭ҇и, воздвиго́ша рѣ́ки гла́сы своѧ̑: Во́змꙋтъ  рѣ́ки сотрє́нїѧ своѧ̑ ѿ гласѡ́въ во́дъ мно́гихъ.  Ди́вны высоты̑ морскі̑ѧ, ди́венъ въ высо́кихъ гдⷭ҇ь.  Свидѣ̑нїѧ твоѧ̑ оу҆вѣ́ришасѧ ѕѣлѡ̀: до́мꙋ твоемꙋ̀  подоба́етъ ст҃ы́нѧ гдⷭ҇и, въ долготꙋ̀ дні́й. 
По ѱалмѣ̀ глаго́летъ а҆рхїере́й: 
Бл҃гослове́нъ бг҃ъ на́шъ: 
Та́же повели́тъ а҆рхїере́й нача́льствꙋющемꙋ и҆з̾  сослꙋжа́щихъ оу҆краша́ти предложе́нїе со ѡ҆кропле́нїемъ  ст҃ы́ѧ воды̀, [и҆ поставлѧ́ютсѧ сосꙋ́ды, и҆ покро́вы, и҆  пелено́ю покрыва́ютсѧ.] ничто́же глаго́лѧ, то́кмѡ водо́ю  ст҃о́ю кропѧ̀. Посе́мъ снима́етсѧ со а҆рхїере́а за́понъ,  а҆ прѡтодїа́конъ прино́ситъ а҆рхїере́ю кади́ло. Црⷭ҇каѧ  врата̀ ѿве́рсти. А҆рхїере́й же кади́тъ крⷭ҇то́мъ  прⷭ҇то́лъ и҆ же́ртвенникъ и҆ ве́сь ѻ҆лта́рь: а҆  прѡтодїа́конъ предхо́дитъ со свѣще́ю, и҆ глаго́летсѧ 
ѱало́мъ к҃є: 
Сꙋди́ ми гдⷭ҇и, ꙗ҆́кѡ а҆́зъ неѕло́бою мое́ю ходи́хъ:  и҆ на гдⷭ҇а оу҆пова́ѧ не и҆знемогꙋ̀: И҆скꙋси́ мѧ гдⷭ҇и,  и҆ и҆спыта́й мѧ̀, разжзѝ оу҆трѡ́бы моѧ̑ и҆ се́рдце  моѐ: Ꙗ҆́кѡ млⷭ҇ть твоѧ̀ пред̾ ѻ҆чи́ма мои́ма є҆́сть,  и҆ бл҃гоꙋгоди́хъ во и҆́стинѣ твое́й. Не сѣдо́хъ съ  со́нмомъ сꙋ́етнымъ, и҆ со законопрестꙋ́пными не вни́дꙋ.  Возненави́дѣхъ це́рковь лꙋка́внꙋющихъ, и҆ съ  нечести́выми не сѧ́дꙋ. Оу҆мы́ю въ непови́нныхъ рꙋ́цѣ  моѝ, и҆ ѡ҆бы́дꙋ же́ртвенникъ тво́й гдⷭ҇и: Є҆́же  оу҆слы́шати мѝ гла́съ хвалы̀ твоеѧ̀, и҆ повѣ́дати всѧ̑  чꙋдеса̀ твоѧ̑. Гдⷭ҇и, возлюби́хъ бл҃голѣ́пїе до́мꙋ  твоегѡ̀, и҆ мѣ́сто селе́нїѧ сла́вы твоеѧ̀. Да не  погꙋби́ши съ нечести́выми дꙋ́шꙋ мою̀, и҆ съ мꙋ̑жи крове́й  живо́тъ мо́й: И҆́хже въ рꙋкꙋ̀ беззакѡ́нїѧ, десни́ца и҆́хъ  и҆спо́лнисѧ мзды̀. А҆́зъ же неѕло́бою мое́ю ходи́хъ,  и҆зба́ви мѧ̀ гдⷭ҇и, и҆ поми́лꙋй мѧ̀. Нога̀ моѧ̀ ста̀ на  правотѣ̀: въ цр҃квахъ бл҃гословлю́ тѧ гдⷭ҇и. 
Мно́гажды, до́ндеже ѡ҆кади́тъ ѻ҆лта́рь и҆ всю̀  цр҃ковь по ѻ҆бы́чаю. 
Внегда́ же а҆рхїере́й кади́тъ, послѣ́дꙋютъ по не́мъ  дво́е а҆рхїмандрі́тѡвъ, и҆лѝ и҆гꙋ́менѡвъ, и҆лѝ  сщ҃е́нникѡвъ: є҆ди́нъ кропи́тъ стѣ́ны ст҃о́ю водо́ю, а҆  вторы́й держѧ̀ сосꙋ́дъ мѵ́ра, помазꙋ́етъ стрꙋчце́мъ,  ѡ҆бмочѧ̀ въ мѵ́ро, крⷭ҇тоѡбра́знѡ, пе́рвѣе во ѻ҆лтарѣ̀  над̾ го́рнимъ мѣ́стомъ над̾ ѻ҆кно́мъ: та́же над̾  цр҃ко́вными враты̀, ꙗ҆̀же къ за́падꙋ цр҃кве: та́же на  ю҆́жной странѣ̀, и҆ на сѣ́верной над̾ две́рьми, и҆лѝ  над̾ ѻ҆кно́мъ на стѣна́хъ, а҆́ще же высо́кѡ,  приставлѧ́етсѧ лѣ́ствица. 
Соверши́вшꙋ же сѧ кажде́нїю и҆ ѱалмꙋ̀, и҆́детъ  а҆рхїере́й во ѻ҆лта́рь и҆ глаго́летъ: 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
И҆ прїе́млетъ прѡтодїа́конъ кади́ло, и҆ кади́тъ  а҆рхїере́а три́жды. 
Пото́мъ глаго́летъ є҆ктенїю̀ ма́лꙋю: Па́ки и҆ па́ки:  пред̾ прⷭ҇то́ломъ, по лѣ́вꙋю странꙋ̀ а҆рхїере́а. 
Возгла́са же а҆рхїере́й не глаго́летъ, но  прѡтодїа́конъ: Гдⷭ҇ꙋ помо́лимсѧ. и҆ снима́етсѧ мі́тра.  А҆рхїере́й же пред̾ ст҃ы́мъ прⷭ҇то́ломъ глаго́летъ  мл҃твꙋ велегла́снѡ: 
Гдⷭ҇и нб҃сѐ и҆ землѝ, и҆́же ст҃ꙋ́ю твою̀ цр҃ковь  неизрече́нною премꙋ́дростїю ѡ҆снова́вый, и҆ во ѡ҆́бразъ  а҆́гг҃льскагѡ на нб҃сѝ слꙋже́нїѧ, свѧще́нничества чи́нъ  на землѝ соста́вивый: ты̀ влⷣко великода́рне, прїимѝ  и҆ ны́нѣ молѧ́щихсѧ на́съ, не ꙗ҆́кѡ досто́йныхъ сꙋ́щихъ  ѡ҆ толи́кихъ проси́ти, но да превосхо́дство пока́жетсѧ  твоеѧ̀ бл҃гости: не бо̀ преста́лъ є҆сѝ человѣ́ческомꙋ  ро́дꙋ многоѡбра́знѣ бл҃годѣ́ѧ. Глави́знꙋ же на́мъ  дарова́лъ є҆сѝ бл҃годѣѧ́нїй, є҆́же во пло́ти  є҆диноро́днагѡ твоегѡ̀ сн҃а прише́ствїе, и҆́же на землѝ  ꙗ҆́вльсѧ, и҆ возсїѧ́въ сꙋ́щымъ во тьмѣ̀ свѣ́тъ  сп҃се́нїѧ, принесѐ себѐ ѡ҆ на́съ же́ртвꙋ, и҆ бы́сть  мі́рови всемꙋ̀ ѡ҆чисти́лище, ѻ҆́бщники на́съ своегѡ̀  воскрⷭ҇нїѧ сотвори́въ: и҆ вознесы́йсѧ на нб҃са̀, ѡ҆блечѐ  своѧ̑ оу҆ченикѝ и҆ а҆пⷭ҇лы, ꙗ҆́коже ѡ҆бѣща́сѧ, си́лою  свы́ше, ꙗ҆́же є҆́сть дх҃ъ ст҃ы́й, покланѧ́емый и҆  всеси́льный, и҆́же ѿ тебѐ бг҃а и҆ ѻ҆ц҃а̀ и҆сходѧ́щъ:  и҆́мже бы́вше си́льнїи дѣ́ломъ и҆ сло́вомъ, кр҃ще́нїе  преда́ша сн҃оположе́нїѧ: цр҃кви воздвиго́ша,  оу҆тверди́ша же́ртвенники, сщ҃е́нства положи́ша пра̑вила  и҆ зако́ны, и҆́хже мы̀ грѣ́шнїи держа́ще преда́нїе,  припа́даемъ тѝ вѣ́чномꙋ бг҃ꙋ, и҆ мо́лимсѧ тѝ  бл҃гоꙋтро́бне: къ твоемꙋ̀ пѣснопѣ́нїю созда́нный се́й  хра́мъ, бж҃е́ственныѧ твоеѧ̀ и҆спо́лни сла́вы, и҆ въ  не́мъ воздви́женный же́ртвенникъ ст҃ы́й [и҆  предложє́нныѧ же́ртвенники ст҃ы̑ѧ] ст҃ы́хъ покажѝ:  ꙗ҆́кѡ на́мъ предстоѧ́щымъ є҆мꙋ̀ [и҆̀мъ] ꙗ҆́кѡ  стра́шномꙋ црⷭ҇твїѧ твоегѡ̀ прⷭ҇то́лꙋ, неѡсꙋжде́ннѡ  слꙋжи́ти тебѣ̀, мольбы̑ ѡ҆ на́съ и҆ ѡ҆ лю́дехъ всѣ́хъ  возпосыла́ющымъ, и҆ безкро́внꙋю же́ртвꙋ твое́й  приносѧ́щымъ бл҃гости, ѡ҆ во́льныхъ и҆ нево́льныхъ  грѣсѣ́хъ въ проще́нїе, во оу҆правле́нїе житїѧ̀, во  и҆справле́нїе бл҃га́гѡ жи́тельства, во и҆сполне́нїе  всѧ́кїѧ пра́вды. 
Ꙗ҆́кѡ бл҃гослови́сѧ твоѐ прест҃о́е и҆́мѧ, ѻ҆ц҃а̀,  и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки  вѣкѡ́въ. 
Сщ҃е́нницы: А҆ми́нь. 
А҆рхїере́й же глаго́летъ: Ми́ръ всѣ̑мъ. 
Прѡтодїа́конъ: Главы̑ ва́шѧ гдⷭ҇еви приклони́те. 
А҆рхїере́й глаго́летъ мл҃твꙋ та́йнѡ: 
Бл҃годари́мъ тѧ̀ гдⷭ҇и бж҃е си́лъ, ꙗ҆́кѡ ю҆́же  и҆злїѧ́лъ є҆сѝ бл҃года́ть на ст҃ы̑ѧ твоѧ̑ а҆пⷭ҇лы, и҆  на прпⷣбныѧ на́ши ѻ҆тцы̀, сподо́билъ є҆сѝ мно́гагѡ  ра́ди твоегѡ̀ чл҃вѣколю́бїѧ, и҆ да́же до на́съ  грѣ́шныхъ и҆ непотре́бныхъ ра̑бъ твои́хъ ѻ҆́нꙋю  простре́ти: и҆ мо́лимсѧ тебѣ̀, влⷣко многомлⷭ҇тиве,  и҆спо́лни сла́вы, и҆ ст҃ы́ни, и҆ бл҃года́ти же́ртвенникъ  се́й [же́ртвенники сїѧ̑] ꙗ҆́коже претворѧ́тисѧ, ꙗ҆̀же  на не́мъ [на ни́хъ] приноси̑мымъ тебѣ̀ безкрѡ́внымъ  же́ртвамъ, въ пречⷭ҇тое тѣ́ло, и҆ чⷭ҇тнꙋ́ю кро́вь  є҆диноро́днагѡ твоегѡ̀ сн҃а и҆ гдⷭ҇а и҆ бг҃а и҆ сп҃са  на́шегѡ і҆и҃са хрⷭ҇та̀, ко сп҃се́нїю всѣ́хъ люде́й  твои́хъ, и҆ на́шегѡ недосто́инства. 
Возгла́съ: Ты́ бо є҆сѝ бг҃ъ на́шъ, бг҃ъ ми́ловати и҆  сп҃са́ти, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ,  и҆ ст҃о́мꙋ дх҃ꙋ, ны́нѣ, и҆ при́снѡ, и҆ во вѣ́ки  вѣкѡ́въ. 
Сщ҃е́нницы: А҆ми́нь. 
По соверше́нїи сегѡ̀ прино́ситсѧ а҆рхїере́ю свѣ́щникъ  съ невозжже́нною но́вою свѣще́юЗрѝ. До сегѡ̀  ѡ҆сщ҃е́нїѧ вре́мени во ѻ҆лтарѝ свѣщѝ никаковы́ѧ не  возжига́ти, ю҆́же возже́гъ а҆рхїере́й свои́ми рꙋка́ми,  поставлѧ́етъ на го́рнѣмъ мѣ́стѣ во́злѣ прⷭ҇то́ла.  Посе́мъ ключа́рь оу҆правлѧ́етъ, ка́кѡ и҆дтѝ по мѡ́щи въ  и҆нꙋ́ю цр҃ковь со крⷭ҇ты̀: а҆рхїере́й же ѿдае́тъ  є҆ѵⷢ҇лїе, и҆ крⷭ҇тъ сщ҃е́нникамъ, и҆ свѣщы̀ въ  ѻ҆лтарѣ̀ раздае́тъ предстоѧ́щымъ, а҆ вы́шедъ и҆з̾  ѻ҆лтарѧ̀ на а҆мвѡ́нѣ мїрски̑мъ лю́демъ. Пото́мъ  вхо́дитъ а҆рхїере́й въ ѻ҆лта́рь, а҆ и҆з̾ ѻ҆лтарѧ̀  пред̾идꙋ́щымъ сщ҃е́нникѡмъ, и҆́детъ а҆рхїере́й црⷭ҇кими  враты̀ по мѡ́щи, прїѧ́въ по́сохъ оу҆ црⷭ҇кихъ вра́тъ  оу҆ по́дьѧка, и҆ глаго́летъ: 
Съ ми́ромъ и҆зы́демъ. 
И҆ та́кѡ и҆́дꙋтъ по ст҃ы̑ѧ мо́щи по чи́нꙋ: напреди́ же  и҆́дꙋтъ съ хорꙋ́гви и҆ со і҆кѡ́ны, ꙗ҆́коже ѻ҆бы́чай  хо́дꙋ быва́ти со крⷭ҇ты̀. А҆рхїере́а же подде́ржатъ два̀  дїа̑кона. Сщ҃е́нники же и҆́дꙋтъ со є҆ѵⷢ҇лїемъ и҆  крⷭ҇то́мъ напредѝ а҆рхїере́а, а҆ прѡтодїа́конъ со  дїа́кономъ кадѧ́тъ. 
Пѣ́вчїе пою́тъ тропа́рь, гла́съ д҃: 
И҆̀же во все́мъ мі́рѣ мч҃никъ твои́хъ, ꙗ҆́кѡ  багрѧни́цею и҆ вѵ́ссомъ, кровьмѝ цр҃ковь твоѧ̀  оу҆краси́вшисѧ, тѣ́ми вопїе́тъ тѝ хрⷭ҇тѐ бж҃е:  лю́демъ твои̑мъ щедрѡ́ты твоѧ̑ низпослѝ, ми́ръ  жи́тельствꙋ твоемꙋ̀ да́рꙋй, и҆ дꙋша́мъ на́шымъ ве́лїю  млⷭ҇ть. 
Сла́ва, и҆ ны́нѣ, гла́съ и҃: 
Ꙗ҆́кѡ нача́тки є҆стества̀ насади́телю тва́ри,  вселе́ннаѧ прино́ситъ тѝ гдⷭ҇и, бг҃онѡ́сныѧ мч҃нки:  тѣ́хъ мл҃твами, въ ми́рѣ глꙋбо́цѣ цр҃ковь твою̀,  жи́тельство твоѐ, бцⷣею соблюдѝ многомлⷭ҇тиве. 
И҆ прише́дъ а҆рхїере́й во хра́мъ, и҆дѣ́же поста́влены  мѡ́щи, вхо́дитъ въ ѻ҆лта́рь црⷭ҇кими враты̀, съ двꙋмѧ̀  предстоѧ́щими сослꙋжи́тели: по́сохъ же ѿдае́тъ оу҆  црⷭ҇кихъ вра́тъ по́дьѧкꙋ, и҆ покланѧ́ютсѧ ст҃ы̑мъ  мощє́мъ, и҆ ѡ҆сѣнѧ́етъ предстоѧ́щихъ тꙋ̀. 
Прѡтодїа́конъ же глаго́летъ є҆ктенїю̀ ма́лꙋю: Па́ки  и҆ па́ки: пред̾ црⷭ҇кими враты̀. Сщ҃е́нницы: Гдⷭ҇и  поми́лꙋй: внѣ̀ ѻ҆лтарѧ̀. 
По є҆ктенїи́ же а҆рхїере́й говори́тъ возгла́съ пред̾  прⷭ҇то́ломъ: 
Ꙗ҆́кѡ ст҃ъ є҆сѝ бж҃е на́шъ, и҆́же на пострада́вшихъ  по тебѣ̀ чⷭ҇тны́хъ мч҃нцѣхъ почива́еши, и҆ тебѣ̀  сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ. 
Пѣ́вчїе: А҆ми́нь. И҆ пою́тъ трист҃о́е. 
Пото́мъ прѡтодїа́конъ: Гдⷭ҇ꙋ помо́лимсѧ. 
Пѣ́вчїе: Гдⷭ҇и поми́лꙋй. 
И҆ снима́етсѧ съ а҆рхїере́а мі́тра, и҆ кладе́тсѧ на  блю́до. А҆рхїере́й же глаго́летъ мл҃твꙋ: 
Гдⷭ҇и бж҃е на́шъ, вѣ́рный во словесѣ́хъ твои́хъ, и҆  нело́жный во ѡ҆бѣща́нїихъ твои́хъ, дарова́вый ст҃ы̑мъ  твои̑мъ мч҃нкѡмъ по́двигомъ до́брымъ подвиза́тисѧ, и҆  тече́нїе бл҃гоче́стїѧ соверши́ти, и҆ вѣ́рꙋ и҆́стиннагѡ  и҆сповѣ́данїѧ сохрани́ти: са́мъ влⷣко прест҃ы́й, тѣ́хъ  моле́нїемъ оу҆моле́нъ бꙋ́ди, и҆ да́рꙋй на́мъ  недостѡ́йнымъ твои̑мъ рабѡ́мъ ча́сть и҆ наслѣ́дїе  и҆мѣ́ти съ ни́ми, да подража́телїе тѣ́хъ бы́вше,  сподо́бимсѧ и҆ предлежа́щихъ тѣ̑мъ бл҃ги́хъ. 
Возгла́съ: Млⷭ҇тїю и҆ чл҃вѣколю́бїемъ є҆диноро́днагѡ  сн҃а твоегѡ̀, съ ни́мже бл҃гослове́нъ є҆сѝ, со  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Пѣ́вчїе: А҆ми́нь. 
Та́же: Ми́ръ всѣ̑мъ: 
Прѡтодїа́конъ: Главы̑ ва́шѧ: 
А҆рхїере́й же глаго́летъ мл҃твꙋ та́йнѡ: 
Гдⷭ҇и бж҃е на́шъ, мл҃твами прест҃ы́ѧ влⷣчцы на́шеѧ  бцⷣы, и҆ всѣ́хъ ст҃ы́хъ твои́хъ, дѣла̀ рꙋ́къ на́шихъ  недосто́йныхъ ра̑бъ твои́хъ напра́ви, и҆ во всѣ́хъ  оу҆гожда́ти на́съ твое́й бл҃гости сподо́би. 
Возгла́съ: Бꙋ́ди держа́ва црⷭ҇твїѧ твоегѡ̀  бл҃гослове́на и҆ препросла́влена, ѻ҆ц҃а̀ и҆ сн҃а, и҆  ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. 
Пѣ́вчїе: А҆ми́нь. 
А҆рхїере́й прїе́млетъ кади́ло оу҆ прѡтодїа́кона и҆  кади́тъ ст҃ы̑ѧ мѡ́щи три́жды, по три́жды: и҆ ѿда́въ  кади́ло, и҆ прїе́мъ ст҃ы́й ді́косъ со ст҃ы́ми мощьмѝ,  покрове́нъ воздꙋ́хомъ по ѕвѣздѣ̀, поставлѧ́етъ на  главꙋ̀ свою̀, и҆ и҆́детъ црⷭ҇кими враты̀, поддержи́мь  первосщ҃еннослꙋжи́тельми: ді́скосъ же де́ржить са́мъ  а҆рхїере́й ѻ҆бѣ́ма рꙋка́ма, и҆ та́кѡ и҆́дꙋтъ по чи́нꙋ.  Напреди́ же и҆́дꙋтъ съ хорꙋ́гви и҆ і҆кѡ́ны хра́ма: пред̾  і҆кѡ́ною и҆́дꙋтъ пѣ́вчїе, та́же и҆́дꙋтъ сщ҃е́нницы,  пото́мъ лампа́дчикъ съ посошнико́мъ, посреди́ же съ  мі́трою. Та́же прѡтодїа́конъ съ дїа́кономъ съ кади́лы, и҆  кадѧ́тъ мѡ́щи и҆ а҆рхїере́а: над̾ ді́скосомъ же несꙋ́тъ  дїа́коны двѣ̀ рїпі́ды и҆лѝ четы́ре: пред̾ а҆рхїере́омъ  ѵ҆подїа́коны несꙋ́тъ трїки́рїй и҆ дики́рїй. 
Пѣ́вчїе пою́тъ тропа́рь, гла́съ г҃: 
И҆́же на ка́мени вѣ́ры созда́вый цр҃ковь твою̀ бл҃же,  въ то́й и҆спра́ви молє́нїѧ на̑ша, и҆ прїимѝ лю́ди въ  вѣ́рѣ вопїю́щыѧ тебѣ̀: сп҃си́ ны бж҃е на́шъ, сп҃си́  ны. 
А҆́ще же доста́нетъ вре́мѧ, пою́тсѧ и҆ слѣ́дꙋющїи  і҆рмосы̀, гла́съ г҃. Пѣ́снь г҃: 
Оу҆твержде́нїе на тѧ̀ надѣ́ющихсѧ, оу҆твердѝ гдⷭ҇и  цр҃ковь, ю҆́же стѧжа́лъ є҆сѝ чⷭ҇тно́ю твое́ю кро́вїю. 
Гла́съ и҃. Пѣ́снь г҃: 
Нбⷭ҇нагѡ крꙋ́га верхотво́рче гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Гла́съ є҃. Пѣ́снь г҃: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ хрⷭ҇тѐ, ка́мени за́повѣдей твои́хъ,  цр҃ковь твою̀ оу҆твердѝ, є҆ди́не бл҃же и҆  чл҃вѣколю́бче. 
Є҆гда̀ до́йдꙋтъ до ѡ҆сщ҃а́емаго хра́ма, ѡ҆бхо́дѧтъ  є҆го̀ ѿ за́падныхъ двере́й на ю҆́жнꙋю странꙋ̀, къ  восто́кꙋ вкрꙋ́гъ: а҆ сщ҃е́нникъ предходѧ̀ кропи́тъ ст҃о́ю  водо́ю стѣ́ны хра́ма. 
Є҆гда́ же прїи́дꙋтъ пред̾ церкѡ́внаѧ вели̑каѧ  врата̀, пѣ́вчїе пою́тъ тропарѝ, на гла́съ з҃: 
Ст҃і́и мч҃нцы, и҆̀же до́брѣ страда́вше и҆  вѣнча́вшесѧ, моли́тесѧ ко гдⷭ҇ꙋ сп҃сти́сѧ дꙋша́мъ  на́шымъ. Два́жды. 
Сла́ва тебѣ̀, хрⷭ҇тѐ бж҃е, а҆пⷭ҇лѡвъ похвало̀, и҆  мч҃нкѡвъ весе́лїе, и҆́хже про́повѣдь трⷪ҇ца  є҆диносꙋ́щнаѧ. Є҆ди́ножды. 
А҆рхїере́й снима́етъ со главы̀ своеѧ̀ ді́скосъ съ  мощьмѝ, поставлѧ́етъ є҆го̀ на оу҆гото́ванномъ столѣ̀  пред̾ цр҃ко́вными враты̀, и҆ покланѧ́етсѧ ст҃ы̑мъ  мощє́мъ три́жды, и҆ налага́етсѧ мі́тра: и҆ ѡ҆сѣнѧ́етъ  сщ҃е́нникѡвъ на ѻ҆́бѣ страны̑. 
Є҆гда́ же пѣ́вчїе пропою́тъ тропарѝ, и҆́дꙋтъ  внꙋ́трь хра́ма. 
А҆рхїере́й же стоѧ̀ пред̾ ст҃ы́ми мощьмѝ,  глаго́летъ: 
Бл҃гослове́нъ є҆сѝ хрⷭ҇тѐ бж҃е на́шъ, всегда̀,  ны́нѣ и҆ при́снѡ, и҆ во вѣ́ки вѣкѡ́въ. 
Пѣ́вчїе ѿвѣща́ютъ внꙋ́трь хра́ма: А҆ми́нь. 
А҆рхїере́й глаго́летъ: 
Возми́те врата̀ кнѧ́зи ва́шѧ, и҆ возми́тесѧ врата̀  вѣ̑чнаѧ и҆ вни́детъ цр҃ь сла́вы. 
Пѣ́вчїе же пою́тъ внꙋ́трь хра́ма: 
Кто̀ є҆́сть се́й цр҃ь сла́вы; 
А҆ прѡтодїа́конъ подно́ситъ а҆рхїере́ю кади́ло.  А҆рхїере́й же принѧ́въ, кади́тъ ст҃ы́й ді́скосъ три́жды,  по три́жды, та́же ст҃о́е є҆ѵⷢ҇лїе и҆ крⷭ҇тъ, и҆ і҆кѡ̑ны,  пра́вꙋю и҆ лѣ́вꙋю странꙋ̀, та́же сщ҃еннослꙋжи́телей. 
Врата́мъ же затворє́ннымъ, и҆лѝ за́навѣсомъ  завѣ́шєннымъ, со і҆кѡ́нами, со є҆ѵⷢ҇лїемъ и҆ со  крⷭ҇ты̀, стоѧ́тъ сщ҃е́нницы за столо́мъ пред̾ две́рьми,  ѡ҆братѧ́сѧ на за́падъ на столѣ́ же постлана̀ пелена̀, по  оу҆гла́мъ стола̀ четы́ре подсвѣ́щника, и҆лѝ два̀: а҆  дїа́коны рїпі́ды держа́тъ над̾ ст҃ы́ми мощьмѝ. 
По кажде́нїи же прїе́млетъ прѡтодїа́конъ оу҆  а҆рхїере́а кади́ло, и҆ кади́тъ а҆рхїере́а три́жды. 
Є҆гда̀ пѣ́вчїе пропою́тъ пе́рвое: Кто̀ є҆́сть се́й  цр҃ь сла́вы; Па́ки а҆рхїере́й глаго́летъ второ́е:  Возми́те врата̀ кнѧ́зи ва́шѧ, и҆ возми́тесѧ врата̀  вѣ̑чнаѧ, и҆ вни́детъ цр҃ь сла́вы. 
Пѣ́вчїе пою́тъ: Кто̀ є҆́сть се́й цр҃ь сла́вы; 
Посе́мъ прѡтодїа́конъ: Гдⷭ҇ꙋ, помо́лимсѧ. 
Пѣ́вчїе: Гдⷭ҇и поми́лꙋй. 
Съ а҆рхїере́а ѿлага́етсѧ мі́тра, и҆ глаго́летъ  мл҃твꙋ велегла́снѡ: 
Бж҃е и҆ ѻ҆́ч҃е гдⷭ҇а на́шегѡ і҆и҃са хрⷭ҇та̀, сы́й  бл҃гослове́нъ во вѣ́ки, и҆́же завѣ́сою пло́ти є҆гѡ̀  ѡ҆бнови́лъ є҆сѝ на́мъ въ перворо́дныхъ цр҃ковь на  нб҃сѣ́хъ впи́саныхъ вхо́дъ, и҆дѣ́же жи́тельство  пра́зднꙋющихъ и҆ гла́съ ра́дованїѧ: са́мъ чл҃вѣколю́бче  влⷣко, при́зри на ны̀ грѣ̑шныѧ и҆ недостѡ́йныѧ рабы̑  твоѧ̑, ѡ҆бновле́нїе пра́зднꙋющыѧ чⷭ҇тна́гѡ хра́ма  и҆́мⷬ҇къ во ѡ҆́бразъ ст҃ѣ́йшїѧ твоеѧ̀ цр҃кве, си́рѣчь,  са́магѡ тѣлесѐ на́шегѡ, є҆́же оу҆́бѡ и҆ хра́мъ тво́й,  [и҆ оу҆́ды хрⷭ҇та̀ твоегѡ̀], всехва́льнымъ а҆пⷭ҇ломъ  па́ѵломъ и҆менова́ти сподо́билъ є҆сѝ: и҆ оу҆твердѝ  є҆го̀ до сконча́нїѧ вѣ́ка непоколеби́ма, и҆  просла́влена въ тебѣ̀: и҆ сподо́би на́съ въ не́мъ хвалы̑  и҆ славослѡ́вїѧ незазѡ́рна приноси́ти сла́вѣ твое́й, и҆  є҆диноро́дномꙋ твоемꙋ̀ сн҃ꙋ гдⷭ҇ꙋ на́шемꙋ і҆и҃сꙋ  хрⷭ҇тꙋ̀, и҆ ст҃о́мꙋ твоемꙋ̀ дх҃ꙋ, въ ра́зꙋмѣ и҆ всѧ́комъ  чꙋ́вствѣ, покланѧ́ющымсѧ тебѣ̀ во стра́сѣ твое́мъ,  бж҃е́ственныхъ щедро́тъ достѡ́йнымъ показа́тисѧ: и҆  бл҃гопрїѧ̑тнымъ твое́й бл҃гости бы́ти мольба́мъ си̑мъ, ѡ҆  на́съ и҆ всѣ́хъ лю́дехъ твои́хъ неизрече́нномꙋ твоемꙋ̀  бл҃гоꙋтро́бїю приноси̑мымъ: мл҃твами пречⷭ҇тыѧ влⷣчцы  на́шеѧ бцⷣы, и҆ приснодв҃ы марі́и. 
Возгла́съ: Ꙗ҆́кѡ ст҃ъ є҆сѝ бж҃е на́шъ, и҆ на  ст҃ы́хъ почива́еши, и҆ тебѣ̀ сла́вꙋ возсыла́емъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆  во вѣ́ки вѣкѡ́въ. 
Пѣ́вчїе: А҆ми́нь. 
А҆рхїере́й: Ми́ръ всѣ̑мъ. 
Прѡтодїа́конъ: Главы̑ ва́шѧ гдⷭ҇еви приклони́те. 
Пѣ́вчїе: Тебѣ̀ гдⷭ҇и. 
А҆рхїере́й чте́тъ мл҃твꙋ вхо́да та́йнѡ: 
Влⷣко гдⷭ҇и бж҃е на́шъ, оу҆ста́вивый на нб҃сѣ́хъ  чи́ны, и҆ вѡ́инства а҆́гг҃лъ и҆ а҆рха̑гг҃лъ во слꙋже́нїе  твоеѧ̀ сла́вы: сотворѝ со вхо́домъ на́шимъ вхо́дꙋ  ст҃ы́хъ а҆́гг҃лѡвъ бы́ти, сослꙋжа́щихъ на́мъ и҆  сославосло́вѧщихъ твою̀ бл҃гость. 
Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва,  че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ. 
Пѣ́вчїе: А҆ми́нь. 
Та́же а҆рхїере́й прїе́млетъ ді́скосъ со ст҃ы́ми  мощьмѝ, и҆ зна́менаетъ врата̀ хра́ма крⷭ҇тоѡбра́знѡ, и҆  глаго́летъ: 
Гдⷭ҇ь си́лъ, то́й є҆́сть цр҃ь сла́вы. 
Пѣ́вчїе пою́тъ та́кожде: 
Гдⷭ҇ь си́лъ, то́й є҆́сть цр҃ь сла́вы. 
Є҆гда̀ пѣ́вчїе запою́тъ послѣ́днее: Гдⷭ҇ь си́лъ,  то́й є҆́сть цр҃ь сла́вы: въ то̀ вре́мѧ ѿе́млетсѧ  сто́лъ, а҆ а҆рхїере́й поставлѧ́етъ ді́скосъ съ мощьмѝ на  главꙋ̀ свою̀ и҆ и҆́дꙋтъ во хра́мъ. Въ то̀ вре́мѧ пѣ́вчїе  пою́тъ тропа́рь, гла́съ д҃: 
Ꙗ҆́коже вы́шнїѧ тве́рди бл҃голѣ́пїе, и҆ ни́жнюю  споказа́лъ є҆сѝ красотꙋ̀ ст҃а́гѡ селе́нїѧ сла́вы  твоеѧ̀, гдⷭ҇и: оу҆твердѝ сїѐ во вѣ́къ вѣ́ка, и҆  прїимѝ на̑ша въ не́мъ непреста́ннѡ приноси̑маѧ тебѣ̀  молє́нїѧ бцⷣею, всѣ́хъ животѐ и҆ воскрⷭ҇нїе. 
А҆рхїере́й же вхо́дитъ во ст҃ы́й ѻ҆лта́рь црⷭ҇кими  враты̀: и҆ поставлѧ́етъ ді́скосъ со ст҃ы́ми мощьмѝ на  ст҃ѣ́мъ прⷭ҇то́лѣ, и҆ покланѧ́етсѧ ст҃ы̑мъ мощє́мъ, и҆  налага́етсѧ на а҆рхїере́а мі́тра. А҆ прѡтодїа́конъ  подно́ситъ а҆рхїере́ю кади́ло, и҆ прїе́мъ а҆рхїере́й,  кади́тъ ст҃ы̑ѧ мѡ́щи три́жды, по три́жды, и҆ на ѻ҆́бѣ  страны̑ сослꙋжи́телей: прѡтодїа́конъ же принѧ́въ оу҆  а҆рхїере́а кади́ло, кади́тъ а҆рхїере́а три́жды.  А҆рхїере́й же помолѧ́сѧ ѡ҆сѣнѧ́етъ сослꙋжа́щихъ, и҆  ѿлага́етъ съ ді́скоса воздꙋ́хъ и҆ ѕвѣздꙋ̀, а҆ ключа́рь  подно́ситъ ст҃о́е мѵ́ро, и҆ ꙗ҆́щичекъ длѧ ст҃ы́хъ  моще́й, что̀ под̾ прⷭ҇то́лъ: по не́мъ подно́ситъ  ѵ҆подїа́конъ воскомасті́хъ нѣ́сколькѡ прїꙋсты́лъ. И҆  прїе́млетъ а҆рхїере́й ст҃ы̑ѧ мѡ́щи, развернꙋ́въ и҆з̾  бꙋма́жєкъ, въ кото́рыхъ заве́рнꙋто по трѝ части̑цы,  ѡ҆блѣ́плєнныѧ во́скомъ, кладе́тъ, напре́дь мѵ́ромъ  пома́завъ, въ ꙗ҆́щичекъ ѻ҆́ныѧ, и҆ залива́етъ  воскомасті́хомъ, и҆ ѿдае́тъ ключарю̀. 
Ключа́рь же принѧ́въ и҆ цѣлова́въ а҆рхїере́йскꙋю  рꙋ́кꙋ, закрыва́етъ ꙗ҆́щичекъ, и҆ полага́етъ под̾  прⷭ҇то́ломъ въ сре́днемъ столпѣ̀. 
Та́же а҆рхїере́й и҆ въ а҆нтїми́нсъ [и҆лѝ въ  а҆нтїми́нсы], пома́завъ пе́рвѣе въ мѣше́чкѣ ст҃ы́мъ  мѵ́ромъ, влага́етъ прїꙋготѡ́вленныѧ части̑цы, и҆  оу҆крѣплѧ́етъ воскомасті́хомъ же наро́читою  лопа́точкою. 
[зрѝ] Є҆гда̀ бли́зъ ѡ҆сщ҃а́емагѡ хра́ма дрꙋго́й  цр҃кви нѣ́сть, тогда̀ ст҃ы̑ѧ мѡ́щи поставлѧ́ютсѧ  та́кожде съ ве́чера на а҆нало́гїи пред̾ ѡ҆́бразомъ  сп҃си́телевымъ, что̀ оу҆ црⷭ҇кихъ вра́тъ на пра́вой  странѣ̀, въ то́мже хра́мѣ, є҆го́же ѡ҆сщ҃а́ть. Є҆гда́  же прїи́детъ вре́мѧ по мѡ́щи и҆дтѝ, выхо́дитъ а҆рхїере́й  црⷭ҇кимижъ враты̀, и҆ стано́витсѧ проти́вѡ моще́й на  ѻ҆рлецѣ̀, и҆ помолѧ́сѧ ѡ҆сѣнѧ́етъ сослꙋжа́щихъ, и҆  прїе́млетъ а҆рхїере́й кади́ло, и҆ кади́тъ ст҃ы̑ѧ мѡ́щи,  три́жды по три́жды: а҆ пѣ́вчїе пою́тъ вышепи́санный  тропа́рь: И҆́же во все́мъ мі́рѣ мч҃нкъ твои́хъ: 
Сла́ва, и҆ ны́нѣ, конда́къ: 
Ꙗ҆́кѡ нача́тки є҆стества̀: 
А҆ ка́къ пропою́тъ пѣ́вчїе, прѡтодїа́конъ глаго́летъ  є҆ктенїю̀ ма́лꙋю: Па́ки и҆ па́ки: пред̾ мощьмѝ, и҆  всѐ быва́етъ по чи́нꙋ, ꙗ҆́коже предписа́сѧ вы́ше сегѡ̀.  И҆ прїе́млетъ а҆рхїере́й ст҃ы̑ѧ мѡ́щи на главꙋ̀, и҆  и҆́дꙋтъ со крⷭ҇ты̀ вкрꙋ́гъ цр҃кви по чи́нꙋ. А҆ є҆гда̀ не  возмо́жно нико́ими мѣ́ры вокрꙋ́гъ хра́ма съ мощьмѝ  ходи́ти: то пред̾ цр҃кѡ́внаѧ вели̑каѧ врата̀ выхо́дѧтъ,  и҆ поставлѧ́етъ а҆рхїере́й ст҃ы̑ѧ мѡ́щи на  оу҆гото́ванномъ столѣ̀, и҆ покланѧ́етсѧ ст҃ы̑мъ  мощє́мъ, и҆ прїе́млетъ оу҆ прѡтодїа́кона кади́ло, и҆  кади́тъ ст҃ы̑ѧ мѡ́щи, три́жды по три́жды, и҆ быва́етъ  всѐ по предпи́санномꙋ чи́нꙋ. По и҆сполне́нїи всегѡ̀  прїе́млетъ а҆рхїере́й ст҃ы̑ѧ мѡ́щи на главꙋ̀ свою̀, и҆  зна́меновавъ ѻ҆́ными цр҃кѡ́внаѧ вели̑каѧ врата̀, па́ки  поставлѧ́етъ на главꙋ̀ свою̀. и҆́детъ во ѻ҆лта́рь  црⷭ҇кими враты̀ по ѻ҆бы́чаю: и҆ вше́дъ во ѻ҆лта́рь,  ѡ҆бхо́дитъ со ст҃ы́ми мощьмѝ вокрꙋ́гъ прⷭ҇то́ла  є҆ди́ножды, вмѣ́стѡ тогѡ̀, є҆́же что̀ и҆дтѝ бы́ло  вкрꙋ́гъ хра́ма, и҆ поставлѧ́етъ ст҃ы̑ѧ мѡ́щи на ст҃ѣ́й  трапе́зѣ, и҆ влага́етъ ѻ҆́ныѧ въ ꙗ҆́щичекъ, и҆ въ  а҆нтїми́нсы, и҆ про́чее дѣ́йствꙋетъ по чи́нꙋ вы́ше  пока́занномꙋ. 
По и҆сполне́нїи тогѡ̀, прѡтодїа́конъ глаго́летъ: Гдⷭ҇ꙋ  помо́лимсѧ. 
Сщ҃е́нницы: Гдⷭ҇и поми́лꙋй. 
А҆рхїере́й глаго́летъ мл҃твꙋ: 
Гдⷭ҇и бж҃е на́шъ, и҆́же и҆ сїю̀ сла́вꙋ, ѡ҆ тебѣ̀  пострада́вшымъ ст҃ы̑мъ мч҃нкѡмъ дарова́вый, є҆́же  сѣ́ѧтисѧ по все́й землѝ мощє́мъ и҆́хъ, во ст҃ы́хъ  хра́мѣхъ твои́хъ, и҆ плоды̀ и҆сцѣле́нїй прозѧба́ти:  са́мъ влⷣко, всѣ́хъ бл҃ги́хъ пода́тель сы́й, мл҃твами  ст҃ы́хъ, и҆́хже бл҃гоизво́лилъ є҆сѝ положе́нїю моще́й  въ се́мъ чⷭ҇тнѣ́мъ же́ртвенницѣ твое́мъ [въ си́хъ  чⷭ҇тны́хъ же́ртвенницѣхъ твои́хъ] бы́ти, сподо́би на́съ  неѡсꙋжде́ннѡ безкро́внꙋю тебѣ̀ на не́мъ [на ни́хъ]  приноси́ти же́ртвꙋ, и҆ да́рꙋй на́мъ всѧ̑ ꙗ҆̀же ко  спасе́нїю прошє́нїѧ, возме́здїе подаѧ́й и҆ въ се́мъ  пострада́вшымъ за ст҃о́е и҆́мѧ твоѐ, є҆́же  чꙋдодѣ́йствовати тѣ́ми къ на́шемꙋ сп҃се́нїю. 
Возгла́съ: Ꙗ҆́кѡ твоѐ є҆́сть црⷭ҇тво, и҆ си́ла, и҆  сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆  при́снѡ, и҆ во вѣ́ки вѣкѡ́въ. 
Сщ҃е́нницы: А҆ми́нь. 
Посе́мъ прѡтодїа́конꙋ ре́кшꙋ: Па́ки и҆ па́ки  прекло́ньше колѣ̑на, гдⷭ҇ꙋ помо́лимсѧ. 
А҆рхїере́й приклони́въ колѣ̑на своѧ̑ [та́кожде и҆  наро́дъ стоѧ́щїй во хра́мѣ приклонѧ́етъ колѣ̑на своѧ̑],  чте́тъ сїю̀ мл҃твꙋ во оу҆слы́шанїе всѣ̑мъ: 
Гдⷭ҇и бж҃е на́шъ, и҆́же тва́рь є҆ди́нымъ сло́вомъ  созда́вый, и҆ во є҆́же бы́ти приведы́й, неизрече́нными  же ѡ҆́бразы разли́чнѡ сїю̀ оу҆краси́вый, и҆́же  надноси́мый на ню̀ тво́й дх҃ъ собра́вый, и҆ со́лнечный  се́й свѣ́тъ на ню̀ и҆злїѧ́вый во ѡ҆бновле́нїе є҆ѧ̀:  и҆́же оу҆го́дникꙋ твоемꙋ̀ мѡѷсе́ю вдохнꙋ́вый хвалꙋ̀  нѣ́кꙋю и҆зрѧ́днꙋ приложи́ти добрѣ́йшемꙋ твоемꙋ̀  созда́нїю, и҆ рещѝ ви́дѣти тебѐ свѣ́тъ ꙗ҆́кѡ  до́брый, и҆ дне́мъ нарещѝ се́й. є҆го́же оу҆́бѡ и҆ мы̀  ви́дѧще, и҆ свѣтлѣ́йшее сїѐ со́лнце, ѡ҆бновлѧ́ющее на  всѧ́къ де́нь тва́рь, тѧ̀ и҆́стиннагѡ днѐ сла́вимъ  сл҃нце, и҆ свѣ́тъ тво́й невече́рнїй, и҆́же сн҃омъ  твои́мъ на́мъ заповѣ́давый ѡ҆бнови́тисѧ на́шемꙋ  є҆стествꙋ̀ ст҃ы́мъ твои́мъ дх҃омъ, ꙗ҆́кѡ и҆ по да́рꙋ  семꙋ̀ првⷣнымъ возсїѧ́ти ꙗ҆́кѡ со́лнцꙋ: тебѣ̀  мо́лимсѧ, и҆ тебѐ про́симъ ѻ҆ц҃а̀ сло́ва, гдⷭ҇а и҆ бг҃а  на́шего: [поне́же неизрече́ннымъ твои́мъ  чл҃вѣколю́бїемъ, и҆ безмѣ́рною твое́ю млⷭ҇тїю, тва́рь  и҆ дре́внїй зако́нъ во ѡ҆́бразъ но́вагѡ завѣ́та во  твое́мъ бг҃овидѣ́нїи оу҆ сїна́йскїѧ горы̀, и҆ въ  кꙋпинѣ̀ ѻ҆́ной ди́вной, и҆ въ сѣ́ни свидѣ́нїѧ, и҆ въ  предо́брѣйшемъ хра́мѣ соломѡ́на ѻ҆́нагѡ ѻ҆бновле́нїе  прїѧ̀]: млⷭ҇тивнымъ ѻ҆́комъ при́зри на ны̀ грѣ̑шныѧ и҆  недостѡ́йныѧ рабы̑ твоѧ̑, пребыва́ющыѧ въ се́мъ домꙋ̀  нб҃оподо́бномъ, вселе́нныѧ похвалѣ̀, же́ртвенницѣ  и҆́стинномъ неизрече́нныѧ твоеѧ̀ сла́вы, и҆ низпослѝ  прест҃а́го твоего̀ дх҃а на ны̀, и҆ на наслѣ́дїе твоѐ:  и҆ по бж҃е́ственномꙋ дв҃дꙋ, ѡ҆бновѝ въ сердца́хъ на́шихъ  дꙋ́хъ пра́вый и҆ дх҃омъ влⷣчнимъ оу҆твердѝ на́съ. И҆  бл҃гочести́вѣйшемꙋ, самодержа́внѣйшемꙋ, вели́комꙋ  гдⷭ҇рю на́шемꙋ і҆мпера́торꙋ нїкола́ю а҆леѯа́ндровичꙋ  всеѧ̀ рѡссі́и, побѣди́тєльнаѧ и҆ побѣ̑ды на ви̑димыѧ  и҆ неви̑димыѧ врагѝ да́рꙋй: на́мъ же є҆диномы́слїе и҆  ми́ръ. Сотво́ршымъ же зда́нїе сїѐ и҆ хра́ма ѡ҆сщ҃е́нїе,  по любвѝ къ тебѣ̀ бг҃ꙋ тща́тельнѡ, ѡ҆ставле́нїе  согрѣше́нїй пода́ждь: да́рꙋй и҆̀мъ ꙗ҆̀же ко сп҃се́нїю  прошє́нїѧ, воздви́гни ѧ҆̀ къ дѣ́ланїю за́повѣдей  твои́хъ: да́рꙋй и҆̀мъ ѡ҆бновле́нїе да́ра ст҃а́гѡ твоегѡ̀  дх҃а, да неѡсꙋжде́ннѡ покло́нѧтсѧ тебѣ̀ є҆ди́номꙋ  и҆́стинномꙋ бг҃ꙋ, и҆ є҆го́же посла́лъ є҆сѝ і҆и҃сꙋ  хрⷭ҇тꙋ̀, мл҃твами бцⷣы, [и҆ є҆гѡ́же є҆́сть хра́мъ] и҆  всѣ́хъ ст҃ы́хъ твои́хъ, а҆ми́нь. 
И҆ по мл҃твѣ воста́въ а҆рхїере́й и҆ про́чїи,  прѡтодїа́конъ глаго́летъ: 
Застꙋпѝ, сп҃сѝ, поми́лꙋй, возста́ви, и҆ сохранѝ  на́съ бж҃е, твое́ю бл҃года́тїю. 
Прест҃ꙋ́ю, пречⷭ҇тꙋю: и҆ прѡ́чаѧ. 
А҆рхїере́й возгла́съ: 
Ꙗ҆́кѡ ст҃ъ є҆сѝ бж҃е на́шъ, и҆ на ст҃ы́хъ по тебѣ̀  пострада́вшихъ, чⷭ҇тны́хъ мч҃нцѣхъ почива́еши, и҆ тебѣ̀  сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Та́же а҆рхїере́й и҆́детъ на ѡ҆блача́льное своѐ  мѣ́сто, а҆́ще є҆́сть, съ по́сохомъ: а҆́ще нѣ́тъ  ѡ҆блача́льнагѡ мѣ́ста, стано́витсѧ на пред̾ѻлта́рномъ  а҆мвѡ́нѣ, а҆ сщ҃е́нницы стано́вѧтсѧ на ѻ҆́бѣ страны̑  по чи́нꙋ. А҆рхїере́й же ста́въ и҆ помолѧ́сѧ, ѡ҆сѣнѧ́етъ  предстоѧ́щихъ. 
Прѡтодїа́конъ глаго́летъ є҆ктенїю̀: 
Поми́лꙋй на́съ бж҃е, по вели́цѣй млⷭ҇ти твое́й,  мо́лимъ ти сѧ, оу҆слы́ши и҆ поми́лꙋй. 
Пѣ́вчїе: Гдⷭ҇и поми́лꙋй. три́жды. 
Є҆щѐ мо́лимсѧ ѡ҆ бл҃гочести́вѣйшемъ,  самодержа́внѣйшемъ, вели́комъ гдⷭ҇рѣ на́шемъ,  і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и:  ѡ҆ держа́вѣ, побѣ́дѣ, пребыва́нїи, ми́рѣ, здра́вїи,  сп҃се́нїи є҆гѡ̀, и҆ гдⷭ҇ꙋ бг҃ꙋ на́шемꙋ наипа́че  поспѣши́ти и҆ пособи́ти є҆мꙋ̀ во всѣ́хъ, и҆ покори́ти  под̾ но́зѣ є҆гѡ̀ всѧ́каго врага̀ и҆ сꙋпоста́та. 
Є҆щѐ мо́лимсѧ ѡ҆ сꙋпрꙋ́гѣ є҆гѡ̀,  бл҃гочести́вѣйшей гдⷭ҇рнѣ, і҆мператрі́цѣ  а҆леѯа́ндрѣ ѳео́дѡровнѣ: ѡ҆ ма́тери є҆гѡ̀,  бл҃гочести́вѣйшей гдⷭ҇рнѣ, і҆мператрі́цѣ марі́и  ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ  гдⷭ҇рѣ, цесаре́вичѣ и҆ вели́комъ кн҃зѣ а҆леѯі́и  нїкола́евичѣ, и҆ ѡ҆ все́мъ ца́рствꙋющемъ до́мѣ. 
Є҆щѐ мо́лимсѧ ѡ҆ ст҃ѣ́йшемъ прави́тельствꙋющемъ  сѷно́дѣ, и҆ ѡ҆ преѡсщ҃е́ннѣйшемъ є҆пⷭ҇кпѣ на́шемъ  [и҆́мⷬ҇къ.] 
Є҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ  во́инствѣ. 
Є҆щѐ мо́лимсѧ ѡ҆ бл҃же́нныхъ и҆ прⷭ҇нопа́мѧтныхъ  созда́телехъ ст҃а́гѡ хра́ма сегѡ̀. 
Є҆щѐ мо́лимсѧ ѡ҆ млⷭ҇ти, жи́зни, ми́рѣ, здра́вїи,  сп҃се́нїи, посѣще́нїи, проще́нїи и҆ ѡ҆ставле́нїи  грѣхѡ́въ рабѡ́въ бж҃їихъ, бра́тїи на́шеѧ. 
Є҆щѐ мо́лимсѧ ѡ҆ плодоносѧ́щихъ и҆ добродѣ́ющихъ во  ст҃ѣ́мъ и҆ всечⷭ҇тнѣ́мъ хра́мѣ се́мъ, трꙋжда́ющихсѧ,  пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ  вели́кїѧ и҆ бога́тыѧ млⷭ҇ти. 
А҆рхїере́й глаго́летъ возгла́съ: 
Ꙗ҆́кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆  тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. 
Пѣ́вчїе: А҆ми́нь. 
Ключа́рь подно́ситъ а҆рхїере́ю крⷭ҇тъ на блю́дѣ.  А҆рхїере́й прїи́мъ крⷭ҇тъ, на то́мже ѡ҆блача́льномъ  мѣ́стѣ [и҆лѝ на пред̾ѻлта́рномъ а҆мвѡ́нѣ] стоѧ̀,  ѡ҆сѣнѧ́етъ крⷭ҇то́мъ по три́жды на четы́ре страны̑: на  восто́къ, на за́падъ, на ю҆́гъ и҆ на сѣ́веръ. А҆  прѡтодїа́конъ кади́тъ проти́вѡ крⷭ҇та̀ по три́жды, и҆  преходѧ̀ глаго́летъ: 
Гдⷭ҇ꙋ помо́лимсѧ, рце́мъ всѝ. 
Пѣ́вчїе: Гдⷭ҇и поми́лꙋй. По три́жды. 
По ѡ҆сѣне́нїи, прѡтодїа́конъ: Премꙋ́дрость. 
А҆рхїере́й же положи́въ крⷭ҇тъ ключарю̀ на блю́до,  и҆́детъ [а҆́ще ли стоѧ́лъ на ѡ҆блача́льномъ мѣ́стѣ] на  пред̾ѻлта́рный а҆мвѡ́нъ съ по́сохомъ, глаго́лѧ: 
Прест҃а́ѧ бцⷣе, сп҃сѝ на́съ. 
Пѣ́вчїе: Чⷭ҇тнѣ́йшꙋю херꙋві̑мъ: 
А҆рхїере́й: Сла́ва тебѣ̀ хрⷭ҇тѐ бж҃е, оу҆пова́нїе  на́ше. 
Пѣ́вчїе: Сла́ва, и҆ ны́нѣ: Гдⷭ҇и поми́лꙋй. Три́жды:  Влады́ко, бл҃гословѝ. 
А҆рхїере́й, возше́дъ на а҆мвѡ́нъ, и҆ ѿда́въ по́сохъ,  па́ки прїе́млетъ крⷭ҇тъ, и҆ глаго́летъ ѿпꙋ́стъ со  крⷭ҇то́мъ. По ѿпꙋ́стѣ возглаша́етъ прѡтодїа́конъ и҆́хъ  і҆мпера́тѡрскимъ вели́чествамъ и҆ и҆́хъ і҆мпера́тѡрскимъ  высо́чествамъ многолѣ́тствїе. 
По многолѣ́тствїи же дїа́конъ подно́ситъ а҆рхїере́ю  ст҃ꙋ́ю во́дꙋ: а҆рхїере́й кропи́тъ ст҃о́ю водо́ю сѣ́нь,  за́падъ, сѣ́веръ и҆ ю҆́гъ. По ѡ҆кропле́нїи са́мъ  а҆рхїере́й цѣлꙋ́етъ чⷭ҇тны́й крⷭ҇тъ, по не́мже и҆  про́чїи сщ҃еннослꙋжи́телїе и҆ лю́дїе, и҆ кропи́тъ и҆̀хъ  ка́ждаго ст҃о́ю водо́ю. 
А҆ пѣ́вчїе, до́ндеже прикла́дываютсѧ лю́дїе, пою́тъ:  Мнѡ́гаѧ лѣ̑та. 
По пропѣ́тїи же многолѣ́тїѧ, начина́ютъ часы̀. 
На лїтꙋргі́и, прокі́менъ ѡ҆сщ҃е́нїю, и҆ хра́мꙋ.  А҆по́столъ къ є҆вре́ємъ, зача́ло т҃и, и҆ хра́мꙋ.  Є҆ѵⷢ҇лїе ѿ і҆ѡа́нна, заⷱ҇ л҃з ѿ полꙋ̀, и҆ хра́мꙋ. 


[глⷡ҇а к҃ѳ] Чи́нъ бл҃гослове́нїѧ и҆ ѡ҆сщ҃е́нїѧ  сосꙋ́дѡвъ слꙋже́бныхъ: 
сі́есть ді́скоса, ча́ши, ѕвѣзди́цы и҆ лжи́цы, съ  тремѧ̀ и҆́хъ покро́вцы, предложе́нныхъ вкꙋ́пѣ. 
Поста́вленꙋ сꙋ́щꙋ столꙋ̀ и҆ че́стнѡ покры́тꙋ пред̾  ст҃ы́ми враты̀, полага́ютсѧ на не́мъ сосꙋ́ды. І҆ере́й,  ѡ҆дѣ́ѧнъ въ є҆пїтрахи́ль и҆ фелѡ́нь, съ кади́льницею  и҆схо́дитъ ст҃ы́ми враты̀, и҆ покади́въ крⷭ҇тоѡбра́знѡ,  начина́етъ ѻ҆бы́чнѡ: 
Бл҃гослове́нъ бг҃ъ на́шъ: Чте́цъ же чте́тъ: Цр҃ю̀  нбⷭ҇ный: Трист҃о́е: И҆ по Ѻ҆́ч҃е на́шъ: І҆ере́й: Ꙗ҆́кѡ  твоѐ є҆́сть црⷭ҇тво: Гдⷭ҇и поми́лꙋй, в҃і. Сла́ва, и҆  ны́нѣ: Прїиди́те, поклони́мсѧ: три́жды. 
И҆ ѱало́мъ к҃в: 
Гдⷭ҇ь пасе́тъ мѧ̀, и҆ ничто́же мѧ̀ лиши́тъ. На  мѣ́стѣ ѕла́чнѣ, та́мѡ всели́ мѧ, на водѣ̀ поко́йнѣ  воспита́ мѧ. Дꙋ́шꙋ мою̀ ѡ҆братѝ, наста́ви мѧ̀ на стєзѝ  пра́вды, и҆́мене ра́ди своегѡ̀. А҆́ще бо и҆ пойдꙋ̀  посредѣ̀ сѣ́ни сме́ртныѧ, не оу҆бою́сѧ ѕла̀, ꙗ҆́кѡ  ты̀ со мно́ю є҆сѝ: же́злъ тво́й и҆ па́лица твоѧ̀, та̑  мѧ̀ оу҆тѣ́шиста. Оу҆гото́валъ є҆сѝ предо мно́ю  трапе́зꙋ сопроти́въ стꙋжа́ющымъ мнѣ̀: оу҆ма́стилъ  є҆сѝ є҆ле́омъ главꙋ̀ мою̀, и҆ ча́ша твоѧ̀  оу҆поѧва́ющи мѧ̀, ꙗ҆́кѡ держа́вна. И҆ млⷭ҇ть твоѧ̀  пожене́тъ мѧ̀ всѧ̑ дни̑ живота̀ моегѡ̀, и҆ є҆́же  всели́ти ми сѧ въ до́мъ гдⷭ҇ень, въ долготꙋ̀ дні́й. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Влⷣко вседержи́телю гдⷭ҇и бж҃е на́шъ, пода́вый  мѡѷсе́ю рабꙋ̀ твоемꙋ̀ зако́нъ, ѡ҆правда̑нїѧ же и҆  слꙋ̑жбы, и҆ въ ст҃и́лищи твое́мъ, въ сла́вꙋ прест҃о́мꙋ  и҆́мени твоемꙋ̀ соѡрꙋже́нномъ, сосꙋ́ды зла́ты и҆  сре́брѧны къ приноше́нїю разли́чныхъ же́ртвъ тебѣ̀  и҆́стинномꙋ бг҃ꙋ на́шемꙋ [ꙗ҆̀же бы́ша сѣ́нь и҆ ѡ҆́бразъ  ны́нѣшней и҆́стинной безкро́вной на́шей же́ртвы]  твори́ти и҆ ѡ҆ст҃и́ти повелѣ́лъ є҆сѝ. Ты̀ са́мъ и҆  ны́нѣ чл҃вѣколю́бче гдⷭ҇и, бл҃гословѝ ді́скосъ се́й,  ча́шꙋ, ѕвѣзди́цꙋ и҆ лжи́цꙋ съ покро́вами и҆́хъ, и҆  ѡ҆ст҃ѝ ѧ҆̀ си́лою, дѣ́йствомъ и҆ бл҃года́тїю всест҃а́гѡ  и҆ животворѧ́щагѡ твоегѡ̀ дх҃а, ꙗ҆́кѡ да прино́ситсѧ  тебѣ̀ на ни́хъ и҆́стиннаѧ, жива́ѧ, безкро́внаѧ и҆  слове́снаѧ же́ртва, прест҃о́е тѣ́ло вели́кагѡ бг҃а и҆  сп҃са на́шегѡ і҆и҃са хрⷭ҇та̀, сн҃а твоегѡ̀, и҆́же на́съ  дѣ́лѧ и҆ на́шегѡ ра́ди сп҃се́нїѧ тебѣ̀ бг҃ꙋ и҆ ѻ҆ц҃ꙋ̀  своемꙋ̀ є҆ди́ною самаго̀ себѐ въ же́ртвꙋ бл҃гопрїѧ́тнꙋ  на кре́стномъ же́ртвенницѣ принесѐ. Тебѣ́ бо съ ни́мъ,  и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, подоба́етъ всѧ́ческаѧ сла́ва, че́сть и҆  поклоне́нїе ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же, прекло́нь главꙋ̀, глаго́летъ мл҃твꙋ сїю̀  та́йнѡ: 
Гдⷭ҇и бж҃е на́шъ, при́зри ны́нѣ на мл҃твꙋ  недосто́йнагѡ менѐ раба̀ твоегѡ̀, и҆ низпослѝ  бога́тство бл҃гослове́нїѧ твоегѡ̀ на сосꙋ́ды сїѧ̑, и҆  ѡ҆ст҃ѝ ѧ҆̀ дх҃омъ твои́мъ ст҃ы́мъ во ѡ҆кропле́нїи  сщ҃е́нныѧ сеѧ̀ воды̀, во є҆́же бы́ти и҆̀мъ досто́йное  вмѣсти́лище пречⷭ҇тагѡ тѣ́ла, и҆ чⷭ҇тны́ѧ кро́ве  хрⷭ҇та̀ твоегѡ̀. 
И҆ возглаша́етъ: Ты́ бо є҆сѝ и҆сто́чникъ ѡ҆сщ҃е́нїѧ,  и҆ тебѣ̀ со є҆диноро́днымъ сн҃омъ, и҆ съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, подоба́етъ  всѧ́каѧ сла́ва, че́сть и҆ поклоне́нїе, ны́нѣ и҆ при́снѡ,  и҆ во вѣ́ки вѣкѡ́въ. 
Ли́къ: А҆ми́нь. 
И҆ а҆́бїе кропи́тъ сосꙋ́ды сщ҃е́нною водо́ю, глаго́лѧ: 
Ѡ҆сщ҃а́ютсѧ сосꙋ́ды сїѧ̑ бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 
А҆́ще оу҆́бѡ слꙋжи́ти а҆́бїе и҆́мать, взе́млетъ са́мъ  сосꙋ́ды, и҆ вно́ситъ ѧ҆̀ въ ѻ҆лта́рь, и҆ поста́вивъ на  же́ртвенницѣ, слꙋ́житъ и҆́ми. А҆́ще же слꙋжи́ти не  бꙋ́детъ, сотвори́въ ѻ҆бы́чнѡ дневны́й ѿпꙋ́стъ,  вно́ситъ сосꙋ́ды въ ѻ҆лта́рь. 
[глⷡ҇а л҃] Мл҃тва над̾ є҆ди́нымъ ді́скосомъ но́вымъ. 
При ѡ҆сщ҃е́нїи є҆ди́нагѡ то́чїю ді́скоса, нача́ло  быва́етъ ѻ҆бы́чное, ѱало́мъ к҃в, и҆ чте́тсѧ сїѧ́ же  вышепредложе́ннаѧ мл҃тва, съ ѡ҆пꙋще́нїемъ то́кмѡ  наименова́нїй про́чихъ сосꙋ́дѡвъ, и҆ мл҃тва  главоприклоне́нїѧ, и҆ кропле́нїе, ꙗ҆́коже пока́зано въ  пред̾идꙋ́щей главѣ̀. 
[глⷡ҇а л҃а] Мл҃тва над̾ поти́ромъ є҆ди́нымъ.  сі́есть, ча́шею но́вою. 
Нача́ло ѻ҆бы́чное, и҆ ѱало́мъ к҃в. 
Та́же дїа́конꙋ ре́кшꙋ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Влⷣко вседержи́телю, гдⷭ҇и бж҃е ѻ҆тє́цъ на́шихъ,  тебѣ̀ мо́лимсѧ, и҆ тебѐ призыва́емъ, и҆ прилѣ́жнѡ  про́симъ: низпослѝ бл҃года́ть прест҃а́гѡ всеѡсщ҃а́ющагѡ  и҆ животворѧ́щагѡ твоегѡ̀ дх҃а на ча́шꙋ сїю̀, [а҆́ще  сꙋ́ть покро́вцы и҆ лжи́ца, глаго́ли и҆ сїѐ: и҆ на всѐ  оу҆краше́нїе є҆гѡ̀,] и҆ бл҃гословѝ, ѡ҆чи́сти, и҆  ѡ҆ст҃ѝ ю҆̀, ꙗ҆́коже бл҃гослови́лъ, ѡ҆чи́стилъ и҆  ѡ҆ст҃и́лъ є҆сѝ ча́шꙋ сщ҃е́нника твоегѡ̀ мелхїседе́ка,  и҆ ча́шꙋ ст҃ы́хъ а҆пⷭ҇лъ на та́йной ве́чери хрⷭ҇та̀  твоегѡ̀ и҆ досто́йнꙋ же́ртвенника твоегѡ̀ бы́ти сотворѝ,  во є҆́же приноси́тисѧ въ не́й тебѣ̀ бг҃ꙋ и҆ ѻ҆ц҃ꙋ̀  оу҆милостиви́тельной безкро́вной же́ртвѣ, тѣ́ла и҆  кро́ве є҆диноро́днагѡ сн҃а твоегѡ̀, гдⷭ҇а бг҃а и҆ сп҃са  на́шегѡ і҆и҃са хрⷭ҇та̀: съ ни́мже тебѣ̀, и҆ прест҃о́мꙋ  и҆ животворѧ́щемꙋ твоемꙋ̀ дх҃ꙋ, подоба́етъ всѧ́каѧ  сла́ва, че́сть и҆ поклоне́нїе, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
Про́чее же, ка́къ въ к҃и главѣ̀. 
[глⷡ҇а л҃в] Мл҃тва є҆́же ѻ҆со́бнѣ бл҃гослови́ти  но́вꙋю ді́скоснꙋю ѕвѣздꙋ̀. 
Ре́кшꙋ же дїа́конꙋ: Гдⷭ҇ꙋ помо́лимсѧ. 
И҆ ли́кꙋ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и і҆и҃се хрⷭ҇тѐ бж҃е на́шъ, въ верте́пѣ ѿ дв҃ы  роди́выйсѧ, и҆ волхвы̀ ѕвѣздо́ю къ поклоне́нїю своемꙋ̀  наста́вивый: послѝ ны́нѣ, смире́ннѡ мо́лимъ тѧ̀,  нбⷭ҇ное твоѐ бл҃гослове́нїе на ѕвѣздꙋ̀ сїю̀, и҆  бл҃гословѝ и҆ ѡ҆ст҃ѝ ю҆̀, ꙗ҆́коже бы́ти є҆́й  досто́йное ѻ҆рꙋ́жїе къ слꙋже́нїю ст҃ы̑мъ твои̑мъ  та́йнамъ, и҆ въ воспомина́нїе и҆ славосло́вїе  бг҃отѣле́снагѡ твоегѡ̀ ѿ дв҃ы ржⷭ҇тва̀. Ты́ бо є҆сѝ  бл҃гословлѧ́ѧй и҆ ѡ҆сщ҃а́ѧй всѧ́чєскаѧ, хрⷭ҇тѐ бж҃е  на́шъ, и҆ тебѣ̀ сла́вꙋ возсыла́емъ со безнача́льнымъ  твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
И҆ а҆́бїе по моли́твѣ главоприклоне́нїѧ [Гдⷭ҇и бж҃е  на́шъ, при́зри ны́нѣ:], кропи́тъ ѕвѣздꙋ̀ водо́ю  сщ҃е́нною, глаго́лѧ: 
Ѡ҆сщ҃а́етсѧ ѕвѣзда̀ сїѧ̀ бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 
[глⷡ҇а л҃г] Мл҃тва, є҆́же бл҃гослови́ти но́вꙋю лжи́цꙋ  къ бж҃е́ствєннымъ та́йнамъ. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Гдⷭ҇и бж҃е вседержи́телю, оу҆́глемъ ѿ серафі́ма  клеща́ми взѧ́тымъ, и҆ прикоснове́нїемъ оу҆сты̀ прⷪ҇ро́ка  ѡ҆чища́ющимъ, проѡбрази́вый и҆ногда̀ си́лꙋ бж҃е́ственныхъ  та̑инъ тѣ́ла и҆ кро́ве хрⷭ҇та̀ твоегѡ̀, лжи́цею ны́нѣ  вѣ̑рнымъ твои̑мъ лю́демъ во ѡ҆чище́нїе грѣхо́вныхъ  скве́рнъ подава́емыхъ: при́зри ны́нѣ млⷭ҇тивнѡ на мл҃твꙋ  на́шꙋ: и҆ низпослѝ нбⷭ҇ное твоѐ бл҃гослове́нїе на  лжи́цꙋ сїю̀, и҆ бл҃гословѝ и҆ ѡ҆ст҃ѝ ю҆̀, во є҆́же  бы́ти є҆́й досто́йный сосꙋ́дъ къ прїѧ́тїю и҆ подаѧ́нїю  пречⷭ҇тагѡ тѣ́ла, и҆ чⷭ҇тны́ѧ кро́ве хрⷭ҇та̀ твоегѡ̀, во  ѡ҆ставле́нїе грѣхѡ́въ всѣ́хъ люде́й твои́хъ. Ты́ бо  є҆сѝ и҆сто́чникъ ѡ҆сщ҃е́нїѧ, и҆ пода́тель всѧ́ческихъ  бла̑гъ, и҆ тебѣ̀ сла́вꙋ и҆ бл҃годаре́нїе, и҆ поклоне́нїе  возсыла́емъ, со є҆диноро́днымъ твои́мъ сн҃омъ, и҆ съ  прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же сотвори́въ мл҃твꙋ главоприклоне́нїѧ [Гдⷭ҇и  бж҃е на́шъ, при́зри ны́нѣ:], а҆́бїе кропи́тъ лжи́цꙋ  сщ҃е́нною водо́ю, глаго́лѧ та̑ѧжде, ꙗ҆̀же и҆ над̾  ѕвѣздо́ю, сі́есть: 
Ѡ҆сщ҃а́етсѧ лжи́ца сїѧ̀ бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀ и҆  сн҃а, и҆ ст҃а́гѡ дх҃а, а҆ми́нь. Три́жды. 
И҆ та́кѡ сочетава́етъ ю҆̀ къ и҆ны̑мъ сщ҃є́ннымъ  сосꙋ́дѡмъ. 
Вѣ́стно же бꙋ́ди, ꙗ҆́кѡ а҆́ще и҆ є҆ли́жды сосꙋ́ды  сїѧ̑ слꙋжє́бныѧ ѡ҆бновлены̀, и҆лѝ и҆зчи́щены бꙋ́дꙋтъ  рꙋко́ю не сщ҃е́нною, толи́жды сицевы́мъ преднапи́саннымъ  бл҃гослове́нїемъ бл҃гослови́ти, и҆ ст҃и́ти ѧ҆̀  подоба́етъ: и҆́бо и҆на́кѡ творѧ̀, ѽ і҆ере́е, сме́ртнѡ  согрѣши́ши, ꙗ҆́кѡ оу҆ничижи́тель хрⷭ҇то́выхъ та̑инъ. 


[глⷡ҇а л҃д] Мл҃тва, є҆́же бл҃гослови́ти нѡ́выѧ  покро́вцы, къ покрове́нїю ст҃ы́хъ та̑инъ слꙋжа́щыѧ. 
Дїа́конꙋ ре́кшꙋ: Гдⷭ҇ꙋ помо́лимсѧ. 
И҆ кли́рꙋ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и бж҃е вседержи́телю, ѡ҆дѣѧ́йсѧ свѣ́томъ ꙗ҆́кѡ  ри́зою, ѡ҆блага́ѧй не́бо ѻ҆́блаки, и҆ покрыва́ѧй вода́ми  превы́спрєннѧѧ своѧ̑, при́зри ны́нѣ, смире́ннѡ мо́лимъ  тѧ̀, на прилѣ́жное моле́нїе на́ше, и҆ низпослѝ нбⷭ҇ное  твоѐ бл҃гослове́нїе на покро́вцы сїѧ̑ [и҆лѝ на  покро́вецъ се́й] и҆ бл҃гословѝ, ѡ҆чи́сти и҆ ѡ҆ст҃ѝ ѧ҆̀  [и҆лѝ є҆го̀] во є҆́же бы́ти и҆̀мъ [и҆лѝ є҆мꙋ̀]  достѡ́йнымъ [и҆лѝ досто́йнꙋ] къ покрове́нїю ст҃ы́хъ и҆  бж҃е́ственныхъ та̑инъ тѣ́ла и҆ кро́ве хрⷭ҇та̀ твоегѡ̀,  съ ни́мже бл҃гослове́нъ є҆сѝ, съ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ, и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же кропи́тъ покро́вцы водо́ю сщ҃е́нною,  глаго́лѧ то́жде, є҆́же и҆ над̾ ѕвѣздо́ю, сі́есть: 
Ѡ҆сщ҃а́ютсѧ покро́вцы сїѧ̑ [и҆лѝ ѡ҆сщ҃а́етсѧ  покро́вецъ се́й] бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 


[глⷡ҇а л҃є] Чи́нъ бл҃гослове́нїѧ но́вагѡ кївѡ́та, 
и҆лѝ сосꙋ́да, въ не́мже храни́мы бы́ти и҆́мꙋтъ  бж҃е́ствєнныѧ хрⷭ҇тѡ́вы та̑йны. 
Поста́вленꙋ сꙋ́щꙋ столꙋ̀, и҆ чⷭ҇тнѡ покрове́ннꙋ пред̾  ца́рскими две́рьми, и҆ на не́мъ но́вомꙋ кївѡ́тꙋ, і҆ере́й  и҆схо́дитъ ца́рскими враты̀, ѡ҆дѣ́ѧнъ въ є҆пїтрахи́ль  и҆ фелѡ́нь, съ кади́льницею, и҆ покади́въ крⷭ҇тоѡбра́знѡ  кївѡ́тъ, начина́етъ ѻ҆бы́чнѡ: 
Бл҃гослове́нъ бг҃ъ на́шъ: Чте́цъ: Цр҃ю̀ небе́сный:  Трист҃о́е. Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво:  Чте́цъ: Гдⷭ҇и поми́лꙋй. в҃і. Прїиди́те, поклони́мсѧ:  три́жды. 
И҆ ѱало́мъ рл҃а: 
Помѧнѝ гдⷭ҇и дв҃да, и҆ всю̀ кро́тость є҆гѡ̀. Ꙗ҆́кѡ  клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю: А҆́ще вни́дꙋ  въ селе́нїе до́мꙋ моегѡ̀, и҆лѝ взы́дꙋ на ѻ҆́дръ  посте́ли моеѧ̀: А҆́ще да́мъ со́нъ ѻ҆чи́ма мои́ма, и҆  вѣ́ждома мои́ма дрема́нїе, и҆ поко́й скранїа́ма мои́ма:  До́ндеже ѡ҆брѧ́щꙋ мѣ́сто гдⷭ҇еви, селе́нїе бг҃ꙋ  і҆а́кѡвлю. Сѐ слы́шахомъ ѧ҆̀ во є҆ѵѳра́ѳѣ,  ѡ҆брѣто́хомъ ѧ҆̀ въ полѧ́хъ дꙋбра́вы: Вни́демъ въ  селє́нїѧ є҆гѡ̀, поклони́мсѧ на мѣ́сто, и҆дѣ́же  стоѧ́стѣ но́зѣ є҆гѡ̀. Воскрⷭ҇нѝ гдⷭ҇и въ поко́й  тво́й, ты̀ и҆ кївѡ́тъ ст҃ы́ни твоеѧ̀. Сщ҃е́нницы твоѝ  ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.  Дв҃да ра́ди раба̀ твоегѡ̀, не ѿвратѝ лицѐ  пома́заннагѡ твоегѡ̀. Клѧ́тсѧ гдⷭ҇ь дв҃дꙋ и҆́стиною, и҆  не ѿве́ржетсѧ є҆ѧ̀: ѿ пло́да чре́ва твоегѡ̀ посаждꙋ̀  на прⷭ҇то́лѣ твое́мъ. А҆́ще сохранѧ́тъ сы́нове твоѝ  завѣ́тъ мо́й и҆ свидѣ̑нїѧ моѧ̑ сїѧ̑, и҆̀мже наꙋчꙋ̀ ѧ҆̀,  и҆ сы́нове и҆́хъ до вѣ́ка сѧ́дꙋтъ на прⷭ҇то́лѣ твое́мъ.  Ꙗ҆́кѡ и҆збра̀ гдⷭ҇ь сїѡ́на, и҆зво́ли и҆̀ въ жили́ще  себѣ̀. Се́й поко́й мо́й во вѣ́къ вѣ́ка, здѣ̀  вселю́сѧ, ꙗ҆́кѡ и҆зво́лихъ и҆̀. Лови́твꙋ є҆гѡ̀  бл҃гословлѧ́ѧй бл҃гословлю̀: ни́щыѧ є҆гѡ̀ насы́щꙋ  хлѣ́бы. Сщ҃е́нники є҆гѡ̀ ѡ҆блекꙋ̀ во сп҃се́нїе и҆  прпⷣбнїи є҆гѡ̀ ра́достїю возра́дꙋютсѧ. Та́мѡ возращꙋ̀  ро́гъ дв҃дови, оу҆гото́вахъ свѣти́льникъ пома́занномꙋ  моемꙋ̀. Врагѝ є҆гѡ̀ ѡ҆блекꙋ̀ стꙋдо́мъ, на не́мже  процвѣте́тъ ст҃ы́нѧ моѧ̀. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и бж҃е на́шъ, и҆мѣ́ѧй прⷭ҇то́лъ нб҃о, и҆  подно́жїе зе́млю, а҆́ще и҆ всѧ̀ тва́рь вмѣсти́ти тѧ̀ не  мо́жетъ, нижѐ оу҆́мъ а҆́гг҃льскїй и҆ человѣ́ческїй  вели́чество сла́вы твоеѧ̀ пости́гнꙋти, и҆ по достоѧ́нїю  сказа́ти возмога́етъ: но ты̀ млⷭ҇рдїѧ ра́ди млⷭ҇ти и҆  человѣколю́бїѧ, во чре́вѣ дв҃и́честѣмъ неизрече́ннѡ  вмѣсти́тисѧ и҆зво́лилъ є҆сѝ, и҆ чл҃вѣ́къ бы́въ, бг҃ъ  сы́й и҆́стиненъ, да человѣ́ка себѣ̀ присво́иши, под̾  ви́димымъ ви́домъ хлѣ́ба и҆ вїна̀, пло́ть и҆ кро́вь  свою̀ въ снѣ́дь вѣ̑рнымъ да́лъ є҆сѝ. Ꙗ҆́кѡ бг҃ъ  оу҆́бѡ, а҆́ще и҆ вездѣ̀ є҆сѝ, и҆ всѧ̑ и҆сполнѧ́еши,  но ꙗ҆́коже бг҃ъ и҆ чл҃вѣ́къ, на нб҃сѝ ѡ҆деснꙋ́ю  ѻ҆ц҃а̀, и҆ на землѝ въ прест҃ы́хъ то́чїю тѣ́ла и҆  кро́ве твоеѧ̀ та́йнахъ и҆́стиннѡ бы́ти и҆зволѧ́еши:  тѣ́мже ны́нѣ смире́ннѡ молю́ тѧ, при́зри млⷭ҇тивнѡ на  мл҃твꙋ на́шꙋ, и҆ на сосꙋ́дъ се́й, въ сла́вꙋ твою̀  соѡрꙋже́нный, и҆ бл҃гослове́нїе твоѐ нбⷭ҇ное низпослѝ  на́нь, бл҃гословѝ, ѡ҆чи́сти и҆ ѡ҆ст҃ѝ є҆го̀, во є҆́же  бы́ти є҆мꙋ̀ досто́йное вмѣсти́лище, но́вый же гро́бъ и҆  храни́лище ст҃ы̑мъ и҆ животворѧ́щымъ та́йнамъ прест҃а́гѡ  тѣ́ла и҆ чⷭ҇тны́ѧ кро́ве твоеѧ̀. Ты́ бо є҆сѝ  ѡ҆сщ҃е́нїе на́ше, и҆ тебѣ̀ сла́вꙋ возсыла́емъ со  безнача́льнымъ твои́мъ ѻ҆ц҃е́мъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же, главꙋ̀ приклони́въ, та́йнѡ чте́тъ мл҃твꙋ  сїю̀: 
Гдⷭ҇и бж҃е на́шъ, приклонѝ оу҆́хо твоѐ и҆  оу҆слы́ши мѧ̀, и҆́же млⷭ҇ти ра́ди и҆ человѣколю́бїѧ съ  на́ми неѿстꙋ́пнѡ до сконча́нїѧ вѣ́ка пребыва́ти  ѡ҆бѣща́лсѧ є҆сѝ, и҆ послѝ бл҃года́ть прест҃а́гѡ  твоегѡ̀ дх҃а, и҆ въ ѡ҆кропле́нїи сщ҃е́нныѧ сеѧ̀ воды̀,  бл҃гословѝ и҆ ѡ҆ст҃ѝ сосꙋ́дъ се́й, на хране́нїе  бж҃е́ственныхъ та̑инъ тѣ́ла и҆ кро́ве твоеѧ̀  соѡрꙋже́нный. 
И҆ возглаша́етъ: Ты́ бо є҆сѝ бл҃гословлѧ́ѧй и҆  ѡ҆сщ҃а́ѧй всѧ́чєскаѧ, хрⷭ҇тѐ бж҃е на́шъ, и҆ тебѣ̀  сла́вꙋ возсыла́емъ, со безнача́льнымъ твои́мъ ѻ҆ц҃е́мъ,  и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же взе́мъ сщ҃е́ннꙋю во́дꙋ, кропи́тъ є҆́ю  кївѡ́тъ, глаго́лѧ: 
Ѡ҆сщ҃а́етсѧ кївѡ́тъ се́й бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀ и҆  сн҃а, и҆ ст҃а́гѡ дх҃а, а҆ми́нь. Три́жды. 
Сотвори́въ же ѻ҆бы́чный дневны́й ѿпꙋ́стъ, взе́млетъ  сщ҃е́нный кївѡ́тъ, и҆ ѿно́ситъ є҆го̀ на ст҃ꙋ́ю  трапе́зꙋ, и҆ влага́етъ въ не́мъ бж҃е́ствєнныѧ та̑йны. 


[глⷡ҇а л҃ѕ] Чи́нъ бл҃гослове́нїѧ і҆лѷто́на. 
И҆з̾ то́нкой и҆ до́брой льнѧно́й и҆лѝ ше́лковой  мате́рїи величино́ю нѣ́сколько бо́лѣе а҆нтїми́нса,  пригото́вленный і҆лѷто́нъ, простира́етсѧ на ст҃о́й  трапе́зѣ, і҆ере́й же ѡ҆дѣ́ѧнъ въ є҆пїтрахи́ль и҆  фелѡ́нь, покади́въ крⷭ҇тоѡбра́знѡ ст҃ꙋ́ю трапе́зꙋ,  ста́нетъ спредѝ, и҆ ѻ҆бы́чнѡ начина́етъ: Бл҃гослове́нъ  бг҃ъ на́шъ: Чте́цъ: Цр҃ю̀ нбⷭ҇ный: Трист҃о́е: и҆ Ѻ҆́ч҃е  на́шъ: И҆ по возгла́сѣ, Гдⷭ҇и поми́лꙋй: в҃і. Прїиди́те,  поклони́мсѧ: три́жды. 
И҆ ѱало́мъ р҃і: 
И҆сповѣ́мсѧ тебѣ̀ гдⷭ҇и, всѣ́мъ се́рдцемъ мои́мъ,  въ совѣ́тѣ пра́выхъ и҆ со́нмѣ: Вє́лїѧ дѣла̀ гдⷭ҇нѧ,  и҆зы̑скана во всѣ́хъ во́лѧхъ є҆гѡ̀. И҆сповѣ́данїе и҆  великолѣ́пїе дѣ́ло є҆гѡ̀, и҆ пра́вда є҆гѡ̀  пребыва́етъ въ вѣ́къ вѣ́ка. Па́мѧть сотвори́лъ є҆́сть  чꙋде́съ свои́хъ: млⷭ҇тивъ и҆ ще́дръ гдⷭ҇ь. Пи́щꙋ дадѐ  боѧ́щымсѧ є҆гѡ̀: помѧне́тъ въ вѣ́къ завѣ́тъ сво́й.  Крѣ́пость дѣ́лъ свои́хъ возвѣстѝ лю́демъ свои̑мъ,  да́ти и҆̀мъ достоѧ́нїе ꙗ҆зы̑къ. Дѣла̀ рꙋ́къ є҆гѡ̀  и҆́стина и҆ сꙋ́дъ: вѣ́рны всѧ̑ за́пѡвѣди є҆гѡ̀:  Оу҆тверже́ны въ вѣ́къ вѣ́ка, сотворе́ны во и҆́стинѣ  и҆ правотѣ̀. И҆збавле́нїе посла̀ лю́демъ свои̑мъ:  заповѣ́да въ вѣ́къ завѣ́тъ сво́й: ст҃о и҆ стра́шно  и҆́мѧ є҆гѡ̀. Нача́ло премꙋ́дрости стра́хъ гдⷭ҇ень,  ра́зꙋмъ же бл҃гъ всѣ̑мъ творѧ́щымъ и҆̀: хвала̀ є҆гѡ̀  пребыва́етъ въ вѣ́къ вѣ́ка. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и і҆и҃се хрⷭ҇тѐ бж҃е на́шъ, сн҃е и҆ сло́ве бг҃а  жива́гѡ, и҆зво́ливый сп҃се́нїѧ ра́ди на́шегѡ ѿ  пречⷭ҇тыѧ дв҃ы воплоти́тисѧ, и҆ по ржⷭ҇твѣ̀ пелена́ми  пови́тъ бы́ти, и҆ въ ꙗ҆́слехъ положи́тисѧ: по сме́рти же  крⷭ҇тной, ю҆́же на́съ дѣ́лѧ во́лею претерпѣ́лъ є҆сѝ,  плащани́цею чи́стою и҆ сꙋдаре́мъ ѡ҆бви́тъ, и҆ во гро́бѣ  положе́нъ бы́ти: тебѐ ны́нѣ про́симъ и҆ смире́ннѡ  мо́лимъ, послѝ бж҃е́ственное бл҃гослове́нїе и҆  бл҃года́ть ст҃а́гѡ твоегѡ̀ дх҃а, на і҆лѷто́нъ се́й, и҆  бл҃гословѝ, ѡ҆чи́сти и҆ ѡ҆ст҃ѝ є҆го̀, во є҆́же бы́ти  є҆мꙋ̀ досто́йнꙋ, є҆́же на не́мъ ѡ҆ст҃и́тисѧ  бж҃е́ствєннымъ та́йнамъ прест҃а́гѡ тѣ́ла и҆ чⷭ҇тны́ѧ  кро́ве твоеѧ̀, въ сла́вꙋ твою̀ и҆ безнача́льнагѡ твоегѡ̀  ѻ҆ц҃а̀, и҆ є҆диносꙋ́щнагѡ и҆ животворѧ́щагѡ твоегѡ̀  дх҃а, и҆ въ сп҃се́нїе всѣ́хъ люде́й твои́хъ: ꙗ҆́кѡ ты̀  є҆сѝ ѡ҆сщ҃е́нїе на́ше, и҆ тебѣ̀ сла́вꙋ возсыла́емъ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же, главꙋ̀ приклони́въ, та́йнѡ глаго́летъ  мл҃твꙋ сїю̀: 
Гдⷭ҇и і҆и҃се хрⷭ҇тѐ бж҃е на́шъ, прилѣ́жнꙋю сїю̀  мольбꙋ̀ прїимѝ ѿ на́съ недосто́йныхъ рабѡ́въ твои́хъ,  и҆ ꙗ҆́кѡ бл҃гъ и҆ человѣколю́бецъ, бл҃говолѝ ны́нѣ  низпосла́ти бл҃гослове́нїе твоѐ ст҃о́е на і҆лѷто́нъ  се́й, и҆ бл҃гословѝ, и҆ ѡ҆ст҃ѝ є҆го̀ дх҃омъ твои́мъ  ст҃ы́мъ, въ ѡ҆кропле́нїи воды̀ сеѧ̀ сщ҃е́нныѧ, ꙗ҆́коже  ѡ҆ст҃и́лъ є҆сѝ ст҃ы̑ѧ твоѧ̑ грѡ́бныѧ пелєны̀, во  є҆́же бы́ти є҆мꙋ̀ но́вомꙋ сꙋдарю̀, и҆ сѷндо́нꙋ  [плащани́цѣ] прест҃о́мꙋ тѣ́лꙋ и҆ кро́ве твоеѧ̀  честны́ѧ. 
И҆ возглаша́етъ: Ты́ бо є҆сѝ бл҃гословлѧ́ѧй и҆  ѡ҆сщ҃а́ѧй всѧ́чєскаѧ, хрⷭ҇тѐ бж҃е на́шъ, и҆ тебѣ̀  сла́вꙋ возсыла́емъ, со безнача́льнымъ твои́мъ ѻ҆ц҃е́мъ,  и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ кропи́тъ і҆ере́й і҆лѷто́нъ сщ҃е́нною водо́ю,  глаго́лѧ: 
Ѡ҆сщ҃а́етсѧ і҆лѷто́нъ се́й бл҃года́тїю прест҃а́гѡ  дх҃а, ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ  ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. Три́жды. 
И҆ а҆́бїе твори́тъ ѻ҆бы́чный дневны́й ѿпꙋ́стъ. 


[глⷡ҇а л҃з] Чи́нъ бл҃гослове́нїѧ и҆лѝ ѡ҆сщ҃е́нїѧ  но́выхъ сщ҃е́нническихъ ѻ҆де́ждъ: 
сі́есть стїхарѧ̀, є҆пїтрахи́лѧ, по́ѧса, по́рꙋчей и҆  фелѡ́ни. 
Пред̾ црⷭ҇кими врата́ми на пригото́вленномъ столѣ̀  полага́ютсѧ нѡ́выѧ ѻ҆дє́жды, къ ѡ҆сщ҃е́нїю  принесє́нныѧ, і҆ере́й же въ є҆пїтрахи́ли и҆ фелѡ́ни съ  кади́льницею, и҆схо́дитъ въ црⷭ҇кїѧ двє́ри, и҆ покади́въ  крⷭ҇тоѡбра́знѡ ѻ҆дє́жды, ѻ҆бы́чнѡ начина́етъ: 
Бл҃гослове́нъ бг҃ъ на́шъ: Чте́цъ: А҆ми́нь: Цр҃ю̀  нбⷭ҇ный: Трист҃о́е. Ѻ҆́ч҃е на́шъ: І҆ере́й же: Ꙗ҆́кѡ  твоѐ є҆́сть црⷭ҇тво: Чте́цъ: Гдⷭ҇и поми́лꙋй, в҃і.  Сла́ва, и҆ ны́нѣ: Прїиди́те, поклони́мсѧ: три́жды. 
И҆ ѱало́мъ рл҃в: 
Сѐ что̀ добро̀, и҆лѝ что̀ красно̀, но є҆́же жи́ти  бра́тїи вкꙋ́пѣ; Ꙗ҆́кѡ мѵ́ро на главѣ̀, сходѧ́щее на  брадꙋ̀, брадꙋ̀ а҆арѡ́ню, сходѧ́щее на ѻ҆мє́ты ѻ҆де́жды  є҆гѡ̀: Ꙗ҆́кѡ роса̀ а҆ермѡ́нскаѧ, сходѧ́щаѧ на го́ры  сїѡ́нскїѧ. ꙗ҆́кѡ та́мѡ заповѣ́да гдⷭ҇ь бл҃гослове́нїе  и҆ живо́тъ до вѣ́ка. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и бж҃е вседержи́телю, и҆знача́ла полє́знаѧ  человѣ́ческомꙋ ро́дꙋ всѧ̑ дѣ́йствꙋѧй, хра́мы рꙋко́ю  человѣ́ческою сотворє́ннаѧ и҆́мени твоемꙋ̀ ст҃о́мꙋ  созда́ти, и҆ ты̑ѧ въ сла́вꙋ свою̀ ѡ҆сщ҃а́ти, и҆ мѣ́сто  селе́нїѧ сла́вы твоеѧ̀ нарица́ти восхотѣ́вый; и҆ рабо́мъ  твои́мъ мѡѷсе́омъ ѡ҆дѣѧ̑нїѧ а҆рхїерє́йскаѧ,  і҆ерє́йскаѧ же и҆ леѵі̑тскаѧ, и҆ и҆на̑ѧ разли̑чнаѧ  оу҆крашє́нїѧ въ бл҃голѣ́пїе и҆ красотꙋ̀ ст҃и́лища и҆  ѻ҆лтарѧ̀ твоегѡ̀ бы́ти повелѣ́вый: оу҆слы́ши млⷭ҇тивнѡ  ны́нѣ молє́нїѧ на̑ша, и҆ ѻ҆дє́жды сїѧ̑ [и҆менꙋ́етъ  и҆̀хъ], въ че́сть и҆ сла́вꙋ прест҃а́гѡ и҆́мене твоегѡ̀,  въ оу҆краше́нїе же и҆ бл҃голѣ́пїе слꙋжи́телємъ ст҃а́гѡ  твоегѡ̀ ѻ҆лтарѧ̀, и҆ ст҃ы́хъ твои́хъ та̑инъ  оу҆гото́влєнныѧ, мно́ю смире́ннымъ и҆ недосто́йнымъ  рабо́мъ твои́мъ бл҃гословѝ, ѡ҆чи́сти и҆ ѡ҆ст҃ѝ, ꙗ҆́кѡ  да къ слꙋже́нїю ст҃ы̑мъ твои̑мъ та́йнамъ, и҆ ко всѧ́комꙋ  славосло́вїю прест҃а́гѡ и҆́мене твоегѡ̀ достѡ́йны бы́ти  ꙗ҆вѧ́тсѧ, и҆ сщ҃є́ннымъ слꙋжи́телємъ твои̑мъ тѣ́ми  ѡ҆дѣва́ющымсѧ, да бꙋ́дꙋтъ въ и҆збавле́нїе и҆ покро́въ  ѿ всѣ́хъ ко́зней и҆ собла́знѡвъ вра́жїихъ, въ твое́ же  бл҃гоꙋгожде́нїе, и҆ досто́йное слꙋже́нїе ст҃ы̑мъ твои̑мъ  та́йнамъ, и҆ въ снабдѣ́нїе твоеѧ̀ бл҃года́ти и҆  млⷭ҇рдїѧ: бл҃года́тїю и҆ щедро́тами, и҆ чл҃вѣколю́бїемъ  є҆диноро́днагѡ твоегѡ̀ сн҃а, съ ни́мже бл҃гослове́нъ  є҆сѝ, съ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же, прекло́нь главꙋ̀, чте́тъ та́йнѡ мл҃твꙋ  сїю̀: 
Влⷣко бж҃е вседержи́телю, всѣ́хъ бл҃ги́хъ пода́телю  и҆ ѡ҆сщ҃е́нїѧ и҆сто́чниче, при́зри ны́нѣ на мл҃твꙋ  на́шꙋ, и҆ ѻ҆дє́жды сїѧ̑ [и҆менꙋ́етъ и҆̀хъ] въ  оу҆краше́нїе и҆ бл҃голѣ́пїе сщ҃е́нныхъ слꙋжи́телей  твои́хъ соѡрꙋжє́нныѧ, бл҃года́тїю прест҃а́гѡ твоегѡ̀  дх҃а, ѡ҆кропле́нїемъ воды̀ сеѧ̀ сщ҃е́нныѧ бл҃гослове́нны,  ст҃ы и҆ ѡ҆сщ҃е́нны, и҆ всѣ́хъ тѣ́ми ѡ҆дѣ́ющихсѧ  достѡ́йны ст҃ы̑мъ твои̑мъ та́йнамъ слꙋжи́ти, и҆ тебѣ̀  бл҃гоꙋгожда́ти всегда̀ сотворѝ. 
И҆ возглаша́етъ: Ꙗ҆́кѡ ты̀ є҆сѝ ѡ҆сщ҃е́нїе на́ше,  и҆ тебѣ̀ сла́вꙋ возсыла́емъ со є҆диноро́днымъ твои́мъ  сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же взе́мъ сщ҃е́ннꙋю во́дꙋ, кропи́тъ є҆́ю  предлежа́щыѧ ѻ҆дє́жды, глаго́лѧ: 
Ѡ҆сщ҃а́ютсѧ ѻ҆дє́жды сїѧ̑ [и҆менꙋ́етъ и҆̀хъ]  бл҃года́тїю всест҃а́гѡ дх҃а, ѡ҆кропле́нїемъ воды̀ сеѧ̀  сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. Три́жды. 
И҆ а҆́ще а҆́бїе лїтꙋргиса́ти и҆́мать, не творѧ̀  ѿпꙋ́ста, са́мъ і҆ере́й вно́ситъ и҆̀хъ во ст҃ы́й  ѻ҆лта́рь, ѡ҆блача́етсѧ въ нѧ̀, и҆ слꙋ́житъ: а҆́ще же  слꙋжи́ти не и҆́мать, сотвори́въ ѻ҆бы́чный дневны́й  ѿпꙋ́стъ, вно́ситъ ѧ҆̀ въ ѻ҆лта́рь, и҆ на ст҃о́й  трапе́зѣ полага́етъ. 


[глⷡ҇а л҃и] Чи́нъ бл҃гослове́нїѧ і҆нди́тїй, и҆лѝ  ѻ҆де́ждъ и҆ покрыва̑лъ бж҃е́ственныѧ трапе́зы и҆  же́ртвенника. 
Положє́ннымъ бы́вшымъ си̑мъ на столѣ̀ пред̾ ст҃ы́ми  враты̀, и҆ сꙋ́щей тꙋ̀ и҆ водѣ̀ сщ҃е́нной, і҆ере́й  и҆схо́дитъ и҆з̾ ѻ҆лтарѧ̀, ѡ҆дѣ́ѧнъ въ є҆пїтрахи́ль и҆  фелѡ́нь, и҆ покади́въ крⷭ҇тоѡбра́знѡ, начина́етъ  ѻ҆бы́чнѡ: Бл҃гослове́нъ бг҃ъ на́шъ: Чте́цъ: А҆ми́нь.  Цр҃ю̀ нбⷭ҇ный: Трист҃о́е. Ѻ҆́ч҃е на́шъ: І҆ере́й: Ꙗ҆́кѡ  твоѐ є҆́сть црⷭ҇тво: Гдⷭ҇и поми́лꙋй, в҃і. Сла́ва, и҆  ны́нѣ: Прїиди́те, поклони́мсѧ: три́жды. 
И҆ ѱало́мъ ч҃в: 
Гдⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ  гдⷭ҇ь въ си́лꙋ, и҆ препоѧ́сасѧ: и҆́бо оу҆твердѝ  вселе́ннꙋю, ꙗ҆́же не подви́житсѧ. Гото́въ прⷭ҇то́лъ  тво́й ѿто́лѣ, ѿ вѣ́ка ты̀ є҆сѝ. Воздвиго́ша  рѣ́ки гдⷭ҇и, воздвиго́ша рѣ́ки гла́сы своѧ̑. Во́змꙋтъ  рѣ́ки сотрє́нїѧ своѧ̑, ѿ гласѡ́въ во́дъ мно́гихъ.  Ди̑вны высѡты̀ морскі̑ѧ, ди́венъ въ высо́кихъ гдⷭ҇ь.  Свидѣ̑нїѧ твоѧ̑ оу҆вѣ́ришасѧ ѕѣлѡ̀: до́мꙋ твоемꙋ̀  подоба́етъ ст҃ы́нѧ гдⷭ҇и, въ долготꙋ̀ дні́й. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Гдⷭ҇и бж҃е ѻ҆́ч҃е вседержи́телю, рабꙋ̀ твоемꙋ̀  законополо́жникꙋ мѡѷсе́ю на сїна́йстѣй горѣ̀  разли̑чнаѧ оу҆крашє́нїѧ, покрыва̑ла же и҆ пла̑тна, въ  оу҆потребле́нїе слꙋже́нїѧ ски́нїи свидѣ́нїѧ, и҆  зако́ннагѡ твоегѡ̀ ст҃и́лища твори́ти повелѣ́вый: ты̀ и҆  ны́нѣ, прилѣ́жнѡ мо́лимъ тѧ̀, ꙗ҆́коже тогда̀ ѻ҆́наѧ  бл҃гоꙋтро́бнѣ прїи́мъ, рꙋко́ю а҆арѡ́нею ѡ҆ст҃и́лъ  є҆сѝ, и҆ сїѧ̑ ми́лостивнѡ прїи́мъ, дх҃омъ твои́мъ  ст҃ы́мъ, рꙋко́ю менѐ грѣ́шнагѡ бл҃гословѝ, ѡ҆чи́сти и҆  ѡ҆ст҃ѝ, и҆ достѡ́йна къ покрове́нїю и҆ ѡ҆бви́тїю  бж҃е́ственнагѡ прⷭ҇то́ла и҆ же́ртвенника возлю́бленнагѡ  сн҃а твоегѡ̀, гдⷭ҇а на́шегѡ і҆и҃са хрⷭ҇та̀, бы́ти  сотворѝ. Ѿ тебе́ бо свы́ше всѧ́ко даѧ́нїе бл҃го, и҆  всѧ́кїй да́ръ соверше́нный и҆схо́дитъ: и҆ тебѣ̀ сла́вꙋ  возсыла́емъ, со є҆диноро́днымъ твои́мъ сн҃омъ, и҆ съ  прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
І҆ере́й же, главꙋ̀ приклонѧ̀, глаго́летъ мл҃твꙋ сїю̀: 
Приклонѝ гдⷭ҇и оу҆́хо твоѐ, и҆ оу҆слы́ши мѧ̀  недосто́йнаго раба̀ твоего̀, и҆ сїѧ̑ покрыва̑льнаѧ  пла̑тна, къ оу҆потребле́нїю ст҃а́гѡ ѻ҆лтарѧ̀ и҆  же́ртвенника хрⷭ҇та̀ твоегѡ̀ оу҆стро́єннаѧ, бл҃года́тїю  твое́ю всеѡсвѧща́ющею, въ ѡ҆кропле́нїи воды̀ сеѧ̀  сщ҃е́нныѧ, бл҃гословѝ, ѡ҆чи́сти и҆ ѡ҆ст҃ѝ. 
И҆ возглаша́етъ: Ты́ бо є҆сѝ бл҃гословлѧ́ѧй и҆  ѡ҆сщ҃а́ѧй всѧ́чєскаѧ бж҃е на́шъ, и҆ тебѣ̀ сла́вꙋ  возсыла́емъ, со є҆диноро́днымъ твои́мъ сн҃омъ, и҆ съ  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же а҆́бїе кропи́тъ покрыва̑ла, глаго́лѧ: 
Ѡ҆сщ҃а́ютсѧ покрыва̑ла сїѧ̑ бл҃года́тїю прест҃а́гѡ  дх҃а, ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ  ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. три́жды. 
И҆ сотвори́въ ѻ҆бы́чный ѿпꙋ́стъ, взе́млетъ и҆̀хъ  са́мъ, и҆ покрыва́етъ и҆́ми прⷭ҇то́лъ и҆ же́ртвенникъ. 


[глⷡ҇а л҃ѳ] Чи́нъ бл҃гослове́нїѧ и҆ ѡ҆сщ҃е́нїѧ  новосоѡрꙋже́ннагѡ крⷭ҇та̀. 
Поста́вленꙋ бы́вшꙋ столꙋ̀ че́стнѡ покрове́ннꙋ пред̾  ст҃ы́ми враты̀, і҆ере́й въ є҆пїтрахи́ль и҆ фелѡ́нь  ѡ҆дѣ́ѧнъ, и҆схо́дитъ, и҆ крⷭ҇тоѡбра́знѡ покади́въ но́вый  крⷭ҇тъ, начина́етъ ѻ҆бы́чнѡ: Бл҃гослове́нъ бг҃ъ на́шъ:  Ли́къ пое́тъ: Цр҃ю̀ небе́сный. Чте́цъ: Трист҃о́е. Ѻ҆́ч҃е  на́шъ: и҆ по ꙗ҆́кѡ твоѐ є҆́сть црⷭ҇тво: Гдⷭ҇и  поми́лꙋй, в҃і. Сла́ва, и҆ ны́нѣ: Прїиди́те,  поклони́мсѧ: три́жды. 
И҆ ѱало́мъ рл҃а: 
Помѧнѝ гдⷭ҇и дв҃да, и҆ всю̀ кро́тость є҆го̀. Ꙗ҆́кѡ  клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю: А҆́ще вни́дꙋ  въ селе́нїе до́мꙋ моегѡ̀, и҆лѝ взы́дꙋ на ѻ҆́дръ  посте́ли моеѧ̀: А҆́ще да́мъ со́нъ ѻ҆чи́ма мои́ма, и҆  вѣ́ждома мои́ма дрема́нїе, и҆ поко́й скранїа́ма мои́ма:  До́ндеже ѡ҆брѧ́щꙋ мѣ́сто гдⷭ҇еви, селе́нїе бг҃ꙋ  і҆а́кѡвлю. Сѐ слы́шахомъ ѧ҆̀ во є҆ѵфра́ѳѣ,  ѡ҆брѣто́хомъ ѧ҆̀ въ полѧ́хъ дꙋбра́вы. Вни́демъ въ  селє́нїѧ є҆гѡ̀, поклони́мсѧ на мѣ́сто, и҆дѣ́же  стоѧ́стѣ но́зѣ є҆гѡ̀. Воскрⷭ҇нѝ гдⷭ҇и въ поко́й  тво́й, ты̀ и҆ кївѡ́тъ ст҃ы́ни твоеѧ̀. Сщ҃е́нницы твоѝ  ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.  дв҃да ра́ди раба̀ твоегѡ̀, не ѿвратѝ лицѐ  пома́заннагѡ твоегѡ̀. Клѧ́тсѧ гдⷭ҇ь дв҃дꙋ и҆́стиною, и҆  не ѿве́ржетсѧ є҆ѧ̀: ѿ плода̀ чре́ва твоегѡ̀ посаждꙋ̀  на прⷭ҇то́лѣ твое́мъ. А҆́ще сохранѧ́тъ сы́нове твоѝ  завѣ́тъ мо́й, и҆ свидѣ̑нїѧ моѧ̑ сїѧ̑, и҆̀мже наꙋчꙋ̀  ѧ҆̀, и҆ сы́нове и҆́хъ до вѣ́ка сѧ́дꙋтъ на прⷭ҇то́лѣ  твое́мъ. Ꙗ҆́кѡ и҆збра̀ гдⷭ҇ь сїѡ́на, и҆зво́ли и҆̀ въ  жили́ще себѣ̀. Се́й поко́й мо́й во вѣ́къ вѣ́ка, здѣ̀  вселю́сѧ, ꙗ҆́кѡ и҆зво́лихъ и҆̀. Лови́твꙋ є҆гѡ̀  бл҃гословлѧ́ѧй бл҃гословлю̀, ни́щыѧ є҆гѡ̀ насыщꙋ̀  хлѣ́бы, Сщ҃е́нники є҆гѡ̀ ѡ҆блекꙋ̀ во сп҃се́нїе, и҆  прпⷣбнїи є҆гѡ̀ ра́достїю возра́дꙋютсѧ. Та́мѡ возращꙋ̀  ро́гъ дв҃дови, оу҆гото́вахъ свѣти́льникъ пома́занномꙋ  моемꙋ̀. Врагѝ є҆гѡ̀ ѡ҆блекꙋ̀ стꙋдо́мъ, на не́мже  процвѣте́тъ ст҃ы́нѧ моѧ̀. 
Та́же, ѱало́мъ н҃ѳ: 
Бж҃е, ѿри́нꙋлъ ны̀ є҆сѝ, и҆ низложи́лъ є҆сѝ  на́съ: разгнѣ́валсѧ є҆сѝ, и҆ оу҆ще́дрилъ є҆сѝ  на́съ. Стрѧ́слъ є҆сѝ зе́млю, и҆ смꙋти́лъ є҆сѝ ю҆̀:  и҆сцѣлѝ сокрꙋше́нїе є҆ѧ̀, ꙗ҆́кѡ подви́жесѧ. Показа́лъ  є҆сѝ лю́демъ твои̑мъ жестѡ́каѧ, напои́лъ є҆сѝ на́съ  вїно́мъ оу҆миле́нїѧ. Да́лъ є҆сѝ боѧ́щымсѧ тебѐ  зна́менїе, є҆́же оу҆бѣжа́ти ѿ лица̀ лꙋ́ка. Ꙗ҆́кѡ да  и҆зба́вѧтсѧ возлю́бленнїи твоѝ, сп҃сѝ десни́цею твое́ю,  и҆ оу҆слы́ши мѧ̀. Бг҃ъ возглаго́ла во ст҃ѣ́мъ свое́мъ:  возра́дꙋюсѧ, и҆ раздѣлю̀ сїки́мꙋ, и҆ ю҆до́ль жили́щъ  размѣ́рю. Мо́й є҆́сть галаа́дъ, и҆ мо́й є҆́сть  манассі́й, и҆ є҆фре́мъ крѣ́пость. главы̀ моеѧ̀, і҆ꙋ́да  ца́рь мо́й. Мѡа́въ коно́бъ оу҆пова́нїѧ моегѡ̀: на  і҆дꙋме́ю прострꙋ̀ сапо́гъ мо́й, мнѣ̀ и҆ноплемє́нницы  покори́шасѧ. Кто̀ введе́тъ мѧ̀ во гра́дъ ѡ҆гражде́нїѧ;  и҆лѝ кто̀ наста́витъ мѧ̀ до і҆дꙋме́и; Не ты́ ли бж҃е  ѿри́нꙋвый на́съ; и҆ не и҆зы́деши бж҃е въ си́лахъ  на́шихъ; Да́ждь на́мъ по́мощь ѿ ско́рби, и҆ сꙋ́етно  сп҃се́нїе человѣ́ческо. Ѡ҆ бз҃ѣ сотвори́мъ си́лꙋ, и҆  то́й оу҆ничижи́тъ стꙋжа́ющыѧ на́мъ. 
Та́же, ѱало́мъ ч҃и: 
Гдⷭ҇ь воцр҃и́сѧ, да гнѣ́ваютсѧ лю́дїе: сѣдѧ́й на  херꙋві́мѣхъ, да подви́житсѧ землѧ̀. Гдⷭ҇ь въ сїѡ́нѣ  вели́къ, и҆ высо́къ є҆́сть над̾ всѣ́ми людьмѝ. Да  и҆сповѣ́дѧтсѧ и҆́мени твоемꙋ̀ вели́комꙋ: ꙗ҆́кѡ стра́шно  и҆ ст҃о є҆́сть. И҆ че́сть царе́ва сꙋ́дъ лю́битъ: ты̀  оу҆гото́валъ є҆сѝ правѡты̀, сꙋ́дъ и҆ пра́вдꙋ во  і҆а́кѡвѣ ты̀ сотвори́лъ є҆сѝ. Возноси́те гдⷭ҇а бг҃а  на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ  ст҃о є҆́сть. Мѡѷсе́й и҆ а҆арѡ́нъ во і҆ере́ехъ є҆гѡ̀,  и҆ самꙋ́илъ въ призыва́ющихъ и҆́мѧ є҆гѡ̀: призыва́хꙋ  гдⷭ҇а, и҆ то́й послꙋ́шаше и҆̀хъ. Въ столпѣ̀ ѻ҆́блачнѣ  глаго́лаше къ ни̑мъ: ꙗ҆́кѡ хранѧ́хꙋ свидѣ̑нїѧ є҆гѡ̀ и҆  повелѣ̑нїѧ є҆гѡ̀, ꙗ҆̀же дадѐ и҆̀мъ. Гдⷭ҇и бж҃е на́шъ,  ты̀ послꙋ́шалъ є҆сѝ и҆̀хъ: Бж҃е, ты̀ млⷭ҇тивъ быва́лъ  є҆сѝ и҆̀мъ, и҆ мща́ѧ на всѧ̑ начина̑нїѧ и҆́хъ.  Возноси́те гдⷭ҇а бг҃а на́шего, и҆ покланѧ́йтесѧ въ горѣ̀  ст҃ѣ́й є҆гѡ̀: ꙗ҆́кѡ ст҃ъ гдⷭ҇ь бг҃ъ на́шъ. 
Сла́ва, и҆ ны́нѣ: А҆ллилꙋ́їа, три́жды. Гдⷭ҇и  поми́лꙋй, три́жды. 
И҆ тропа́рь, гла́съ а҃: 
Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе  твоѐ, побѣ̑ды бл҃говѣ́рномꙋ і҆мпера́торꙋ на́шемꙋ  нїкола́ю а҆леѯа́ндровичꙋ на сопроти̑вныѧ да́рꙋѧ, и҆  твоѐ сохранѧ́ѧ крⷭ҇то́мъ твои́мъ жи́тельство. Три́жды. 
Сла́ва, конда́къ, гла́съ д҃: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ, щедрѡ́ты твоѧ̑ да́рꙋй хрⷭ҇тѐ бж҃е:  возвеселѝ си́лою твое́ю бл҃говѣ́рнаго і҆мпера́тора  на́шего нїкола́ѧ а҆леѯа́ндровича, побѣ̑ды даѧ̀ є҆мꙋ̀  на сопоста́ты, посо́бїе и҆мꙋ́щꙋ твоѐ ѻ҆рꙋ́жїе ми́ра,  непобѣди́мꙋю побѣ́дꙋ. 
И҆ ны́нѣ, гла́съ то́йже: 
Животворѧ́щїй крⷭ҇тъ твоеѧ̀ бл҃гости, є҆го́же  дарова́лъ є҆сѝ на́мъ недостѡ́йнымъ, гдⷭ҇и, тебѣ̀  прино́симъ въ мл҃твꙋ, сп҃сѝ царѧ̀ и҆ вѣ̑рныѧ лю́ди  бцⷣы ра́ди, ѡ҆ на́съ тебѣ̀ молѧ́щыѧсѧ, є҆ди́не  чл҃вѣколю́бче. 
А҆́бїе же посе́мъ пою́тъ три́жды тропа́рь се́й, гла́съ  ѕ҃: 
Послѝ бл҃года́ть твою̀ жизнода́вче, и҆ крⷭ҇тъ се́й  ѡ҆ст҃ѝ, и҆ всѣ̑мъ лю́демъ твои̑мъ ꙗ҆вѝ є҆го̀ бы́ти  по́мощь и҆ оу҆твержде́нїе: 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и бж҃е сла́вы, ѻ҆́ч҃е вседержи́телю, бж҃е  саваѡ́ѳъ, и҆́же дре́вомъ живота̀ посредѣ̀ раѧ̀ сꙋ́щагѡ,  проѡбрази́лъ є҆сѝ животво́рный крⷭ҇тъ є҆диноро́днагѡ  сн҃а твоегѡ̀: и҆ вмѣ́стѡ дре́ва преслꙋша́нїѧ, є҆гѡ́же  вкꙋ́сомъ вселꙋка́вый ѕмі́й пра́ѻтцы на́шѧ, и҆ съ ни́ми  ве́сь ро́дъ человѣ́ческїй и҆з̾ раѧ̀ и҆згна̀, и҆ въ  сме́рть привлечѐ, зна́менїе ѻ҆́нагѡ живоно́снагѡ  крⷭ҇та̀, на не́мже возлю́бленный тво́й сн҃ъ пригвожде́нъ  бы́въ оу҆́мре, и҆ сме́ртїю сме́рть оу҆мертвѝ, и҆ всю̀  си́лꙋ дїа́волю оу҆празднѝ, и҆ живо́тъ мі́рꙋ дарова̀,  цр҃кви свое́й ѻ҆рꙋ́жїе непобѣди́мое, ѡ҆сщ҃е́нїе же и҆  покро́въ держа́венъ, и҆ вѣ́рѣ оу҆твержде́нїе, и҆ ѿ  всѣ́хъ дїа́вольскихъ ко́зней и҆зба́вꙋ, и҆ крѣ́пкое  сп҃се́нїѧ оу҆пова́нїе, и҆ живота̀ полꙋче́нїѧ  непосты́днꙋю наде́ждꙋ дарова́лъ є҆сѝ. Тѣ́мже мы̀ рабѝ  твоѝ, толи́кїѧ бл҃года́ти твоеѧ̀ тꙋ́не сподо́бльшесѧ,  бл҃года́рни сꙋ́ще, сла́вꙋ и҆ бл҃годаре́нїе и҆ смире́нное  поклоне́нїе прино́симъ твоемꙋ̀ вели́чествꙋ, и҆ мо́лимсѧ  оу҆ми́льнѡ, ꙗ҆́кѡ да млⷭ҇тивнѡ при́зриши на зна́менїе  сїѐ крⷭ҇тное, є҆́же вѣ́рнїи рабѝ твоѝ ѿ  оу҆се́рдїѧ и҆ тве́рдыѧ вѣ́ры и҆ любвѐ, ꙗ҆́же къ  тебѣ̀, соѡрꙋжи́ша, въ зна́менїе побѣ́ды сн҃а твоегѡ̀,  гдⷭ҇а на́шегѡ і҆и҃са хрⷭ҇та̀, свобо́ды же и҆ и҆збавле́нїѧ  на́шегѡ: и҆ низпослѝ на нѐ нбⷭ҇ное твоѐ  бл҃гослове́нїе, и҆ бл҃гословѝ и҆ ѡ҆свѧтѝ є҆̀, и҆  и҆спо́лни си́лы и҆ бл҃гослове́нїѧ ѻ҆́нагѡ дре́ва, на  не́мже пригвожде́но бы́сть прест҃о́е тѣ́ло гдⷭ҇а на́шегѡ  і҆и҃са хрⷭ҇та̀ є҆диноро́днагѡ сн҃а твоегѡ̀, и҆́мже си́ла  дїа́волѧ попра́сѧ, и҆ земні́и свобо́дꙋ оу҆лꙋчи́хомъ, и҆  живота̀ сподо́бихомсѧ. Є҆́й, мо́лимъ тѧ̀ влⷣко  прест҃ы́й, ст҃ы́хъ ра́ди стрⷭ҇те́й, и҆ ст҃ы́ѧ кро́ве  и҆злїѧ́нїѧ, и҆ животво́рныѧ сме́рти є҆диноро́днагѡ сн҃а  твоегѡ̀, гдⷭ҇а на́шегѡ і҆и҃са хрⷭ҇та̀, ю҆́же совѣ́томъ  тебѐ бг҃а ѻ҆ц҃а̀ безнача́льнагѡ, и҆ прест҃а́гѡ твоегѡ̀  дх҃а во́лею, сп҃се́нїѧ на́шегѡ ра́ди на дре́вѣ крⷭ҇тномъ  претерпѣ̀, и҆ тѣ́ми дре́во крⷭ҇тное, є҆́же и҆ногда̀  согрѣша́ющымъ и҆ ѕлотвѡ́рнымъ ка́знь бѧ́ше,  бл҃гослове́но, ст҃о, животода́тельно же, и҆ и҆зба́вꙋ  согрѣша́ющымъ бы́ти сотворѝ, є҆́же въ мольбꙋ̀ тѝ  прино́симъ: послѝ ны́нѣ бл҃года́ть прест҃а́гѡ твоегѡ̀  дх҃а, на зна́менїе сїѐ крⷭ҇тное, и҆ бл҃гословѝ и҆  ѡ҆ст҃ѝ є҆̀, и҆ да́ждь є҆мꙋ̀ бы́ти зна́менїемъ  стра́шнымъ и҆ крѣ́пкимъ на всѧ̑ врагѝ ви̑димыѧ и҆  неви̑димыѧ, прогна́нїе же и҆ ѿраже́нїе всѣ́хъ ко́зней,  навѣ́тѡвъ же и҆ прило́гѡвъ дїа́вольскихъ: лю́демъ же  твои̑мъ да бꙋ́детъ покро́въ держа́венъ, вѣ́рѣ  оу҆твержде́нїе, наде́ждѣ подкрѣпле́нїе, во бране́хъ  побѣ́да, и҆ во всѣ́хъ добродѣ́телехъ преспѣ́ѧнїе, и҆  всѣ̑мъ пред̾ си́мъ зна́менїемъ тебѣ̀ кла́нѧющымсѧ и҆  мольбы̑ приносѧ́щымъ млⷭ҇тивенъ послꙋ́шатель, и҆ всѣ́хъ  ꙗ҆̀же ко сп҃се́нїю проше́нїй бога́тый пода́тель бꙋ́ди.  И҆ ꙗ҆́коже крⷭ҇то́мъ мі́ръ ѿ грѣхо́внагѡ ѡ҆сꙋжде́нїѧ  свободи́лъ є҆сѝ: си́це рабѡ́въ твои́хъ, сїѐ крⷭ҇тное  зна́менїе тебѣ̀ ѿ дꙋшѝ вѣ́рнѡ приносѧ́щихъ, си́лою  крⷭ҇та̀ возлю́бленнагѡ сн҃а твоегѡ̀, всегда̀ побѣди́тели  бы́ти грѣха̀ ꙗ҆вѝ, и҆ всѧ̑ земна̑ѧ и҆ небє́снаѧ твоѧ̑  бл҃га̑ѧ и҆̀мъ да́рꙋй, и҆ крⷭ҇то́мъ всегда̀ къ бл҃го́мꙋ  всѣ́хъ вѣ́рныхъ наставлѧ́ѧ, къ воспрїѧ́тїю нбⷭ҇нагѡ  вѣнца̀ приведѝ. Ты́ бо є҆сѝ ѡ҆сщ҃е́нїѧ и҆сто́чникъ,  и҆ всѣ́хъ бл҃ги́хъ бога́тый пода́тель, и҆ тебѣ̀ сла́вꙋ  возсыла́емъ, со є҆диноро́днымъ твои́мъ сн҃омъ, и҆ съ  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же чте́тъ та́йнѡ мл҃твꙋ сїю̀: 
Бж҃е и҆ ѻ҆́ч҃е гдⷭ҇а на́шегѡ і҆и҃са хрⷭ҇та̀, и҆́же  крⷭ҇то́мъ є҆гѡ̀ дїа́вола побѣди́въ и҆ сме́рть  оу҆мертви́въ, ро́дъ человѣ́ческїй ѿ ле́сти и҆  мꙋчи́тельства є҆гѡ̀ свободи́лъ є҆сѝ: при́зри ны́нѣ на  мл҃твꙋ на́шꙋ и҆ на зна́менїе сїѐ крⷭ҇тное, въ сла́вꙋ  тебѐ бг҃а ѻ҆ц҃а̀ и҆ є҆диносꙋ́щнагѡ твоегѡ̀ сн҃а и҆  соесте́ственнагѡ твоегѡ̀ дх҃а, и҆ въ воспомина́нїе  ѻ҆́ныѧ бы́вшїѧ пресла́вныѧ над̾ дїа́воломъ, сме́рти же  и҆ а҆́да побѣ́ды, и҆ на́шегѡ и҆збавле́нїѧ соѡрꙋже́нное,  дх҃омъ твои́мъ ст҃ы́мъ, въ ѡ҆кропле́нїи воды̀ сеѧ̀  сщ҃е́нныѧ бл҃гословѝ и҆ ѡ҆ст҃ѝ. И҆ и҆зле́й на нѐ  бл҃гослове́нїе твоѐ ст҃о́е и҆ си́лꙋ, ю҆́же  ѡ҆кропле́нїемъ кро́ве и҆ пригвожде́нїемъ тѣ́ла  возлю́бленнагѡ сн҃а твоегѡ̀ ѻ҆́но пребл҃гослове́нное  дре́во стѧжа́ло є҆́сть: и҆ томꙋ̀ пода́ждь, во є҆́же  бы́ти вѣ̑рнымъ лю́демъ твои̑мъ въ стѣ́нꙋ и҆ покро́въ,  и҆ въ сто́лпъ крѣ́пости ѿ лица̀ вра́жїѧ, во ѿгна́нїе  же всѧ́кагѡ ѕла̀ сопроти́внагѡ, и҆ во и҆сцѣле́нїе  дꙋше́вныхъ, и҆ тѣле́сныхъ недꙋ́гѡвъ, и҆ во є҆́же  оу҆слы̑шаннымъ бы́ти мольба́мъ и҆ моле́нїѧмъ всѣ́хъ  вѣ́рнѡ пред̾ си́мъ зна́менїемъ молѧ́щихъ ти сѧ. 
И҆ возглаша́етъ: Ты́ бо є҆сѝ бг҃ъ млⷭ҇ти, и҆  щедро́тъ, и҆ чл҃вѣколю́бїѧ, и҆ тебѣ̀ сла́вꙋ  возсыла́емъ, со є҆диноро́днымъ твои́мъ сн҃омъ, и҆ съ  прест҃ы́мъ, бл҃ги́мъ, и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же кропи́тъ сщ҃е́нною водо́ю, глаго́лѧ: 
Ѡ҆сщ҃а́етсѧ крⷭ҇тное сїѐ зна́менїе бл҃года́тїю  прест҃а́гѡ дх҃а, ѡ҆кропле́нїемъ воды̀ сеѧ̀ сщ҃е́нныѧ, во  и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.  Три́жды. 
И҆ а҆́бїе посе́мъ ста́въ бл҃гоговѣ́йнѡ пред̾ ст҃ы́мъ  крⷭ҇тнымъ зна́менїемъ, кади́льницꙋ же взе́мъ кади́тъ є҆̀  крⷭ҇тоѡбра́знѡ, поѧ̀ сїѧ̑ стїхи̑ры, гла́съ и҃: 
Крⷭ҇тъ храни́тель все́й вселе́ннѣй, крⷭ҇тъ красота̀  цр҃ко́внаѧ: крⷭ҇тъ царє́мъ держа́ва: крⷭ҇тъ вѣ̑рнымъ  оу҆твержде́нїе: крⷭ҇тъ а҆́гг҃лѡмъ сла́ва, и҆ бѣсѡ́мъ  ꙗ҆́зва. 
Сла́ва, и҆ ны́нѣ, гла́съ д҃: Ѡ҆ тебѣ̀, требл҃же́нне  и҆ жизнода́вче крⷭ҇те, лю́дїе пита́еми спра́зднꙋютъ: съ  безпло́тными ли́ки, чи́нъ а҆рхїере́йскїй бл҃гоговѣ́йнѡ  пое́тъ: мно́жество же и҆́ночествꙋющихъ и҆ по́стникѡвъ  покланѧ́етсѧ, хрⷭ҇та́ же на тебѣ̀ распе́ншагосѧ всѝ  прославлѧ́емъ. 
Посе́мъ поѧ̀ стїхи́рꙋ сїю̀ два́жды: Крⷭ҇тꙋ̀ твоемꙋ̀  покланѧ́емсѧ влⷣко, и҆ ст҃о́е воскрⷭ҇нїе твоѐ сла́вимъ. 
Покланѧ́етсѧ бл҃гоговѣ́йнѡ до землѝ, и҆ лобза́етъ  чⷭ҇тны́й и҆ сщ҃е́нный крⷭ҇тъ. По лобза́нїи же па́ки,  трети́цею поѧ̀ то́жде, покланѧ́етсѧ. 
Та́кожде и҆ всѝ предстоѧ́щїи покланѧ́ютсѧ, и҆  лобза́ютъ чⷭ҇тны́й крⷭ҇тъ: 
Ли́кꙋ пою́щꙋ стїхи́рꙋ сїю̀, гла́съ в҃: 
Прїиди́те вѣ́рнїи, крⷭ҇та̀ си́лѣ поклони́мсѧ: дре́во  бо въ раѝ сме́рть прозѧбѐ, сїе́ же жи́знь процвѣтѐ,  безгрѣ́шна и҆мꙋ́щее пригвожде́нна на себѣ̀ гдⷭ҇а. ѿ  негѡ́же всѝ ꙗ҆зы́цы нетлѣ́нїе ѡ҆б̾е́млюще, зове́мъ:  крⷭ҇то́мъ сме́рть оу҆праздни́вый, и҆ на́съ ѿ пре́лести  и҆ мꙋчи́тельства дїа́волѧ свободи́вый, гдⷭ҇и сла́ва  тебѣ̀. 
А҆́бїе же посе́мъ твори́тъ ѿпꙋ́стъ, ре́кшꙋ дїа́конꙋ:  Премꙋ́дрость. и҆ ли́кꙋ: Чⷭ҇тнѣ́йшꙋю херꙋві̑мъ. Сла́ва,  и҆ ны́нѣ: Гдⷭ҇и поми́лꙋй, три́жды. Бл҃гословѝ. 
І҆ере́й: И҆́же на дре́вѣ крⷭ҇тномъ сп҃се́нїѧ на́шегѡ  ра́ди распны́йсѧ, и҆ сме́рть под̾ѧ́ти и҆зво́ливый, и҆  тридне́внѡ и҆з̾ ме́ртвыхъ воскр҃сы́й: хрⷭ҇то́съ  и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре,  си́лою чⷭ҇тна́гѡ и҆ животворѧ́щагѡ крⷭ҇та̀, и҆ всѣ́хъ  ра́ди ст҃ы́хъ свои́хъ, поми́лꙋетъ и҆ сп҃се́тъ на́съ,  ꙗ҆́кѡ бл҃гъ и҆ чл҃вѣколю́бецъ. 
Ли́къ: А҆ми́нь. 
І҆ере́й же, взе́мъ крⷭ҇тъ, вно́ситъ є҆го̀ въ  ѻ҆лта́рь црⷭ҇кими враты̀, и҆ ѡ҆бра́щьсѧ къ лю́демъ,  бл҃гословлѧ́етъ и҆̀хъ крⷭ҇то́мъ, глаго́лѧ: 
Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе  твоѐ: 
И҆ поставлѧ́етъ крⷭ҇тъ на прⷭ҇то́лѣ, и҆ ѿхо́дитъ  бл҃годарѧ̀ бг҃а. 


[глⷡ҇а м҃] Чи́нъ бл҃гослове́нїѧ и҆ ѡ҆сщ҃е́нїѧ і҆кѡ́ны  прест҃ы́ѧ живонача́льныѧ трⷪ҇цы, во ѡ҆́бразѣ трїе́хъ  а҆́гг҃лѡвъ, и҆лѝ креще́нїѧ, и҆лѝ преѡбраже́нїѧ, и҆лѝ  соше́ствїѧ ст҃а́гѡ дх҃а. 
І҆ере́й ѻ҆бы́чнѡ по пред̾ꙋка́занномꙋ ѡ҆́бразꙋ  наче́нъ, соверши́тъ всѐ да́же до ѱалма̀. 
Здѣ́ же чте́тсѧ ѱало́мъ ѯ҃ѕ: 
Бж҃е оу҆ще́дри ны̀, и҆ бл҃гослови́ ны: просвѣтѝ  лицѐ твоѐ на ны̀, и҆ поми́лꙋй ны̀. Позна́ти на землѝ  пꙋ́ть тво́й, во всѣ́хъ ꙗ҆зы́цѣхъ сп҃се́нїе твоѐ. Да  и҆сповѣ́дѧтсѧ тебѣ̀ лю́дїе бж҃е, да и҆сповѣ́дѧтсѧ  тебѣ̀ лю́дїе всѝ. Да возвеселѧ́тсѧ и҆ да возра́дꙋютсѧ  ꙗ҆зы́цы, ꙗ҆́кѡ сꙋ́диши лю́демъ правото́ю, и҆ ꙗ҆зы́ки  на землѝ наста́виши. Да и҆сповѣ́дѧтсѧ тебѣ̀ лю́дїе  бж҃е, да и҆сповѣ́дѧтсѧ тебѣ̀ лю́дїе всѝ. Землѧ̀ дадѐ  пло́дъ сво́й: бл҃гослови́ ны бж҃е, бж҃е на́шъ.  Бл҃гослови́ ны бж҃е, и҆ да оу҆боѧ́тсѧ є҆гѡ̀ всѝ концы̀  землѝ. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Гдⷭ҇и бж҃е, въ трⷪ҇цѣ ст҃ѣ́й сла́вимый, є҆го́же ни  оу҆́мъ пости́гнꙋти мо́жетъ, нижѐ сло́во сказа́ти  возмога́етъ, є҆го́же никто́же ѿ человѣ̑къ нигдѣ́же  ви́дѣ, то́чїю ꙗ҆́коже ѿ ст҃ы́хъ писа́нїй и҆  бг҃огла́сныхъ а҆пⷭ҇лѡвъ оу҆че́нїй наꙋчи́хомсѧ, си́це  вѣ́рꙋемъ, и҆ си́це тебѐ бг҃а ѻ҆ц҃а̀ безнача́льнаго, и҆  сн҃а твоего̀ є҆диносꙋ́щнаго, и҆ дх҃а твоего̀  сопресто́льнаго и҆ соесте́ственнаго и҆сповѣ́дꙋемъ. И҆  ꙗ҆́коже писа́нїе на́мъ ве́тхое повѣствꙋ́етъ ѡ҆  ꙗ҆вле́нїи твое́мъ во ѡ҆́бразѣ трїе́хъ а҆́гг҃лѡвъ,  ѻ҆́номꙋ пресла́вномꙋ патрїа́рхꙋ а҆враа́мꙋ бы́вшемъ: въ  но́вѣй же бл҃года́ти ѻ҆ц҃ъ во гла́сѣ, сн҃ъ пло́тїю во  і҆ѻрда́нѣ, дх҃ъ же ст҃ы́й въ ви́дѣ голꙋби́нѣ  ꙗ҆ви́сѧ. и҆ па́ки сн҃ъ, и҆́же пло́тїю вознесе́сѧ на  нб҃о, и҆ ѡ҆деснꙋ́ю бг҃а сѣди́тъ, оу҆тѣ́шителѧ дх҃а на  а҆пⷭ҇лы въ видѣ́нїи ѻ҆́гненныхъ ѧ҆зы̑къ посла̀: и҆ на  ѳавѡ́рѣ ѻ҆ц҃ъ во гла́сѣ, дх҃ъ ст҃ы́й во ѻ҆́блацѣ,  сн҃ъ же въ пресвѣ́тломъ свѣ́тѣ оу҆ченикѡ́мъ трїе́мъ  показа́сѧ: си́це всегда́шнѧгѡ ра́ди воспомина́нїѧ, тебѐ  є҆ди́наго сла́вимаго бг҃а не то́чїю оу҆сты̀  и҆сповѣ́дꙋемъ, но и҆ ѡ҆́бразъ пи́шемъ, не є҆́же  бг҃отвори́ти се́й, но є҆́же на́нь тѣле́сныма ѻ҆чи́ма  взира́юще, оу҆́мныма на тебѐ бг҃а на́шего зрѣ́ти, и҆  того̀ чтꙋ́ще, тебѐ созда́телѧ, и҆скꙋпи́телѧ и҆  ѡ҆ст҃и́телѧ на́шего сла́вити и҆ велича́ти и҆ твоѧ̑  неисчє́тнаѧ бл҃годѣѧ̑нїѧ воспомина́ти: по́честь бо  ѡ҆́браза на первоѡбра́зное прехо́дитъ. Предло́жше оу҆́бѡ  і҆кѡ́нꙋ сїю̀ ны́нѣ пред̾ твои́мъ вели́чествомъ,  бл҃гоче́стнымъ и҆́мже предрѣ́хомъ намѣ́ренїемъ,  про́симъ и҆ мо́лимъ, и҆ твоемꙋ̀ бл҃гоꙋтро́бїю ми́ли сѧ  дѣ́емъ, при́зри млⷭ҇тивнѡ на ню̀ и҆ низпослѝ нбⷭ҇ное  твоѐ бл҃гослове́нїе, и҆ во и҆́мѧ твоѐ трист҃о́е  бл҃гословѝ и҆ ѡ҆ст҃ѝ ю҆̀, во є҆́же сїю̀ бл҃гоче́стнѡ  чтꙋ́щїи, и҆ пред̾ не́ю тебѣ̀ смире́ннѡ кла́нѧющїисѧ, и҆  вѣ́рнѡ молѧ́щїисѧ ѡ҆брѧ́щꙋтъ млⷭ҇ть, и҆ бл҃года́ть  полꙋ́чатъ, и҆ ѿ всѣ́хъ бѣ́дъ и҆ скорбе́й свобо́дны  бꙋ́дꙋтъ, грѣхѡ́въ же проще́нїе полꙋ́чатъ, и҆ црⷭ҇твїѧ  нбⷭ҇нагѡ сподо́бѧтсѧ: бл҃года́тїю и҆ щедро́тами, и҆  чл҃вѣколю́бїемъ тебѐ є҆ди́нагѡ въ трⷪ҇цѣ сла́вимагѡ  бг҃а, ѻ҆ц҃а̀, и҆ сн҃а, и҆ ст҃а́гѡ дх҃а, є҆мꙋ́же сла́ва,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
І҆ере́й же чте́тъ мл҃твꙋ сїю̀ та́йнѡ: 
Гдⷭ҇и бж҃е, въ трⷪ҇цѣ ст҃ѣ́й сла́вимый и҆  покланѧ́емый, оу҆слы́ши ны́нѣ мл҃твꙋ на́шꙋ, и҆  низпослѝ бл҃гослове́нїе твоѐ бж҃е́ственное нбⷭ҇ное, и҆  бл҃гословѝ, и҆ ѡ҆ст҃ѝ ѡ҆́бразъ се́й ѡ҆кропле́нїемъ  воды̀ сеѧ̀ сщ҃е́нныѧ, въ сла́вꙋ твою̀ и҆ во сп҃се́нїе  люде́й твои́хъ. 
И҆ возглаша́етъ: Ты́ бо є҆сѝ ѡ҆сщ҃е́нїе на́ше, и҆  тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же кропи́тъ сщ҃е́нною водо́ю ѡ҆́бразъ,  глаго́лѧ: 
Ѡ҆сщ҃а́етсѧ ѡ҆́бразъ се́й бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 
А҆́бїе же чте́тъ, и҆лѝ пое́тъ стїхи́рꙋ сїю̀, гла́съ  и҃: 
Прїиди́те лю́дїе, трїѷпоста́сномꙋ бж҃ествꙋ̀  поклони́мсѧ, сн҃ꙋ во ѻ҆ц҃ѣ̀, со ст҃ы́мъ дх҃омъ: ѻ҆ц҃ъ  бо безлѣ́тнѡ родѝ сн҃а соприсносꙋ́щна и҆ сопресто́льна,  и҆ дх҃ъ ст҃ы́й бѣ̀ во ѻ҆ц҃ѣ̀ съ сн҃омъ прославлѧ́емь:  є҆ди́на си́ла, є҆ди́но сꙋщество̀, є҆ди́но бж҃ество̀.  є҆мꙋ́же покланѧ́ющесѧ всѝ глаго́лемъ: ст҃ы́й бж҃е, всѧ̑  содѣ́ѧвый сн҃омъ, содѣ́йствомъ ст҃а́гѡ дх҃а: ст҃ы́й  крѣ́пкїй, и҆́мже ѻ҆ц҃а̀ позна́хомъ, и҆ дх҃ъ ст҃ы́й  прїи́де въ мі́ръ: ст҃ы́й безсме́ртный, оу҆тѣ́шительный  дш҃е, ѿ ѻ҆ц҃а̀ и҆сходѧ́й, и҆ въ сн҃ѣ почива́ѧй,  трⷪ҇це ст҃а́ѧ, сла́ва тебѣ̀. 
Вѣ́стно же бꙋ́ди, ꙗ҆́кѡ а҆́ще і҆кѡ́на бꙋ́детъ ст҃ы́ѧ  трⷪ҇цы, сїѧ̀ стїхи́ра пое́тсѧ. А҆́ще же бг҃оѧвле́нїѧ  и҆лѝ преѡбраже́нїѧ, и҆лѝ соше́ствїѧ ст҃а́гѡ дꙋ́ха,  пое́тсѧ и҆лѝ чте́тсѧ тропа́рь и҆ конда́къ пра́здничный,  и҆ ѿпꙋ́стъ пра́здничный быва́етъ. 


[глⷡ҇а м҃а] Чи́нъ бл҃гослове́нїѧ и҆ ѡ҆сщ҃е́нїѧ і҆кѡ́ны  хрⷭ҇то́вы, пра́здникѡвъ гдⷭ҇кихъ, є҆ди́ныѧ, и҆лѝ  мно́гихъ. 
Поста́вленꙋ сꙋ́щꙋ пред̾ а҆мвѡ́номъ столꙋ̀, чⷭ҇тнѡ  покрове́нꙋ, и҆ на не́мъ ѡ҆́бразъ сп҃совъ, и҆лѝ мнѡ́ги  ѡ҆́бразы, є҆ли́кѡ и҆̀хъ бꙋ́детъ, і҆ере́й въ  є҆пїтрахи́ль и҆ фелѡ́нь ѡ҆дѣ́ѧнъ, крⷭ҇тоѡбра́знѡ  покади́въ ѡ҆́бразъ, начина́етъ ѻ҆бы́чнѡ: Бл҃гослове́нъ  бг҃ъ на́шъ: Чте́цъ: Цр҃ю̀ нбⷭ҇ный: Трист҃о́е: и҆ по  Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: Гдⷭ҇и  поми́лꙋй, в҃і. Сла́ва, и҆ ны́нѣ: Прїиди́те,  поклони́мсѧ: три́жды. 
И҆ ѱало́мъ п҃и: 
Млⷭ҇ти твоѧ̑ гдⷭ҇и во вѣ́къ воспою̀, ро́дъ и҆ ро́дъ  возвѣщꙋ̀ и҆́стинꙋ твою̀ оу҆сты̀ мои́ми. Занѐ ре́клъ  є҆сѝ: въ вѣ́къ млⷭ҇ть сози́ждетсѧ, на нб҃сѣ́хъ  оу҆гото́витсѧ и҆́стина твоѧ̀. Завѣща́хъ завѣ́тъ  и҆збра̑ннымъ мои̑мъ, клѧ́хсѧ дв҃дꙋ рабꙋ̀ моемꙋ̀: До  вѣ́ка оу҆гото́ваю сѣ́мѧ твоѐ, и҆ сози́ждꙋ въ ро́дъ и҆  ро́дъ прⷭ҇то́лъ тво́й. И҆сповѣ́дѧтъ нб҃са̀ чꙋдеса̀ твоѧ̑  гдⷭ҇и, и҆́бо и҆́стинꙋ твою̀ въ цр҃кви ст҃ы́хъ. Ꙗ҆́кѡ  кто̀ во ѻ҆́блацѣхъ оу҆равни́тсѧ гдⷭ҇еви,  оу҆подо́битсѧ гдⷭ҇еви въ сынѣ́хъ бж҃їихъ; Бг҃ъ  прославлѧ́емь въ совѣ́тѣ ст҃ы́хъ, ве́лїй и҆ стра́шенъ  є҆́сть над̾ всѣ́ми ѻ҆кре́стными є҆гѡ̀. Гдⷭ҇и бж҃е  си́лъ, кто̀ подо́бенъ тебѣ̀; си́ленъ є҆сѝ гдⷭ҇и, и҆  и҆́стина твоѧ̀ ѻ҆́крестъ тебѐ. Ты̀ влⷣчествꙋеши  держа́вою морско́ю, возмꙋще́нїе же во́лнъ є҆гѡ̀ ты̀  оу҆кроча́еши. Ты̀ смири́лъ є҆сѝ, ꙗ҆́кѡ ꙗ҆́звена  го́рдаго, мы́шцею си́лы твоеѧ̀ расточи́лъ є҆сѝ врагѝ  твоѧ̑. Твоѧ̑ сꙋ́ть нб҃са̀, и҆ твоѧ̀ є҆́сть землѧ̀,  вселе́ннꙋю и҆ и҆сполне́нїе є҆ѧ̀ ты̀ ѡ҆снова́лъ є҆сѝ.  Сѣ́веръ и҆ мо́ре ты̀ созда́лъ є҆сѝ: ѳавѡ́ръ и҆  є҆рмѡ́нъ ѡ҆ и҆́мени твое́мъ возра́дꙋетасѧ. Твоѧ̀ мы́шца  съ си́лою: да оу҆крѣпи́тсѧ рꙋка̀ твоѧ̀, и҆ вознесе́тсѧ  десни́ца твоѧ̀. Пра́вда и҆ сꙋдьба̀ оу҆гото́ванїе  прⷭ҇то́ла твоегѡ̀: млⷭ҇ть и҆ и҆́стина пред̾и́детѣ  пред̾ лице́мъ твои́мъ. Бл҃же́ни лю́дїе вѣ́дꙋщїи  воскликнове́нїе: гдⷭ҇и во свѣ́тѣ лица̀ твоегѡ̀  по́йдꙋтъ, И҆ ѡ҆ и҆́мени твое́мъ возра́дꙋютсѧ ве́сь де́нь,  и҆ пра́вдою твое́ю вознесꙋ́тсѧ. Ꙗ҆́кѡ похвала̀ си́лы  и҆́хъ ты̀ є҆сѝ, и҆ во бл҃говоле́нїи твое́мъ вознесе́тсѧ  ро́гъ на́шъ. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Гдⷭ҇и бж҃е вседержи́телю, бж҃е ѻ҆тє́цъ на́шихъ,  хотѧ́й лю́ди твоѧ̑, и҆збра́ннагѡ і҆зра́илѧ, ѿ пре́лести  і҆дѡлослꙋже́нїѧ и҆зба́вити, и҆ въ позна́нїи и҆ слꙋже́нїи  тебѣ̀ є҆ди́номꙋ и҆́стинномꙋ бг҃ꙋ всегда̀ неѿстꙋ́пнѡ  и҆мѣ́ти, є҆́же не твори́ти себѣ̀ ѡ҆́браза и҆ подо́бїѧ  тебѣ̀ и҆́стинномꙋ бг҃ꙋ сопроти́внагѡ, во є҆́же ꙗ҆́кѡ  бг҃ꙋ кла́нѧтисѧ и҆ слꙋжи́ти є҆мꙋ̀, преще́нїемъ  запрети́лъ є҆сѝ. Па́ки же подѡ́бїѧ и҆ ѡ҆́бразы, и҆́миже  не чꙋ́ждыхъ ло́жныхъ богѡ́въ, но тебѐ є҆ди́нагѡ  и҆́стиннагѡ бг҃а прест҃о́е и҆ великолѣ́пое и҆́мѧ  сла́витсѧ, мѡѷсе́омъ пе́рвѣе въ твое́мъ зако́нномъ  ст҃и́лищи, над̾ кївѡ́томъ свидѣ́нїѧ херꙋві̑ма два̀  зла́та, два́ же оу҆ оу҆глѡ́въ ѡ҆чище́нїѧ поста́вити, на  ѻ҆по́нахъ же мно́жество херꙋві́мѡвъ дѣ́ломъ шве́ннымъ  оу҆стро́ити и҆ соѡрꙋжи́ти повелѣ́лъ є҆сѝ: и҆  соломѡ́номъ въ ѻ҆лтарѣ̀ херꙋві̑ма два̀, ѿ дре́ва  кѷпарі́са зла́томъ ѡ҆б̾ѧ́та поста́влена бы́ста: кївѡ́тъ  же, въ не́мже скрижа̑ли завѣ́та ка́менни, ста́мна  злата̀, и҆ а҆арѡ́новъ же́злъ бѧ́хꙋ, ꙗ҆́кѡ ті́и съ  людьмѝ тꙋ̀ сꙋ́щїи, и҆ сла́вы твоеѧ̀ вели́чество  зна́менꙋющїи, и҆ па́мѧть твои́хъ пресла́вныхъ чꙋде́съ и҆  бл҃годѣѧ́нїй и҆мѣ́ющїи, [а҆́ще и҆ дѣ́ло рꙋ́къ  человѣ́ческихъ бѧ́хꙋ] со стра́хомъ и҆ тре́петомъ и҆  бл҃голѣ́пнымъ поклоне́нїемъ, кажде́нїемъ же и҆ пред̾  тѣ́ми моле́нїемъ, чти́ти сїѧ̑ повелѣ́лъ є҆сѝ, и҆  че́сть ѻ҆́нꙋю, ꙗ҆́кѡ тебѣ̀ самомꙋ̀ ѿда́ннꙋю,  млⷭ҇тивнѡ прїима́лъ є҆сѝ. Во и҆сполне́нїи же време́нъ  посла́лъ є҆сѝ є҆диноро́днаго сн҃а твоего̀, гдⷭ҇а  на́шего і҆и҃са хрⷭ҇та̀, ражда́емаго ѿ жены̀, при́снѡ же  дв҃ы мр҃і́и, и҆́же зра́къ раба̀ прїи́мъ и҆ въ подо́бїи  чл҃вѣ́честѣмъ бы́въ, подо́бїе своегѡ̀ пречⷭ҇тагѡ  ѡ҆́браза, нерꙋкотворе́ннѡ къ своемꙋ̀ прест҃о́мꙋ лицꙋ̀  оу҆брꙋ́съ приложи́въ, и҆з̾ѡбразѝ, и҆ а҆́ѵгарю  є҆де́сскомꙋ кнѧ́зю посла̀, и҆ тѣ́мъ ѿ недꙋ́га того̀  и҆сцѣлѝ, и҆ всѣ̑мъ вѣ́рою къ томꙋ̀ приходѧ́щымъ и҆  кла́нѧющымсѧ, неисчє́тнаѧ и҆сцѣлє́нїѧ и҆ мнѡ́гаѧ  бл҃годѣѧ̑нїѧ чꙋдодѣ́йствꙋѧ подава́ше. И҆ мы̀ оу҆̀бо,  ѽ бл҃гі́й вседержи́телю влⷣко, се́й ѡ҆́бразъ [и҆лѝ  сїѧ̑ ѡ҆́бразы] возлю́бленнагѡ сн҃а твоегѡ̀, въ  воспомина́нїе сп҃си́тельнагѡ воплоще́нїѧ, и҆ ѡ҆ всѣ́хъ  пресла́вныхъ є҆гѡ̀ чꙋде́съ и҆ бл҃годѣѧ́нїй, ꙗ҆́же на  землѝ, ꙗ҆́кѡ чл҃вѣ́къ ꙗ҆ви́всѧ, человѣ́ческомꙋ ро́дꙋ  показа̀, не бг҃отворѧ́ще соѡрꙋжи́хомъ, но вѣ́дꙋще,  ꙗ҆́кѡ по́честь ѡ҆́браза на первоѡбра́зное восхо́дитъ,  пред̾ твои́мъ вели́чествомъ чⷭ҇тнѡ предложи́хомъ, и҆  припада́юще прилѣ́жнѡ мо́лимъ: при́зри млⷭ҇тивнѡ на ны̀  и҆ на ѡ҆́бразъ се́й [и҆лѝ на ѡ҆́бразы сїѧ̑] и҆  воплоще́нїѧ и҆ ꙗ҆вле́нїѧ ра́ди є҆диноро́днагѡ сн҃а  твоегѡ̀, въ є҆гѡ́же воспомина́нїе се́й [и҆лѝ сїѧ̑]  оу҆стро́ихомъ, послѝ на́нь [и҆лѝ на нѧ̀] твоѐ нбⷭ҇ное  бл҃гослове́нїе и҆ и҆ бл҃года́ть прест҃а́гѡ дх҃а, и҆  бл҃гословѝ и҆ ѡ҆ст҃ѝ є҆го̀ [и҆лѝ ѧ҆̀]: пода́ждь  є҆мꙋ̀ [и҆лѝ и҆̀мъ] си́лꙋ цѣле́бнꙋ, и҆ всѣ́хъ ко́зней  дїа́вольскихъ прогони́тельнꙋ, и҆ и҆спо́лни є҆го̀ [и҆лѝ  ѧ҆̀] бл҃гослове́нїѧ и҆ крѣ́пости ѻ҆́нагѡ ст҃а́гѡ  нерꙋкотворе́ннагѡ ѡ҆́браза, ю҆́же ѿ прикоснове́нїѧ  ст҃а́гѡ и҆ пречⷭ҇тагѡ лица̀ возлю́бленнагѡ сн҃а твоегѡ̀  бога́тнѡ стѧжа̀, во є҆́же си́ламъ и҆ чꙋдесє́мъ тѣ́мъ  [и҆лѝ тѣ́ми] къ оу҆твержде́нїю правосла́вныѧ вѣ́ры,  и҆ сп҃се́нїю вѣ́рныхъ люде́й твои́хъ дѣ́йствоватисѧ, и҆  во є҆́же всѣ̑мъ тебѣ̀ и҆ є҆диноро́дномꙋ твоемꙋ̀ сн҃ꙋ  и҆ прест҃о́мꙋ дх҃ꙋ пред̾ ни́мъ кла́нѧющымсѧ, и҆ вѣ́рнѡ  призыва́ющымъ, и҆ прилѣ́жнѡ молѧ́щымсѧ оу҆слы̑шаннымъ  бы́ти, и҆ млⷭ҇ть привлещѝ твоегѡ̀ чл҃вѣколю́бїѧ, и҆  бл҃года́ть полꙋчи́ти. Ты́ бо є҆сѝ ѡ҆сщ҃е́нїе на́ше, и҆  тебѣ̀ сла́вꙋ возсыла́емъ со є҆диноро́днымъ твои́мъ  сн҃омъ, и҆ прест҃ы́мъ, и҆ бл҃ги́мъ и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же чте́тъ та́йнѡ мл҃твꙋ сїю̀: 
Вонмѝ гдⷭ҇и бж҃е мо́й ѿ ст҃а́гѡ жили́ща, и҆ ѿ  прⷭ҇то́ла сла́вы црⷭ҇твїѧ твоегѡ̀, и҆ млⷭ҇тивнѡ послѝ  бл҃гослове́нїе твоѐ ст҃о́е на ѡ҆́бразъ се́й [и҆лѝ на  ѡ҆́бразы сїѧ̑], и҆ въ ѡ҆кропле́нїи воды̀ сеѧ̀ сщ҃е́нныѧ,  бл҃гословѝ и҆ ѡ҆ст҃ѝ є҆го̀ [и҆лѝ ѧ҆̀] и҆ да́ждь  є҆мꙋ̀ [и҆лѝ и҆̀мъ] си́лꙋ цѣле́бнꙋ, всѧ́кїѧ болѣ́зни  и҆ недꙋ́га, всѧ́кихъ дїа́вольскихъ ко́зней прогони́тельнꙋ  ѿ всѣ́хъ вѣ́рнѡ къ немꙋ̀ [и҆лѝ къ ни̑мъ]  прибѣга́ющихъ, и҆ пред̾ тѣ́мъ [и҆лѝ тѣ́ми] тебѣ̀  кла́нѧющихсѧ, молѧ́щымъ же сѧ, и҆ прибѣга́ющымъ: и҆  всегда̀ оу҆слы́шана и҆ бл҃гопрїѧ́тна тебѣ̀ да бꙋ́детъ  и҆́хъ мольба̀. 
И҆ возглаша́етъ: Бл҃года́тїю и҆ щедро́тами  є҆диноро́днагѡ сн҃а твоегѡ̀, съ ни́мже бл҃гослове́нъ  є҆сѝ и҆ съ прест҃ы́мъ и҆ бл҃ги́мъ и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же кропи́тъ сщ҃е́нною водо́ю ѡ҆́бразъ,  глаго́лѧ: Ѡ҆сщ҃а́етсѧ ѡ҆́бразъ се́й [и҆лѝ ѡ҆́бразы сїѧ̑]  бл҃года́тїю прест҃а́гѡ дх҃а, ѡ҆кропле́нїемъ сщ҃е́нныѧ  воды̀ сеѧ̀, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  а҆ми́нь. Три́жды. 
А҆́бїе же і҆ере́й кади́тъ ѡ҆́бразъ, и҆ покланѧ́етсѧ,  поѧ̀ и҆лѝ глаго́лѧ тропа́рь се́й, гла́съ в҃: 
Пречⷭ҇томꙋ твоемꙋ̀ ѡ҆́бразꙋ покланѧ́емсѧ бл҃гі́й,  просѧ́ще проще́нїѧ прегрѣше́нїй на́шихъ, хрⷭ҇тѐ бж҃е:  во́лею бо бл҃говоли́лъ є҆сѝ пло́тїю взы́ти на крⷭ҇тъ,  да и҆зба́виши, ꙗ҆̀же созда́лъ є҆сѝ, ѿ рабо́ты  вра́жїѧ. тѣ́мъ бл҃года́рственнѡ вопїе́мъ тѝ: ра́дости  и҆спо́лнилъ є҆сѝ всѧ̑ сп҃се на́шъ, прише́дый спастѝ  мі́ръ. 
Лобза́въ же ѡ҆́бразъ, глаго́летъ: 
Сла́ва, и҆ ны́нѣ, гла́съ д҃: Бж҃е́ственный тво́й  зра́къ на і҆кѡ́нѣ и҆з̾ѡбразꙋ́юще хрⷭ҇тѐ бж҃е, є҆́же  ѿ дв҃ы ржⷭ҇тво̀ твоѐ ꙗ҆́снѡ разꙋмѣва́емъ: чꙋдеса́ же  твоѧ̑ неизглагѡ́ланнаѧ, и҆ во́льное распѧ́тїе  воспомина́юще, проповѣ́дꙋемъ. ѿню́дꙋже бѣ́сове  прогонѧ́ютсѧ стра́хомъ, ѕлосла́внїи же въ печа́лехъ  рыда́ютъ, ꙗ҆́кѡ си̑мъ соприча̑стницы. 
И҆ а҆́бїе твори́тъ ѿпꙋ́стъ се́й: 
И҆́же неизрече́ннымъ смотре́нїемъ пре́жде своеѧ̀  во́льныѧ стрⷭ҇ти, и҆зво́ливый на оу҆брꙋ́сѣ  нерꙋкотворе́ннѡ и҆з̾ѡбрази́ти пречⷭ҇тагѡ и҆  бл҃гочеловѣ́чнагѡ своегѡ̀ лица̀ ѡ҆́бразъ, хрⷭ҇то́съ  и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре,  и҆ всѣ́хъ ст҃ы́хъ свои́хъ, поми́лꙋетъ и҆ сп҃се́тъ на́съ,  ꙗ҆́кѡ бл҃гъ и҆ чл҃вѣколю́бецъ. 
И҆ полага́етъ ѡ҆́бразъ чⷭ҇тнѡ на свое́мъ мѣ́стѣ,  бл҃годарѧ̀ бг҃а. 


[глⷡ҇а м҃в] Чи́нъ бл҃гослове́нїѧ и҆ ѡ҆сщ҃е́нїѧ і҆кѡ́ны  прест҃ы́ѧ бцⷣы, є҆ди́ныѧ и҆лѝ мно́гихъ. 
Начина́етъ же і҆ере́й всѐ по пред̾ꙋка́занномꙋ на  бл҃гослове́нїи ѡ҆́браза хрⷭ҇то́ва, да́же до ѱалма̀, 
и҆́же здѣ̀ чте́тсѧ, м҃д. 
Ѿры́гнꙋ се́рдце моѐ сло́во бл҃го, глаго́лю а҆́зъ  дѣла̀ моѧ̑ цр҃е́ви: ѧ҆зы́къ мо́й тро́сть кни́жника  скоропи́сца. Красе́нъ добро́тою па́че сынѡ́въ  человѣ́ческихъ, и҆злїѧ́сѧ бл҃года́ть во оу҆стна́хъ  твои́хъ: сегѡ̀ ра́ди бл҃гослови́ тѧ бг҃ъ во вѣ́къ.  Препоѧ́ши ме́чь тво́й по бедрѣ̀ твое́й си́льне,  красото́ю твое́ю, и҆ добро́тою твое́ю, и҆ налѧцы̀ и҆  оу҆спѣва́й, и҆ црⷭ҇твꙋй, и҆́стины ра́ди, и҆ кро́тости,  и҆ пра́вды, и҆ наста́витъ тѧ̀ ди́внѡ десни́ца твоѧ̀.  Стрѣ́лы твоѧ̑ и҆з̾ѡщре́ны си́льне: лю́дїе под̾ тобо́ю  падꙋ́тъ въ се́рдцы вра̑гъ царе́выхъ. Прⷭ҇то́лъ тво́й бж҃е  въ вѣ́къ вѣ́ка: же́злъ пра́вости: же́злъ црⷭ҇твїѧ  твоегѡ̀. Возлюби́лъ є҆сѝ пра́вдꙋ, и҆ возненави́дѣлъ  є҆сѝ беззако́нїе: сегѡ̀ ра́ди пома́за тѧ̀ бж҃е бг҃ъ  тво́й є҆ле́емъ ра́дости, па́че прича̑стникъ твои́хъ.  Смѵ́рна, и҆ ста́кти, и҆ кассі́а ѿ ри́зъ твои́хъ, ѿ  тѧ́жестей слоно́выхъ, и҆з̾ ни́хже возвесели́ша тѧ̀.  Дщє́ри царе́й въ че́сти твое́й, предста̀ цр҃и́ца  ѡ҆деснꙋ́ю тебѐ, въ ри́захъ позлаще́нныхъ ѡ҆дѣ́ѧна,  преиспещре́на. Слы́ши дщѝ, и҆ ви́ждь, и҆ приклонѝ  оу҆́хо твоѐ, и҆ забꙋ́ди лю́ди твоѧ̑, и҆ до́мъ ѻ҆ц҃а̀  твоегѡ̀. И҆ возжела́етъ ца́рь добро́ты твоеѧ̀, занѐ то́й  є҆́сть гдⷭ҇ь тво́й, и҆ поклони́шисѧ є҆мꙋ̀. И҆ дщѝ  тѵ́рова съ да́ры, лицꙋ̀ твоемꙋ̀ помо́лѧтсѧ бога́тїи  лю́дстїи. Всѧ̀ сла́ва дще́ре цр҃е́вы внꙋ́трь, рѧ́сны  златы́ми ѡ҆дѣ́ѧна и҆ преиспещре́на. Приведꙋ́тсѧ цр҃ю̀  дѣ̑вы въ слѣ́дъ є҆ѧ̀, и҆́скрєннїѧ є҆ѧ̀ приведꙋ́тсѧ  тебѣ̀: Приведꙋ́тсѧ въ весе́лїй и҆ ра́дованїи, введꙋ́тсѧ  въ хра́мъ цр҃е́въ. Вмѣ́стѡ ѻ҆тє́цъ твои́хъ бы́ша  сы́нове твоѝ: поста́виша ѧ҆̀ кнѧ́зи по все́й землѝ.  Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. сегѡ̀  ра́ди лю́дїе и҆сповѣ́дѧтсѧ тебѣ̀ въ вѣ́къ, и҆ во  вѣ́къ вѣ́ка. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Гдⷭ҇и бж҃е на́шъ, и҆́же сопредвѣ́чномꙋ и҆  є҆диносꙋ́щномꙋ твоемꙋ̀ сн҃ꙋ и҆ сло́вꙋ, ѿ пречⷭ҇тыѧ  приснодв҃ы мр҃і́и воплоти́тисѧ и҆зво́лилъ є҆сѝ, и҆ сїю̀  бцⷣꙋ ржⷭ҇тво́мъ є҆гѡ̀ пречⷭ҇тымъ и҆з̾ неѧ̀ содѣ́лавъ,  предста́тельницꙋ, помо́щницꙋ и҆ моли́твенницꙋ всѣ̑мъ  вѣ̑рнымъ сотвори́лъ є҆сѝ: при́зри ны́нѣ на на́съ  смире́ннѡ молѧ́щихъ ти сѧ и҆ бцⷣꙋ сїю̀ и҆́стиннѡ  и҆менꙋ́ющихъ, и҆ бы́ти вѣ́рꙋющихъ, и҆ сїю̀ въ мольбꙋ̀ къ  тебѣ̀ вѣ́рнѡ призыва́ющихъ, и҆ мл҃твами є҆ѧ̀  оу҆слы́шаны сотворѝ прошє́нїѧ и҆ мольбы̑ на́шѧ, и҆  низпослѝ бл҃года́ть прест҃а́гѡ твоегѡ̀ дх҃а на і҆кѡ́нꙋ  сїю̀, ю҆́же рабѝ твоѝ въ че́сть и҆ па́мѧть є҆ѧ̀  соѡрꙋжи́ша, и҆ бл҃гословѝ и҆ ѡ҆ст҃ѝ ю҆̀ нбⷭ҇нымъ  твои́мъ бл҃гослове́нїемъ: и҆ пода́ждь є҆́й си́лꙋ и҆  крѣ́пость чꙋдотво́рнагѡ дѣ́йствїѧ. Сотворѝ ю҆̀  враче́бницꙋ и҆ цѣльба́мъ и҆сто́чникъ, всѣ̑мъ въ  болѣ́знехъ къ не́й притека́ющымъ, и҆ бцⷣы ра́ди ѿ  тебѐ по́мощи просѧ́щымъ: и҆ всѣ́хъ и҆́же пред̾ се́ю  і҆кѡ́ною пребл҃гослове́ннꙋю дв҃ꙋ, и҆ мт҃рь гдⷭ҇а на́шегѡ  і҆и҃са хрⷭ҇та̀, возлю́бленнагѡ сн҃а твоегѡ̀, досто́йнѡ  чти́ти, и҆ ꙗ҆́кѡ предста́тельницꙋ ро́да хрⷭ҇тїа́нскагѡ  въ мольбꙋ̀ къ тебѣ̀ и҆ въ по́мощь въ бѣда́хъ и҆  нꙋ́ждахъ свои́хъ призыва́ти бꙋ́дꙋтъ, и҆зба́вꙋ,  застꙋпле́нїе и҆ ско́рꙋю по́мощь полꙋчи́ти сподо́би:  согрѣше́нїємъ же ѡ҆ставле́нїе и҆̀мъ млⷭ҇тивнѡ пода́ждь,  и҆ бл҃года́ть проси́мꙋю ѿ тебѐ ско́рѡ прїѧ́ти и҆  млⷭ҇ть ѡ҆брѣстѝ ѿ твоегѡ̀ чл҃вѣколю́бїѧ жела́ннꙋю,  црⷭ҇твїѧ прича́стники бы́ти сотворѝ: щедро́тами и҆з̾  неѧ̀ пло́тїю ро́ждшагѡсѧ є҆диноро́днагѡ сн҃а твоегѡ̀,  воплоще́ннагѡ бг҃а и҆ сп҃са на́шегѡ і҆и҃са хрⷭ҇та̀, съ  ни́мже тебѣ̀ подоба́етъ всѧ́каѧ сла́ва, че́сть и҆  поклоне́нїе, и҆ съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же чте́тъ мл҃твꙋ сїю̀ та́йнѡ: 
Влⷣко бж҃е ѻ҆́ч҃е вседержи́телю, и҆зво́ливый  є҆ди́нꙋ ѿ всегѡ̀ ро́да человѣ́ча, чи́стꙋю голꙋби́цꙋ  и҆ нескве́рнꙋю а҆́гницꙋ, приснодв҃ꙋ мр҃і́ю въ мт҃рь  є҆диноро́дномꙋ твоемꙋ̀ сн҃ꙋ и҆збра́ти, и҆ въ жили́ще  є҆мꙋ̀ наи́тїемъ прест҃а́гѡ дх҃а ѡ҆ст҃и́ти, вы́шшꙋю же и҆  чⷭ҇тнѣ́йшꙋю херꙋві́мѡвъ и҆ серафі́мѡвъ, и҆ всеѧ̀ тва́ри  сла́внѣйшꙋю, хода́таицꙋ и҆ мл҃твенницꙋ человѣ́ческомꙋ  ро́дꙋ сотвори́лъ ю҆̀ є҆сѝ: тоѧ̀ мл҃твами и҆  предста́тельствомъ і҆кѡ́нꙋ сїю̀, въ че́сть и҆ па́мѧть  є҆ѧ̀, и҆ въ сла́вꙋ и҆з̾ неѧ̀ рожде́ннагѡ  є҆диноро́днагѡ и҆ є҆диносꙋ́щнагѡ твоегѡ̀ сн҃а, и҆ тебѐ  безнача́льнагѡ є҆гѡ̀ ѻ҆ц҃а̀, и҆ прест҃а́гѡ и҆  животворѧ́щагѡ твоегѡ̀ дх҃а соста́вленнꙋю, бл҃года́тїю  твое́ю въ ѡ҆кропле́нїи воды̀ сеѧ̀ сщ҃е́нныѧ, бл҃гословѝ  и҆ ѡ҆ст҃ѝ, и҆ ꙗ҆вѝ ю҆̀ всѣ̑мъ вѣ́рою пред̾ не́ю  молѧ́щымъ ти сѧ, цѣле́бницꙋ дꙋше́вныхъ недꙋ́гѡвъ и҆  тѣле́сныхъ, и҆ ѿ всѣ́хъ вра́жїихъ навѣ́тѡвъ  свобожде́нїе и҆ покро́въ держа́венъ, и҆ мольба́мъ  бл҃гопрїѧ̑тнымъ оу҆ тебѐ бы́ти сотворѝ. 
И҆ возглаша́етъ: Щедро́тами є҆диноро́днагѡ сн҃а  твоегѡ̀, и҆з̾ неѧ̀ пло́тїю рожде́ннагѡ, гдⷭ҇а на́шегѡ  і҆и҃са хрⷭ҇та̀, съ ни́мже бл҃гослове́нъ є҆сѝ, съ  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же кропи́тъ і҆кѡ́нꙋ, глаго́лѧ: 
Ѡ҆сщ҃а́етсѧ і҆кѡ́на сїѧ̀ бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 
И҆ а҆́бїе пою́тъ тропарѝ сїѧ̑ бг҃оро́дичны, гла́съ  а҃: 
Под̾ твою̀ млⷭ҇ть прибѣга́емъ бцⷣе дв҃о, мл҃твъ  на́шихъ не пре́зри въ ско́рбехъ: но ѿ бѣ́дъ и҆зба́ви  на́съ, є҆ди́на чⷭ҇таѧ и҆ бл҃гослове́ннаѧ. 
Бцⷣе дв҃о ра́дꙋйсѧ, бл҃года́тнаѧ мр҃і́е, гдⷭ҇ь съ  тобо́ю, бл҃гослове́нна ты̀ въ жена́хъ, и҆ бл҃гослове́нъ  пло́дъ чре́ва твоегѡ̀, ꙗ҆́кѡ сп҃са родила̀ є҆сѝ дꙋ́шъ  на́шихъ. 
Сла́ва, гла́съ а҃: 
Ѿ ст҃ы́ѧ твоеѧ̀ і҆кѡ́ны, пречⷭ҇таѧ бцⷣе, цѣльбы̑  и҆ и҆сцѣлє́нїѧ подава́ютсѧ незави́стнѡ всѣ̑мъ, вѣ́рою  къ не́й притека́ющымъ, и҆ твоѐ застꙋпле́нїе ѿ се́рдца  призыва́ющымъ. тѣ́мъ и҆ моѧ̑ не́мѡщи посѣтѝ дв҃о, и҆  дꙋшє́вныѧ и҆ тѣлє́сныѧ ꙗ҆́звы млⷭ҇тивнѡ оу҆врачꙋ́й. 
И҆ ны́нѣ, гла́съ то́йже: 
Любо́вїю, чⷭ҇таѧ дв҃о, твою̀ ст҃ꙋ́ю і҆кѡ́нꙋ  почита́ющымъ, и҆ бж҃їю тѧ̀ и҆́стиннꙋю мт҃рь согла́снѡ  возвѣща́ющымъ, и҆ вѣ́рнѡ покланѧ́ющымъ ти сѧ,  храни́тельница ꙗ҆ви́сѧ, и҆ держа́внаѧ предста́тельница,  всѧ́кое ѕло̀ ѿ си́хъ оу҆далѧ́ющи, ꙗ҆́кѡ всѧ̑  могꙋ́щаѧ. 
Посе́мъ: Досто́йно є҆́сть: 
И҆ лобза́вше ѡ҆́бразъ, твори́тъ і҆ере́й ѿпꙋ́стъ  ѻ҆бы́чный. Вѣ́стно же бꙋ́ди, ꙗ҆́кѡ а҆́ще і҆кѡ́на  бꙋ́детъ ѿ пра́здникѡвъ бг҃оро́дичныхъ, по ѡ҆сщ҃е́нїи  є҆ѧ̀ а҆́бїе тропа́рь и҆ конда́къ пра́здничный пое́мъ,  пото́мъ же сїѧ̑ преднапи̑санныѧ тропарѝ. 


[глⷡ҇а м҃г] Чи́нъ бл҃гослове́нїѧ і҆кѡ́ны ст҃а́гѡ,  є҆ди́нагѡ и҆лѝ мно́гихъ. 
Начина́етъ же і҆ере́й всѐ по пред̾ꙋка́занномꙋ на  бл҃гослове́нїе і҆кѡ́ны хрⷭ҇то́вы, да́же до ѱалма̀,  и҆́же здѣ̀ чте́тсѧ, рл҃и: 
Гдⷭ҇и, и҆скꙋси́лъ мѧ̀ є҆сѝ, и҆ позна́лъ мѧ̀ є҆сѝ:  ты̀ позна́лъ є҆сѝ сѣда́нїе моѐ и҆ воста́нїе моѐ. Ты̀  разꙋмѣ́лъ є҆сѝ помышлє́нїѧ моѧ̑ и҆здале́ча: Стезю̀  мою̀ и҆ оу҆́же моѐ ты̀ є҆сѝ и҆зслѣ́довалъ, и҆ всѧ̑  пꙋти̑ моѧ̑ прови́дѣлъ є҆сѝ: Ꙗ҆́кѡ нѣ́сть льстѝ во  ѧ҆зы́цѣ мое́мъ, сѐ гдⷭ҇и, ты̀ позна́лъ є҆сѝ Всѧ̑  послѣ̑днѧѧ и҆ дрє́внѧѧ: ты̀ созда́лъ є҆сѝ мѧ̀, и҆  положи́лъ є҆сѝ на мнѣ̀ рꙋ́кꙋ твою̀. Оу҆диви́сѧ  ра́зꙋмъ тво́й ѿ менѐ, оу҆тверди́сѧ, не возмогꙋ̀ къ  немꙋ̀. Ка́мѡ пойдꙋ̀ ѿ дх҃а твоегѡ̀; и҆ ѿ лица̀  твоегѡ̀ ка́мѡ бѣжꙋ̀; А҆́ще взы́дꙋ на нб҃о, ты̀ та́мѡ  є҆сѝ: а҆́ще сни́дꙋ во а҆́дъ, та́мѡ є҆сѝ. А҆́ще возмꙋ̀  крилѣ̀ моѝ ра́нѡ, и҆ вселю́сѧ въ послѣ́днихъ мо́рѧ: И҆  та́мѡ бо рꙋка̀ твоѧ̀ наста́витъ мѧ̀, и҆ оу҆держи́тъ мѧ̀  десни́ца твоѧ̀. И҆ рѣ́хъ: є҆да̀ тьма̀ попере́тъ мѧ̀, и҆  но́щь просвѣще́нїе въ сла́дости мое́й; Ꙗ҆́кѡ тьма̀ не  помрачи́тсѧ ѿ тебѐ, и҆ но́щь ꙗ҆́кѡ де́нь  просвѣти́тсѧ: ꙗ҆́кѡ тьма̀ є҆ѧ̀, та́кѡ и҆ свѣ́тъ  є҆ѧ̀. Ꙗ҆́кѡ ты̀ созда́лъ є҆сѝ оу҆трѡ́бы моѧ̑,  воспрїѧ́лъ мѧ̀ є҆сѝ и҆з̾ чре́ва ма́тере моеѧ̀:  И҆сповѣ́мсѧ тебѣ̀, ꙗ҆́кѡ стра́шнѡ оу҆диви́лсѧ є҆сѝ.  чꙋ̑дна дѣла̀ твоѧ̑, и҆ дꙋша̀ моѧ̀ зна́етъ ѕѣлѡ̀. Не  оу҆таи́сѧ ко́сть моѧ̀ ѿ тебѐ, ю҆́же сотвори́лъ є҆сѝ  въ та́йнѣ, и҆ соста́въ мо́й въ преиспо́днихъ землѝ.  Несодѣ́ланное моѐ ви́дѣстѣ ѻ҆́чи твоѝ, и҆ въ  кни́зѣ твое́й всѝ напи́шꙋтсѧ: во дне́хъ сози́ждꙋтсѧ, и҆  никто́же въ ни́хъ. Мнѣ́ же ѕѣлѡ̀ че́стни бы́ша дрꙋ́зи  твоѝ бж҃е, ѕѣлѡ̀ оу҆тверди́шасѧ влады́чєствїѧ и҆́хъ.  И҆зочтꙋ̀ и҆̀хъ, и҆ па́че песка̀ оу҆мно́жатсѧ. воста́хъ,  и҆ є҆щѐ є҆́смь съ тобо́ю: А҆́ще и҆збїе́ши грѣ́шники  бж҃е. мꙋ́жїе крове́й оу҆клони́тесѧ ѿ менѐ, Ꙗ҆́кѡ  ревни́ви є҆стѐ въ помышле́нїихъ, прїи́мꙋтъ въ сꙋетꙋ̀  гра́ды твоѧ̑. Не ненави́дѧщыѧ ли тѧ̀, гдⷭ҇и,  возненави́дѣхъ, и҆ ѡ҆ вразѣ́хъ твои́хъ и҆ста́ѧхъ;  соверше́нною не́навистїю возненави́дѣхъ ѧ҆̀, во врагѝ  бы́ша мѝ. И҆скꙋси́ мѧ бж҃е, и҆ оу҆вѣ́ждь се́рдце моѐ,  и҆стѧжи́ мѧ, и҆ разꙋмѣ́й стєзѝ моѧ̑: И҆ ви́ждь, а҆́ще  пꙋ́ть беззако́нїѧ во мнѣ̀: и҆ наста́ви мѧ̀ на пꙋ́ть  вѣ́ченъ. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Гдⷭ҇и бж҃е вседержи́телю, бж҃е ѻ҆тє́цъ на́шихъ,  и҆́же дре́вле въ ве́тсѣмъ завѣ́тѣ подо́бїе херꙋві́мѡвъ  ѿ дре́ва, и҆ зла́та, и҆ шве́ннагѡ дѣ́ла въ ски́нїи  свидѣ́нїѧ сотвори́ти повелѣ́лъ є҆сѝ, и҆ ны́нѣ  ѡ҆́бразы и҆ подѡ́бїѧ ст҃ы́хъ оу҆го́дникѡвъ твои́хъ не  ѿмета́ѧй, но прїе́млѧй, во є҆́же вѣ̑рнымъ рабѡ́мъ  твои̑мъ, на нѧ̀ взира́ющымъ, просла́вити тебѐ си́хъ  просла́вившаго, и҆ потща́тисѧ житїю̀ и҆ дѣлѡ́мъ и҆́хъ,  и҆́миже твоеѧ̀ бл҃года́ти и҆ црⷭ҇твїѧ воспрїѧ́тїѧ  сподо́бишасѧ, подража́тельми бы́ти: тебѣ̀ мо́лимсѧ,  при́зри ны́нѣ на і҆кѡ́нꙋ сїю̀ [и҆лѝ на і҆кѡ́ны сїѧ̑] въ  че́сть и҆ па́мѧть ст҃а́гѡ твоегѡ̀ и҆́мⷬ҇къ, [и҆лѝ  ст҃ы́хъ твои́хъ] и҆з̾ѡбраже́ннꙋю и҆ напи́саннꙋю [и҆лѝ  и҆з̾ѡбражє́нныѧ и҆ напи̑санныѧ], и҆ нбⷭ҇нымъ твои́мъ  бл҃гослове́нїемъ бл҃гословѝ, и҆ ѡ҆ст҃ѝ ю҆̀ [и҆лѝ ѧ҆̀],  и҆ всѣ̑мъ чтꙋ́щымъ ю҆̀ [и҆лѝ ѧ҆̀] и҆ пред̾ то́ю [и҆лѝ  тѣ́ми] тебѣ̀ кла́нѧющымсѧ и҆ молѧ́щымсѧ, и҆ ст҃а́го  и҆́мⷬ҇къ, [и҆лѝ ст҃ы́хъ и҆́мⷬ҇къ], въ мольбꙋ̀ къ тебѣ̀  призыва́ющымъ, и҆ ꙗ҆́кѡ раба̀ и҆ дрꙋ́га твоего̀ [и҆лѝ  рабѡ́въ и҆ дрꙋгѡ́въ твои́хъ] млⷭ҇тивый послꙋ́шатель, и҆  бл҃гі́й и҆ бога́тый да́тель бꙋ́ди: и҆збавлѧ́ѧ и҆̀хъ ѿ  всѧ́кїѧ ско́рби и҆ нꙋ́жды, и҆ ѿ всѧ́кїѧ болѣ́зни  дꙋше́вныѧ и҆ тѣле́сныѧ, сподоблѧ́ѧ и҆̀хъ жела́емыѧ  твоеѧ̀ бл҃года́ти и҆ милосе́рдїѧ мл҃твами ст҃а́гѡ твоегѡ̀  и҆́мⷬ҇къ, [и҆лѝ ст҃ы́хъ твои́хъ и҆́мⷬ҇къ]. 
Ты́ бо є҆сѝ и҆сто́чникъ ѡ҆сщ҃е́нїѧ, и҆ бл҃ги́хъ  пода́тель, и҆ тебѣ̀ сла́вꙋ возсыла́емъ, со  є҆диноро́днымъ твои́мъ сн҃омъ, и҆ съ прест҃ы́мъ, и҆  бл҃ги́мъ и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же чте́тъ та́йнѡ мл҃твꙋ сїю̀: 
Гдⷭ҇и бж҃е на́шъ, человѣ́ка по ѡ҆́бразꙋ и҆ по  подо́бїю своемꙋ̀ созда́вый, преслꙋша́нїемъ же  первозда́ннагѡ растлѣ́ннꙋ бы́вшꙋ, вочеловѣ́ченїемъ  хрⷭ҇та̀ твоегѡ̀, и҆́же зра́къ раба̀ прїи́мъ, ѡ҆́бразомъ  ѡ҆брѣ́тесѧ ꙗ҆́кѡ чл҃вѣ́къ, се́й ѡ҆бнови́въ, въ пе́рвое  достоѧ́нїе въ ст҃ы́хъ твои́хъ приве́лъ є҆сѝ, и҆́хже мы̀  и҆з̾ѡбражє́нїѧ бл҃гоче́стнѡ чтꙋ́ще, ст҃ы́хъ, и҆̀же  тво́й ѡ҆́бразъ и҆ подо́бїе сꙋ́ть, чте́мъ: ѻ҆́ныхъ же  чтꙋ́ще, тебѐ ꙗ҆́кѡ первоѡбра́знаго чти́мъ и҆ сла́вимъ.  тѣ́мже тѧ̀ мо́лимъ, послѝ бл҃года́ть твою̀, и҆  ѡ҆кропле́нїемъ воды̀ сеѧ̀ сщ҃е́нныѧ бл҃гословѝ, и҆  ѡ҆ст҃ѝ ѡ҆́бразъ се́й [и҆лѝ ѡ҆́бразы сїѧ̑] въ сла́вꙋ  твою̀, въ че́сть же и҆ па́мѧть ст҃а́гѡ твоегѡ̀  и҆́мⷬ҇къ[и҆лѝ ст҃ы́хъ твои́хъ и҆́мⷬ҇къ] и҆ всѣ́хъ  ѡ҆́бразъ се́й чтꙋ́щихъ, и҆ пред̾ ни́мъ мольбы̑ своѧ̑  тебѣ̀ ѿдаю́щихъ, бл҃гословѝ, и҆ бл҃года́ть пред̾  тобо́ю ѡ҆брѣстѝ млⷭ҇тивнѡ сподо́би. 
И҆ возглаша́етъ: Бл҃года́тїю и҆ щедро́тами и҆  чл҃вѣколю́бїемъ є҆диноро́днагѡ сн҃а твоегѡ̀, съ ни́мже  бл҃гослове́нъ є҆сѝ, съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
І҆ере́й же кропи́тъ сщ҃е́нною водо́ю ѡ҆́бразъ,  глаго́лѧ: 
Ѡ҆сщ҃а́етсѧ ѡ҆́бразъ се́й бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 
И҆ а҆́бїе чте́тъ и҆лѝ пое́тъ тропа́рь и҆ конда́къ  ст҃о́мꙋ и҆лѝ ст҃ы̑мъ, и҆́хже є҆́сть ѡ҆́бразъ, и҆  лобза́въ чⷭ҇тнѡ ѡ҆́бразъ, твори́тъ ѻ҆бы́чный ѿпꙋ́стъ,  воспомина́ѧ и҆ ст҃а́го, є҆гѡ́же є҆́сть ѡ҆́бразъ. 


[глⷡ҇а м҃д] Чи́нъ бл҃гослове́нїѧ но́выхъ сосꙋ́дѡвъ  цр҃ко́вныхъ, вкꙋ́пѣ мно́гихъ: и҆лѝ є҆ди́нагѡ, ꙗ҆ковы̀  сꙋ́ть: кади́льница, ка́цїѧ, блю́до а҆нафо́рное, копїѐ,  кꙋкꙋ́мы, сі́есть водоно́сные сосꙋ́дцы, и҆ и҆ны̑ѧ  ѻ҆лта̑рныѧ принадле́жнѡсти. 
Начина́етъ і҆ере́й ѻ҆бы́чнѡ. По трист҃о́мъ, и҆ по  Прїиди́те, поклони́мсѧ: 
чте́тъ ѱало́мъ к҃є: 
Сꙋди́ ми гдⷭ҇и, ꙗ҆́кѡ а҆́зъ неѕло́бою мое́ю ходи́хъ:  и҆ на гдⷭ҇а оу҆пова́ѧ, не и҆знемогꙋ̀. И҆скꙋси́ мѧ гдⷭ҇и,  и҆ и҆спыта́й мѧ̀, разжзѝ оу҆трѡ́бы моѧ̑ и҆ се́рдце  моѐ. Ꙗ҆́кѡ млⷭ҇ть твоѧ̀ пред̾ ѻ҆чи́ма мои́ма є҆́сть,  и҆ бл҃гоꙋгоди́хъ во и҆́стинѣ твое́й. Не сѣдо́хъ съ  со́нмомъ сꙋ́етнымъ, и҆ со законопрестꙋ́пными не вни́дꙋ.  Возненави́дѣхъ це́рковь лꙋка́внꙋющихъ, и҆ съ  нечести́выми не сѧ́дꙋ. Оу҆мы́ю въ непови́нныхъ рꙋ́цѣ  моѝ, и҆ ѡ҆бы́дꙋ же́ртвенникъ тво́й гдⷭ҇и: Є҆́же  оу҆слы́шати мѝ гла́съ хвалы̀ твоеѧ̀, и҆ повѣ́дати всѧ̑  чꙋдеса̀ твоѧ̑. Гдⷭ҇и, возлюби́хъ бл҃голѣ́пїе до́мꙋ  твоегѡ̀, и҆ мѣ́сто селе́нїѧ сла́вы твоеѧ̀. Да не  погꙋби́ши съ нечести́выми дꙋ́шꙋ мою̀, и҆ съ мꙋ́жи крове́й  живо́тъ мо́й, И҆́хже въ рꙋ́кꙋ беззакѡ́нїѧ, десни́ца и҆́хъ  и҆спо́лнисѧ мзды̀. а҆́зъ же неѕло́бою мое́ю ходи́хъ,  и҆зба́ви мѧ̀ гдⷭ҇и, и҆ поми́лꙋй мѧ̀. Нога̀ моѧ̀ ста̀ на  правотѣ̀: въ цр҃квахъ бл҃гословлю̀ тѧ̀ гдⷭ҇и. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и бж҃е вседержи́телю, бж҃е ѻ҆тє́цъ на́шихъ,  сосꙋ́домъ твои́мъ и҆збра́ннымъ а҆пⷭ҇ломъ па́ѵломъ рекі́й,  ꙗ҆́кѡ всѐ созда́нїе твоѐ добро̀ и҆ ничто́же ѿме́тно,  а҆́ще сло́вомъ твои́мъ бж҃е́ственнымъ и҆ мл҃твами  ѡ҆сщ҃а́етсѧ: при́зри ны́нѣ млⷭ҇тивнѡ, смире́ннѡ  мо́лимсѧ, на мл҃твꙋ на́шꙋ и҆ на сосꙋ́ды сїѧ̑ [и҆лѝ на  сосꙋ́дъ се́й] ꙗ҆̀же [и҆лѝ є҆го́же] рабѝ твоѝ въ  сла́вꙋ прест҃а́гѡ и҆́мене твоегѡ̀, и҆ въ слꙋже́нїе  ст҃а́гѡ твоегѡ̀ же́ртвенника соѡрꙋди́ша, и҆ млⷭ҇тивнѡ  твои́мъ нбⷭ҇нымъ бл҃гослове́нїемъ, мл҃твою же на́съ  недосто́йныхъ рабѡ́въ и҆ слꙋжи́телей твои́хъ, бл҃гословѝ  и҆ ѡ҆ст҃ѝ, и҆ къ слꙋже́нїю ст҃а́гѡ твоегѡ̀ ѻ҆лтарѧ̀,  достѡ́йны [и҆лѝ досто́инъ] бы́ти ꙗ҆вѝ, прине́сшымъ же  нбⷭ҇ною твое́ю бл҃года́тїю возда́ждь, и҆ ѡ҆ставле́нїе  грѣхѡ́въ да́рꙋй, и҆ црⷭ҇твїѧ твоегѡ̀ прича́стники  сотворѝ. Ты́ бо є҆сѝ бг҃ъ млⷭ҇ти, и҆ щедро́тъ, и҆  человѣколю́бїѧ, и҆ тебѣ̀ сла́вꙋ возсыла́емъ, со  є҆диноро́днымъ твои́мъ сн҃омъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же прекло́нь главꙋ̀, та́йнѡ чте́тъ мл҃твꙋ  сїю̀: 
При́зри гдⷭ҇и бж҃е на́шъ на мл҃твꙋ на́шꙋ, смире́ннѡ  мо́лимсѧ, и҆ низпослѝ бл҃гослове́нїе твоѐ на сосꙋ́ды  сїѧ̑, [и҆лѝ на сосꙋ́дъ се́й], и҆ ѡ҆кропле́нїемъ воды̀  сеѧ̀ сщ҃е́нныѧ бл҃гословѝ, и҆ ѡ҆ст҃ѝ ѧ҆̀ [и҆лѝ  є҆го̀], во є҆́же бы́ти и҆̀мъ [и҆лѝ є҆мꙋ̀] достѡ́йнымъ  [и҆лѝ досто́йнꙋ] слꙋже́нїю ст҃а́гѡ твоегѡ̀ ѻ҆лтарѧ̀. 
И҆ возглаша́етъ: Ꙗ҆́кѡ ты̀ є҆сѝ ѡ҆сщ҃е́нїе на́ше и҆  тебѣ̀ сла́вꙋ возсыла́емъ, со є҆диноро́днымъ твои́мъ  сн҃омъ, съ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же кропи́тъ сосꙋ́ды сщ҃е́нною водо́ю,  глаго́лѧ: 
Ѡ҆сщ҃а́ютсѧ сосꙋ́ды сїѧ̑ [и҆лѝ ѡ҆сщ҃а́етсѧ сосꙋ́дъ  се́й] бл҃года́тїю прест҃а́гѡ дх҃а, ѡ҆кропле́нїемъ воды̀  сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ  дх҃а, а҆ми́нь. Три́жды. 
И҆ а҆́бїе твори́тъ дневны́й ѿпꙋ́стъ, и҆ вно́ситъ  сосꙋ́ды во ѻ҆лта́рь. 


[глⷡ҇а м҃є] Чи́нъ бл҃гослове́нїѧ но́вагѡ кївѡ́та,  и҆лѝ и҆на́гѡ ко́егѡ сосꙋ́да, и҆лѝ ко́егѡ ли́бо  храни́лища крⷭ҇тоѡбра́знѡ и҆лѝ и҆́накѡ къ хране́нїю  моще́й ст҃ы́хъ соѡрꙋже́ннагѡ. 
Наче́ншꙋ і҆ере́ю, по трист҃о́мъ, и҆ по Прїиди́те,  поклони́мсѧ: А҆́ще мѡ́щи сꙋ́ть не мч҃нчєскїѧ, но и҆на́гѡ  ко́егѡ ѿ ст҃ы́хъ, чте́тъ ѱало́мъ ра҃і: 
Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀: Си́льно на землѝ бꙋ́детъ сѣ́мѧ  є҆гѡ̀. ро́дъ пра́выхъ бл҃гослови́тсѧ. Сла́ва и҆  бога́тство въ домꙋ̀ є҆гѡ̀, и҆ пра́вда є҆гѡ̀ пребыва́етъ  въ вѣ́къ вѣ́ка. Возсїѧ̀ во тьмѣ̀ свѣ́тъ пра̑вымъ:  млⷭ҇тивъ и҆ ще́дръ и҆ пра́веденъ. Бл҃гъ мꙋ́жъ ще́дрѧ и҆  даѧ̀: оу҆стро́итъ словеса̀ своѧ̑ на сꙋдѣ̀, ꙗ҆́кѡ въ  вѣ́къ не подви́житсѧ. Въ па́мѧть вѣ́чнꙋю бꙋ́детъ  пра́ведникъ: Ѿ слꙋ́ха ѕла̀ не оу҆бои́тсѧ. Гото́во  се́рдце є҆гѡ̀ оу҆пова́ти на гдⷭ҇а: оу҆тверди́сѧ  се́рдце є҆гѡ̀, не оу҆бои́тсѧ, до́ндеже воззри́тъ на  врагѝ своѧ̑. Расточѝ, дадѐ оу҆бѡ́гимъ, пра́вда є҆гѡ̀  пребыва́етъ во вѣ́къ вѣ́ка: ро́гъ є҆гѡ̀ вознесе́тсѧ въ  сла́вѣ. Грѣ́шникъ оу҆́зритъ и҆ прогнѣ́ваетсѧ, зꙋбы̀  свои́ми поскреже́щетъ и҆ раста́етъ: жела́нїе грѣ́шника  поги́бнетъ. 
А҆́ще же мч҃нчєскїѧ сꙋ́ть мѡ́щи, чте́тъ ѱало́мъ  ѻ҃и: 
Бж҃е, прїидо́ша ꙗ҆зы́цы въ достоѧ́нїе твоѐ,  ѡ҆скверни́ша хра́мъ ст҃ы́й тво́й. Положи́ша і҆ерⷭ҇ли́мъ  ꙗ҆́кѡ ѻ҆во́щное храни́лище, положи́ша трꙋ̑пїѧ ра̑бъ  твои́хъ бра́шно пти́цамъ нбⷭ҇нымъ, плѡ́ти прпⷣбныхъ  твои́хъ ѕвѣрє́мъ земны̑мъ: Пролїѧ́ша кро́вь и҆́хъ  ꙗ҆́кѡ во́дꙋ ѻ҆́крестъ і҆ерⷭ҇ли́ма, и҆ не бѣ̀  погреба́ѧй. Бы́хомъ поноше́нїе сосѣ́дѡмъ на́шымъ,  подражне́нїе и҆ порꙋга́нїе сꙋ́щымъ ѻ҆́крестъ на́съ.  Доко́лѣ гдⷭ҇и, прогнѣ́ваешисѧ до конца̀, разжже́тсѧ  ꙗ҆́кѡ ѻ҆́гнь рве́нїе твоѐ; Проле́й гнѣ́въ тво́й на  ꙗ҆зы́ки незна́ющыѧ тебѐ, и҆ на ца̑рствїѧ, ꙗ҆̀же  и҆́мене твоегѡ̀ не призва́ша: Ꙗ҆́кѡ поѧдо́ша і҆а́кѡва,  и҆ мѣ́сто є҆гѡ̀ ѡ҆пꙋстоши́ша. Не помѧнѝ на́шихъ  беззако́нїй пе́рвыхъ: ско́рѡ да предварѧ́тъ ны̀ щедрѡ́ты  твоѧ̑ гдⷭ҇и, ꙗ҆́кѡ ѡ҆бнища́хомъ ѕѣлѡ̀. Помозѝ на́мъ  бж҃е сп҃си́телю на́шъ, сла́вы ра́ди и҆́мене твоегѡ̀ гдⷭ҇и  и҆зба́ви ны̀, и҆ ѡ҆чи́сти грѣхѝ на́шѧ, и҆́мене ра́ди  твоегѡ̀. Да не когда̀ рекꙋ́тъ ꙗ҆зы́цы: гдѣ̀ є҆́сть  бг҃ъ и҆́хъ; и҆ да оу҆вѣ́стсѧ во ꙗ҆зы́цѣхъ пред̾  ѻ҆чи́ма на́шима ѿмще́нїе кро́ве ра̑бъ твои́хъ  пролиты́ѧ. Да вни́детъ пред̾ тѧ̀ воздыха́нїе  ѡ҆кова́нныхъ: по вели́чїю мы́шцы твоеѧ̀, снабдѝ сы́ны  оу҆мерщвле́нныхъ. Возда́ждь сосѣ́дѡмъ на́шымъ  седмери́цею въ нѣ́дро и҆́хъ поноше́нїе и҆́хъ, и҆́мже  поноси́ша тѧ̀ гдⷭ҇и. Мы́ же лю́дїе твоѝ, и҆ ѻ҆́вцы  па́жити твоеѧ̀, и҆сповѣ́мысѧ тебѣ̀ бж҃е во вѣ́къ, въ  ро́дъ и҆ ро́дъ возвѣсти́мъ хвалꙋ̀ твою̀. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Бж҃е богѡ́мъ и҆ гдⷭ҇и господє́мъ, тво́рче и҆  созда́телю всеѧ̀ ви́димыѧ и҆ неви́димыѧ тва́ри: и҆́же  рабꙋ̀ твоемꙋ̀ мѡѷсе́ю повелѣ́лъ є҆сѝ, по ѡ҆́бразꙋ  пока́занномꙋ є҆мꙋ̀ на горѣ̀, кївѡ́тъ ѿ древе́съ  негнїю́щихъ соста́вити, и҆ зла́томъ чи́стымъ ѡ҆бложи́ти,  въ не́мже ста́мнꙋ златꙋ́ю, нбⷭ҇нꙋю въ себѣ̀ и҆мꙋ́щꙋю  ма́ннꙋ, и҆ скрижа̑ли завѣ́та пе́рстомъ твои́мъ  бж҃е́ственнымъ напи̑санныѧ, во свидѣ́тельство бꙋ́дꙋщемꙋ  ро́дꙋ сохрани́ти: ꙗ҆̀же всѧ̑ ѡ҆́бразъ бы́вше  ны̑нѣшнимъ, воплоще́нїемъ сн҃а твоегѡ̀ гдⷭ҇а на́шегѡ  і҆и҃са хрⷭ҇та̀ и҆спо́лнишасѧ, є҆гда̀ тѣ́ло є҆гѡ̀,  дѣ́йствомъ ст҃а́гѡ дх҃а ѿ пречⷭ҇тыѧ дв҃ы зача́тое и҆  ѡ҆дꙋшевле́нное, и҆сполне́нїемъ бж҃ества̀ всегѡ̀  и҆спо́лнилъ є҆сѝ. Тебѐ смире́ннѡ мо́лимъ вседержи́телю  бж҃е, ѻ҆́ч҃е гдⷭ҇а на́шегѡ і҆и҃са хрⷭ҇та̀, и҆з̾ негѡ́же  всѧ́кое ѻ҆те́чество на нб҃сѝ и҆ на землѝ и҆менꙋ́етсѧ,  ꙗ҆́кѡ да се́й кївѡ́тъ [и҆лѝ кївѡ́ты], и҆лѝ сосꙋ́дъ  [и҆лѝ сосꙋ́ды], къ хране́нїю моще́й ст҃ы́хъ твои́хъ  соѡрꙋже́нный [и҆лѝ соѡрꙋжє́нныѧ], мл҃твами и҆  предста́тельствомъ тѣ́хже ст҃ы́хъ твои́хъ, нбⷭ҇нымъ  твои́мъ бл҃гослове́нїемъ бл҃гослови́ши, и҆ ѡ҆ст҃и́ши, во  є҆́же всѣ́хъ въ не́мъ [и҆лѝ въ ни́хъ] мѡ́щи ст҃ы̑ѧ  хранѧ́щымъ и҆ сїѧ̑ че́стнѡ чтꙋ́щихъ, и҆ ст҃ы́хъ [и҆́хже  бꙋ́дꙋтъ мѡ́щи] призыва́ющихъ, мл҃твами и҆  предста́тельствомъ и҆́хъ, ѿ всѣ́хъ сопроти́вныхъ  ѡ҆бстоѧ́нїй належа́щихъ свободи́ши, и҆ ѿ преходѧ́щихъ  нꙋ́ждъ и҆ бѣ́дъ и҆зба́виши: всѧ̑ же врагѡ́въ ви́димыхъ  и҆ неви́димыхъ навѣ́тѡванїѧ, нашє́ствїѧ и҆ нападє́нїѧ  ѿ ни́хъ си́лою твое́ю ѿжене́ши: и҆ бꙋ́деши и҆̀мъ  стѣна̀ тверда̀ ѿ лица̀ вра́жїѧ. И҆ сохранѝ и҆̀хъ  невреди́мыхъ ѿ всѣ́хъ чарова́нїй, ѡ҆баѧ́нїй же и҆  ѕлохи́трїй ѕлы́хъ и҆ лꙋка́выхъ человѣ̑къ, гра́дъ же и҆  ѡ҆би́тель, село̀ и҆ странꙋ̀, въ ни́хже мѡ́щи ст҃ы́хъ  твои́хъ въ сосꙋ́дѣ се́мъ [и҆лѝ въ сосꙋ́дѣхъ си́хъ]  чⷭ҇тнѡ храни́мы бꙋ́дꙋтъ, и҆зба́ви, соблюдѝ и҆ невре́дны  сохранѝ ѿ поврежде́нїѧ мо́лнїи, ѕлорастворе́нїй  воздꙋ́хѡвъ, ѿ гра́да, гꙋби́тельства, трꙋ́са, пото́па,  ѻ҆гнѧ̀, меча̀, наше́ствїѧ и҆ноплемє́нникъ, и҆  междоꙋсо́бныѧ бра́ни, и҆ всѧ́кїѧ смертоно́сныѧ ра́ны, ѿ  ѕвѣре́й же ѕлы́хъ, и҆ гадѡ́въ ꙗ҆дови́тыхъ, и҆  по́лзающихъ разли́чныхъ черве́й, и҆ ѿ всѧ́кагѡ ѕла́гѡ  ѡ҆бстоѧ́нїѧ. И҆ бꙋ́ди и҆̀мъ по́мощь, защище́нїе и҆  покро́въ, и҆збавлѧ́ѧ и҆̀хъ ѿ всѧ́кагѡ ѕла̀: да́рꙋѧ же  и҆̀мъ въ бл҃гослове́нїи твое́мъ бл҃горастворє́нїѧ  воздꙋ́хѡвъ, оу҆множє́нїѧ плодѡ́въ земны́хъ, времена̀  ми̑рна и҆ всѧ́кое ѻ҆би́лїе, мл҃твами пречⷭ҇тыѧ твоеѧ̀  мт҃ре и҆ всѣ́хъ ст҃ы́хъ твои́хъ, въ ни́хже хвали́мь и҆  сла́вимь є҆сѝ со є҆диноро́днымъ твои́мъ сн҃омъ, и҆  прест҃ы́мъ, и҆ бл҃ги́мъ и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й чте́тъ та́йнѡ мл҃твꙋ сїю̀: 
Влⷣко бж҃е ѻ҆́ч҃е вседержи́телю, и҆́же при мѡѷсе́и  оу҆го́дницѣ твое́мъ ропта́нїе лю́демъ оу҆толѧ́ѧ,  сщ҃е́нство же а҆арѡ́ново бл҃гоꙋго́дное тебѣ̀ бы́ти  оу҆твержда́ѧ, же́злъ є҆гѡ̀ сꙋхі́й прозѧ́бнꙋти, и҆  цвѣ́тъ плодоно́сный произвестѝ сотвори́лъ є҆сѝ, и҆  се́й въ кївѡ́тѣ завѣ́та въ зна́менїе твоеѧ̀ си́лы и҆  чꙋдотворе́нїѧ вложи́ти повелѣ́лъ є҆сѝ: и҆́же и҆ на́мъ  ѡ҆бразова́нїе бы́сть хрⷭ҇та̀ твоегѡ̀, є҆гѡ́же на  крⷭ҇тномъ же́ртвенницѣ сме́ртїю и҆зсꙋше́нїе, и҆  тридне́внымъ воскрⷭ҇нїемъ процвѣте́нїе, цр҃кви же  сме́ртїю є҆гѡ̀ прозѧбе́нїе, и҆ но́щїю и҆ дне́мъ  плодоно́сное процвѣте́нїе си́мъ проѡбрази́лъ є҆сѝ.  Тебѐ всемлⷭ҇тиваго строи́телѧ и҆ промы́сленника  человѣ́ческагѡ ро́да прилѣ́жнѡ мо́лимъ, при́зри на  сосꙋ́ды сїѧ̑, къ хране́нїю моще́й ст҃ы́хъ оу҆го́дникѡвъ  твои́хъ соѡрꙋжє́нныѧ и҆ бл҃года́тїю твое́ю  всеѡсщ҃а́ющею, въ ѡ҆кропле́нїи воды̀ сеѧ̀ сщ҃е́нныѧ  бл҃гословѝ и҆ ѡ҆ст҃ѝ, и҆ и҆дѣ́же а҆́ще сїѧ̑ ѿнесе́ни  и҆ храни́ми бꙋ́дꙋтъ, мл҃твами и҆ предста́тельствы ст҃ы́хъ  твои́хъ, и҆́хже мѡ́щи въ ни́хъ сокры́ютсѧ, ѿтꙋ́дꙋ  всѧ́кое сопроти́вное ѡ҆бстоѧ́нїе ѿженѝ, всѧ̑ же  полє́знаѧ и҆ бл҃га̑ѧ та́мѡ оу҆мно́жи и҆ сохранѝ:  ꙗ҆́кѡ да вѣ́рнїи лю́дїе твоѝ, бога̑тыѧ млⷭ҇ти и҆  щедрѡ́ты и҆ бл҃годѣѧ̑нїѧ твоѧ̑ въ ма́лой ча́сти моще́й  ст҃ы́хъ твои́хъ, ꙗ҆́коже въ цѣ́ломъ и҆́хъ тѣ́лѣ  полꙋчи́вше, бл҃годаре́нїе тебѣ̀ до́лжное воздаю́тъ, и҆  житїѧ̀ и҆́хъ подража́тельми бы́ти потща́тисѧ  хода́тайствомъ и҆́хъ, и҆ съ ни́ми и҆ наслѣ́дники  црⷭ҇твїѧ твоегѡ̀ бы́ти да сподо́бѧтсѧ. 
И҆ возглаша́етъ: Бл҃года́тїю и҆ щедро́тами и҆  чл҃вѣколю́бїемъ є҆диноро́днагѡ сн҃а твоегѡ̀, съ ни́мже  бл҃гослове́нъ є҆сѝ, съ прест҃ы́мъ и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. 
І҆ере́й же кропи́тъ водо́ю сщ҃е́нною сосꙋ́ды,  глаго́лѧ: 
Ѡ҆сщ҃а́ютсѧ сосꙋ́ды сїѧ̑ бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 
А҆́ще же та́мѡ сꙋ́ть мѡ́щи ст҃ы́хъ влага́етъ ѧ҆̀ въ  нѧ̀, глаго́лѧ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. Ꙗ҆́кѡ  восхва́лѧтсѧ прпⷣбнїи во сла́вѣ, и҆ возра́дꙋютсѧ на  ло́жахъ свои́хъ. 
И҆ чте́тъ тропа́рь и҆ конда́къ ст҃ы́хъ, и҆́хже сꙋ́ть  мѡ́щи, и҆ сотвори́въ ѿпꙋ́стъ, съ воспомина́нїемъ  ст҃ы́хъ, и҆́хже сꙋ́ть мѡ́щи, раздае́тъ ѧ҆̀ тѣ̑мъ, и҆̀же  къ ѡ҆сщ҃е́нїю принесо́ша. 


[глⷡ҇а м҃ѕ] Бл҃гослове́нїе крⷭ҇та̀ къ ноше́нїю на  пе́рсехъ. 
Полага́емь быва́етъ сицевы́й крⷭ҇тъ на бж҃е́ственной  трапе́зѣ, и҆ по соверше́нїи бж҃е́ственныѧ лїтꙋргі́и,  и҆лѝ оу҆́трени, и҆лѝ часѡ́въ, и҆лѝ вече́рни, пре́жде  ѿпꙋ́ста чте́тъ і҆ере́й: Цр҃ю̀ нбⷭ҇ный: Трист҃о́е.  Ѻ҆́ч҃е на́шъ: И҆ тропарѝ сїѧ̑: Сп҃сѝ гдⷭ҇и лю́ди  твоѧ̑: Сла́ва: Вознесы́йсѧ на крⷭ҇тъ во́лею: И҆ ны́нѣ:  Предста́тельство хрⷭ҇тїа́нъ: 
И҆ по си́хъ ре́къ, Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и і҆и҃се хрⷭ҇тѐ бж҃е на́шъ, на дре́вѣ крⷭ҇тномъ  во́лею сп҃се́нїѧ на́шегѡ ра́ди пригвозди́тисѧ  восхотѣ́вый, и҆ пречⷭ҇тно́ю свое́ю кро́вїю сїѐ  ѡ҆ст҃и́ти и҆зво́ливый, и҆ крⷭ҇то́мъ свои́мъ ѿ рабо́ты  вра́жїѧ мі́ръ и҆скꙋпи́вый, и҆ дре́внее рꙋкописа́нїе  врага̀ на́шегѡ дїа́вола крⷭ҇то́мъ растерза́вый, и҆ ро́дъ  человѣ́ческїй ѿ мꙋчи́тельства є҆гѡ̀ тѣ́мъ  свободи́вый, тебѐ смире́ннѡ мо́лимъ: при́зри млⷭ҇тивнѡ  на зна́менїе сїѐ крⷭ҇тное, и҆ низпослѝ бж҃е́ственное  твоѐ бл҃гослове́нїе и҆ бл҃года́ть, и҆ пода́ждь є҆мꙋ̀  си́лꙋ и҆ крѣ́пость, ꙗ҆́кѡ да всѧ́къ, и҆́же въ  воспомина́нїе. сп҃си́тельныхъ твои́хъ стрⷭ҇те́й, и҆  животво́рныѧ твоеѧ̀ сме́рти, и҆ въ сохране́нїе и҆ въ  защище́нїе дꙋшѝ и҆ тѣ́ла на себѣ̀ носи́ти бꙋ́детъ,  нбⷭ҇ное бл҃гослове́нїе и҆ по́мощь въ не́мъ прїѧ́ти  сподо́битсѧ. И҆ ꙗ҆́коже же́злъ а҆арѡ́новъ, къ  ѿраже́нїю сопроти́вныхъ невѣ́рствїѧ, и҆ и҆спражне́нїю  волше́бныхъ мечта́нїй бл҃гослови́лъ є҆сѝ: си́це и҆ сїѐ  зна́менїе крⷭ҇тное бл҃гословѝ, и҆ сопроти́въ всѣ̑мъ  ко́знемъ дїа̑вольскимъ твоегѡ̀ застꙋпле́нїѧ по́мощь въ  нѐ вле́й, ꙗ҆́кѡ да всѧ́комꙋ на себѣ̀ носѧ́щемꙋ є҆̀,  защище́нїе и҆ соблюде́нїе ѿ всѧ́кагѡ ѕла̀ дꙋшѝ и҆  тѣ́ла сп҃си́тельное, и҆ въ оу҆множе́нїе въ не́мъ  дх҃о́вныхъ твои́хъ дарова́нїй, и҆ хрⷭ҇тїа́нскихъ  добродѣ́телей твое́ю бл҃года́тїю бꙋ́детъ. Ты́ бо є҆сѝ  бл҃гословлѧ́ѧй и҆ ѡ҆сщ҃а́ѧй всѧ́чєскаѧ, хрⷭ҇тѐ бж҃е  на́шъ, и҆ тебѣ̀ сла́вꙋ, бл҃годаре́нїе и҆ поклоне́нїе  возсыла́емъ, со безнача́льнымъ твои́мъ ѻ҆ц҃е́мъ, и҆  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же, прекло́нь главꙋ̀, чте́тъ та́йнѡ мл҃твꙋ  сїю̀: 
Гдⷭ҇и і҆и҃се хрⷭ҇тѐ бж҃е на́шъ, въ высо́кихъ живы́й,  и҆ на смирє́нныѧ призира́ѧй, твоѝ рабѝ недосто́йнїи  своѧ̑ тебѣ̀ приклони́хомъ вы̑ѧ се́рдца на́шегѡ и҆  тѣлесѐ, и҆ смире́ннѡ мо́лимъ тѧ̀, послѝ нбⷭ҇ное твоѐ  бл҃гослове́нїе на зна́менїе сїѐ крⷭ҇тное, и҆ въ  ѡ҆кропле́нїи сщ҃е́нныѧ воды̀ и҆спо́лни є҆̀ твоеѧ̀ си́лы  и҆ крѣ́пости, къ прогна́нїю и҆ разоре́нїю всѧ́кїѧ  дїа́вольскїѧ ко́зни: всѧ́комꙋ же носѧ́щемꙋ на себѣ̀  сїѐ, вѣ́рномꙋ рабꙋ̀ твоемꙋ̀, да́ждь бы́ти защище́нїе  дꙋшѝ и҆ тѣ́ла, ѿ лица̀ вра̑гъ ви́димыхъ и҆  неви́димыхъ и҆ ѿ всѧ́кагѡ ѕла̀, и҆ въ оу҆множе́нїе  твоеѧ̀ бл҃года́ти. Ты́ бо є҆сѝ ѡ҆сщ҃е́нїе на́ше хрⷭ҇тѐ  бж҃е на́шъ, и҆ тебѣ̀ сла́вꙋ возсыла́емъ со  безнача́льнымъ твои́мъ ѻ҆ц҃е́мъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ, и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й же взе́мъ сщ҃е́ннꙋю во́дꙋ, кропи́тъ є҆́ю  крⷭ҇тъ, глаго́лѧ: 
Бл҃гословлѧ́етсѧ и҆ ѡ҆сщ҃а́етсѧ зна́менїе сїѐ  крⷭ҇тное ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ  ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. Три́жды. 
И҆ а҆́бїе твори́тъ ѻ҆бы́чный ѿпꙋ́стъ, и҆ ѿдае́тъ  крⷭ҇тъ томꙋ̀, є҆гѡ́же є҆́сть, въ сла́вꙋ бж҃їю. 


[глⷡ҇а м҃з] Чи́нъ бл҃гослове́нїѧ и҆ ѡ҆сщ҃е́нїѧ  і҆кѡноста́са. 
Подоба́етъ оу҆́бѡ вѣ́дати, ꙗ҆́кѡ поста́вленꙋ сꙋ́щꙋ  і҆кѡноста́сꙋ въ цр҃кви, а҆́ще оу҆жѐ ѿ є҆пⷭ҇кпа  ѡ҆сщ҃е́нной соверше́ннѡ, и҆лѝ ѿ є҆гѡ̀ намѣ́стника  бл҃гослове́нной, а҆́бїе прѡтоїере́емъ, и҆лѝ є҆гѡ̀  и҆зволе́нїемъ ѿ і҆ере́а мѣ́стнагѡ ѡ҆сщ҃а́етсѧ. А҆́ще  же въ неѡсщ҃е́нной, и҆лѝ небл҃гослове́нной, пе́рвѣе  цр҃ковь ѡ҆сщ҃а́етсѧ, и҆лѝ бл҃гословлѧ́етсѧ, пото́мъ же  і҆кѡ̑ны, а҆́бїе по мѷропома́занїи стѣ́нъ пре́жде  кажде́нїѧ. Ст҃и́тель ста́въ пред̾ црⷭ҇кими враты̀,  ре́кшꙋ дїа́конꙋ: Гдⷭ҇ꙋ помо́лимсѧ, чте́тъ моли̑твы ни́же  положє́нныѧ, и҆ сщ҃е́нною водо́ю кропи́тъ і҆кѡ̑ны,  пото́мъ же кади́тъ и҆ соверша́етъ ѡ҆сщ҃е́нїе. А҆́ще же  намѣ́стникъ є҆гѡ̀ цр҃ковь бл҃гословлѧ́етъ, пре́жде  ѿпꙋ́ста пред̾ црⷭ҇кими враты̀, по Гдⷭ҇и поми́лꙋй,  чте́тъ всѧ̑ ни́же пи̑саннаѧ, и҆ посе́мъ твори́тъ  ѿпꙋ́стъ ѻ҆бы́чный. А҆́ще же въ ѡ҆сщ҃е́нной оу҆жѐ,  и҆лѝ бл҃гослове́нной цр҃кви, новопоста́влены сꙋ́ть  і҆кѡ̑ны, си́це бл҃гословлѧ́ютсѧ: І҆ере́й въ є҆пїтрахи́ль  и҆ фелѡ́нь ѡ҆дѣ́ѧнный, а҆́ще не и҆́мать сщ҃е́нной воды̀,  твори́тъ пе́рвѣе ма́лое ѡ҆сщ҃е́нїе а҆́ѵгꙋстово, пото́мъ  же пред̾ ца́рскими враты̀ ста́въ, начина́етъ ѻ҆бы́чнѡ: 
Бл҃гослове́нъ бг҃ъ на́шъ: Ли́къ же пое́тъ: Цр҃ю̀  нбⷭ҇ный: И҆ чте́тсѧ Трист҃о́е. И҆ по Ѻ҆́ч҃е на́шъ:  Прїиди́те, поклони́мсѧ: три́жды. 
Ѱало́мъ рл҃а: 
Помѧнѝ гдⷭ҇и дв҃да, и҆ всю̀ кро́тость є҆гѡ̀. Ꙗ҆́кѡ  клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю: А҆́ще вни́дꙋ  въ селе́нїе до́мꙋ моегѡ̀, и҆лѝ взы́дꙋ на ѻ҆́дръ  посте́ли моеѧ̀: А҆́ще да́мъ со́нъ ѻ҆чи́ма мои́ма, и҆  вѣ́ждома мои́ма дрема́нїе, и҆ поко́й скранїа́ма мои́ма:  До́ндеже ѡ҆брѧ́щꙋ мѣ́сто гдⷭ҇еви, селе́нїе бг҃ꙋ  і҆а́кѡвлю. Сѐ слы́шахомъ ѧ҆̀ во є҆ѵфра́ѳѣ,  ѡ҆брѣто́хомъ ѧ҆̀ въ полѧ́хъ дꙋбра́вы: Вни́демъ въ  селє́нїѧ є҆гѡ̀, поклони́мсѧ на мѣ́сто, и҆дѣ́же  стоѧ́стѣ но́зѣ є҆гѡ̀. Воскрⷭ҇нѝ гдⷭ҇и въ поко́й  тво́й, ты̀ и҆ кївѡ́тъ ст҃ы́ни твоеѧ̀. Сщ҃е́нницы твоѝ  ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.  Дв҃да ра́ди раба̀ твоегѡ̀, не ѿвратѝ лицѐ  пома́заннагѡ твоегѡ̀. Клѧ́тсѧ гдⷭ҇ь дв҃дꙋ и҆́стиною, и҆  не ѿве́ржетсѧ є҆ѧ̀: ѿ плода̀ чре́ва твоегѡ̀ посаждꙋ̀  на прⷭ҇то́лѣ твое́мъ. А҆́ще сохранѧ́тъ сы́нове твоѝ  завѣ́тъ мо́й, и҆ свидѣ̑нїѧ моѧ̑ сїѧ̑, и҆̀мже наꙋчꙋ̀  ѧ҆̀, и҆ сы́нове и҆́хъ до вѣ́ка сѧ́дꙋтъ на прⷭ҇то́лѣ  твое́мъ. Ꙗ҆́кѡ и҆збра̀ гдⷭ҇ь сїѡ́на, и҆зво́ли и҆̀ въ  жили́ще себѣ̀. Се́й поко́й мо́й во вѣ́къ вѣ́ка, здѣ̀  вселю́сѧ, ꙗ҆́кѡ и҆зво́лихъ и҆̀: Лови́твꙋ є҆гѡ̀  бл҃гословлѧ́ѧй бл҃гословлю̀, ни́щыѧ є҆гѡ̀ насыщꙋ̀  хлѣ́бы. Сщ҃е́нники є҆гѡ̀ ѡ҆блекꙋ̀ во сп҃се́нїе, и҆  прпⷣбнїи є҆гѡ̀ ра́достїю возра́дꙋютсѧ. Та́мѡ возвращꙋ̀  ро́гъ дв҃дови, оу҆гото́вахъ свѣти́льникъ пома́занномꙋ  моемꙋ̀. Врагѝ є҆гѡ̀ ѡ҆блекꙋ̀ стꙋдо́мъ, на не́мже  процвѣте́тъ ст҃ы́нѧ моѧ̀. 
Сла́ва, и҆ ны́нѣ: А҆ллилꙋ́їа, три́жды. 
Ре́кшꙋ же дїа́конꙋ: Гдⷭ҇ꙋ помо́лимсѧ, и҆ кли́рꙋ: Гдⷭ҇и  поми́лꙋй. 
І҆ере́й чте́тъ мл҃твꙋ сїю̀: 
Гдⷭ҇и бж҃е на́шъ, бж҃е богѡ́въ и҆ гдⷭ҇и господе́й,  бж҃е саваѡ́ѳъ, тво́рче и҆ созда́телю всеѧ̀ ви́димыѧ и҆  неви́димыѧ тва́ри, ѻ҆́ч҃е гдⷭ҇а на́шегѡ і҆и҃са хрⷭ҇та̀,  люде́й твои́хъ і҆и҃лѧ, вѣ́дый оу҆до́бь преложе́нное ѿ  тебѐ и҆́стиннагѡ бг҃а къ чꙋ̑ждымъ лѡ́жнымъ богѡ́мъ  се́рдце, ѿ і҆дѡлослꙋже́нїѧ и҆з̾има́ѧ тѣ́хъ, въ  позна́нїи же и҆ слꙋже́нїи тебѐ є҆ди́нагѡ и҆́стиннагѡ  бг҃а всегда̀ неѿстꙋ́пнѡ и҆мѣ́ти хотѧ̀, ѡ҆́бразы и҆  подѡ́бїѧ тебѣ̀ и҆́стинномꙋ бг҃ꙋ проти̑вныѧ себѣ̀  сотвори́ти, во є҆́же ꙗ҆́кѡ гдⷭ҇ꙋ тѣ̑мъ кла́нѧтисѧ и҆  слꙋжи́ти, преще́нїемъ запрети́лъ є҆сѝ: подѡ́бїѧ же  па́ки и҆ ѡ҆́бразы, и҆́миже не чꙋжды́хъ ло́жныхъ и҆ не  сꙋ́щихъ богѡ́въ, но тебѐ є҆ди́нагѡ и҆́стиннагѡ бг҃а  прест҃о́е и҆ великолѣ́пое и҆́мѧ сла́витсѧ, [не  оу҆довлѧ́ѧ лю́ди своѧ̑ писа́нїемъ то́чїю завѣ́та и҆  зако́на], оу҆го́дникомъ твои́мъ мѡѷсе́омъ пе́рвѣе по  ѡ҆́бразꙋ пока́занномꙋ є҆мꙋ̀ на горѣ̀, кївѡ́тъ завѣ́та  ѿ дре́ва негнїю́щагѡ ѡ҆бложе́нъ зла́томъ, въ не́мже  скрижа̑ли завѣ́та, ста́мна злата̀ и҆ а҆арѡ́новъ же́злъ  пото́мъ возложены̀ бы́ша, и҆ над̾ ни́мъ херꙋві̑ма два̀,  и҆ на ѻ҆по́нахъ дѣ́ломъ шве́ннымъ херꙋві́мѡвъ  мно́жество оу҆стро́ити, два́ же херꙋві̑ма оу҆  оу҆глѡ́въ ѡ҆чисти́лища: пото́мъ же и҆ въ соломѡ́новомъ  созда́нномъ тебѣ̀ хра́мѣ, херꙋві̑ма два̀ ѿ  кѷпарі́снагѡ дре́ва, зла́томъ ѡ҆б̾ѧ́та поста́вити  повелѣ́лъ є҆сѝ. И҆ ꙗ҆́кѡ твоѐ съ людьмѝ  пребыва́нїе, и҆ сла́вы твоеѧ̀ вели́чества зна́мєнїѧ, и҆  па́мѧть твои́хъ превели́кихъ и҆ пресла́вныхъ чꙋде́съ и҆  бл҃годѣѧ́нїй въ себѣ̀ и҆мꙋ́щыѧ и҆ собо́ю ꙗ҆влѧ́ющыѧ,  [а҆́ще и҆ дѣла̀ рꙋ́къ человѣ́ческихъ бѧ́хꙋ] стра́хомъ  и҆ тре́петомъ, ѻ҆ба́че и҆ бг҃олѣ́пнымъ поклоне́нїемъ,  кажде́нїемъ же и҆ пред̾ тѣ́ми моле́нїемъ чти́ти сїѧ̑  повелѣ́лъ є҆сѝ: ѻ҆́нꙋю же че́сть, ꙗ҆́коже себѣ̀  самомꙋ̀ ѿда́ннꙋю, ми́лостивнѡ прїѧ́лъ є҆сѝ,  безче́стїе же си̑мъ сотво́ршихъ, и҆ достодо́лжнѡ сїѧ̑ не  поче́тшихъ разли́чнѡ ꙗ҆́коже ѻ҆́зꙋ ѻ҆́наго мꙋ́чилъ и҆  погꙋби́лъ є҆сѝ: разли́чїе же и҆ ра́знство че́сти  бг҃опрїѧ́тныхъ, ѿ богоме́рзкихъ ѡ҆́бразѡвъ, при и҆лі́и  сщ҃е́нницѣ и҆ сꙋдїѝ і҆и҃льскомъ въ сокрꙋше́нїи даго́на  і҆́дѡла, и҆ въ оу҆ѧзвле́нїи и҆ноплемє́никъ ꙗ҆́снѡ  показа́лъ є҆сѝ. Во и҆сполне́нїи же време́нъ посла́лъ  є҆сѝ є҆диноро́днаго сн҃а твоего̀ гдⷭ҇а на́шего і҆и҃са  хрⷭ҇та̀, ражда́емаго ѿ жены̀ приснодв҃ы мр҃і́и: и҆́же  зра́къ раба̀ прїи́мъ, и҆ въ подо́бїи чл҃вѣ́честѣмъ  бы́въ, подо́бїе своегѡ̀ пречⷭ҇тагѡ ѡ҆́браза, къ своемꙋ̀  бж҃е́ственномꙋ лицꙋ̀ оу҆брꙋ́съ приложи́въ, и҆з̾ѡбразѝ,  и҆ а҆́ѵгарю є҆де́сскомꙋ кнѧ́зю посла̀, и҆ тѣ́мъ ѿ  недꙋ́га того̀ и҆сцѣлѝ, и҆ всѣ̑мъ къ немꙋ̀  приходѧ́щымъ, и҆ вѣ́рою кла́нѧющымсѧ, неисчє́тнаѧ  и҆сцѣлє́нїѧ и҆ мнѡ́гаѧ бл҃годѣѧ̑нїѧ чꙋдодѣ́йствꙋѧй  подава́ше. И҆ мы̀ оу҆́бѡ, ѽ всебл҃гі́й и҆ ще́дрый  влⷣко, сїѧ̑ ѡ҆́бразы возлю́бленнагѡ сн҃а твоегѡ̀, въ  воспомина́нїе сп҃си́тельнагѡ воплоще́нїѧ, и҆ всѣ́хъ  пресла́вныхъ є҆гѡ̀ чꙋде́съ, страсте́й же и҆ распѧ́тїѧ и҆  сме́рти, и҆ пресла́внагѡ воскрⷭ҇нїѧ, и҆ на нб҃са̀  вознесе́нїѧ, и҆ всѣ́хъ є҆гѡ̀ бл҃годѣѧ́нїй, ꙗ҆̀же на  землѝ, ꙗ҆́кѡ человѣ́къ ꙗ҆ви́всѧ, человѣ́ческомꙋ  ро́дꙋ показа̀, ѡ҆ ни́хже на́мъ бж҃е́ствєннаѧ є҆ѵⷢ҇лїа  ꙗ҆́снѡ повѣствꙋ́ютъ: та́кожде пречⷭ҇той є҆гѡ̀ мт҃ри,  ꙗ҆́кѡ чⷭ҇тнѣ́йшей и҆ всеѧ̀ тва́ри вы́шшей, и҆ оу҆  тебѐ прїѧ́тнѣйшей мл҃твенницы и҆ предста́тельницы  на́шей: а҆́гг҃лѡвъ же и҆ прⷪ҇ро́кѡвъ, и҆ а҆пⷭ҇лѡвъ  бг҃огла́сныхъ, мч҃нкѡвъ и҆ ст҃и́телей, и҆ прпⷣбныхъ, и҆  всѣ́хъ ст҃ы́хъ, ꙗ҆́кѡ твои́хъ оу҆го́дникѡвъ, рабѡ́въ  же вѣ́рныхъ и҆ при́сныхъ дрꙋгѡ́въ, и҆ твои́хъ  и҆́стинныхъ сꙋ́щихъ ѡ҆́бразѡвъ не бг҃отворѧ́ще, но  вѣ́дꙋще, ꙗ҆́кѡ по́честь ѡ҆́браза на первоѡбра́зное  восхо́дитъ, въ ст҃о́мъ твое́мъ се́мъ хра́мѣ пред̾  твои́мъ вели́чествомъ чⷭ҇тнѡ предложи́хомъ, и҆  припа́дающе прилѣ́жнѡ мо́лимъ: при́зри млⷭ҇тивнѡ на ны̀  и҆ на ѡ҆́бразы сїѧ̑, и҆ ꙗ҆вле́нїѧ ра́ди во пло́ти  возлю́бленнагѡ сн҃а твоегѡ̀, и҆ всегѡ̀ є҆гѡ̀  сп҃си́тельнагѡ плотска́гѡ бж҃е́ственнагѡ смотре́нїѧ, въ  є҆гѡ́же воспомина́нїе и҆ сла́вꙋ, и҆ мл҃твами пречⷭ҇тыѧ  и҆ пребл҃гослове́нныѧ є҆гѡ̀ мт҃ре, ст҃ы́хъ нбⷭ҇ныхъ  си́лъ безпло́тныхъ, чⷭ҇тна́гѡ прⷪ҇ро́ка прⷣте́чи и҆  крⷭ҇ти́телѧ і҆ѡа́нна, бг҃огла́сныхъ прⷪ҇рѡ́къ,  дх҃оно́сныхъ а҆пⷭ҇лъ, добропобѣ́дныхъ мч҃нкъ, ст҃и́телей  же, и҆ прпⷣбныхъ и҆ првⷣныхъ, и҆ всѣ́хъ ст҃ы́хъ  твои́хъ, въ и҆́хже че́сть и҆ па́мѧть сїѧ̑ оу҆стро́ихомъ,  послѝ на нѧ̀ твоѐ нбⷭ҇ное бл҃гослове́нїе и҆ бл҃года́ть  прест҃а́гѡ дх҃а, и҆ бл҃гословѝ и҆ ѡ҆ст҃ѝ ѧ҆̀, и҆  пода́ждь и҆̀мъ си́лꙋ цѣле́бнꙋю, и҆ всѣ́хъ дїа́вольскихъ  ко́зней прогони́тельнꙋ, и҆ и҆спо́лни ѧ҆̀ бл҃гослове́нїѧ,  си́лы же и҆ крѣ́пости, є҆ѧ́же бога́тнѡ влїѧ́лъ є҆сѝ  на ѻ҆́ный ст҃ы́й нерꙋкотворе́нный ѡ҆́бразъ,  прикоснове́нїемъ прест҃а́гѡ и҆ пречⷭ҇тагѡ бж҃е́ственнагѡ  лица̀ є҆диноро́днагѡ сн҃а твоегѡ̀, во є҆́же си́ламъ и҆  чꙋдесє́мъ и҆ тѣ́ми дѣ́йствоватисѧ, во оу҆твержде́нїе  правосла́вныѧ вѣ́ры и҆ сп҃се́нїе люде́й твои́хъ. Всѣ́хъ  же тебѣ̀ и҆ є҆диноро́дномꙋ твоемꙋ̀ сн҃ꙋ, и҆ прест҃о́мꙋ  и҆ животворѧ́щемꙋ твоемꙋ̀ дх҃ꙋ, пред̾ си́ми ѡ҆́бразами  кла́нѧющихсѧ, и҆ прилѣ́жнѡ вѣ́рою молѧ́щихсѧ, и҆ млⷭ҇ть  ѡ҆брѣстѝ просѧ́щихъ, ст҃ы́хъ же, ꙗ҆́кѡ твои́хъ  вѣ́рныхъ рабѡ́въ и҆ прїи́скреннихъ дрꙋгѡ́въ, въ и҆́хже  и҆́мѧ и҆ пода́ннꙋю стꙋде́ныѧ воды̀ ча́шꙋ прїѧ́ти, и҆  мздо́ю проро́чею и҆лѝ пра́ведничею и҆лѝ оу҆чени́чею  возда́ти млⷭ҇тивнѡ ѡ҆бѣща́лъ є҆сѝ, въ мольбꙋ̀ къ  тебѣ̀ въ бѣда́хъ и҆ нꙋ́ждахъ и҆ ско́рбехъ, и҆ во  всѣ́хъ свои́хъ тре́бованїѧхъ на всѧ̑ і҆кѡ̑ны и҆́хъ  взира́юще, вѣ́рою призыва́ющихъ, мольбы̑ и҆ молє́нїѧ и҆  прилѣ̑жнаѧ прошє́нїѧ оу҆слы́шаны бы́ти, и҆ млⷭ҇ть  твоегѡ̀ чл҃вѣколю́бїѧ привлещѝ сотворѝ, ѡ҆ставле́нїе  же грѣхѡ́въ пода́ждь, и҆ бл҃года́ть полꙋчи́ти сподо́би.  Ты́ бо є҆сѝ ѡ҆сщ҃е́нїе на́ше, и҆ тебѣ̀ сла́вꙋ  возсыла́емъ, со є҆диноро́днымъ твои́мъ сн҃омъ, и҆ съ  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же, главꙋ̀ прекло́нь, та́йнѡ чте́тъ мл҃твꙋ  сїю̀: 
Гдⷭ҇и бж҃е на́шъ, пи̑санныѧ ѡ҆́бразы ст҃ы́хъ твои́хъ  не ѿмета́ѧй, но па́че любе́знѡ прїе́млѧй, во є҆́же  є҆ли́жды ѻ҆чи́ма тѣле́сныма взира́юще на нѧ̀, толи́жды  оу҆́мныма ѻ҆чи́ма дѣла̀ и҆ житїѐ и҆́хъ тебѣ̀  бл҃гоꙋго́дное воспомина́ти и҆ размышлѧ́ти, ꙗ҆́коже и҆ въ  писа́нїихъ чтꙋ́ще бꙋ́демъ. Сїѧ̑ оу҆́бѡ і҆кѡ̑ны,  прилѣ́жнѡ мо́лимсѧ, ꙗ҆̀же въ че́сть и҆ сла́вꙋ, и҆ въ  воспомина́нїе сп҃си́тельнагѡ воплоще́нїѧ, чꙋде́съ же и҆  бл҃годѣѧ́нїй є҆диноро́днагѡ сн҃а твоегѡ̀, ꙗ҆̀же на́мъ  бж҃е́ственное є҆ѵⷢ҇лїе вѣща́етъ, да не то́чїю чтꙋ́ще,  но и҆ на и҆з̾ѡбражє́нныѧ взира́юще въ оу҆́мъ  прїе́млемъ, и҆ въ па́мѧть бл҃года́рнѡ ѿно́симъ:  та́кожде и҆ пречⷭ҇тыѧ дв҃ы бцⷣы, нбⷭ҇ныхъ си́лъ  безпло́тныхъ, ст҃а́гѡ і҆ѡа́нна прⷣте́чи и҆ крⷭ҇ти́телѧ,  ст҃ы́хъ а҆пⷭ҇лъ, прⷪ҇рѡ́къ, мч҃нкъ, и҆ всѣ́хъ ст҃ы́хъ  твои́хъ соѡрꙋди́хомъ, млⷭ҇тивнѡ нбⷭ҇нымъ твои́мъ  бл҃гослове́нїемъ, въ ѡ҆кропле́нїи воды̀ сеѧ̀ сщ҃е́нныѧ  бл҃гословѝ и҆ ѡ҆ст҃ѝ, и҆ всѣ́хъ вѣ́рнѡ пред̾ ни́ми,  тебѐ бг҃а ѻ҆ц҃а̀, и҆ є҆диноро́днаго сн҃а, и҆  прест҃а́го и҆ животворѧ́щаго твоего̀ дх҃а, пречⷭ҇тꙋю же  бцⷣꙋ, и҆ всѣ́хъ ст҃ы́хъ твои́хъ, и҆́хже  и҆з̾ѡбражє́нїѧ въ си́хъ і҆кѡ́нахъ сꙋ́ть, досто́йнѡ  чтꙋ́ще, твоѐ бж҃е́ственное млⷭ҇рдїе, ѻ҆́ныхъ же, ꙗ҆́кѡ  твои́хъ при́сныхъ рабѡ́въ и҆ дрꙋгѡ́въ, мл҃твы за себѐ къ  тебѣ̀ бг҃ꙋ и҆ гдⷭ҇ꙋ, предста́тельства же и҆ по́мощи  просѧ́ще призыва́ти бꙋ́дꙋтъ, твои́мъ бл҃госе́рдїемъ,  ст҃ы́хъ же твои́хъ мл҃твами ско́рѡ полꙋчи́ти сотворѝ,  ѡ҆ставле́нїе же грѣхѡ́въ да́рꙋй, и҆ наслѣ́дники  црⷭ҇твїѧ твоегѡ̀, ꙗ҆́кѡ бл҃гъ, бы́ти сподо́би. 
И҆ возглаша́етъ: Ты́ бо є҆сѝ бг҃ъ млⷭ҇ти, и҆  щедро́тъ, и҆ чл҃вѣколю́бїѧ, и҆ тебѣ̀ сла́вꙋ  возсыла́емъ. со є҆диноро́днымъ твои́мъ сн҃омъ, и҆  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Ст҃и́тель же и҆лѝ і҆ере́й кропи́тъ сщ҃е́нною водо́ю  ве́сь і҆кѡноста́съ, ѿ ни́зꙋ да́же до верха̀, глаго́лѧ: 
Ѡ҆сщ҃а́ютсѧ і҆кѡ̑ны сїѧ̑ ѡ҆кропле́нїемъ воды̀ сеѧ̀  сщ҃е́нныѧ, въ че́сть и҆ сла́вꙋ вели́кагѡ бг҃а и҆ сп҃са  на́шегѡ і҆и҃са хрⷭ҇та̀, и҆ въ па́мѧть ст҃ы́хъ є҆гѡ̀, во  и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.  Три́жды. 
А҆́бїе же ли́къ пое́тъ и҆лѝ чте́тъ тропарѝ сїѧ̑,  гла́съ в҃: 
Пречⷭ҇томꙋ твоемꙋ̀ ѡ҆́бразꙋ покланѧ́емсѧ бл҃гі́й,  просѧ́ще проще́нїѧ прегрѣше́нїй на́шихъ, хрⷭ҇тѐ бж҃е:  во́лею бо бл҃говоли́лъ є҆сѝ пло́тїю взы́ти на крⷭ҇тъ,  да и҆зба́виши, ꙗ҆̀же созда́лъ є҆сѝ, ѿ рабо́ты  вра́жїѧ. тѣ́мъ бл҃года́рственнѡ вопїе́мъ тѝ: ра́дости  и҆спо́лнилъ є҆сѝ всѧ̑ сп҃се на́шъ, прише́дый сп҃стѝ  мі́ръ. 
Сла́ва, гла́съ в҃: 
А҆пⷭ҇ли, прⷪ҇ро́цы, ст҃и́телїе, прпⷣбнїи, првⷣнїи и҆  всѝ ст҃і́и, до́брѣ по́двигъ сконча́вшїи и҆ вѣ́рꙋ  соблю́дшїи, дерзнове́нїе и҆мꙋ́ще ко сп҃сꙋ, ѡ҆ на́съ того̀  ꙗ҆́кѡ бл҃га́го моли́те, сп҃стѝ вѣ́рнѡ ва́съ  призыва́ющихъ, и҆ і҆кѡ̑ны ва́шѧ, ꙗ҆́кѡ дрꙋгѡ́въ бж҃їихъ,  бл҃гоче́стнѡ чтꙋ́щихъ. 
И҆ ны́нѣ, гла́съ а҃: 
Любо́вїю, чⷭ҇таѧ дв҃о, твою̀ ст҃ꙋ́ю і҆кѡ́нꙋ  почита́ющымъ, и҆ бж҃їю тѧ̀ и҆́стиннꙋю мт҃рь согла́снѡ  возвѣща́ющымъ, и҆ вѣ́рнѡ покланѧ́ющымъ ти сѧ  храни́тельница ꙗ҆ви́сѧ, и҆ держа́внаѧ предста́тельница  всѧ́кое ѕло̀ ѿ си́хъ оу҆далѧ́ющи, ꙗ҆́кѡ всѧ̑  могꙋ́щаѧ. 
А҆́бїе же посе́мъ твори́тъ ѻ҆бы́чный ѿпꙋ́стъ. 


[глⷡ҇а м҃и] Чи́нъ бл҃гослове́нїѧ и҆ ѡ҆сщ҃е́нїѧ  разноли́чныхъ і҆кѡ́нъ, предложе́нныхъ вкꙋ́пѣ. 
Нача́ло ѻ҆бы́чное, ꙗ҆́коже оу҆каза́сѧ вы́ше. По  Прїиди́те, поклони́мсѧ: Ѱало́мъ п҃и: 
Млⷭ҇ти твоѧ̑ гдⷭ҇и во вѣ́къ воспою̀, ро́дъ и҆ ро́дъ  возвѣщꙋ̀ и҆́стинꙋ твою̀ оу҆сты̀ мои́ми. Занѐ ре́клъ  є҆сѝ: въ вѣ́къ млⷭ҇ть сози́ждетсѧ, на нб҃сѣ́хъ  оу҆гото́витсѧ и҆́стина твоѧ̀. Завѣща́хъ завѣ́тъ  и҆збра̑ннымъ мои̑мъ, клѧ́хсѧ дв҃дꙋ рабꙋ̀ моемꙋ̀: До  вѣ́ка оу҆гото́ваю сѣ́мѧ твоѐ, и҆ сози́ждꙋ въ ро́дъ и҆  ро́дъ прⷭ҇то́лъ тво́й. И҆сповѣ́дѧтъ нб҃са̀ чꙋдеса̀ твоѧ̑  гдⷭ҇и, и҆́бо и҆́стинꙋ твою̀ въ цр҃кви ст҃ы́хъ. Ꙗ҆́кѡ  кто̀ во ѻ҆́блацѣхъ оу҆равни́тсѧ гдⷭ҇еви,  оу҆подо́битсѧ гдⷭ҇еви въ сынѣ́хъ бж҃їихъ; Бг҃ъ  прославлѧ́емь въ совѣ́тѣ ст҃ы́хъ, ве́лїй и҆ стра́шенъ  є҆́сть над̾ всѣ́ми ѻ҆кре́стными є҆гѡ̀. Гдⷭ҇и бж҃е  си́лъ, кто̀ подо́бенъ тебѣ̀; си́ленъ є҆сѝ гдⷭ҇и, и҆  и҆́стина твоѧ̀ ѻ҆́крестъ тебѐ. Ты̀ влⷣчествꙋеши  держа́вою морско́ю, возмꙋще́нїе же во́лнъ є҆гѡ̀ ты̀  оу҆кроча́еши. Ты̀ смири́лъ є҆сѝ, ꙗ҆́кѡ ꙗ҆́звена  го́рдаго, мы́шцею си́лы твоеѧ̀ расточи́лъ є҆сѝ врагѝ  твоѧ̑. Твоѧ̑ сꙋ́ть нб҃са̀, и҆ твоѧ̀ є҆́сть землѧ̀,  вселе́ннꙋю и҆ и҆сполне́нїе є҆ѧ̀ ты̀ ѡ҆снова́лъ є҆сѝ.  Сѣ́веръ и҆ мо́ре ты̀ созда́лъ є҆сѝ: ѳавѡ́ръ и҆  є҆рмѡ́нъ ѡ҆ и҆́мени твое́мъ возра́дꙋетасѧ. Твоѧ̀ мы́шца  съ си́лою: да оу҆крѣпи́тсѧ рꙋка̀ твоѧ̀, и҆ вознесе́тсѧ  десни́ца твоѧ̀. Пра́вда и҆ сꙋдьба̀ оу҆гото́ванїе  прⷭ҇то́ла твоегѡ̀: млⷭ҇ть и҆ и҆́стина пред̾и́детѣ  пред̾ лице́мъ твои́мъ. Бл҃же́ни лю́дїе вѣ́дꙋщїи  воскликнове́нїе: гдⷭ҇и во свѣ́тѣ лица̀ твоегѡ̀  по́йдꙋтъ, И҆ ѡ҆ и҆́мени твое́мъ возра́дꙋютсѧ ве́сь де́нь,  и҆ пра́вдою твое́ю вознесꙋ́тсѧ. Ꙗ҆́кѡ похвала̀ си́лы  и҆́хъ ты̀ є҆сѝ, и҆ во бл҃говоле́нїи твое́мъ вознесе́тсѧ  ро́гъ на́шъ. 
Та́же дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Гдⷭ҇и вседержи́телю бж҃е ѻ҆тє́цъ на́шихъ, въ трⷪ҇цѣ  ст҃ѣ́й сла́вимый и҆ покланѧ́емый, є҆гѡ́же ни оу҆́мъ  пости́гнꙋти мо́жетъ, ни сло́во сказа́ти возмога́етъ,  є҆гѡ́же никто́же ѿ человѣ̑къ нигдѣ́же ви́дѣ, то́чїю  ꙗ҆́коже ѿ ст҃ы́хъ писа́нїй наꙋчи́хомсѧ, си́це  вѣ́рꙋемъ и҆ си́це тебѐ бг҃а ѻ҆ц҃а̀ безнача́льнаго, и҆  сн҃а твоего̀ є҆диносꙋ́щнаго, и҆ дх҃а твоего̀  сопресто́льнаго бы́ти и҆сповѣ́дꙋемъ. и҆́же въ ве́тсѣмъ  завѣ́тѣ, въ ꙗ҆вле́нїи твое́мъ патрїа́рхꙋ а҆враа́мꙋ во  ѡ҆́бразѣ трїе́хъ а҆́гг҃лъ, на послѣ́докъ же дне́й по  воплоще́нїи є҆диноро́днагѡ сн҃а бж҃їѧ, гдⷭ҇а на́шегѡ  і҆и҃са хрⷭ҇та̀ ѿ приснодв҃ы мр҃і́и, въ креще́нїи ѿ  і҆ѡа́нна на і҆ѻрда́нѣ, въ пресвѣ́тломъ преѡбраже́нїи  на ѳавѡ́рѣ, и҆ въ пресла́вномъ вознесе́нїи на є҆леѡ́нѣ  ꙗ҆ви́выйсѧ, ѡ҆́бразъ прест҃ы́ѧ трⷪ҇цы на́мъ показа́лъ  є҆сѝ: є҆ще́ же и҆ нерꙋкотворе́нный ѡ҆́бразъ гдⷭ҇а  на́шегѡ і҆и҃са хрⷭ҇та̀ чꙋдодѣ́йственнѣ и҆́мъ на  оу҆брꙋ́сѣ и҆з̾ѡбраже́нный, и҆ є҆де́сскомꙋ кнѧ́зю  а҆́ѵгарю по́сланной и҆ тѣ́мъ того̀ и҆ и҆́ны мнѡ́ги  болѧ́щыѧ ра́зными недꙋ́ги и҆сцѣли́вый, на́съ же чти́ти  се́й наꙋчи́вый: та́кожде и҆ ѡ҆́бразы и҆ подѡ́бїѧ ст҃ы́хъ  твои́хъ оу҆го́дникѡвъ не ѿмета́ѧй, но прїе́млѧй: са́мъ  и҆ ны́нѣ при́зри на і҆кѡ̑ны сїѧ̑, ꙗ҆̀же рабѝ твоѝ въ  че́сть и҆ сла́вꙋ тебѐ є҆ди́нагѡ въ трⷪ҇цѣ ст҃ѣ́й  сла́вимагѡ бг҃а, и҆ є҆диноро́днагѡ сн҃а твоегѡ̀ гдⷭ҇а  на́шегѡ і҆и҃са хрⷭ҇та̀, пречⷭ҇тыѧ и҆ пребл҃гослове́нныѧ  мт҃ре є҆гѡ̀, влⷣчцы на́шеѧ прест҃ы́ѧ бцⷣы и҆  приснодв҃ы мр҃і́и, и҆ въ па́мѧть ст҃ы́хъ твои́хъ и҆́мⷬ҇къ  соѡрꙋди́ша, бл҃гословѝ ѧ҆̀ и҆ ѡ҆ст҃ѝ, и҆ пода́ждь и҆̀мъ  си́лꙋ цѣле́бнꙋ, всѣ́хъ ко́зней дїа́вольскихъ  прогони́тельнꙋ, и҆ во є҆́же всѣ̑мъ прилѣ́жнѡ пред̾  ни́ми молѧ́щымсѧ оу҆слы̑шаннымъ бы́ти, и҆ млⷭ҇ть твоегѡ̀  чл҃вѣколю́бїѧ привлещѝ, и҆ бл҃года́ть полꙋчи́ти  сотворѝ. Ты́ бо є҆сѝ ѡ҆сщ҃е́нїе на́ше, и҆ тебѣ̀  сла́вꙋ возсыла́емъ ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
І҆ере́й же, прекло́нь главꙋ̀, та́йнѡ чте́тъ мл҃твꙋ  сїю̀: 
Безнача́льне, неви́диме и҆ непостижи́ме гдⷭ҇и, и҆́же  дре́вле въ ве́тсѣмъ завѣ́тѣ подѡ́бїѧ херꙋві́мѡвъ ѿ  дре́ва и҆ зла́та и҆ шве́ннагѡ дѣ́ла, въ ски́нїи  свидѣ́нїѧ. и҆ въ хра́мѣ соломѡ́новѣ сотвори́ти  повелѣ́вый, и҆ ны́нѣ ѡ҆́бразы не то́чїю въ  воспомина́нїе твои́хъ сп҃си́тельныхъ бл҃годѣѧ́нїй и҆  бж҃е́ственныхъ ꙗ҆вле́нїй ро́дꙋ человѣ́ческомꙋ, въ  че́сть же и҆ сла́вꙋ твоегѡ̀ прест҃а́гѡ и҆́мене твори̑мыѧ  прїе́млѧй, но и҆ въ па́мѧть и҆ подража́нїе ст҃ы́хъ  твои́хъ оу҆го́дникѡвъ оу҆строѧ̑емыѧ не ѿмета́ѧй,  оу҆слы́ши смире́ннꙋю мл҃твꙋ на́шꙋ: бл҃гословѝ і҆кѡ̑ны  сїѧ̑ и҆ ѡ҆ст҃ѝ, и҆ пода́ждь и҆̀мъ бл҃года́ть и҆ си́лꙋ  бѣ́сы ѿгонѧ́ти, и҆ всѧ̑ недꙋ́ги и҆сцѣлѧ́ти. 
Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй  всѧ́чєскаѧ, хрⷭ҇тѐ бж҃е на́шъ, и҆ тебѣ̀ сла́вꙋ  возсыла́емъ, со безнача́льнымъ твои́мъ ѻ҆ц҃е́мъ, и҆  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ а҆́бїе кропи́тъ і҆ере́й предложє́нныѧ і҆кѡ̑ны по  три́жды, глаго́лѧ: 
Ѡ҆сщ҃а́ютсѧ і҆кѡ̑ны сїѧ̑ бл҃года́тїю прест҃а́гѡ дх҃а,  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. Три́жды. 
И҆ покропи́въ, і҆ере́й кади́тъ ѧ҆̀: и҆ покланѧ́ютсѧ  пред̾ ни́ми, и҆ лобыза́етъ ѧ҆̀. 
Ли́къ же пое́тъ тропарѝ пра̑здничныѧ, и҆ посе́мъ  ѿпꙋ́стъ. 


[глⷡ҇а м҃ѳ] Чи́нъ бл҃гослове́нїѧ кампа́на, сі́есть  ко́локола и҆лѝ зво́на. 
Повѣ́сивши зво́нъ при цр҃кви, ꙗ҆́коже бы мощѝ и҆  све́рхꙋ и҆ и҆звнꙋ́трь ѡ҆кропле́ннꙋ бы́ти, пре́жде да́же  не поста́вити є҆го̀ на колоко́льнѣ, си́мъ  бл҃гослове́нїемъ бл҃гослови́ти є҆го̀ подоба́етъ: А҆́ще  ст҃и́тель сїѐ дѣ́йствꙋетъ, ѡ҆дѣ́ѧнъ во всѧ̑  свѧти́тєльскїѧ ѻ҆дє́жды, и҆лѝ то́чїю въ ма́нтїю, въ  є҆пїтрахи́ль, ѡ҆мофо́ръ и҆ ми́трꙋ, [а҆́ще же сщ҃е́нникъ,  въ є҆пїтрахи́ль и҆ фелѡ́нь] и҆схо́дитъ и҆з̾ цр҃кве, и҆  прихо́дитъ къ зво́нꙋ та́мѡ оу҆́бѡ пред̾ꙋгото́ванной  сꙋ́щей водѣ̀ сщ҃е́нной и҆ кропи́льницѣ, на чⷭ҇тнѡ  покрове́нномъ столѣ̀, и҆ начина́етъ ѻ҆бы́чнѡ: 
Бл҃гослове́нъ бг҃ъ на́шъ: Кли́ръ же пое́тъ ѕ҃-мъ  гла́сомъ: Цр҃ю̀ нбⷭ҇ный: посе́мъ чте́тсѧ: Трист҃о́е:  Ѻ҆́ч҃е на́шъ: Гдⷭ҇и поми́лꙋй, в҃і. Сла́ва, и҆ ны́нѣ:  Прїиди́те, поклони́мсѧ: три́жды. 
И҆ ѱало́мъ рм҃и: 
Хвали́те гдⷭ҇а съ небе́съ, хвали́те є҆го̀ въ  вы́шнихъ. Хвали́те є҆го̀ всѝ а҆́гг҃ли є҆гѡ̀: хвали́те  є҆го̀ всѧ̑ си̑лы є҆гѡ̀. Хвали́те є҆го̀ со́лнце и҆  лꙋна̀: хвали́те є҆го̀ всѧ̑ ѕвѣ́зды и҆ свѣ́тъ. Хвали́те  є҆го̀ нб҃са̀ нб҃съ, и҆ вода̀, ꙗ҆́же превы́ше нб҃съ. Да  восхва́лѧтъ и҆́мѧ гдⷭ҇не: ꙗ҆́кѡ то́й речѐ, и҆ бы́ша,  то́й повелѣ̀, и҆ созда́шасѧ. Поста́ви ѧ҆̀ въ вѣ́къ и҆  въ вѣ́къ вѣ́ка: повелѣ́нїе положѝ, и҆ не ми́мѡ  и҆́детъ. Хвали́те гдⷭ҇а ѿ землѝ ѕмі́єве, и҆ всѧ̑  бє́здны: Ѻ҆́гнь, гра́дъ, снѣ́гъ, го́лоть, дꙋ́хъ  бꙋ́ренъ, творѧ̑щаѧ сло́во є҆гѡ̀: Го́ры и҆ всѝ хо́лми,  древа̀ плодонѡ́сна и҆ всѝ ке́дри: Ѕвѣ́рїе и҆ всѝ  ско́ти, га́ди, и҆ пти̑цы перна́ты: Ца́рїе зе́мстїи и҆  всѝ лю́дїе, кнѧ́зи и҆ всѝ сꙋдїи̑ зе́мстїи: Ю҆́нѡши и҆  дѣ̑вы, ста́рцы съ ю҆́нотами, да восхва́лѧтъ и҆́мѧ  гдⷭ҇не, ꙗ҆́кѡ вознесе́сѧ и҆́мѧ тогѡ̀ є҆ди́нагѡ:  и҆сповѣ́данїе є҆гѡ̀ на землѝ и҆ на нб҃сѝ. И҆  вознесе́тъ ро́гъ люде́й свои́хъ: пѣ́снь всѣ̑мъ  прпⷣбнымъ є҆гѡ̀, сыновѡ́мъ і҆и҃лєвымъ, лю́демъ  приближа́ющымсѧ є҆мꙋ̀. 
Та́же ѱало́мъ рм҃ѳ. 
Воспо́йте гдⷭ҇еви пѣ́снь но́вꙋ, хвале́нїе є҆гѡ̀ въ  цр҃кви прпⷣбныхъ. Да возвесели́тсѧ і҆и҃ль ѡ҆ сотво́ршемъ  є҆го̀, и҆ сы́нове сїѡ́ни возра́дꙋютсѧ ѡ҆ царѣ̀ свое́мъ.  Да восхва́лѧтъ и҆́мѧ є҆гѡ̀ въ ли́цѣ, въ тѷмпа́нѣ и҆  ѱалти́ри да пою́тъ є҆мꙋ̀. Ꙗ҆́кѡ бл҃говоли́тъ гдⷭ҇ь въ  лю́дехъ свои́хъ, и҆ вознесе́тъ крѡ́ткїѧ во сп҃се́нїе.  Восхва́лѧтсѧ прпⷣбнїи во сла́вѣ, и҆ возра́дꙋютсѧ на  ло́жахъ свои́хъ. Возношє́нїѧ бж҃їѧ въ горта́ни и҆́хъ, и҆  мечѝ ѻ҆бою́дꙋ ѻ҆стры̀ въ рꙋка́хъ и҆́хъ: Сотвори́ти  ѿмще́нїе во ꙗ҆зы́цѣхъ, ѡ҆бличє́нїѧ въ лю́дехъ.  Свѧза́ти царѝ и҆́хъ пꙋ́ты, и҆ сла̑вныѧ и҆́хъ рꙋчны́ми  ѻ҆кѡ́вы желѣ́зными: Сотвори́ти въ ни́хъ сꙋ́дъ  напи́санъ: сла́ва сїѧ̀ бꙋ́детъ всѣ̑мъ преподѡ́бнымъ  є҆гѡ̀. 
Та́же ѱало́мъ р҃и. 
Хвали́те бг҃а во ст҃ы́хъ є҆гѡ̀, хвали́те є҆го̀ во  оу҆тверже́нїи си́лы є҆гѡ̀. Хвали́те є҆го̀ на си́лахъ  є҆гѡ̀, хвали́те є҆го̀ по мно́жествꙋ вели́чествїѧ  є҆гѡ̀. Хвали́те є҆го̀ во гла́сѣ трꙋ́бнѣмъ, хвали́те  є҆го̀ во ѱалти́ри и҆ гꙋ́слехъ. Хвали́те є҆го̀ въ  тѷмпа́нѣ и҆ ли́цѣ, хвали́те є҆го̀ во стрꙋ́нахъ и҆  ѻ҆рга́нѣ. Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: Всѧ́кое дыха́нїе да хва́литъ гдⷭ҇а. 
Сла́ва, и҆ ны́нѣ: А҆ллилꙋ́їа, три́жды. 
Дїа́конъ же глаго́летъ є҆ктенїю̀ сїю̀: 
Ми́ромъ гдⷭ҇ꙋ помо́лимсѧ: да́же до Ѡ҆ пла́вающихъ: 
И҆ а҆́бїе прилага́етъ сїѧ̑: 
Ѡ҆ є҆́же бл҃гослови́ти кампа́нъ се́й, въ сла́вꙋ  ст҃а́гѡ и҆́мене своегѡ̀, нбⷭ҇нымъ свои́мъ  бл҃гослове́нїемъ, гдⷭ҇ꙋ помо́лимсѧ. 
Ѡ҆ є҆́же пода́ти є҆мꙋ̀ бл҃года́ть, ꙗ҆́кѡ да всѝ  слы́шащїи звѣне́нїе є҆гѡ̀ и҆лѝ во днѝ и҆лѝ въ нощѝ,  возбꙋдѧ́тсѧ къ славосло́вїю и҆́мене ст҃а́гѡ твоегѡ̀,  гдⷭ҇ꙋ помо́лимсѧ. 
Ѡ҆ є҆́же гла́сомъ звѣне́нїѧ є҆гѡ̀ оу҆толи́тисѧ и҆  оу҆ти́шитисѧ и҆ преста́ти всѣ̑мъ вѣ́трѡмъ ѕѣ̑льнымъ,  бꙋ́рѧмъ же, громѡ́мъ и҆ мо́лнїѧмъ, и҆ всѣ̑мъ врє́днымъ  безве́дрїѧмъ, и҆ ѕлорастворє́ннымъ воздꙋ́хѡмъ, гдⷭ҇ꙋ  помо́лимсѧ. 
Ѡ҆ є҆́же ѿгна́ти всю̀ си́лꙋ, кова̑рства же и҆  навѣ́ты неви́димыхъ врагѡ́въ, ѿ всѣ́хъ вѣ́рныхъ  свои́хъ, гла́съ звꙋ́ка є҆гѡ̀ слы́шащихъ, и҆ къ дѣ́ланїю  за́повѣдей свои́хъ возбꙋди́ти ѧ҆̀, гдⷭ҇ꙋ помо́лимсѧ. 
Ѡ҆ є҆́же и҆зба́витисѧ на́мъ ѿ всѧ́кїѧ ско́рби: 
Застꙋпѝ, сп҃сѝ, поми́лꙋй: 
Прест҃ꙋ́ю, пречⷭ҇тꙋю, пребл҃гослове́ннꙋю: 
Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва  че́сть и҆ поклоне́нїе: 
Ли́къ: А҆ми́нь. 
По си́хъ чтꙋ́тъ ѱало́мъ к҃и: 
Принеси́те гдⷭ҇еви, сы́нове бж҃їи, принеси́те гдⷭ҇еви  сы́ны ѻ҆́вни, принеси́те гдⷭ҇еви сла́вꙋ и҆ че́сть.  Принеси́те гдⷭ҇еви сла́вꙋ и҆́мени є҆гѡ̀: поклони́тесѧ  гдⷭ҇еви во дворѣ̀ ст҃ѣ́мъ є҆гѡ̀. Гла́съ гдⷭ҇ень на  вода́хъ: бг҃ъ сла́вы возгремѣ̀, гдⷭ҇ь на вода́хъ  мно́гихъ. Гла́съ гдⷭ҇ень въ крѣ́пости: гла́съ гдⷭ҇ень въ  великолѣ́пїи. Гла́съ гдⷭ҇а сокрꙋша́ющагѡ ке́дры, и҆  стры́етъ гдⷭ҇ь ке́дры лїва̑нскїѧ. И҆ и҆стни́тъ ѧ҆̀ ꙗ҆́кѡ  тельца̀ лїва́нска, и҆ возлю́бленный ꙗ҆́кѡ сы́нъ  є҆диноро́жь. Гла́съ гдⷭ҇а пресѣца́ющагѡ пла́мень  ѻ҆гнѧ̀. Гла́съ гдⷭ҇а стрѧса́ющагѡ пꙋсты́ню, и҆ стрѧсе́тъ  гдⷭ҇ь пꙋсты́ню кадді́йскꙋю. Гла́съ гдⷭ҇ень сверша́ющїй  є҆лє́ни, и҆ ѿкры́етъ дꙋбра̑вы, и҆ въ хра́мѣ є҆гѡ̀  всѧ́кїй глаго́летъ сла́вꙋ. Гдⷭ҇ь пото́пъ населѧ́етъ, и҆  сѧ́детъ гдⷭ҇ь цр҃ь въ вѣ́къ. Гдⷭ҇ь крѣ́пость лю́демъ  свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ. 
По сконча́нїи же ѱалма̀, ре́кшꙋ дїа́конꙋ: Гдⷭ҇ꙋ  помо́лимсѧ, 
И҆ кли́рꙋ: Гдⷭ҇и поми́лꙋй. 
І҆ере́й же чте́тъ мл҃твꙋ сїю̀: 
Гдⷭ҇и бж҃е на́шъ, хотѧ́й ѿ всѣ́хъ вѣ́рныхъ твои́хъ  всегда̀ сла́вимь и҆ покланѧ́емь бы́ти, въ ве́тсѣмъ  завѣ́тѣ рабꙋ̀ своемꙋ̀ законополо́жникꙋ мѡѷсе́ю трꙋ́бы  сре́брѧны сотвори́ти, и҆ сынѡ́мъ а҆арѡ́нѡвымъ жрецє́мъ  въ нѧ̀, внегда̀ жре́ти и҆̀мъ тебѣ̀, вострꙋби́ти  повелѣ́лъ є҆сѝ: ꙗ҆́кѡ да оу҆слы́шавше лю́дїе твоѝ  гла́съ трꙋ́бный, гото́ви є҆́же поклони́тисѧ тебѣ̀  бꙋ́дꙋтъ, и҆ ко є҆́же жє́ртвы приноси́ти тебѣ̀  соберꙋ́тсѧ, и҆ въ бра́нехъ трꙋ́бъ си́хъ гла́сомъ  ѡ҆глаше́ни, къ побѣжде́нїю врагѡ́въ крѣ́пкѡ  воѡрꙋжа́тсѧ. И҆ ны́нѣ, влⷣко прест҃ы́й, смире́ннѡ  мо́лимъ тѧ̀, при́зри млⷭ҇тивнѡ на прилѣ́жное моле́нїе  на́съ недосто́йныхъ рабѡ́въ твои́хъ, и҆ кампа́нъ се́й, къ  слꙋ́жбѣ цр҃кве твоеѧ̀ ст҃ы́ѧ, въ сла́вꙋ же  великолѣ́пагѡ и҆ всест҃а́гѡ и҆́мене твоегѡ̀  соѡрꙋже́нный, нбⷭ҇нымъ ст҃ы́мъ твои́мъ бл҃гослове́нїемъ  и҆ бл҃года́тїю всеѡсщ҃а́ющагѡ твоегѡ̀ дх҃а бл҃гословѝ и҆  ѡ҆ст҃ѝ, и҆ вле́й во́нь си́лꙋ бл҃года́ти твоеѧ̀: ꙗ҆́кѡ  да оу҆слы́шавше вѣ́рнїи рабѝ твоѝ гла́съ звꙋ́ка  є҆гѡ̀, въ бл҃гоче́стїи и҆ вѣ́рѣ оу҆крѣпѧ́тсѧ, и҆  мꙋ́жественнѡ всѣ̑мъ дїа̑вольскимъ навѣ́тѡмъ  сопротивоста́нꙋтъ, и҆ мл҃твами и҆ всегда́шнимъ  славосло́вїемъ тебѐ и҆́стиннагѡ бг҃а сїѧ̑ побѣдѧ́тъ, къ  цр҃кви же на мл҃твꙋ и҆ славосло́вїе ст҃а́гѡ и҆́мене  твоегѡ̀, во днѝ и҆ въ нощѝ спѣ́шнѡ, ꙗ҆́кѡ ведо́ми да  ведꙋ́тсѧ: да оу҆толѧ́тсѧ же и҆ оу҆тиша́тсѧ, и҆  преста́нꙋтъ и҆ напа́дающыѧ бꙋ̑ри вѣ́трєнныѧ, гра́ды же  и҆ ви́хри и҆ гро́мы стра́шнїи и҆ мѡ́лнїѧ, и҆  ѕлорастворе́ннїи и҆ вре́днїи воздꙋ́хи гла́сомъ є҆гѡ̀.  Ты́ бо гдⷭ҇и бж҃е на́шъ, не то́чїю оу҆́мными и҆  ѡ҆дꙋшевле́нными созда́нїѧми твои́ми, въ сла́вꙋ твою̀ и҆  въ сп҃се́нїе и҆ по́льзꙋ вѣ́рныхъ твои́хъ, но и҆  бездꙋ́шными, ꙗ҆́коже мѡѷсе́овымъ жезло́мъ, и҆ мѣ́дѧною  ѕмїе́ю въ пꙋсты́ни, всѧ̑ ꙗ҆̀же хо́щеши пресла̑внаѧ  твори́ши и҆ чꙋдодѣ́йствꙋеши: всѧ̑ бо тебѣ̀ возмѡ́жна  сꙋ́ть, не возмо́жно же ничто́же: и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
І҆ере́й: Ми́ръ всѣ̑мъ. 
Ли́къ: И҆ дꙋ́хови твоемꙋ̀. 
Дїа́конъ: Главы̑ ва́шѧ гдⷭ҇еви приклони́те. 
Ли́къ: Тебѣ̀ гдⷭ҇и. 
И҆ всѣ̑мъ предстоѧ́щымъ главы̑ прикло́ньшымъ, чте́тъ  і҆ере́й та́йнѡ мл҃твꙋ сїю̀: 
Влⷣко бж҃е ѻ҆́ч҃е вседержи́телю, и҆́же трꙋ́бнымъ  гла́сомъ седмїю̀ жрє́цъ и҆дꙋ́щихъ пред̾ кївѡ́томъ  свидѣ́нїѧ, і҆ерїхѡ́нскимъ твє́рдымъ стѣна́мъ па́сти и҆  разрꙋши́тисѧ сотвори́лъ є҆сѝ, и҆ всѧ̑ во гра́дѣ сꙋ́щыѧ  въ рꙋ́цѣ люде́й твои́хъ пре́далъ є҆сѝ: ты̀ и҆ ны́нѣ  кампа́нъ се́й нбⷭ҇нымъ твои́мъ бл҃гослове́нїемъ  и҆спо́лни, ꙗ҆́кѡ да гла́съ звѣне́нїѧ є҆гѡ̀  оу҆слы́шавше, проти̑вныѧ воздꙋ̑шныѧ си̑лы дале́че ѿ  ѡ҆гра́дъ вѣ́рныхъ твои́хъ ѿстꙋ́пѧтъ, и҆ всѧ̑  раздежє́нныѧ и҆́хъ ѻ҆́гнєнныѧ, ꙗ҆̀же на на́съ,  стрѣ́лы оу҆га́снꙋтъ, треска̑нїѧ же мо́лнїй, нападе́нїе  гра́да, и҆ всѧ̑ врє́дныѧ воздꙋ́хѡвъ ѕлорастворє́нїѧ,  всеси́льною и҆ крѣ́пкою десни́цею прогони̑ма и҆  оу҆дє́ржанна да оу҆толѧ́тсѧ, оу҆ти́хнꙋтъ и҆  ѿстꙋ́пѧтъ: всѧ̑ бо ты̀ въ сла́вꙋ твою̀, къ по́льзѣ и҆  сп҃се́нїю на́шемꙋ чрез̾ посрє́дства дѣ́йствꙋеши. 
И҆ возглаша́етъ: Твое́ бо є҆́сть, є҆́же ми́ловати и҆  сп҃са́ти ны̀, бж҃е на́шъ, и҆ тебѣ̀ сла́вꙋ возсыла́емъ,  безнача́льномꙋ ѻ҆ц҃ꙋ̀, со є҆диноро́днымъ твои́мъ  сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ взе́мъ і҆ере́й сщ҃е́ннꙋю во́дꙋ, кропи́тъ кампа́нъ  ѿ четы́рехъ стра́нъ є҆гѡ̀ све́рхꙋ, ѻ҆́крестъ и҆ды́й,  глаго́лѧ: Бл҃гословлѧ́етсѧ и҆ ѡ҆сщ҃а́етсѧ кампа́нъ се́й  ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆  сн҃а, и҆ ст҃а́гѡ дх҃а, а҆ми́нь. [Три́жды.] 
Та́кожде и҆ внꙋтрѝ є҆гѡ̀ кропѧ̀ на четы́ре страны̑,  то́жде глаго́летъ. Посе́мъ, взе́мъ кади́льницꙋ, кади́тъ  кампа́нъ ѿ четы́рехъ стра́нъ, и҆звнѣ̀ и҆ внꙋ́трь  є҆гѡ̀. 
Сїѧ̑ же є҆мꙋ̀ соверша́ющꙋ, кли́рїцы чтꙋ́тъ ѱало́мъ  ѯ҃ѳ: 
Бж҃е, въ по́мощь мою̀ вонмѝ, гдⷭ҇и, помощи́ ми  потщи́сѧ: Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ  мою̀, да возвратѧ́тсѧ вспѧ́ть и҆ постыдѧ́тсѧ хотѧ́щїи мѝ  ѕла̑ѧ. Да возвратѧ́тсѧ а҆́бїе стыдѧ́щесѧ глаго́лющїи мѝ:  бл҃гоже, бл҃гоже. Да возра́дꙋютсѧ и҆ возвеселѧ́тсѧ ѡ҆  тебѣ̀, всѝ и҆́щꙋщїи тебѐ бж҃е, и҆ да глаго́лютъ вы́нꙋ,  да возвели́читсѧ гдⷭ҇ь лю́бѧщїи сп҃се́нїе твоѐ. а҆́зъ же  ни́щъ є҆́смь и҆ оу҆бо́гъ, бж҃е, помози́ ми: помо́щникъ  мо́й и҆ и҆зба́витель мо́й є҆сѝ ты̀, гдⷭ҇и не закоснѝ. 
Си̑мъ же соверши́вшымсѧ, дїа́конъ возглаша́етъ:  Премꙋ́дрость. 
Чте́цъ глаго́летъ: Чи́слъ чте́нїе. 
Дїа́конъ: Во́нмемъ. 
Чте́цъ же чте́тъ паремїю̀ сїю̀ ѿ четве́ртыхъ кни́гъ  мѡѷсе́овыхъ, глава̀ і҃: 
Речѐ гдⷭ҇ь къ мѡѷсе́ю, глаго́лѧ: Сотворѝ себѣ̀  двѣ̀ трꙋбы̑ срє́брѧны, кѡ́ваны сотвори́ши ѧ҆̀, и҆  бꙋ́дꙋтъ тебѣ̀ на созва́нїе со́нма, и҆ возставлѧ́ти  полкѝ. И҆ да вострꙋ́биши и҆́ми, и҆ да собере́тсѧ къ  тебѣ̀ ве́сь со́нмъ, пред̾ двє́ри ски́нїи свидѣ́нїѧ.  А҆́ще же є҆ди́ною трꙋбо́ю вострꙋ́бѧтъ, да прїи́дꙋтъ къ  тебѣ̀ всѝ кнѧ́зи и҆ тысѧщенача́льники і҆и҃льтестїи. И҆  вострꙋби́те въ зна́менїе и҆ воздви́гнꙋтсѧ полцы̀,  ѡ҆полча́ющїисѧ на восто́ки: И҆ вострꙋби́те въ зна́менїе  второ́е, и҆ воздви́гнꙋтсѧ полцы̀, ѡ҆полча́ющїисѧ ѿ  ю҆́га: И҆ вострꙋби́те въ зна́менїе тре́тїе, и҆ да  воздви́гнꙋтсѧ полцы̀, ѡ҆полча́ющїисѧ ѿ мо́рѧ: И҆  вострꙋби́те въ зна́менїе четве́ртое, и҆ воздви́гнꙋтсѧ  полцы̀, ѡ҆полча́ющїисѧ ѿ сѣ́вера. Зна́менїемъ да  вострꙋ́бѧтъ въ воздви́женїе и҆́хъ. И҆ є҆гда̀ собере́те  со́нмъ, вострꙋби́те не въ зна́менїе. И҆ сы́нове а҆арѡ́ни  жрецы̀ да вострꙋ́бѧтъ трꙋба́ми: и҆ да бꙋ́детъ ва́мъ  зако́ннѡ вѣ́чнѡ въ ро́ды ва́шѧ. А҆́ще же и҆зы́дете на  бра́нь въ землѝ ва́шей къ сꙋпоста́тѡмъ сопроти́вѧщымсѧ  ва́мъ, и҆ вострꙋби́те и҆ назна́менꙋйте трꙋба́ми, и҆  воспомѧне́тсѧ пред̾ гдⷭ҇емъ, и҆ и҆зба́витесѧ ѿ вра̑гъ  ва́шихъ. И҆ во дне́хъ весе́лїѧ ва́шегѡ, и҆ въ  пра́здницѣхъ ва́шихъ, и҆ въ новомѣ́сѧчїихъ ва́шихъ,  вострꙋби́те трꙋба́ми на всесожжє́нїѧ, и҆ на жє́ртвы  сп҃се́нїй ва́шихъ, и҆ бꙋ́детъ ва́мъ воспомина́нїе пред̾  бг҃омъ ва́шимъ: А҆́зъ гдⷭ҇ь бг҃ъ ва́шъ. 
Посе́мъ пою́тъ, и҆лѝ чтꙋ́тъ стїхи̑ры сїѧ̑, гла́съ в҃: 
Землѝ и҆ про́чымъ стїхі́ѧмъ, гнѣ́ва ра́ди твоегѡ̀,  грѣ̑хъ ра́ди на́шихъ дви́жимагѡ на ны̀, смꙋща́ющымсѧ и҆  ѡ҆бꙋрева́ємымъ, гла́съ зна́менїѧ сегѡ̀, ꙗ҆́коже  мѡѷсе́овыхъ сре́брѧныхъ трꙋ́бъ оу҆слы́шавъ гдⷭ҇и,  бл҃гоꙋтро́бнымъ свои́мъ ѻ҆́комъ при́зри на ны̀, и҆ не  ꙗ҆́ростїю твое́ю ѡ҆бличѝ на́съ, но оу҆милосе́рдивсѧ  пощадѝ, всѧ́кагѡ стра́шнагѡ преще́нїѧ твоегѡ̀  и҆збавлѧ́ѧ, ꙗ҆́кѡ є҆ди́нъ милосе́рдъ. 
Гла́съ а҃: 
Ѡ҆снова̑нїѧ всеѧ̀ землѝ воздвиза́ѧй, бж҃е, и҆  сотрѧса́ѧй є҆ди́нъ морско́е ло́же, ꙗ҆́кѡ созда́тель  всѧ́ческихъ, и҆зба́ви на́съ пра́веднагѡ твоегѡ̀  преще́нїѧ, гла́сомъ зна́менїѧ сегѡ̀ ѿгонѧ́ѧ ѕѣ̑льныѧ  бꙋ̑ри и҆ вѣ́тры, гро́мы же и҆ мѡ́лнїѧ: и҆ бо́дрыхъ на́съ  и҆ тщали́выхъ всегда̀ къ твоемꙋ̀ славосло́вїю сотворѝ,  и҆ ко и҆сполне́нїю ст҃ы́хъ твои́хъ за́повѣдей, ꙗ҆́кѡ  чл҃вѣколю́бецъ. 
Сла́ва, и҆ ны́нѣ, гла́съ д҃: 
Всѧ́чєскаѧ є҆ди́ною въ нача́лѣ собо́ю  непосре́дственнѣ созда́вый гдⷭ҇и, ны́нѣ же всѧ̑  посре́дственнѣ дѣ́йствꙋѧй гла́сомъ зво́на сегѡ̀  ѡ҆сщ҃е́ннагѡ, всѧ́кое оу҆ны́нїе съ лѣни́вствомъ ѿ  серде́цъ вѣ́рныхъ твои́хъ ѿженѝ, стра́хъ же тво́й въ  ни́хъ съ бл҃гоче́стїемъ вкоренѝ и҆ спѣ́шныхъ на мл҃твꙋ,  ско́рыхъ же ко всѧ́комꙋ бл҃го́мꙋ дѣ́лꙋ твое́ю си́лою  сотворѝ, и҆збавлѧ́ѧ на́съ ѿ всѣ́хъ навѣ́тѡвъ  вра́жїихъ: и҆ невре́дныхъ ѿ ѕлорастворе́нныхъ  воздꙋ́хѡвъ завѣ́тренїѧ соблюда́ѧ: мл҃твами бцⷣы и҆  всѣ́хъ ст҃ы́хъ твои́хъ, ꙗ҆́кѡ є҆ди́нъ милосе́рдъ. 
По сконча́нїи же си́хъ, ст҃и́тель, и҆лѝ  нача́льствꙋѧй, ре́кшꙋ дїа́конꙋ: Премꙋ́дрость: И҆ ли́кꙋ:  Чⷭ҇тнѣ́йшꙋю херꙋві̑мъ: Сла́ва, и҆ ны́нѣ: Гдⷭ҇и  поми́лꙋй, три́жды, Бл҃гословѝ, твори́тъ ѻ҆бы́чный  дневны́й ѿпꙋ́стъ. 


Чи́нъ бл҃гослове́нїѧ но́вагѡ до́мꙋ, въ не́мже хо́щетъ  кто̀ пе́рвѣе всели́тисѧ. 
Прише́дъ і҆ере́й въ до́мъ, є҆го́же бл҃гослови́ти  и҆́мать, соверша́етъ ма́лое ѡ҆свѧще́нїе воды̀. Мо́жетъ же  и҆ и҆мѣ́ти съ собо́ю свѧще́ннꙋю во́дꙋ въ сосꙋ́дѣ (а҆́ще  по чемꙋ́либо не и҆́мать бы́ти ѡ҆свѧще́нїѧ воды̀ въ  до́мѣ) и҆ є҆ле́й въ дрꙋго́мъ сосꙋ́дѣ, и҆мѣ́ющемꙋ же  бы́ти нача́лꙋ бл҃гослове́нїѧ, на ко́ейждо ѿ четы́рехъ  стѣ́нъ да бꙋ́детъ кре́стъ напи́санъ: Посе́мъ начина́етъ  ѻ҆бы́чнѡ: Бл҃гослове́нъ бг҃ъ на́шъ: и҆ а҆́бїе пое́тъ съ  кли́рїки: Цр҃ю̀ небе́сный: По сконча́нїи же пѣ́нїѧ,  чте́мъ: Трист҃о́е. Ѻ҆́ч҃е на́шъ: Гдⷭ҇и поми́лꙋй, в҃і.  Сла́ва, и҆ ны́нѣ: Прїиди́те, поклони́мсѧ: три́жды, и҆  ѱало́мъ ч҃: Живы́й въ по́мощи вы́шнѧгѡ: По ѱалмѣ́ же  чте́тъ, и҆лѝ пое́тъ тропа́рь се́й, гла́съ и҃: 
Ꙗ҆́коже закхе́евꙋ до́мꙋ твои́мъ, хрⷭ҇тѐ, вхо́домъ  спасе́нїе бы́сть, си́це и҆ ны́нѣ вхо́домъ свѧще́нныхъ  слꙋжи́телей твои́хъ, и҆ съ ни́ми ст҃ы́хъ твои́хъ  а҆́гг҃лъ, ми́ръ тво́й пода́ждь до́мꙋ семꙋ̀, и҆  ми́лостивнѡ бл҃гословѝ є҆го̀, спаса́ѧ и҆ просвѣща́ѧ  всѣ́хъ жи́ти хотѧ́щихъ въ не́мъ. 
Сꙋ́щей же трапе́зѣ оу҆брꙋ́сомъ покры́той, є҆ѵⷢ҇лїю  и҆ крⷭ҇тꙋ̀ на не́й, и҆ свѣща́мъ горѧ́щымъ, и҆ водѣ̀  свѧще́ннѣй и҆ є҆ле́ю сꙋ́щымъ, ста́въ і҆ере́й къ  восто́кꙋ лице́мъ и҆ ре́къ: Гдⷭ҇ꙋ помо́лимсѧ, Гдⷭ҇и  поми́лꙋй. 
Чте́тъ моли́твꙋ сїю̀ во оу҆слыша́нїе всѣ̑мъ: 
Гдⷭ҇и і҆и҃се хрⷭ҇тѐ бж҃е на́шъ, и҆зво́ливый под̾  сѣ́нь закхе́а мытарѧ̀ вни́ти, и҆ спасе́нїе томꙋ̀ и҆  всемꙋ̀ до́мꙋ є҆гѡ̀ бы́вый: са́мъ и҆ ны́нѣ здѣ̀ жи́ти  хотѧ́щихъ, и҆ на́ми недосто́йными молбы̑ тебѣ̀ и҆  молє́нїѧ приносѧ́щихъ, ѿ всѧ́кагѡ ѕла̀ неврежде́нныхъ  соблюдѝ, бл҃гословлѧ́ѧ и҆̀хъ и҆ ѻ҆бита́лище сїѐ, и҆  ненавѣ́тенъ тѣ́хъ живо́тъ вы́нꙋ сохранѧ́ѧ,  и҆з̾ѻби́лнѡ всѧ̑ блага̑ѧ твоѧ̑ и҆̀мъ твои́мъ  бл҃гослове́нїемъ на по́лзꙋ подава́ѧй. Ꙗ҆́кѡ подоба́етъ  тебѣ̀ всѧ́каѧ сла́ва, че́сть и҆ поклоне́нїе, со  безнача́льнымъ твои́мъ ѻ҆ц҃е́мъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. І҆ере́й: Ми́ръ всѣ̑мъ. Ли́къ: И҆  дꙋ́хови твоемꙋ̀. І҆ере́й: Главы̑ ва́шѧ Гдⷭ҇еви  приклони́те. Ли́къ: Тебѣ̀ гдⷭ҇и. И҆ чте́тъ і҆ере́й  та́йнѡ моли́твꙋ сїю̀: 
Влады́ко го́споди бж҃е на́шъ, на высо́кихъ живы́й и҆  на смирє́нныѧ призира́ѧй, бл҃гослови́вый до́мъ лава́новъ  при вхо́дѣ і҆а́кѡва, и҆ до́мъ пенте́фрїевъ при вхо́дѣ  і҆ѡ́сифовѣмъ: бл҃гослови́вый до́мъ а҆веда́рїинъ  внесе́нїемъ кївѡ́та, и҆ во дни̑ прише́ствїѧ во пло́ти  хрⷭ҇та̀ бг҃а на́шегѡ, спасе́нїе до́мꙋ закхе́евꙋ  дарова́вый. Са́мъ бл҃гословѝ и҆ до́мъ се́й, и҆ въ не́мъ  жи́ти хотѧ́щихъ стра́хомъ твои́мъ ѡ҆градѝ, и҆  невреди́мыхъ ѿ сопроти́вныхъ сохранѝ, и҆  бл҃гослове́нїе твоѐ съ высоты̀ жили́ща твоегѡ̀ низпослѝ  и҆̀мъ, и҆ бл҃гословѝ и҆ оу҆мно́жи всѧ̑ блага̑ѧ въ  до́мѣ се́мъ. 
Возгла́съ: Твое́ бо є҆́сть, є҆́же ми́ловати и҆  спаса́ти ны̀, бж҃е на́шъ, и҆ тебѣ̀ сла́вꙋ возсыла́емъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆  во вѣ́ки вѣкѡ́въ. 
Ли́къ: А҆ми́нь. 
А҆́бїе же посе́мъ зна́менавъ три́жды є҆ле́й,  глаго́летъ: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дꙋ́ха, а҆ми́нь.  И҆ чте́тъ над̾ ни́мъ моли́твꙋ сїю̀: Гдⷭ҇и бж҃е на́шъ,  при́зри ны́нѣ ми́лостивнѡ на моли́твꙋ менѐ смире́ннагѡ  и҆ недосто́йнагѡ раба̀ твоегѡ̀, и҆ низпослѝ бл҃года́ть  прест҃а́гѡ твоегѡ̀ дх҃а на є҆ле́й се́й, и҆ ѡ҆ст҃ѝ  є҆го̀, ꙗ҆́кѡ да бꙋ́детъ во ѡ҆свѧще́нїе мѣ́стꙋ семꙋ̀ и҆  на не́мъ соѡрꙋже́ннꙋ до́мꙋ, и҆ на прогна́нїе всѧ́кїѧ  сопроти́вныѧ си́лы и҆ сатани́нскихъ навѣ́тѡвъ. Ты́ бо  є҆сѝ бл҃гословлѧ́ѧй и҆ ѡ҆свѧща́ѧй всѧ́чєскаѧ, хрⷭ҇тѐ  бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ. 
Ли́къ: А҆ми́нь. По моли́твѣ же взе́млетъ свѧще́ннꙋю  во́дꙋ, и҆ кропи́тъ є҆́ю всѧ̑ стѣ̑ны до́мꙋ ѻ҆́крестъ и҆  всѧ̑ клѣ̑ти є҆гѡ̀, глаго́лѧ: 
Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  ѡ҆кропле́нїемъ воды̀ сеѧ̀ свѧще́нныѧ, въ бѣ́гство да  претвори́тсѧ всѐ лꙋка́вое бѣсо́вское дѣ́йство,  а҆ми́нь. 
Ѡ҆кропи́въ же всѐ, взе́мъ є҆ле́й, помазꙋ́етъ и҆́мъ  стѣ́ны до́ма, и҆дѣ́же є҆́сть кре́стъ напи́санъ въ  среди́нѣ є҆гѡ̀, наче́нъ ѿ восто́чныѧ стѣны̀ до́ма,  посе́мъ и҆ за́паднꙋю, и҆ по си́хъ сѣ́вернꙋю, въ коне́цъ  же ю҆́жнꙋю стѣ́нꙋ, надъ ко́ейждо глаго́летъ: 
Бл҃гословлѧ́етсѧ до́мъ се́й пома́занїемъ свѧта́гѡ  є҆ле́а сегѡ̀, во и҆́мѧ ѻ҆ц҃а̀, и҆ сн҃а, и҆ ст҃а́гѡ  дꙋ́ха, а҆ми́нь. 
По соверше́нїи пома́занїѧ є҆ле́емъ, сожига́етъ  пома́занїе свѣщы̀ горѧ́щими, на ко́ейждо стѣнѣ̀. Семꙋ́  же быва́ющꙋ, пѣвцы̀ пою́тъ стїхи́рꙋ сїю̀ гла́съ є҃: 
Бл҃гословѝ, гдⷭ҇и, до́мъ се́й, и҆ и҆спо́лни є҆го̀  земны́хъ твои́хъ бла̑гъ, и҆ въ не́мъ бл҃гоче́стнѡ жи́ти  хотѧ́щихъ ѿ всѧ́кагѡ ѕла́гѡ ѡ҆бстоѧ́нїѧ неврежде́нныхъ  сохранѝ, и҆ всѧ́кое и҆з̾ѻби́лїе небе́снагѡ и҆ земна́гѡ  твоегѡ̀ бл҃гослове́нїѧ тѣ̑мъ да́рꙋй, и҆ ꙗ҆́кѡ ще́дръ  поми́лꙋй, по вели́цѣй твое́й ми́лости. 
По ѡ҆конча́нїи пома́занїѧ, станови́тсѧ і҆ере́й лице́мъ  къ восто́кꙋ, и҆ а҆́ще и҆зво́литъ, чте́тъ и҆ є҆ѵⷢ҇лїе,  ре́къ: 
Премꙋ́дрость про́сти, оу҆слы́шимъ ст҃а́гѡ є҆ѵⷢ҇лїа,  и҆ прѡ́чаѧ. Ѿ лꙋкѝ ст҃а́гѡ є҆ѵⷢ҇лїа чте́нїе. Ли́къ:  Сла́ва тебѣ̀ гдⷭ҇и: И҆ чте́тъ ѿ лꙋкѝ зача́ло ч҃д. 
Во вре́мѧ ѻ҆́но, прїи́де і҆и҃съ во і҆ерїхѡ́нъ. И҆ сѐ  мꙋ́жъ нарица́емый закхе́й, и҆ се́й бѣ̀ ста́рѣй  мытарє́мъ, и҆ то́й бѣ̀ бога́тъ: и҆ и҆ска́ше ви́дѣти  і҆и҃са, кто́ є҆сть, и҆ не можа́ше ѿ наро́да, ꙗ҆́кѡ  во́зрастомъ ма́лъ бѣ̀: и҆ предите́къ, возлѣ́зе на  ꙗ҆́годичинꙋ, да ви́дитъ, ꙗ҆́кѡ хотѧ́ше ми́мѡ є҆ѧ̀  проитѝ. И҆ ꙗ҆́кѡ прїи́де на мѣ́сто, воззрѣ́въ і҆и҃съ  ви́дѣ є҆го̀, и҆ речѐ къ немꙋ̀: закхе́е, потща́всѧ  слѣ́зи: дне́сь бо въ домꙋ̀ твое́мъ подоба́етъ мѝ бы́ти.  И҆ потща́всѧ слѣ́зе, и҆ прїѧ́тъ є҆го̀ ра́дꙋѧсѧ. И҆  ви́дѣвше всѝ ропта́хꙋ, глаго́люще, ꙗ҆́кѡ ко грѣ́шнꙋ  мꙋ́жꙋ вни́де вита́ти. Ста́въ же закхе́й речѐ ко гдⷭ҇ꙋ:  сѐ по́лъ и҆мѣ́нїѧ моегѡ̀, гдⷭ҇и, да́мъ ни́щымъ: и҆  а҆́ще кого̀ чи́мъ ѡ҆би́дѣхъ, возвращꙋ̀ четвери́цею.  Рече́ же къ немꙋ̀ і҆и҃съ: ꙗ҆́кѡ дне́сь спⷭ҇нїе до́мꙋ  семꙋ̀ бы́сть, занѐ и҆ се́й сы́нъ а҆враа́мль є҆́сть:  прїи́де бо сн҃ъ чл҃вѣ́чь взыска́ти и҆ спⷭ҇тѝ  поги́бшаго. 
Ли́къ: Сла́ва тебѣ̀ гдⷭ҇и: 
И҆ а҆́бїе чтꙋ́тъ ѱало́мъ р҃: Млⷭ҇ть и҆ сꙋ́дъ воспою̀  тебѣ̀, гдⷭ҇и: 
І҆ере́й кади́тъ ве́сь до́мъ. По се́мъ же глаго́летъ  є҆ктенїю̀ сїю̀: 
Поми́лꙋй на́съ, бж҃е, по вели́цѣй ми́лости твое́й,  мо́лимтисѧ, оу҆слы́ши и҆ поми́лꙋй. 
Ли́къ: Гдⷭ҇и поми́лꙋй. Три́жды. 
Є҆щѐ мо́лимсѧ ѡ҆ є҆́же низпосла́ти бл҃гослове́нїе  своѐ на до́мъ се́й и҆ на раба̀ своего̀ (и҆лѝ рабꙋ̀  свою̀) и҆́мⷬ҇къ, и҆ на всѣ́хъ въ не́мъ бл҃гоче́стнѡ  жи́ти хотѧ́щихъ, и҆ посла́ти и҆̀мъ а҆́гг҃ла своего̀  ми́лостива, соблюда́юща и҆ сохранѧ́ща и҆̀хъ ѿ всѧ́кагѡ  ѕла̀, и҆ наставлѧ́юща къ дѣ́ланїю всѣ́хъ  добродѣ́телей, и҆ ко и҆сполне́нїю ст҃ы́хъ хрⷭ҇то́выхъ  за́повѣдей: и҆ ѡ҆ є҆́же сохрани́ти и҆̀хъ ѿ гла́да,  гꙋби́тельства, трꙋ́са, пото́па, ѻ҆гнѧ̀. меча̀ и҆  наше́ствїѧ и҆ноплемє́нникъ. и҆ всѧ́кїѧ смертоно́сныѧ  ра́ны, и҆ дарова́ти и҆̀мъ здра́вїе, и҆ долгоде́нствїемъ  ѡ҆гради́ти и҆̀хъ. и҆ во все́мъ оу҆гобзи́ти, рце́мъ всѝ,  гдⷭ҇и, оу҆слы́ши и҆ поми́лꙋй. 
Є҆щѐ мо́лимсѧ за всю̀ бра́тїю и҆ за всѧ̀ хрⷭ҇тїа́ны. 
Возгла́съ: Оу҆слы́ши ны̀, бж҃е сп҃си́телю на́шъ,  оу҆пова́нїе всѣ́хъ конце́въ землѝ, и҆ сꙋ́щихъ въ мо́ри  дале́че, и҆ ми́лостивъ, ми́лостивъ бꙋ́ди, влⷣко, ѡ҆  грѣсѣ́хъ на́шихъ, и҆ поми́лꙋй ны̀: ми́лостивъ бо и҆  чл҃вѣколю́бецъ бг҃ъ є҆сѝ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
И҆ твори́тъ дне́вный ѻ҆бы́чный ѿпꙋ́стъ, и҆  многолѣ́тствовавъ до́мꙋ влады́цѣ, ѿхо́дитъ во  своѧ̑си, бл҃годарѧ̀ бг҃а. 


Чи́нъ ѡ҆свѧще́нїѧ колесни́цы. 
Нача́ло ѻ҆бы́чное: Цр҃ю̀ нбⷭ҇ный и҆ прѡ́чаѧ.  Прїиди́те поклони́мсѧ: Ѱало́мъ ч҃: Моли́тва: 
Гдⷭ҇и бж҃е на́шъ, сѣдѧ́й на серафі́мѣхъ и҆ ѣ҆́здѧй  на херꙋві́мѣхъ, мꙋ́дростїю оу҆краси́вый человѣ́ка, и҆  бл҃ги́мъ твои́мъ про́мысломъ всѧ̑ ко бла́гꙋ направлѧ́ѧй,  ниспослѝ бл҃гослове́нїе твоѐ на колесни́цꙋ сїю̀ и҆  а҆́гг҃ла твоегѡ̀ къ не́й приста́ви, да ше́ствꙋющїи въ  не́й и҆́мъ храни́ми и҆ наставлѧ́еми, въ ми́рѣ и҆  бл҃гополꙋ́чїи пꙋ́ть сво́й соверши́вше, тебѣ̀ сла́вꙋ и҆  бл҃годаре́нїе возсыла́ютъ, хва́лѧще ѻ҆ц҃а̀ и҆ сн҃а  ст҃а́гѡ дх҃а. А҆ми́нь. 
І҆ере́й же взе́млетъ свѧще́ннꙋю во́дꙋ, и҆ кропи́тъ  є҆́ю колесни́цꙋ вовнѣ̀ и҆ внꙋтрѝ, глаго́лѧ:  Бл҃гословлѧ́етсѧ и҆ ѡ҆сщ҃а́етсѧ колесни́ца сїѧ̀ во и҆́мѧ  ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. 


