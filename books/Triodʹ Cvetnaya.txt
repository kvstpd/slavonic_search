 Впѧто́къ шесты́ѧ нлⷣи ст҃а́гѡ вели́кагѡ поста̀ , на ве́черни , каѳи́сма : ко́ гдⷭ҇ꙋ внегда̀ скорбѣ́хъ . на гдⷭ҇и возва́хъ , стихѣ́ры , на́ і҃ . гла́съ , и҃ . Дш҃еполе́знꙋю соверши́вше четверодесѧ́тницꙋ , и҆ ст҃ꙋ́ю нлⷣю стра́сти твоеѧ̀ про́симъ ви́дѣти чл҃колю́бче , просла́вити в̾ не́й вели́чїѧ твоѧ̀ , и҆ неи҆зрече́нное на́съ ра́ди смотре́нїе твоѐ . є҆диномꙋ́дрено пою́ще , гдⷭ҇и сла́ва тебѣ̀ . двⷤа . мⷱ҇ꙋ . Мч҃нцы гдⷭ҇ни , всѧ́кѡ мѣ́стѡ ѡ҆сщ҃а́ете , и҆ всѧ́къ недꙋ́гъ оу҆врачꙋ́ете . и҆ ны́нѣ моли́те , и҆зба́витисѧ ѿ сѣте́й вра́жїихъ , дш҃а́мъ на́шимъ мо́лимсѧ .
 та́же , ст҃о́мꙋ ла́зарю , стихѣ́ры , на́ з҃ . гла́съ , ѕ҃ . Гдⷭ҇и ла́заревъ гро́бъ хотѧ̀ ви́дѣти , и҆́же во́лею хотѧ́и во́ гробъ всели́тисѧ , вопроша́ше , гдѣ̀ положи́сте є҆гѡ̀ , оу҆вѣ́дѣвъ же , є҆го́же неневѣ́дѧше , и҆ возглаша́ше , є҆го́же люблѧ́ше , ла́заре грѧдѝ во́нъ . и҆ оу҆слы́шавъ без̾дꙋ́шныи дш҃ꙋ даю́щаго є҆мꙋ̀ тебѐ сп҃са дш҃а́мъ на́шимъ . двⷤа . Гдⷭ҇и , на́ гробъ четверодне́внагѡ ла́зарѧ прише́лъ є҆сѝ , и҆ на́д̾дрꙋгомъ сле́зы пролїѧ́въ . мертвеца̀ четверодне́вна воста́вилъ є҆сѝ , гла́се живо́тныи . тѣ́мже сме́рть свѧ́зана бы́сть гла́сомъ . пелены̀ разрѣши́шасѧ рꙋка́ми , тогда̀ ра́дости и҆спо́лнишасѧ , мно́жество оу҆чени́къ , и҆ є҆ди́но ѿ всѣ́хъ слы́шашесѧ согла́сїе , бл҃гослове́нъ є҆сѝ сп҃се поми́лꙋй на́съ . вⷤ . Гдⷭ҇и , гла́съ тво́й разрꙋши́лъ є҆́сть , а҆́дово црⷭ҇твїе , и҆ сло́во вла́сти твоеѧ̀ привлечѐ , и҆́з̾гроба четверодне́внаго , и҆ бы́сть ла́зарь па́ки бытїю̀ проѡ҆браже́нїе спаси́тельно . всѧ̀ возмо́жна тебѣ̀ влⷣко всѣ́хъ цр҃ю , да́рꙋй рабо́мъ свои́мъ ѡ҆чище́нїе и҆ ве́лїю млⷭ҇ть . Гдⷭ҇и оу҆вѣ́рити хотѧ̀ оу҆ченикѝ своѧ̀ , и҆з̾ ме́ртвыхъ свои́мъ воскрⷭ҇нїемъ , на́ гробъ ла́заревъ прише́лъ є҆сѝ , и҆ воз̾гласи́вшꙋ ти є҆гѡ̀ , тогда̀ а҆́дъ воз̾мѧте́сѧ , и҆ ѿпꙋстѝ четверодне́вна , вопїю́ща тебѣ̀ , бл҃гослове́нъ є҆сѝ гдⷭ҇и сла́ва тебѣ̀ . Гдⷭ҇и , пои́мъ оу҆ченикѝ своѧ̀ , в̾ виѳа́нїю прїи́де , да воста́виши дрꙋ́га своегѡ̀ , и҆ прослези́всѧ над̾ ни́мъ зако́номъ є҆стества̀ чл҃ча , и҆ ꙗ҆́кѡ бг҃ъ тогѡ̀ четверодне́вна воз̾дви́глъ є҆сѝ . и҆ вопїѧ́ше ти сп҃се , бл҃гослове́нъ є҆сѝ гдⷭ҇и сла́ва тебѣ̀ .
 сла́ва . гла́съ , и҃ . Пред̾ста́лъ є҆сѝ гро́бꙋ ла́заревꙋ сп҃се на́шъ , и҆ воз̾гласи́въ ме́ртваго ꙗ҆́кѡ ѿ сна̀ воскреси́лъ є҆сѝ , и҆ ѿтрѧсѐ тлѣ́нїе неи҆стлѣ́нїѧ ма́нїемъ . и҆ и҆зы́де сло́вомъ свѧ́занъ оу҆кро́йми . всѧ̀ мо́жеши , всѧ̀ тебѣ̀ рабо́таютъ чл҃колю́бче , всѧ̀ повинꙋ́ютсѧ тѝ , сп҃се на́шъ сла́ва тебѣ̀ .
 и҆ ны́нѣ . гла́съ , то́йже . Дш҃еполе́знꙋю соверши́вше четверодесѧ́тницꙋ , возопїе́мъ , ра́дꙋисѧ гра́де виѳа́нїѧ ѻ҆те́чество ла́зарево . ра́дꙋйтасѧ ма́рѳа и҆ ма́рїѧ тогѡ̀ сестры̀ . заꙋ́тра бо хрⷭ҇то́съ прихо́дит̾ , ѡ҆живи́ти гла́сом̾ оу҆ме́ршаго бра́та . є҆го́же гла́съ оу҆слы́шавъ го́рькїи и҆ несы́тыи а҆́дъ , стра́хомъ вострепета́въ , и҆ вельмѝ воз̾стона́въ , ѿпꙋстѝ ла́зарѧ оу҆кро́йми ѡ҆бѧ́зана . є҆го́же чꙋдесѝ собо́ръ є҆вре́йскїи оу҆диви́сѧ , с̾ ва́їемъ и҆ вѣ́твьми тогѡ̀ срѣто́ша . и҆ ꙗ҆ви́шасѧ похвалѧ́юще дѣ́ти , є҆мꙋ́же зави́дѣша ѻ҆тцы̀ . бл҃го слове́нъ грѧды́и во́ и҆мѧ гдⷭ҇не цр҃ь і҆и҃левъ .
 вы́ходъ : свѣ́те ти́хїи . проки́менъ . гла́съ , в҃ . по́мощь моѧ̀ ѿ́ гдⷭ҇а , сотво́ршагѡ нб҃о и҆ зе́млю . сти́хъ : а҆́ще небы̀ гдⷭ҇ь бы́лъ в̾ на́съ да рече́тъ оу҆́бѡ і҆и҃ль .	ѿ бытїѧ̀ , чте́нїе .
 Преста̀ і҆а́кѡвъ повелѣва́ѧ сыно́мъ свои́мъ , и҆ просте́ръ но́зѣ своѝ на ло́жи свое́мъ и҆ оу҆́мре , и҆ приложи́сѧ ко ѻ҆ц҃е́мъ свои́мъ . и҆ па́дъ і҆ѡ́сифъ на лицы̀ ѻ҆ц҃а своегѡ̀ , и҆ пла́касѧ над̾ ни́мъ , и҆ лобыза̀ є҆гѡ̀ . и҆ повелѣ̀ і҆ѡ́сифъ ѻ҆трокѡ́мъ свои́мъ погреба́телемъ погребстѝ ѻ҆ц҃а своегѡ̀ , и҆ погребо́ша погреба́тели і҆и҃лѧ . и҆ и҆спо́лнишасѧ є҆мꙋ̀ четы́редесѧть дні́й , та́кѡ бо оу҆чита́ютсѧ дні́е погреба́нїѧ . и҆ пла́кахꙋсѧ по не́мъ є҆ги́птѧне се́дмьдесѧть дні́й . є҆гда́ же преидо́ша дні́е пла́ча , глаго́ла і҆ѡ́сифъ к̾ вельмо́жамъ фараѡ́новымъ гл҃ѧ , а҆́ще є҆́сть ѡ҆брѣто́хъ бл҃года́ть пред̾ ва́ми , гл҃ите во оу҆́ши фараѡ́нꙋ , гл҃юще , ѻ҆ц҃ъ мо́й заклѧ́тъ мѧ̀ гл҃ѧ , пре́жде не́жели оу҆́мре во́ гробѣ є҆́же и҆скопа̀ себѣ̀ въ землѝ ханао́нстѣй , тꙋ́ мѧ погребе́ши . и҆ нн҃ѣ оу҆́бѡ ше́дъ да погребꙋ̀ ѻ҆ц҃а моегѡ̀ , и҆ па́ки возвращꙋ́сѧ . и҆ реко́ша фараѡ́нꙋ по словесѝ і҆ѡ́сифовꙋ . и҆ речѐ фараѡ́нъ взы́ди и҆ погребѝ ѻ҆ц҃а своегѡ̀ , ꙗ҆́коже заклѧ́тъ тѧ̀ , и҆ и҆зы́де і҆ѡ́сифъ погребстѝ ѻ҆ц҃а своегѡ̀ . и҆ и҆до́ша с̾ ни́мъ всѝ ѻ҆́троцы фараѡ́новы , и҆ старѣ́йшины до́мꙋ є҆гѡ̀ , и҆ вельмо́жи всеѧ̀ землѝ є҆ги́пет̾скїѧ . и҆ ве́сь до́мъ і҆ѡ́сифовъ , и҆ бра́тїѧ є҆гѡ̀ , и҆ ве́сь до́мъ ѻ҆ц҃а є҆гѡ̀ , и҆ сро́дницы . а҆ ѻ҆́вцы и҆ волы̀ и҆ ве́сь ско́тъ ѡ҆ста́виша в̾ землѝ герсе́м̾стѣй . и҆ взыдо́ша с̾ ни́мъ колесни́цы и҆ ко́нницы , и҆ бы́сть по́лкъ вели́къ ѕѣлѡ̀ . и҆ прїидо́ша на гꙋмно̀ а҆та́дово , є҆́же є҆́сть ѡ҆бо́нъ по́лъ і҆ѡрда́на . и҆ пла́кашасѧ пла́чемъ ве́лїемъ , и҆ крѣ́пкимъ ѕѣлѡ̀ . и҆ сотворѝ пла́чь ѻ҆ц҃ꙋ своемꙋ̀ , се́дмь дні́й . и҆ ви́дѣша жи́тели землѝ ханао́нскїѧ пла́чь на гꙋмнѣ̀ а҆та́довѣ , и҆ рѣко́ша пла́чь вели́къ є҆́сть сѐ є҆ги́птѧнѡмъ . сегѡ̀ ра́ди нареко́ша и҆́мѧ мѣ́стꙋ томꙋ̀ , пла́чь є҆ги́птꙋ , и҆́же є҆́сть ѡ҆бонꙋ̀ странꙋ̀ і҆ѡрда́на . и҆ сотвори́ша є҆мꙋ̀ си́це сн҃ове і҆и҃левы , ꙗ҆́коже заповѣ́да и҆́мъ . и҆ погребо́ша є҆гѡ̀ в̾ пеще́рѣ сꙋгꙋ́бѣй , ю҆́же прикꙋпѝ а҆враа́мъ на сотворе́нїе гробѡ́мъ цѣно́ю сребра̀ , ѿ є҆ѳро́на хет̾те́ѧнина , прѧ́мѡ мамврі́и . и҆ воз̾врати́сѧ і҆ѡ́сифъ во є҆ги́петъ , са́мъ и҆ бра́тїѧ є҆гѡ̀ , и҆ всѝ возше́дшїи погребстѝ ѻ҆ц҃а є҆гѡ̀ . ви́дѣвше же бра́тїѧ і҆ѡ́сифова , ꙗ҆́кѡ оу҆́мре ѻ҆ц҃ъ и҆́хъ , и҆ реко́ша , да некогда̀ помѧ́нетъ ѕло́бꙋ на́шꙋ і҆ѡ́сифъ , и҆ возда́стъ на́мъ воздаѧ́нїѧ всѧ̀ ѕла́ѧ , ꙗ҆́же показа́хомъ є҆мꙋ̀ . и҆ прише́дше ко і҆ѡ́сифꙋ реко́ша , ѻ҆ц҃ъ тво́й заклѧ́тъ тѧ̀ пре́же кончи́ны своеѧ̀ , гл҃ѧ , си́це рцѣ́те і҆ѡ́сифꙋ , ѡ҆ста́ви и҆́мъ непра́вдꙋ и҆ грѣ́хъ и҆́хъ , ꙗ҆́же лꙋка́ваѧ тебѣ̀ показа́ша . и҆ ны́нѣ прїимѝ непра́вдꙋ , ра́бъ бг҃а ѻ҆ц҃а твоегѡ̀ . и҆ пла́касѧ і҆ѡ́сифъ , гл҃ющимъ и҆́мъ к̾ немꙋ̀ . и҆ реко́ша , сѐ мы̀ тебѣ̀ рабы̀ . и҆ речѐ и҆́мъ і҆ѡ́сифъ , небо́йтесѧ , бж҃їи бо є҆́смь а҆́зъ . вы̀ совѣ́товасте намѧ̀ лꙋка́ваѧ , бг҃ъ же совѣща̀ ѡ҆ мнѣ̀ бл҃га́ѧ , ꙗ҆́кѡ да бꙋ́детъ ꙗ҆́коже дне́сь , да препита́ютсѧ лю́дїе мно́зи . и҆ речѐ и҆́мъ , небо́йтесѧ , а҆́зъ препита́ю ва́съ и҆ до́мы ва́ша . и҆ оу҆тѣ́ши и҆́хъ , и҆ глаго́ла и҆́мъ ѿ́ срⷣца . всели́вжесѧ і҆ѡ́сифъ во є҆ги́птѣ са́мъ , и҆ бра́тїѧ є҆гѡ̀ , и҆ ве́сь до́мъ ѻ҆ц҃а є҆гѡ̀ . и҆ поживѐ і҆ѡ́сифъ лѣ́тъ сто̀ и҆ де́сѧть . и҆ ви́дѣ і҆ѡ́сифъ дѣ́ти є҆фре́мовы до тре́тїѧгѡ ро́да , и҆ сы́нове махи́ровы сы́на манасі́ина , роди́шасѧ при бедрѣ̀ і҆ѡ́сифовѣ . и҆ речѐ і҆ѡ́сифъ к̾ бра́тїѧмъ свои́мъ глаго́лѧ , а҆́зъ оу҆мира́ю , посѣще́нїемъ же посѣти́тъ ва́съ бг҃ъ , и҆ и҆зведе́тъ ва́съ ѿ землѝ сеѧ̀ , в̾ зе́млю , є҆ю́же клѧ́тсѧ ѻ҆ц҃е́мъ на́шимъ , а҆враа́мꙋ и҆ и҆саа́кꙋ и҆ і҆а́кѡвꙋ . и҆ заклѧ́тъ і҆ѡ́сифъ сы́ны і҆и҃левы , глаго́лѧ , в̾ посѣще́нїе и҆́мже посѣти́тъ ва́съ бг҃ъ , и҆знеси́те ко́сти моѧ̀ ѿ сю́дꙋ с̾ ва́ми . и҆ сконча́сѧ і҆ѡ́сифъ сы́и лѣ́тъ ста̀ и҆ десѧтѝ , и҆ погребо́ша є҆гѡ̀ в̾ ра́цѣ во є҆ги́птѣ .
 проки́менъ . гла́съ , д҃ . надѣ́ющїисѧ на́ гдⷭ҇а , ꙗ҆́кѡ гора̀ сїѡ́нъ не под̾ви́житсѧ во́ вѣки . сти́хъ : ꙗ҆́кѡ не ѡ҆ста́витъ гдⷭ҇ь жезла̀ грѣ́шныхъ на жре́бїи пра́ведныхъ .
 ѿ при́тчей , чте́нїе .
 Сы́не , ѿверза́й оу҆ста̀ своѧ̀ словесе́мъ бж҃їимъ , и҆ сꙋдѝ всѐ здра́во . ѿверза́й оу҆ста̀ своѧ̀ , и҆ сꙋдѝ пра́веднѡ , разсꙋжда́й же оу҆бо́га и҆ не́мощна . женꙋ̀ добрꙋ̀ а҆́ще кто̀ ѡ҆брѧ́щетъ , честнѣ́йши є҆́сть ка́менїѧ многоцѣ́ннагѡ такова́ѧ . дерза́етъ ѡ҆ не́й срⷣце мꙋ́жа є҆ѧ̀ , такова́ѧ бога́тства нелиши́тсѧ . дѣ́лаетъ бо мꙋ́жꙋ бл҃га́ѧ , а҆ не ѕла́ѧ . всѐ лѣ́то ѡ҆брѣ́тши во́лнꙋ и҆ ле́нъ , сотвори́тъ бл҃гопотре́бнаѧ рꙋка́ма свои́ма . бы́сть ꙗ҆́кѡ кора́бль кꙋ́плю дѣ́ющи , и҆з̾ дале́ча собира́етъ себѣ̀ бога́тство . и҆ воста́етъ ра́нѡ , и҆ да́стъ бра́шна до́мꙋ , и҆ дѣ́ла рабы́нѧмъ , оу҆зрѣ́вши кꙋпова́ше . ѿ плодо́въ же рꙋ́кꙋ своею̀ насадѝ стѧжа́нїе , препоѧ́савши крѣ́пкѡ чресла̀ своѧ̀ . оу҆тверди́тъ мы́шцы своѝ на дѣ́ло , и҆ вкꙋсѝ ꙗ҆́кѡ добро̀ є҆́же дѣ́лати , и҆ не оу҆гаса́етъ свѣ́щникъ є҆ѧ̀ всю̀ но́щь , рꙋ́цѣ своѝ протѧ́жетъ на поле́знаѧ , лактѧ̀ своѧ̀ оу҆твержа́етъ на вретено̀ . и҆ рꙋ́цѣ же своѝ разверза́етъ оу҆бо́гꙋ , пло́дъ же простре́тъ ни́щꙋ . непопече́тсѧ ѡ҆ сꙋ́щихъ въ домꙋ̀ мꙋ́жъ є҆ѧ̀ , и҆ є҆гда̀ гдѣ̀ косни́тъ , всѝ оу҆́бѡ и҆́же оу҆ неѧ̀ ѡ҆болче́ни сꙋ́ть . сꙋгꙋ́бы ѻ҆де́жды и҆ багрѧни́цы сотворѝ мꙋ́жꙋ своемꙋ̀ , ѿ червле́на и҆ багра̀ себѣ̀ ѻ҆дѣѧ́нїѧ . сла́венъ быва́етъ во вратѣ́хъ мꙋ́жъ є҆ѧ̀ , внегда̀ а҆́ще сѣди́тъ в̾ собо́рѣ с̾ ста́рцы , и҆ жи́тельми землѝ . ѡ҆по́ны твори́тъ и҆ да́стъ баго́рникѡмъ , ѡ҆поѧ́санїѧ же хананѣ́ѧнѡмъ . въ крѣ́пость и҆ бл҃голѣ́пїе ѡ҆блече́сѧ , и҆ возвесели́сѧ во́ дни послѣ́днїѧ . оу҆ста́ же своѧ̀ ѿверза́етъ с̾мы́сленѣ , и҆ бл҃гочи́ннѣ гл҃ѧ ꙗ҆зы́комъ свои́мъ . оу҆зка̀ прохо́дища домо́въ є҆ѧ̀ , бра́шна же лѣ́нива да неснѣ́сть ; оу҆ста́ же своѧ̀ ѿверза́етъ премꙋ́дрѡ и҆ разꙋ́мнѡ и҆ зако́ннѡ . ми́лостынѧ же є҆ѧ̀ воздви́гнꙋ ча́да є҆ѧ̀ , и҆ ѡ҆богатѣ́ша и҆ воста́ша ча́да є҆ѧ̀ и҆ похвали́ша ю҆̀ , и҆ мꙋ́жь є҆ѧ̀ похвалѝ є҆ѧ̀ . мно́ги дще́рѧ є҆ѧ̀ сотвори́ша си́лꙋ , и҆ мно́ги стѧжа́ша бога́тьство , та́же преспѣ̀ и҆ превознесе́сѧ надо всѣ́ми . и҆ ло́жна оу҆гожде́нїѧ и҆ сꙋ́етны добро́ты же́нски небѣ̀ в̾ не́й . жена́ бо разꙋ́мна бл҃же́на є҆́сть , стра́хъ же гдⷭ҇нь та̀ да хва́литъ . дади́те є҆́й ѿ плода̀ оу҆́стъ є҆ѧ̀ , и҆ да хвали́мъ бꙋ́детъ во вратѣ́хъ мꙋ́жь є҆ѧ̀ .
 и҆ про́чее послѣ́дованїе прежеѡсщ҃е́нныхъ ꙗ҆́кѡ ѡ҆бы́чно .
 Въ то́йже , пѧто́къ , пое́мъ па́вечерню вели́кꙋю .
 на не́йже пое́мъ , кано́нъ , творе́нїе ки́ръ а҆ндре́ѧ кри́тскагѡ . гла́съ , а҃ . пѣ́снь , а҃ . і҆рмо́съ . Пѣ́снь побѣ́днꙋю воспое́мъ всѝ бг҃ꙋ , сотво́ршемꙋ ди́внаѧ чꙋдеса̀ мы́шцею высо́кою , и҆ спа́сшꙋ і҆и҃лѧ , ꙗ҆́кѡ просла́висѧ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Ме́ртва четверодне́вна , воскреси́въ сп҃се мо́й ла́зарѧ , ѿ тлѧ̀ ѿрѣши́лъ є҆сѝ мы́шцею высо́кою . и҆ показа́лъ є҆сѝ ꙗ҆́кѡ си́ленъ вла́сть свою̀ . Воз̾гласи́въ ла́зарѧ хрⷭ҇тѐ и҆́з̾гроба а҆́бїе воскреси́лъ є҆сѝ . но а҆́дъ до́лѣ го́рцѣ рыда́ше , и҆ стонѧ̀ трепета́ше сп҃се вла́сти твоеѧ̀ . Ма́рѳины сле́зы и҆ ма́рїины оу҆толи́лъ є҆сѝ гдⷭ҇и , и҆з̾ ме́ртвыхъ ла́зарѧ воскреси́въ сп҃се , и҆ показа́лъ є҆сѝ дохнове́нна ме́ртвагѡ вла́стїю сѝ . Прослези́лсѧ є҆сѝ гдⷭ҇и над̾ ла́заремъ , показꙋ́ѧ смотре́нїе воплоще́нїѧ твоегѡ̀ . ꙗ҆́кѡ є҆стество́мъ бг҃ъ сы́и , и҆ є҆стество́мъ по на́съ бы́лъ є҆сѝ чл҃къ . Зако́номъ є҆стества̀ чл҃ча вопроси́лъ є҆сѝ влⷣко , гдѣ̀ положи́сте ла́зарѧ . показꙋ́ѧ всѣ́мъ сп҃се нечꙋ́же , є҆́же к̾ на́мъ смотре́нїе твоѐ . Заключе́нїѧ сокрꙋши́лъ є҆сѝ тогда̀ а҆́дова , воз̾гласи́въ ла́зарѧ , и҆ держа́вꙋ разрꙋши́лъ є҆сѝ борца̀ . и҆ понꙋ́дилъ є҆сѝ пре́же крⷭ҇та̀ трепета́ти тебѐ є҆ди́не сп҃се . сла́ва . Ѻ҆ц҃а сла́вимъ и҆ сн҃а и҆ дх҃а , трⷪ҇цꙋ нераздѣ́льнꙋ , во є҆ди́ницы є҆стества̀ и҆ со а҆́нг҃лы є҆ѧ̀ , ꙗ҆́кѡ є҆ди́ного несозда́ннаго бг҃а воспое́мъ . и҆ ны́нѣ , боⷢ҇ . Непрело́жно родила̀ є҆сѝ мт҃и дв҃о , зижди́телѧ є҆стествꙋ̀ . ѿ ст҃а́гѡ дх҃а , бл҃говоле́нїемъ ѻ҆́ч҃имъ , родила̀ є҆сѝ без̾ тлѧ̀ , дв҃ою пребы́вши .
 пѣ́снь , г҃ . і҆рмо́съ . Ка́мень є҆го́же неключи́моваша зи́ждꙋщїи , се́й оу҆́бѡ бы́сть во главꙋ̀ оу҆́глꙋ . то́й є҆́сть ка́мень , на не́мъ же оу҆твердѝ цр҃квь свою̀ хрⷭ҇то́съ , ю҆́же ѿ ꙗ҆зы́къ и҆скꙋпѝ . Ка́мень є҆го́же тѝ привали́ша погре́бшїи тѧ , сегѡ̀ взѧ́ти і҆с҃ъ повелѣ́въ , а҆́бїе воскреси́ тѧ , воз̾гласи́въ тебѣ̀ ла́заре грѧдѝ ко мнѣ̀ , да твоегѡ̀ а҆́дъ оу҆страши́тсѧ живота̀ . Чꙋ́до стра́шно и҆ пресла́вно , ка́кѡ зижди́тель всѣ́хъ , є҆го́же не незна́ше , ꙗ҆́кѡ невѣ́дыи вопроша́ше . гдѣ̀ лежи́тъ є҆го́же рыда́ете . гдѣ̀ положе́нъ бы́сть ла́зарь , є҆го́же пома́лѣ и҆з̾ ме́ртвыхъ жи́ва ва́мъ воскрешꙋ̀ а҆́зъ . Ма́рѳа и҆ ма́рїѧ гдⷭ҇и рыда́ньми вопїѧ́хꙋ , сѐ є҆го́же люблѧ́ше , четверодне́венъ смерди́тъ . а҆́ще бы є҆сѝ здѣ̀ бы́лъ , тогда̀ небы̀ оу҆́меръ ла́зарь . но ꙗ҆́кѡ неразлꙋ́ченъ вездѣ̀ , сегѡ̀ а҆́бїе воскреси́въ воз̾дви́глъ є҆сѝ . Оу҆вы̀ мнѣ̀ пои́стинѣ , ны́нѣ погꙋби́хъ вопїѧ́ше а҆́дъ , си́це воз̾глаша́ше к̾ сме́рти глаго́лѧ , сѐ назарѧни́нъ до́льнѧѧ под̾виза̀ , и҆ оу҆тро́бꙋ мою̀ посѣ́къ , без̾ дыха́нїѧ ме́ртва воз̾гласи́въ воз̾дви́же . Пролїѧ́въ на́д̾ дрꙋгомъ сле́зы , и҆ смотре́нїемъ показа́лъ є҆сѝ пло́ть , ю҆́же ѿ на́съ взѧ́тꙋю сꙋщество́мъ , а҆ не привидѣ́нїемъ сп҃се примѣси́вшꙋютисѧ , и҆ ꙗ҆́кѡ чл҃колю́бецъ бг҃ъ , сегѡ̀ а҆́бїе воз̾гласи́въ воз̾дви́же . Гдѣ̀ є҆вре́йское безꙋ́мїе ; гдѣ̀ невѣ́рїе ; доко́лѣ чꙋжді́и ; доко́лѣ лестьцы̀ зритѐ оу҆ме́ршагѡ гла́сомъ и҆ сше́дша , и҆ не вѣ́рꙋете хрⷭ҇тꙋ̀ ; вои́стинꙋ сы́нове вы̀ тмы̀ є҆стѐ . сла́ва . Є҆ди́наго ѿ трⷪ҇цы вѣ́мы тѧ , а҆́ще и҆ воплоти́сѧ , и҆ є҆ди́наго сла́вимъ сн҃а воплоще́нна , и҆́же ѿ бцⷣы без̾ сѣ́мене прозѧ́бшаго , и҆ со ѻ҆ц҃е́мъ и҆ дх҃омъ є҆ди́наго бг҃а славосло́вимъ . и҆ ны́нѣ , боⷢ҇ . Пребыва́ющее стра́шное видѣ́нїе смотре́нїѧ твоегѡ̀ прови́дѣша нело́жнїи прⷪ҇рцы , дв҃ꙋ бы́ти и҆ бцⷣꙋ без̾ сѣ́мене заче́ншꙋю , и҆ нетлѣ́ннѡ ро́ждьшꙋю бг҃а , пребыва́ющꙋ же и҆ по ржⷭ҇твѣ̀ чи́стꙋ .
 пѣ́снь , д҃ . і҆рмо́съ . Воз̾дви́жесѧ со́лнце и҆ лꙋна̀ ста̀ в̾ чинꙋ̀ свое́мъ , воз̾несе́сѧ долготерпѣ̀ на́ древо , и҆ вотчѐ на не́мъ свою̀ цр҃ковь . Прослези́лсѧ є҆сѝ гдⷭ҇и над̾ ла́заремъ , показꙋ́ѧ ꙗ҆́кѡ чл҃къ є҆сѝ , и҆ воз̾дви́глъ є҆сѝ влⷣко оу҆ме́ршаго , и҆ показа́лсѧ лю́демъ , ꙗ҆́кѡ сн҃ъ є҆сѝ бж҃їи . вⷤ . Без̾дꙋ́шныи ꙗ҆́кѡ оу҆слы́ша повелѣ́нїе твоѐ , грѧдѝ во́нъ ла́заре . и҆ те́къ воста́выи с̾ пелена́ми , и҆ хожда́ше бл҃же , показꙋ́ѧ держа́вꙋ твою̀ . Ма́рѳины сле́зы и҆ ма́рїины , оу҆толи́лъ є҆сѝ хрⷭ҇тѐ бж҃е , воз̾гласи́въ бо ла́зарѧ , самовла́стно воз̾дви́глъ є҆сѝ гла́сомъ , и҆ поклони́сѧ тебѣ̀ . Кто̀ ви́дѣ и҆ кто̀ слы́ша , ꙗ҆́кѡ а҆́дъ плѣне́нъ бы́сть ѿда́въ ме́ртва смердѧ́ща , и҆лїѧ̀ оу҆́бѡ воз̾дви́же , и҆ є҆лисе́й , но не оу҆ съ ме́ртвыми положе́ныхъ . Бг҃ъ сы́и чл҃къ , вои́стинꙋ вещьмѝ и҆ и҆мены̀ , пред̾ста́лъ є҆сѝ гро́бꙋ пло́тїю сло́ве , и҆ воз̾дви́глъ є҆сѝ ꙗ҆́кѡ бг҃ъ четверодне́внагѡ . сла́ва . Собез̾нача́льнѡ восїѧ́лъ є҆сѝ ѿ ѻ҆ц҃а своегѡ̀ , ꙗ҆́кѡ є҆ди́нъ сы́и ѿ трⷪ҇цы сп҃се , и҆ в̾ лѣ́то ѿ́ дх҃а прест҃а́гѡ , и҆ ѿ мт҃ре дв҃ы прише́лъ є҆сѝ , пло́ть взе́мъ неска́занныи . и҆ ны́нѣ , боⷢ҇ . Зача́тїе без̾ сѣ́менно бцⷣы , и҆ ржⷭ҇тво̀ кромѣ̀ тлѣ́нїѧ . бг҃ъ бо ѻ҆боѧ̀ чꙋдодѣ́йствовавъ , и҆ и҆з̾лїѧ̀ себѐ , да на́мъ соєдини́тсѧ .
 пѣ́снь , є҃ . і҆рмо́съ . Тво́й ми́ръ да́ждь на́мъ сн҃е бж҃їй , и҆но́го бо ра́звѣ тебѐ бг҃а незна́емъ , и҆́мѧ твоѐ и҆мѧнꙋ́емъ , ꙗ҆́кѡ бг҃ъ живы́мъ и҆ ме́ртвымъ є҆сѝ . Жи́знь сы́и гдⷭ҇и , и҆ свѣ́тъ и҆́стиненъ , ла́зарѧ ме́ртва воскреси́лъ є҆сѝ , ꙗ҆́кѡ си́ленъ бг҃ъ , всѣ́мъ показа́лъ є҆сѝ , ꙗ҆́кѡ бг҃ъ живы́мъ и҆ ме́ртвымъ є҆сѝ . Непостоѧ́нное твоѐ повелѣ́нїе і҆с҃е , нетерпѧ̀ а҆́дъ , и҆́же мно́гихъ прїе́мыи оу҆боѧ́сѧ , и҆ четверодне́вна сꙋ́ща ла́зарѧ , со́ гласомъ жи́ва а҆ не ме́ртва даѧ́ше . Пе́рсть совокꙋ́пль дꙋшѝ , и҆́же дре́вле бре́нїе дх҃омъ жи́зни ѡ҆дꙋши́въ сло́вомъ свои́мъ . и҆ нн҃ѣ дрꙋ́га воскреси́лъ є҆сѝ , ѿ тлѧ̀ разрѣши́въ и҆ преиспо́днихъ . Велѣ́нїю твоемꙋ̀ гдⷭ҇и непроти́витсѧ никто́же . є҆гда́ бо ме́ртваго возва̀ ла́зарѧ , и҆ а҆́бїе воста̀ без̾дꙋ́шныи , и҆ оу҆́зы носѧ̀ нога́ма хожда́ше . Ѽ і҆ꙋде́йское безꙋ́мїе . ѽ ѡ҆мраче́нїе враго́въ , кто̀ ви́дѣ мертвеца̀ и҆́з̾гроба воста́юща ; и҆лїѧ̀ дре́вле воскресѝ , но не ѿ́ гроба , ни четверодне́вна . Непобѣди́ме долготерпѣли́ве , и҆́же всѧ̀ на́съ ра́ди терпѧ̀ бл҃гі́и бж҃е , и҆ стража̀ ꙗ҆́кѡ чл҃къ , прича́стники всѣ́хъ на́съ сотворѝ црⷭ҇твїѧ твоегѡ̀ , мл҃твами ла́заревыми . сла́ва . Пренача́льнаѧ и҆ без̾нача́льнаѧ , є҆динопресто́льнаѧ трⷪ҇це , ѻ҆́ч҃е и҆ сн҃е и҆ дш҃е ст҃ы́и , є҆ди́нице ст҃а́ѧ трисоста́внаѧ , сꙋ́щїѧ ѿ а҆да́ма спасѝ , вѣ́рно тѧ̀ воспѣва́ющїѧ . и҆ ны́нѣ , боⷢ҇ . Пречи́стое чре́во твоѐ ѡ҆ст҃ѝ чⷭ҇таѧ , пло́ть и҆з̾ негѡ̀ прїе́мыи пребжⷭ҇твеный , и҆́же в̾ трⷪ҇цѣ покланѧ́емый , и҆́же и҆́з̾ ѻ҆ц҃а сло́во , и҆ съ дх҃омъ бг҃ъ .
 пѣ́снь , ѕ҃ . і҆рмо́съ . Ѿве́рже мѧ во глꙋбинꙋ̀ срⷣца морска́гѡ , и҆ спа́слъ мѧ є҆сѝ сп҃се рабо́ты а҆́довы , и҆ разрѣши́лъ є҆сѝ оу҆́зы без̾зако́нїи мои́хъ . Воз̾гласи́лъ мѧ є҆сѝ сп҃се , и҆з̾ а҆́да преи҆спо́днѧгѡ вопїе́тъ ла́зарь к̾ тебѣ̀ , раз̾рꙋши́телю а҆́да , и҆ воз̾дви́глъ мѧ є҆сѝ ме́ртва повелѣ́нїемъ сѝ . вⷤ . Вопроси́лъ є҆сѝ гдѣ̀ є҆́сть положе́нъ , и҆́же всѧ̀ вѣ́дыи . прослези́лсѧ же є҆сѝ сп҃се ꙗ҆́кѡ чл҃къ є҆стество́мъ , и҆ воз̾дви́глъ мѧ є҆сѝ ме́ртва повелѣ́нїемъ сѝ . Всеснѣ́дное растерза́въ чре́во а҆́дово , и҆ и҆сто́ргнꙋлъ мѧ є҆сѝ сп҃се твое́ю вла́стїю , и҆ воз̾дви́глъ мѧ є҆сѝ ме́ртва повелѣ́нїемъ сѝ . Ѻ҆дꙋши́лъ є҆сѝ без̾дыха́нныи ѻ҆́бразъ пло́ти моеѧ̀ сп҃се , стѧгнꙋ́лъ мѧ є҆сѝ костьмѝ и҆ жи́лами , и҆ воз̾дви́глъ мѧ є҆сѝ и҆з̾ тлѧ̀ повелѣ́нїемъ сѝ . Ѻ҆дѣ́ѧлъ мѧ є҆сѝ гдⷭ҇и въ бре́нное тѣ́ло , и҆ вдохнꙋ́лъ ми є҆сѝ живо́тъ , и҆ ви́дѣхъ свѣ́тъ тво́й , и҆ воз̾дви́глъ мѧ є҆сѝ ме́ртва повелѣ́нїемъ сѝ . сла́ва . Жи́знь сла́влю , и҆ чтꙋ̀ свѣ́тъ ѻ҆ц҃а , и҆ сн҃а , та́кожде и҆ дх҃а , трⷪ҇цꙋ ст҃ꙋ́ю неслїѧ́ннꙋ , тꙋ́же въ трїе́хъ ли́цѣхъ . и҆ ны́нѣ , боⷢ҇ . Ѻ҆бо́лксѧ є҆сѝ сп҃се мо́й в̾ моѐ смѣше́нїе всѐ , сохрани́лъ же є҆сѝ чи́стꙋ пречи́стꙋю оу҆тро́бꙋ , и҆з̾ неѧ́же про́йде вопло́щьсѧ , є҆ди́нъ сы́и ѿ трⷪ҇цы .
 пѣ́снь , з҃ . і҆рмо́съ . Ꙗ҆́же в̾ пещѝ ѻ҆́троки твоѧ̀ сп҃се , неприкоснꙋ́сѧ ни вредѝ и҆́хъ ѻ҆́гнь . тогда̀ трїѐ , ꙗ҆́кѡ є҆ди́неми оу҆сты̀ поѧ́хꙋ , и҆ блгⷭ҇влѧ́хꙋ глаго́люще , бл҃гослове́нъ бг҃ъ ѻ҆ц҃ъ на́шихъ . Четверодне́вныи ла́зарь сп҃се , ꙗ҆́кѡ оу҆слы́ша ни́зꙋ гла́съ тво́й , воста́въ воспѣ́ тѧ , и҆ ра́дꙋѧсѧ си́це вопїѧ́ше , ты̀ бг҃ъ и҆ зижди́тель мо́й . тебѣ̀ покланѧ́юсѧ и҆ хвалю̀ воскреси́вшаго мѧ̀ . Над̾ мертвеце́мъ прослези́лсѧ є҆сѝ сп҃се ꙗ҆́кѡ чл҃къ , да пока́жеши всѣ́мъ лю́демъ , ꙗ҆́кѡ бг҃ъ сы́и . на́съ ра́ди чл҃къ ꙗ҆ви́лсѧ є҆сѝ , и҆ во́лею прослези́сѧ . ѻ҆́бразъ на́мъ пред̾лага́ѧ любе́знагѡ щадѣ́нїѧ . Что̀ невоста́еши ла́заре ско́рѡ , возва̀ и҆́з̾долꙋ а҆́дъ плаче́внѣ . что̀ не а҆́бїе воскре́съ тече́ши ѿ сю́дꙋ , да не и҆ дрꙋги́хъ мѝ плѣни́тъ хрⷭ҇то́съ воскреси́въ тебѐ . Молю́ тѧ ла́заре , а҆́дъ речѐ , воста́ни и҆зы́ди ѿ закле́повъ мои́хъ ско́рѡ , и҆ ѿи҆дѝ ты̀ . добро́ бо ми є҆ди́наго рыда́тисѧ , го́рцѣ ѿє҆́млема , не́жели всѣ́хъ и҆́хже дре́вле а҆́лча поглоти́хъ и҆ погꙋби́хъ . Ѽ что̀ косни́ши ла́заре , грѧдѝ во́нъ , зове́тъ стоѧ̀ дрꙋ́гъ тво́й . и҆зы́ди оу҆́бѡ , да и҆ а҆́зъ ѡ҆сла́бꙋ прїимꙋ̀ . ѿне́лѣ бо тебѐ снѣдо́хъ , на блева́нїе пи́щи оу҆стро́имисѧ . Оу҆диви́лъ є҆сѝ влⷣко хрⷭ҇тѐ , чꙋ́днаѧ тогда̀ содѣ́ла мно́гаѧ . свѣ́тъ бо слѣпы́мъ , и҆ глꙋхи́мъ оу҆́ши ѿве́рзлъ є҆сѝ сло́вомъ . и҆ дрꙋ́га ла́зарѧ и҆з̾ ме́ртвыхъ , ꙗ҆́кѡ бг҃ъ воз̾гласи́въ воз̾дви́глъ є҆сѝ . сла́ва . Тро́йческꙋю воспое́мъ пѣ́снь , сла́вѧще без̾нача́льнаго ѻ҆ц҃а и҆ сн҃а и҆ дх҃а про́стꙋ є҆ди́ницꙋ сꙋщество́мъ . ю҆́же тро́йчески воспое́мъ , ст҃ъ , ст҃ъ , ст҃ъ є҆сѝ зовꙋ́ще . и҆ ны́нѣ , боⷢ҇ . Ꙗ҆́кѡ є҆ди́наго ѿ трⷪ҇цы тебѐ хрⷭ҇тѐ сла́вимъ , и҆́же ѿ дв҃ы вопло́щьшасѧ непреложе́нїемъ . и҆ чл҃чески всѧ̀ пострада̀ , не ѿстꙋ́пль є҆стества̀ ѻ҆те́ческа і҆с҃е , а҆́ще и҆ примѣси́сѧ на́мъ .
 пѣ́снь , и҃ . і҆рмо́съ . Нб҃са̀ нб҃съ , и҆ вода̀ ꙗ҆́же превы́ше нб҃съ , блгⷭ҇ви́те по́йте гдⷭ҇а . Творе́цъ и҆ содержи́тель всѣ́хъ , за милосе́рдїе в̾ виѳа́нїю прїи́де , и҆ воз̾дви́глъ є҆́сть ла́зарѧ . 
 ꙋде́йстїи лю́дїе , ꙗ҆́кѡ ви́дѣша оу҆ме́ршаго , твои́мъ гла́сомъ воста́вша хрⷭ҇тѐ , распыха́хꙋсѧ . Да ра́дꙋетсѧ сїѡ́нъ , и҆ да пое́тъ жизнода́вца , воскреси́вшаго сло́вомъ ѿ́ гроба ла́зарѧ . Ѻ҆мраче́нїи ѡ҆́ свѣтѣ і҆ꙋде́е , что̀ невѣ́рꙋете ла́заревꙋ воста́нїю , и҆ бж҃їю начина́нїю . Четверодне́вныи смердѧ́щь , и҆ пово́йми ѡ҆бѧ́занъ , и҆ хожда́ше съ дыха́нїемъ без̾дꙋ́шныи , воз̾глаше́нїемъ тѝ гдⷭ҇и . Гла́съ оу҆́бѡ є҆гѡ̀ речѐ ꙗ҆́кѡ человѣ́чь , повелѣ́нїе же всѐ бж҃їе , смꙋща́ѧ лю́тѣ оу҆тро́бꙋ мою̀ . сла́ва . Со ѻ҆ц҃е́мъ сн҃а и҆ дх҃а славосло́влю , и҆ воспѣва́ю немо́лчнѡ , вопїѧ̀ трист҃ы́и сла́ва тебѣ̀ . и҆ ны́нѣ , боⷢ҇ . Тебѐ бл҃гословлю̀ и҆ покланѧ́юсѧ ро́ждьшемꙋсѧ ѿ дв҃ы , и҆ неразлꙋ́чьшемꙋсѧ прⷭ҇то́ла ст҃ы́ѧ сла́вы своеѧ̀ .
 пѣ́снь , ѳ҃ . і҆рмо́съ . Сотворѝ держа́вꙋ мы́шцею свое́ю , низ̾ложѝ си́льныѧ со престо́лъ , и҆ вознесѐ смире́нныѧ бг҃ъ і҆и҃левъ . въ ни́хже посѣтѝ на́съ восто́къ с̾ вы́ше , и҆ напра́вилъ ны̀ є҆́сть на пꙋ́ть ми́ренъ . Да пое́тъ чꙋ́до виѳа́нїѧ с̾на́ми , все́й бо прослези́сѧ зижди́тель , зако́номъ є҆стества̀ пло́ти , ла́зарѧ воскреша́ѧ . ма́рѳины же сле́зы и҆ пла́чь ма́рїинъ в̾ ра́дость преложѝ , мертвеца̀ воз̾дви́глъ є҆́сть . И҆з̾вѣща́ѧ хрⷭ҇тѐ воскрⷭ҇нїе своѐ , при́звалъ є҆сѝ ла́зарѧ и҆́з̾гроба , и҆ воз̾дви́глъ є҆сѝ ꙗ҆́кѡ бг҃ъ , да ꙗ҆ви́ши лю́демъ , бг҃а же и҆ чл҃ка в̾ вкꙋ́пѣ , вои́стинꙋ сꙋ́ща , и҆ воз̾дви́жꙋща цр҃ковь тѣлесѐ своегѡ̀ . Стрѧ́слъ є҆сѝ врата̀ и҆ вереѧ̀ желѣ́зныѧ , оу҆страши́въ а҆́да гла́сомъ свои́мъ сп҃се , и҆ оу҆жасе́сѧ с̾ ни́ми и҆ сме́рть , ꙗ҆́кѡ ви́дѣста ла́зарѧ в̾ско́рѣ во́звана , є҆́же ѿ нею̀ оу҆́зника , ѡ҆дꙋшевле́на и҆ воскре́сша . Под̾виза́шасѧ врата̀ и҆ сокрꙋши́шасѧ вереѧ̀ , раз̾рѣши́шасѧ оу҆́зы ме́ртвагѡ , гла́сомъ си́лы хрⷭ҇то́вы , и҆ а҆́дъ го́рькѡ воз̾дыха́ше рыда́ѧ и҆ свои́мъ вопїѧ́ше , кто̀ и҆ ѿ кꙋ́дꙋ гла́съ ѡ҆живлѧ́ѧи ме́ртвыѧ . И҆ ѿ кꙋ́дꙋ ми се́й повелѣва́ѧи ме́ртвымъ , повелѣ́нїемъ бо речѐ ла́заре грѧдѝ во́нъ , и҆ всю̀ мою̀ крѣ́пость смꙋща́етъ ꙗ҆́кѡ бг҃ъ , ѡ҆ставлѧ́етъ мѧ ла́зарь и҆ про́стъ и҆схо́дитъ и҆́з̾гроба , невмѣща́етъ ми чре́во назаре́ѡвыхъ . Пое́мъ ти сло́ве непобѣди́мꙋю крѣ́пость , костьми́ бо и҆ жи́лами ме́ртва воз̾дви́глъ є҆сѝ сло́вомъ свои́мъ , ꙗ҆́кѡ всѣ́хъ содѣ́тель , и҆ сегѡ̀ воскреси́лъ є҆сѝ сп҃се ѿ преиспо́днихъ , ꙗ҆́коже вдо́выѧ сн҃а и҆́же на ѻ҆дрѣ̀ . сла́ва . Пою̀ ѻ҆ц҃а , и҆ сла́влю сн҃а , и҆ чтꙋ̀ бжⷭ҇твенаго дх҃а , зовы̀ , ст҃ъ є҆сѝ є҆диносꙋ́щнаѧ , без̾нача́льнаѧ трⷪ҇це , є҆ди́но сꙋщество̀ и҆ ѻ҆́бразъ , бг҃ъ воспѣва́емыи , ꙗ҆́кѡ спасе́нїю наде́жда , тебѣ̀ кла́нѧющимсѧ . и҆ ны́нѣ , боⷢ҇ . И҆́же всѧ̀ сотвори́выи в̾ премꙋ́дрости і҆с҃е , и҆ во всего́ мѧ ѡ҆болкі́исѧ и҆з̾ дв҃ы , и҆ ве́сь пребыва́ѧи прⷭ҇нѡ в̾ нѣ́дрѣхъ ѻ҆ц҃а , ст҃ы́и дх҃ъ тво́й хрⷭ҇тѐ на ста́до твоѐ низ̾посла́въ , ꙗ҆́кѡ бг҃ъ ѡ҆сѣнѝ и҆́хъ . задосто́йнѡ : Сотворѝ держа́вꙋ . [покло́н̾ до землѝ] .
 Подоба́етъ вѣ́дати , ꙗ҆́кѡ ѿ́ дне сегѡ̀ пѧтка̀ , непое́тсѧ во ѻ҆кта́и . ни мꙋ́чениченъ , ни бг҃оро́диченъ , и҆ ничто́же и҆́но , ни в̾ минѣ́и , до сꙋбо́ты ст҃а́гѡ а҆пⷭ҇ла ѳомы̀ .
 Въ сꙋбо́тꙋ ст҃а́гѡ пра́веднагѡ ла́зарѧ , на полꙋ́ нощницѣ , по пе́рвомъ трⷭ҇то́мъ , и҆ по ѻ҆́ч҃е на́шъ . тропа́рь : ѻ҆́бщее воскрⷭ҇нїе . по второ́мъ трⷭ҇то́мъ , и҆ по ѻ҆́ч҃е на́шъ . конда́къ : и҆́же всѣ́хъ ра́дость хрⷭ҇то́съ . гдⷭ҇и поми́лꙋй , в҃і . и҆ ѿпꙋ́стъ . мл҃твы же , помѧнѝ гдⷭ҇и , не глаго́лемъ .
 На оу҆́трени , на бг҃ъ гдⷭ҇ь , тропа́рь . гла́съ , а҃ . Ѻ҆́бщее воскрⷭ҇нїе пре́жде своеѧ̀ стрⷭ҇ти оу҆вѣрѧ́ѧ , и҆з̾ ме́ртвыхъ воз̾дви́глъ є҆сѝ ла́зарѧ хрⷭ҇тѐ бж҃е . тѣ́мже и҆ мы̀ ꙗ҆́кѡ ѻ҆́троцы , побѣ́дныѧ ѻ҆́бразы носѧ́ще , тебѣ̀ побѣди́телю сме́рти вопїе́мъ , ѡ҆са́нна в̾ вы́шнихъ , бл҃гослове́нъ грѧды́и во́ и҆мѧ гдⷭ҇не . три́жды .
 По а҃ , стихоло́гїи , сѣда́ленъ . гла́съ , а҃ . Оу҆ще́дривъ ма́рѳины и҆ ма́рїины сле́зы , ѿвали́ти ка́мень ѿ́ гроба повелѣ́лъ є҆сѝ , и҆ воз̾гласи́въ воскр҃си́лъ є҆сѝ ме́ртваго . сокрꙋши́л̾ є҆сѝ сме́рти вереѝ жизнода́вче , ꙗ҆́кѡ бг҃ъ собо́ю оу҆вѣрѧ́ѧ мирско́е воскрⷭ҇нїе . сла́ва си́лѣ твое́й сп҃се . сла́ва вла́сти твое́й . сла́ва и҆́же сло́вомъ всѧ̀ соста́вившемꙋ . сла́ва , и҆ ны́нѣ . Ка́меню ѿваленꙋ̀ , ме́ртва четверодне́вна ла́зарѧ гла́сомъ и҆з̾ а҆́да воскреси́лъ є҆сѝ , и҆ ви́дѣша сла́вꙋ твою̀ сп҃се , є҆вре́и раз̾сѣда́хꙋсѧ за́вистїю . сегѡ̀ ра́ди младе́нцы , ѡ҆са́нна вопїѧ́хꙋ тебѣ̀ жизнода́вче . сла́ва бл҃гоꙋтро́бїю твоемꙋ̀ хрⷭ҇тѐ . сла́ва си́лѣ твое́й . сла́ва смотре́нїю твоемꙋ̀ є҆ди́не чл҃колю́бче .
 По в҃ , стихоло́гїи , сѣда́ленъ . гла́съ , є҃ . И҆сто́чникъ премꙋ́дрости и҆ пред̾вѣ́дѣнїю , в̾ виѳа́нїю прише́дъ , с̾ ма́рѳою сꙋ́щихъ вопроша́ше , гдѣ̀ положи́сте ре́къ дрꙋ́га ла́зарѧ . є҆го́же ра́ди прослези́въ бл҃гоꙋтро́бне , и҆ четверодне́вна воскр҃си́въ гла́сомъ свои́мъ , чл҃колю́бче ще́дрыи , ꙗ҆́кѡ жизнода́вецъ и҆ гдⷭ҇ь . сла́ва , и҆ нн҃ѣ , то́йже . та́же , воскрⷭ҇нїе хрⷭ҇то́во . и҆ ѱало́мъ , н҃ .
 Кано́ны два̀ , пе́рвыи со і҆рмосо́мъ , на́ и҃ . дрꙋгі́и же , на́ ѕ҃ . кано́нъ , творе́нїе ѳеѡ́фаново . гла́съ , и҃ . пѣ́снь , а҃ . і҆рмо́съ . Пое́мъ гдⷭ҇ви прове́дшемꙋ лю́ди своѧ̀ , сквозѣ̀ чермно́е мо́ре , ꙗ҆́кѡ є҆ди́нъ , сла́внѡ бо просла́висѧ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Пое́мъ гдⷭ҇ви воскр҃си́вшемꙋ ла́зарѧ , четверодне́внаго и҆́з̾ гроба , ѡ҆са́нна вопїю́ще всѣ́хъ бг҃ꙋ . Ла́заре грѧдѝ во́нъ , хрⷭ҇тꙋ̀ воз̾гласи́вшꙋ . оу҆слы́ша без̾дꙋ́шныи , и҆ и҆зы́де свѧ́занъ пово́йми , воспѣва́ѧ бг҃а . Ла́зарѧ оу҆ме́ршагѡ , ма́нїемъ бжⷭ҇твенымъ воскреси́лъ є҆сѝ , ꙗ҆́кѡ зижди́тель сы́и , и҆ животꙋ̀ сокро́вище чл҃колю́бче . Сло́вомъ четверодне́внаго ла́зарѧ , воз̾гласи́лъ є҆сѝ без̾сме́ртне , и҆ темноѡбра́зное а҆́дово разрꙋши́лъ є҆сѝ оу҆жа́снѡ ца́рство . Всѣ́мъ пребжⷭ҇твеное позна́нїе бжⷭ҇тва̀ показа́лъ є҆сѝ , и҆з̾ ме́ртвыхъ воста́вилъ є҆сѝ четверодне́внаго ла́зарѧ гдⷭ҇и . Дне́сь виѳа́нїѧ пред̾возвѣща́етъ воскрⷭ҇нїе хрⷭ҇та̀ жизнода́вца , в̾ воскрⷭ҇нїи ла́заревѣ ликовствꙋ́ющи . Чи́стаѧ бцⷣе , воплоще́нна при́снѡ сꙋ́щна , и҆ пребжⷭ҇твена сло́ва , па́че є҆стества̀ ро́ждьши , пое́мъ тѧ .
 Дрꙋгі́и кано́нъ , творе́нїе ѳеѡ́фаново . гла́съ , то́йже . і҆рмо́съ . Во́дꙋ проше́дъ . запѣ́въ : Сла́ва тебѣ̀ бж҃е на́шъ , сла́ва тебѣ̀ . И҆́же пе́рвѣе ѿ несꙋ́щихъ приведѐ всѧ́ческꙋю тва́рь , и҆ вѣ́дыи серде́чныѧ та́йны . пред̾гл҃еши ꙗ҆́кѡ влⷣка оу҆ченико́мъ ла́зарево оу҆спе́нїе . Чл҃ка є҆стество́мъ ѡ҆сꙋ́ществовавъ хрⷭ҇тѐ , вопроша́ше ла́зарево погребе́нїе ; ѿ стра́нъ смердѧ́ща , ꙗ҆́кѡ цр҃ь и҆ бг҃ъ сегѡ̀ воз̾дви́глъ є҆сѝ . сла́ва . Оу҆вѣрѧ́ѧ сло́ве своѐ воскрⷭ҇нїе вои́стинꙋ , ꙗ҆́кѡ ѿ сна̀ дрꙋ́га воскреси́лъ є҆сѝ оу҆́же смердѧ́ща , четверодне́вна мертвеца̀ ѿ́ гроба . и҆ ны́нѣ , боⷢ҇ . Бꙋ́ди ми дв҃о прибѣ́жище , приста́нище же и҆ стѣна̀ , и҆ пред̾ста́тельнице к̾ бг҃ꙋ , пло́тїю ро́ждьшаѧ бг҃омт҃и , всѧ́ческихъ превы́шша є҆стество́мъ .
 катава́сїѧ : Во́дꙋ проше́дъ , ꙗ҆́кѡ по́ сꙋхꙋ , и҆з̾ є҆ги́петска ѕла̀ и҆збѣжа́въ , і҆и҃льтѧнинъ вопїѧ́ше , и҆зба́вителю бг҃ꙋ на́шемꙋ пое́мъ .
 пѣ́снь , г҃ . і҆рмо́съ . Ты̀ є҆сѝ оу҆тверже́нїе , притека́ющимъ тѝ гдⷭ҇и , ты́ же свѣ́тъ ѡ҆мраче́ннымъ , и҆ пое́тъ тѧ̀ дх҃ъ мо́й . Два̀ пред̾лага́ѧ дѣ́йства своѧ̀ , показа́лъ є҆сѝ сꙋще́ствъ сп҃се сꙋгꙋ́бицꙋ , бг҃ъ бо є҆сѝ и҆ чл҃къ . Бе́здна сы́и ра́зꙋма , ты̀ вопроша́еши , гдѣ̀ положе́нъ бы́сть ме́ртвыи , хотѧ̀ воскреси́ти живода́вче лежа́щаго . Мѣ́ста и҆спыта́ѧи , ꙗ҆́кѡ зе́менъ чл҃къ бы́лъ є҆сѝ ѡ҆пи́санъ , и҆сполнѧ́ѧ всѧ́ческаѧ , ꙗ҆́кѡ бг҃ъ неѡ҆пи́санъ . боⷢ҇ . Да́ждь на́мъ по́мощь мл҃твами твои́ми всечи́стаѧ , нахожде́нїѧ ѿгонѧ́ющи , лю́тыхъ ѡ҆б̾стоѧ́нїи .
 и҆́нъ , і҆рмо́съ . Нбⷭ҇номꙋ крꙋ́гꙋ . Пред̾ста̀ ты̀ гро́бꙋ чꙋдотво́рче гдⷭ҇и , в̾ виѳа́нїи над̾ ла́заремъ прослези́лсѧ є҆сѝ , зако́номъ є҆стества̀ , пло́ть свою̀ оу҆вѣрѧ́ѧ , і҆с҃е бж҃е мо́й ю҆́же воспрїѧ́лъ є҆сѝ . Ма́рїинъ пла́чь , ты̀ а҆́бїе оу҆толи́лъ є҆сѝ сп҃се , и҆ ма́рѳѣ показꙋ́ѧ самовла́стное . ты́ бо воскрⷭ҇нїе , ты̀ и҆ живо́тъ , ꙗ҆́коже ре́клъ є҆сѝ и҆́стинныи влⷣко , и҆ всѣ́мъ гдⷭ҇ь . сла́ва . Ѻ҆бви́таго оу҆кро́йми дрꙋ́га ла́зарѧ гдⷭ҇и , ѿ а҆́да те́мнагѡ и҆сто́ргнꙋлъ є҆сѝ ты̀ сло́вомъ свои́мъ , и҆ всю̀ крѣ́пость сме́ртнꙋю раз̾ве́ргъ ключа̀ и҆ црⷭ҇твїе . и҆ ны́нѣ , боⷢ҇ . Бл҃года́телѧ ро́ждьши , до́брымъ вино́внагѡ , бл҃годѣѧ́нїѧ бога́тьство всѣ́мъ и҆сточѝ . всѧ́ бо мо́жеши ꙗ҆́кѡ си́льна въ крѣ́пости , хрⷭ҇та̀ ро́ждьши бг҃облаже́ннаѧ .
 катава́сїѧ : Нбⷭ҇номꙋ крꙋ́гꙋ верхотво́рче гдⷭ҇и , и҆ цр҃кви зижди́телю , ты̀ менѐ оу҆твердѝ в̾ любвѝ свое́й . жела́нїемъ сы́и кра́й , и҆ вѣ́рнымъ оу҆тверже́нїе , є҆ди́не чл҃колю́бче .
 сѣда́ленъ . гла́съ , и҃ . Провѣ́дыи всѧ́ческаѧ ꙗ҆́кѡ творе́цъ , в̾ виѳа́нїи проре́клъ є҆сѝ оу҆ченико́мъ свои́мъ , дрꙋ́гъ на́шъ ла́зарь оу҆́спе дне́сь , и҆ вѣ́дыи вопроси́лъ є҆сѝ ре́клъ , гдѣ̀ положи́сте и҆̀ . и҆ ѻ҆ц҃ꙋ помоли́лсѧ є҆сѝ прослези́въ ꙗ҆́кѡ чл҃къ . тѣ́мже и҆ воз̾гласи́въ , є҆го́же люблѧ́ше , ѿ а҆́да воста́вилъ є҆сѝ гдⷭ҇и , четверодне́внаго ла́зарѧ . сегѡ̀ ра́ди вопїе́мъ ти , прїимѝ хрⷭ҇тѐ бж҃е , дерза́ющихъ пѣ́снь принести́ ти . и҆ сподо́би всѣ́хъ сла́вѣ твое́й . сла́ва , и҆ ны́нѣ . гла́съ , д҃ . Вкꙋ́пѣ пред̾ста́ша хрⷭ҇тꙋ̀ ла́заревы сестры̀ , и҆ слезѧ́ще го́рцѣ , и҆ пла́чꙋще жа́лостнѡ . рѣ́ша , оу҆́мре влⷣко ла́зарь . ты́же ꙗ҆́кѡ бг҃ъ не невѣ́дыи погребе́нїѧ , вопроша́еши ꙗ҆́кѡ чл҃къ , гдѣ̀ положи́сте є҆гѡ̀ . и҆ пристꙋпи́въ ко́ гробꙋ , воз̾глаша́ше четверодне́внаго ла́зарѧ . ѻ҆́нъ же а҆́бїе воста̀ и҆ покланѧ́шесѧ воз̾гласи́вшемꙋ є҆гѡ̀ .
 пѣ́снь , д҃ . і҆рмо́съ . Ты́ ми хрⷭ҇тѐ гдⷭ҇ь , ты́ же и҆ си́ла ми , ты́ ми бг҃ъ , ты́ ми ра́дованїе . не ѡ҆ста́вль нѣ́дра ѻ҆́ч҃а , но ми́лостїю си на́шꙋ нищетꙋ̀ посѣти́въ . тѣ́мъ съ проро́кѡмъ а҆вва́кꙋмомъ зовꙋ̀ , си́лѣ твое́й сла́ва чл҃колю́бче . Ты̀ ꙗ҆́кѡ па́стырь и҆схи́тилъ є҆сѝ хрⷭ҇тѐ чл҃ка , растлѣ́вша оу҆́же четверодне́вна содѣ́телю , ѿ́ волка лю́тагѡ пои́стинѣ всеѧ́дца , ꙗ҆́кѡ всеси́ленъ и҆ гдⷭ҇ь . си́мъ проѧвлѧ́ѧ всеми́рнꙋю сла́вꙋ , своегѡ̀ тридне́внагѡ воста́нїѧ . Тебѐ жи́знь ви́дѧще , и҆́же с̾ ма́рѳою хрⷭ҇тѐ вопїѧ́хꙋ , а҆́ще бы бы́лъ здѣ̀ гдⷭ҇и , просвѣще́нїе всѣ́хъ и҆ жи́знь , ѿ ню́дъ не бы̀ оу҆́мерлъ ла́зарь . жи́знь же оу҆ме́ршихъ ты̀ є҆сѝ чл҃колю́бче , в̾ ра́дость пла́чь и҆́хъ прелага́еши . Ꙗ҆́кѡ млⷭ҇тивъ сле́зы то́чиши чл҃колю́бче , оу҆ще́дривъ ма́рѳѣ болѣ́знь , сло́во бж҃їе и҆ всѣ́хъ жи́знь . ꙗ҆́коже невѣ́дыи вопроси́лъ є҆сѝ сп҃се , гдѣ̀ положе́нъ бы́сть ла́зарь . и҆ сегѡ̀ воз̾гласи́въ воз̾дви́глъ є҆сѝ ꙗ҆́кѡ всеси́ленъ . Тебѐ и҆сто́чника боѧ́тсѧ гдⷭ҇и бе́здны . тебѐ рабо́таютъ и҆сто́чницы и҆ морѧ̀ . тебѐ трепе́щꙋтъ хрⷭ҇тѐ вереѝ а҆́довы , и҆ ключѝ держа́вою ти раз̾рꙋша́ютсѧ , ла́зарю воскре́сшꙋ и҆з̾ ме́ртвыхъ , гла́сомъ твои́мъ всеси́льне сп҃се чл҃колю́бче . боⷢ҇ . Тебѐ чи́стꙋю бцⷣꙋ пречи́стаѧ стѧжа́хъ , моли́твеницꙋ непосты́днꙋ . прило́ги вра́жїѧ и҆ грѣха̀ стѣ́нꙋ нн҃ѣ прелѣ́зꙋ , тве́рдымъ пред̾ста́тельствомъ , и҆́же в̾ тѧ̀ водрꙋже́нымъ и҆ си́лою твое́ю оу҆твержа́емъ .
 и҆́нъ , і҆рмо́съ . Оу҆слы́шахъ гдⷭ҇и . Непосо́бїѧ тре́бꙋѧ хрⷭ҇тѐ , но смотре́нїе соверша́ѧ недоꙋмѣ́нно . молѧ́сѧ воста́вилъ є҆сѝ ме́ртва , четверодне́вна всеси́льне . Є҆́же ѻ҆ц҃ꙋ сопрⷭ҇носꙋ́щное сло́во и҆ бг҃ъ , пе́рвѣе неви́димь , ны́нѣ ꙗ҆́кѡ чл҃къ мл҃твꙋ дѣ́етъ , мл҃твы всѣ́хъ прїе́млѧи . сла́ва . Гла́съ тво́й потрѧсѐ сп҃се сме́ртнꙋю всю̀ си́лꙋ . и҆ ѡ҆снова́нїѧ а҆́дова , бжⷭ҇твеною тѝ си́лою преклони́шасѧ . и҆ ны́нѣ , боⷢ҇ . Дв҃ꙋ воспое́мъ , ꙗ҆́кѡ по ржⷭ҇твѣ̀ па́ки дв҃ꙋ пребы́вшꙋю , и҆ ро́ждьшꙋю хрⷭ҇та̀ бг҃а , ѿ пре́лести ми́ра и҆зба́вльшаго .
 катава́сїѧ : Оу҆слы́шахъ гдⷭ҇и смотре́нїѧ твоегѡ̀ та́инство , разꙋмѣ́хъ дѣ́ла твоѧ̀ , и҆ просла́вихъ твоѐ бжⷭ҇тво̀ .
 пѣ́снь , є҃ . і҆рмо́съ . Вскꙋ́ю мѧ ѿри́нꙋ , ѿ лица̀ твоегѡ̀ свѣ́те незаходѧ́и , покры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆ к̾ свѣ́тꙋ заповѣде́й ти пꙋтѝ моѧ̀ напра́ви молю́тисѧ . Ѻ҆ц҃ꙋ сла́вꙋ приноша́ѧ , ꙗ҆́кѡ бг҃ꙋ не сопроти́венъ сы́и молѧ́сѧ , пред̾стоѧ́щїи оу҆вѣрѧ́ѧ наро́дъ долготерпѣли́ве . и҆ бл҃годаре́нїе своемꙋ̀ ѻ҆ц҃ꙋ приносѧ̀ , самовла́стнѡ воз̾двиза́еши ла́зарѧ . Мл҃твами ла́заревыми , ма́рѳы же и҆ ма́рїи , сподо́би на́съ зри́тели бы́ти , бг҃ови́дномꙋ крⷭ҇тꙋ̀ , и҆ страсте́мъ тѝ гдⷭ҇и , и҆ свѣ́тлости дне́мъ , и҆ цр҃ѧ пра́здникѡмъ пра́здника сла́вити тѧ . Пред̾ста́въ ла́заревꙋ гро́бꙋ чл҃колю́бче , сегѡ̀ призва́лъ є҆сѝ , и҆ жи́знь по́далъ є҆сѝ , ꙗ҆́кѡ жи́знь сы́и без̾сме́ртнаѧ чл҃кѡмъ всѣ́мъ . є҆́юже ꙗ҆́кѡ бг҃ъ бꙋ́дꙋщее проѡ҆бразꙋ́ѧ воскрⷭ҇нїе . Ѿ гласа бг҃овѣща́ннагѡ , и҆ бжⷭ҇твенныѧ си́лы сп҃се держа́вы твоеѧ̀ , є҆́юже а҆́дова врата̀ , и҆ всеѧ́дныѧ сме́рти сокрꙋши́лъ є҆сѝ . но и҆схи́ти мѧ ѿ страсте́й мои́хъ , ꙗ҆́коже пре́же твоегѡ̀ дрꙋ́га и҆схи́тилъ є҆сѝ ла́зарѧ .
 и҆́нъ , і҆рмо́съ , то́йже . Свѧ́занъ по нога́ма ла́зарь хожда́ше , чꙋ́до чꙋдесе́мъ . и҆́бо бо́лїи ꙗ҆ви́сѧ воз̾бранѧ́ющагѡ оу҆крѣплѧ́ѧи хрⷭ҇то́съ . є҆го́же сло́вꙋ всѧ̀ раболѣ́пнѡ слꙋ́жатъ , ꙗ҆́кѡ бг҃ꙋ и҆ влⷣцѣ рабо́таютъ . сла́ва . Ме́ртва смердѧ́ща ла́зарѧ воз̾дви́гнꙋвъ хрⷭ҇тѐ четверодне́вна . воз̾дви́гни мѧ̀ оу҆ме́рша ны́нѣ грѣхѝ мои́ми , и҆ положе́на в̾ ро́вѣ и҆ сѣ́ни сме́ртнѣй , ꙗ҆́кѡ милосе́рдъ и҆зба́ви и҆ спаси́ мѧ . и҆ ны́нѣ , боⷢ҇ . Мт҃рьне дерзнове́нїе , є҆́же к̾ сн҃ꙋ своемꙋ̀ и҆мꙋ́щи пречⷭ҇таѧ , сро́дныѧ по́мощи на́шеѧ непре́зри мо́лимсѧ , ꙗ҆́кѡ тѧ̀ є҆ди́нꙋ хрⷭ҇тїа́не ко влⷣцѣ ѡ҆чище́нїе млⷭ҇тивно пред̾лага́емъ .
 катава́сїѧ : Вскꙋ́ю мѧ ѿри́нꙋ , ѿ лица̀ твоегѡ̀ свѣ́те незаходѧ́и , покры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆ к̾ свѣ́тꙋ заповѣде́й ти пꙋтѝ моѧ̀ напра́ви молю́тисѧ .
 четверопѣ́снецъ ки́ръ козмы̀ . пѣ́снь , ѕ҃ . і҆рмо́съ . І҆ѡ́нꙋ в̾ ки́тѣ гдⷭ҇и є҆ди́нагѡ всели́лъ є҆сѝ , мене́ же свѧ́заннаго во мре́жахъ вра́жїѧхъ спасѝ , ꙗ҆́кѡ ѿ тлѝ тогѡ̀ спа́слъ є҆сѝ . Воз̾люби́лъ є҆сѝ виѳа́нїю гдⷭ҇и , и҆́де къ ла́зарю , и҆ сегѡ̀ оу҆́же смердѧ́ща воскреси́лъ є҆сѝ ꙗ҆́кѡ бг҃ъ , и҆ ѿ оу҆́зъ а҆́довыхъ спа́слъ є҆сѝ . Ма́рѳа оу҆́бѡ ѿча́ѧвсѧ ла́зарѧ , ꙗ҆́кѡ оу҆́же четверодне́вна . хрⷭ҇то́съ же и҆стлѣ́вшаго воскресѝ , ꙗ҆́кѡ бг҃ъ , и҆ к̾ жи́зни преста́ви гла́сомъ .
 ки́ръ і҆ѡ́сифъ . и҆́нъ , і҆рмо́съ . Ѡ҆чи́сти мѧ сп҃се . Бг҃ъ сы́и и҆́стиненъ , ла́зарево вѣ́дыи оу҆спе́нїе . и҆ сїѐ оу҆ченикѡ́мъ свои́мъ провоз̾вѣсти́лъ є҆сѝ , оу҆вѣрѧ́ѧ влⷣко бжⷭ҇тва̀ своегѡ̀ , владо́мое дѣ́йство . Пло́тїю ѡ҆пи́санъ , сы́и неѡ҆пи́санныи , в̾ виѳа́нїю прише́дъ , ꙗ҆́кѡ человѣ́къ влⷣко слези́ши над̾ ла́заремъ , ꙗ҆́кѡ бг҃ъ же воскреси́лъ є҆сѝ четверодне́внаго .
 катава́сїѧ : Ѡ҆чи́сти мѧ сп҃се , мно́га бо без̾зако́нїѧ моѧ̀ , и҆ и҆з̾ глꙋбины̀ ѕѡ́лъ воз̾веди́ мѧ молю́сѧ , к̾ тебѣ́ бо воз̾ва́хъ и҆ оу҆слы́ша мѧ , бж҃е спасе́нїѧ моегѡ̀ .
 конда́къ . гла́съ , в҃ . И҆́же всѣ́хъ ра́дость хрⷭ҇то́съ и҆́стина , свѣ́тъ и҆ живо́тъ , и҆ ми́рꙋ воз̾ва́нїе , сꙋ́щимъ на землѝ ꙗ҆ви́сѧ . свое́ю бл҃гостїю , бы́въ ѻ҆́бразъ воскрⷭ҇нїѧ . и҆ всѣ́мъ подаѧ̀ бжⷭ҇твеное ѡ҆ставле́нїе . и҆́косъ . Оу҆ченикѡ́мъ зижди́тель всѣ́мъ пред̾вѣща̀ гл҃ѧ , бра́тїе моѧ̀ зна́емїи , на́шъ дрꙋ́гъ оу҆́спе . сїѐ пред̾гл҃ѧ и҆ оу҆ча̀ , и҆́же вѣ́дыи всѧ̀ ꙗ҆́кѡ зижди́тель всѣ́хъ . и҆́демъ оу҆́бѡ к̾ немꙋ̀ , и҆ ви́димъ стра́нное погребе́нїе , и҆ рыда́нїе ма́рїино , и҆ ла́заревъ гро́бъ оу҆́зримъ . та́мо бо хощꙋ̀ чꙋдодѣ́йствовати , соверша́ѧ крⷭ҇та̀ пред̾начина́нїе , и҆ всѣ́мъ подаѧ̀ бжⷭ҇твеное ѡ҆ставле́нїе .
 пѣ́снь , з҃ . і҆рмо́съ . Дѣ́ти є҆вре́йскїѧ в̾ пещѝ , попра́вше и҆ пла́мень дерзнꙋ́вше , и҆ на́ росꙋ ѻ҆́гнь прело́жше вопїѧ́хꙋ , бл҃гослове́нъ є҆сѝ гдⷭ҇и бж҃е во́ вѣки . Прослези́въ ꙗ҆́кѡ чл҃къ ще́дре , воскр҃си́лъ є҆сѝ ꙗ҆́кѡ бг҃ъ сꙋ́щагѡ во́ гробѣ . и҆ раз̾рѣ́шьсѧ ѿ а҆́да ла́зарь взыва́ше , бл҃гослове́нъ є҆сѝ гдⷭ҇и бж҃е во́ вѣки . И҆зы́де пово́йми ѡ҆бѧ́занъ , про́пасти же а҆́довы и҆ тьмы̀ оу҆бѣ́гъ , влⷣчнимъ сло́вомъ ла́зарь взыва́ше , бл҃гослове́нъ є҆сѝ гдⷭ҇и бж҃е во́ вѣки .
 и҆́нъ , і҆рмо́съ . И҆́же ѿ і҆ꙋде́и . На́д̾ дрꙋгомъ прослези́въ , ма́рѳины ще́дре сле́зы оу҆толи́лъ є҆сѝ . и҆ стра́стїю во́льною , ѿѧ́лъ є҆сѝ ѿ лица̀ люде́й твои́хъ , всѧ́кꙋю сле́зꙋ . ѻ҆ц҃ъ на́шихъ бж҃е бл҃гослове́нъ є҆сѝ . Животꙋ̀ сокро́вище , ме́ртваго ꙗ҆́кѡ ѿ сна̀ сп҃се воз̾дви́глъ є҆сѝ . и҆ сло́вомъ а҆́довꙋ оу҆тро́бꙋ расто́ргнꙋвъ , воскр҃си́лъ є҆сѝ пою́ща , ѻ҆ц҃ъ на́шихъ бж҃е бл҃гослове́нъ є҆сѝ . Мертвеца̀ смердѧ́ща свѧ́зана пово́йми , влⷣко воз̾дви́гнꙋлъ є҆сѝ , и҆ менѐ свѧ́занаго плени́цами прегрѣше́нїи , воста́ви пѣ́ти тебѣ̀ , ѻ҆ц҃ъ на́шихъ бж҃е бл҃гослове́нъ є҆сѝ .
 катава́сїѧ : И҆́же ѿ і҆ꙋде́и , доше́дше ѻ҆́троцы в̾ вавилѡ́нъ дре́вле , вѣ́рою оу҆тверже́нїи , пла́мень пе́щныи попра́вше гл҃юще , ѻ҆ц҃ъ на́шихъ бж҃е бл҃гослове́нъ є҆сѝ .
 пѣ́снь , и҃ . і҆рмо́съ . Мꙋсикі́йскимъ ѻ҆рга́нѡмъ согласѧ́щимъ , и҆ лю́демъ без̾числа̀ кла́нѧющимсѧ , тѣ́лꙋ сꙋ́щꙋ на моле́бнѣмъ , трїѐ ѻ҆́троцы пѣсносло́вѧхꙋ , гдⷭ҇а по́йте , и҆ превозноси́те є҆гѡ̀ во́ вѣки . Ꙗ҆́кѡ па́стырь а҆́гньца взыска́лъ є҆сѝ , ѿ́ волка лю́тагѡ и҆ гꙋби́телѧ и҆схи́тивъ . ѡ҆держи́магѡ тле́ю ѡ҆бновлѧ́еши , пою́ща тебѣ̀ непреста́нно , гдⷭ҇а по́йте , и҆ превозноси́те є҆гѡ̀ во́ вѣки . Ꙗ҆́кѡ чл҃къ гро́ба взыска́лъ є҆сѝ ме́ртваго ꙗ҆́кѡ содѣ́тель воскреси́въ повелѣ́нїемъ твои́мъ влⷣчнимъ . є҆го́же а҆́дъ оу҆жасе́сѧ зрѧ̀ , вопїю́ща тебѣ̀ . по́йте и҆ превозноси́те є҆гѡ̀ во́ вѣки .
 и҆́нъ , і҆рмо́съ . Цр҃ѧ нбⷭ҇нагѡ . Вопроша́еши оу҆́бѡ ꙗ҆́кѡ сме́ртенъ , ꙗ҆́кѡ бг҃ъ же воскресѝ сло́вомъ четверодне́внаго . тѣ́мже тѧ̀ пое́мъ и҆ превозно́симъ во всѧ̀ вѣ́ки . Тебѣ̀ бл҃горазꙋ́мнѡ влⷣко , ꙗ҆́коже до́лжное ма́рїѧ приноша́етъ мѵ́рѡ , воспѣва́ющи во всѧ̀ вѣ́ки . Призыва́еши оу҆́бѡ ꙗ҆́кѡ чл҃къ ѻ҆ц҃а . ꙗ҆́коже бг҃ъ ла́зарѧ воз̾дви́глъ є҆сѝ ме́ртва смердѧ́ща , тѣ́мже тѧ̀ пое́мъ хрⷭ҇тѐ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Цр҃ѧ нбⷭ҇нагѡ , є҆го́же пою́тъ вѡ́и а҆́нг҃льстїи . хвали́те и҆ превозноси́те є҆гѡ̀ во́ вѣки [покло́н̾ до землѝ] . честнѣ́йшꙋю непое́мъ .
 пѣ́снь , ѳ҃ . і҆рмо́съ . Чи́стꙋю и҆ сла́внꙋю почте́мъ , лю́дїе бцⷣꙋ прїи́мшꙋю во́ чревѣ , ѻ҆́гнь бжⷭ҇тва̀ неѡ҆па́льнѡ , пѣ́сньми велича́емъ . Лю́дїе ви́дѣвше ходѧ́ща мертвеца̀ четверодне́вна , оу҆диви́вшесѧ чꙋдесѝ , вопїѧ́хꙋ , и҆зба́вителю , бг҃а тѧ̀ пѣ́сньми велича́емъ . Пред̾ꙋвѣрѧ́ѧ сла́вное воста́нїе твоѐ ѽ сп҃се мо́й , ѿ ме́ртвыхъ четверодне́внаго и҆з̾ а҆́да свободи́лъ є҆сѝ ла́зарѧ , пѣ́сньми тѧ̀ велича́юща .
 и҆́нъ , і҆рмо́съ . Вои́стинꙋ бцⷣꙋ тѧ̀ . Почита́ѧ своегѡ̀ ѻ҆ц҃а , и҆ показꙋ́ѧ ꙗ҆́кѡ не бг҃опроти́венъ є҆сѝ , мл҃твꙋ дѣ́еши хрⷭ҇тѐ . самовла́стно же воз̾двиза́ѧ четверодне́внаго . Хо́диши и҆ слези́ши , вѣща́еши же сп҃се мо́й , чл҃ческо показꙋ́еши своѐ дѣ́йство . бжⷭ҇твено же воз̾вѣща́ѧ , воз̾двиза́еши ла́зарѧ . И҆́з̾гроба четверодне́внаго ла́зарѧ воз̾дви́глъ є҆сѝ , тридне́внагѡ хрⷭ҇тѐ своегѡ̀ воста́нїѧ всеи́стиннагѡ , всѣ́мъ показꙋ́еши свидѣ́телѧ .
 катава́сїѧ : Вои́стинꙋ бцⷣꙋ тѧ̀ и҆сповѣ́дающе , спасе́ннїи тобо́ю дв҃це чⷭ҇таѧ , с̾ нбⷭ҇ными вѡ́и тѧ̀ велича́емъ .
 задосто́йнѡ : Чи́стꙋю и҆ сла́внꙋю почте́мъ , лю́дїе бцⷣꙋ прїи́мшꙋю во́ чревѣ , ѻ҆́гнь бжⷭ҇тва̀ неѡ҆па́льнѡ , пѣ́сньми велича́емъ [покло́н̾ до землѝ] . та́же , ст҃ъ гдⷭ҇ь бг҃ъ на́шъ , на́ гласъ , а҃ . свѣти́лен . Сло́вомъ твои́мъ сло́ве бж҃їи , ла́зарь ны́нѣ и҆змѣнѧ́етсѧ , и҆ к̾ житїю̀ па́ки потечѐ . и҆ с̾ ва́їемъ лю́дїе тебѐ держа́вныи почита́ютъ , ꙗ҆́кѡ до конца̀ погꙋби́ши а҆́дъ сме́ртїю свое́ю . двⷤа . сла́ва , и҆ ны́нѣ . Четверодне́внаго дрꙋ́га хрⷭ҇тѐ , сло́вомъ воскреси́въ ѿ́гроба , и҆зы́ди , ско́ро грѧдѝ ла́заре . слы́шавъ а҆́дъ оу҆жасе́сѧ , и҆ ме́ртваго и҆з̾даѧ́ше живо́мꙋ влⷣцѣ .
 На хвали́тѣхъ , стⷯры , на́ ѕ҃ . гла́съ а҃ . Воскрⷭ҇нїе и҆ жи́знь чл҃кѡмъ ты̀ є҆сѝ хрⷭ҇тѐ , гро́бꙋ ла́заревꙋ пред̾ста́лъ є҆сѝ . оу҆вѣрѧ́ѧ на́мъ ѻ҆́бѣ сꙋ́ществѣ своѝ долготерпѣли́ве , ꙗ҆́кѡ бг҃ъ и҆ чл҃къ ѿ чи́стыѧ дв҃ы прише́лъ є҆сѝ . ꙗ҆́коже бо чл҃къ вопроси́лъ є҆сѝ , гдѣ̀ положе́нъ бы́сть ; и҆ ꙗ҆́кѡ бг҃ъ воскр҃си́лъ є҆сѝ , живонача́льнымъ ма́нїемъ четверодне́внаго . Ма́рїѧ и҆ ма́рѳа сп҃сꙋ гл҃ахꙋ , а҆́ще бы здѣ̀ бы́лъ є҆сѝ гдⷭ҇и , небы̀ оу҆ме́рлъ ла́зарь . хрⷭ҇то́съ же воскрⷭ҇нїе оу҆со́пшимъ , сегѡ̀ оу҆́же четверодне́внаго и҆з̾ ме́ртвыхъ воскр҃си́въ . прїидѣ́те всѝ вѣ́рнїи , семꙋ̀ поклони́мсѧ , грѧдꙋ́щемꙋ во сла́вѣ , спастѝ дш҃а на́ша . Ла́зарѧ оу҆ме́рша четверодне́внаго , воскр҃си́лъ є҆сѝ и҆з̾ а҆́да хрⷭ҇тѐ . пре́же своеѧ̀ сме́рти , потрѧсѐ сме́ртнꙋю держа́вꙋ . и҆ є҆ди́ногѡ ра́ди люби́маго , всѣ́мъ чл҃кѡмъ провоз̾вѣща́еши и҆з̾ тлѝ свобоже́нїе . тѣ́мже поклонѧ́ющесѧ твое́й всеси́льнѣй вла́сти вопїе́мъ , бл҃гослове́нъ є҆сѝ сп҃се поми́лꙋй на́съ . Бжⷭ҇тва̀ своегѡ̀ хрⷭ҇тѐ , подаѧ̀ оу҆ченико́мъ сѝ ѻ҆́бразъ . в̾ наро́дѣхъ смирѧ́ше себѐ , оу҆таи́тисѧ хотѧ̀ . тѣ́мже и҆ а҆пⷭ҇лѡмъ ꙗ҆́кѡ прови́децъ бг҃ъ , ла́заревꙋ сме́рть пре́же воз̾вѣстѝ . и҆ в̾ виѳа́нїи вопроша́ше люде́й , дрꙋ́га своегѡ̀ гро́ба не невѣ́дыи , оу҆вѣ́дѣти же вопроша́ѧ , ꙗ҆́кѡ чл҃къ . но и҆́же тобо́ю четверодне́венъ воскр҃сы́и , бжⷭ҇твенꙋю твою̀ держа́вꙋ ꙗ҆вѝ . всеси́льне гдⷭ҇и сла́ва тебѣ̀ . гла́съ , д҃ . Четверодне́вна воз̾дви́глъ є҆сѝ дрꙋ́га своегѡ̀ хрⷭ҇тѐ , и҆ ма́рѳино и҆ ма́рїино рыда́нїе оу҆толи́лъ є҆сѝ , показꙋ́ѧ всѣ́мъ , ꙗ҆́кѡ ты̀ є҆сѝ и҆́же всѧ̀ сверша́ѧи бжⷭ҇твеною си́лою , и҆ самовла́стнымъ хотѣ́нїемъ . тебѣ́ бо херꙋви́ми вопїю́тъ непреста́ннѡ , ѡ҆са́нна в̾ вы́шнихъ , бл҃гослове́нъ є҆сѝ и҆́же над̾ всѣ́ми , бж҃е сла́ва тебѣ̀ . Ма́рѳа ма́рїи вопїѧ́ше , оу҆чи́тель прїи́де , и҆ глаша́етъ тѧ , пристꙋпѝ . ѻ҆на́ же текꙋ́щи прїи́де и҆дѣ́же стоѧ́ше гдⷭ҇ь . ви́дѣвши же возопѝ , и҆ па́дши поклони́сѧ , пречи́стѣи но́зѣ лобыза́ющи , гл҃аше ; гдⷭ҇и а҆́ще бы здѣ̀ бы́лъ , небы̀ оу҆́мерлъ бра́тъ на́шъ .
 сти́хъ : гла́съ , и҃ . воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ ,꙳ незабꙋ́ди ни́щихъ свои́хъ до конца̀ . Ла́зарѧ оу҆ме́рша в̾ виѳа́нїи , воз̾дви́глъ є҆сѝ четверодне́вна , то́кмо бо прише́дъ ко́ гробꙋ , и҆ гла́съ оу҆ме́ршемꙋ живо́тъ бы́сть . и҆ воз̾стона́въ а҆́дъ ѿпꙋстѝ со́ страхомъ . ве́лїе чꙋ́до , многомлⷭ҇тиве гдⷭ҇и сла́ва тебѣ̀ .
 сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ ,꙳ повѣ́мъ всѧ̀ чꙋдеса̀ твоѧ̀ . Ꙗ҆́коже ре́клъ є҆сѝ гдⷭ҇и ма́рѳѣ , а҆́зъ є҆́смь воскрⷭ҇нїе , дѣ́ломъ сло́во и҆спо́лнилъ є҆сѝ , и҆з̾ а҆́да по́звалъ є҆сѝ ла́зарѧ . и҆ менѐ чл҃колю́бче ме́ртва стрⷭ҇тьмѝ , ꙗ҆́кѡ без̾стрⷭ҇тенъ воскр҃сѝ молю́сѧ . сла́ва . гла́съ , в҃ . Ве́лїе и҆ пресла́вно чꙋ́до сверши́сѧ дне́сь , ꙗ҆́кѡ мертвеца̀ четверодне́внаго , и҆́з̾ гроба хрⷭ҇то́съ воз̾гласи́въ воз̾дви́же , и҆ дрꙋ́га призва̀ , славосло́вимъ є҆гѡ̀ ꙗ҆́кѡ пресла́вна . да моли́твами пра́веднагѡ ла́зарѧ , спасе́тъ дш҃а на́ша . и҆ ны́нѣ . гла́съ , то́йже . Преблгⷭ҇ве́на є҆сѝ бцⷣе дв҃о , вопло́щшимбосѧ и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва потреби́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , бл҃гослове́нъ хрⷭ҇то́съ бг҃ъ на́шъ , и҆зво́ливыи та́кѡ . Славосло́вїе вели́кое , и҆ ѿпꙋ́стъ .
 На литꙋргі́и . бл҃же́нна , на́ и҃ . пѣ́снь , г҃ ѧ , и҆ ѕ҃ ѧ . По вхо́дѣ : тропа́рь , пра́здникꙋ . сла́ва , и҆ ны́нѣ . конда́къ , пра́здникꙋ . вмѣ́сто же трист҃а́гѡ : є҆ли́цы во хрⷭ҇та̀ крⷭ҇ти́стесѧ . проки́менъ , ѱл҃о́мъ дв҃довъ . гдⷭ҇ь просвѣще́нїе моѐ и҆ спаси́тель мо́й , кого́сѧ оу҆бою̀ . сти́хъ : гдⷭ҇ь защи́титель животꙋ̀ моемꙋ̀ , ѿ кого́сѧ оу҆страшꙋ̀ . а҆пⷭ҇лъ , къ є҆вре́ѡмъ . зача́ло , тл҃г , ѿ полꙋ̀ . а҆ллилꙋ́їѧ . гдⷭ҇ь воцр҃и́сѧ в̾ лѣ́потꙋсѧ ѡ҆блечѐ . сти́хъ : и҆́бо оу҆твердѝ вселе́ннꙋю , ꙗ҆́же неподви́житсѧ . є҆ѵⷢ҇а́лїе , ѿ і҆ѡа́нна . зача́ло , л҃ѳ . прича́стенъ . и҆зоꙋ́стъ младе́нецъ и҆с̾сꙋ́щихъ сверши́лъ є҆сѝ хвалꙋ̀ .
 на трапе́зѣ , оу҆чрежа́емсѧ варе́нїе с̾ ма́сломъ . и҆ а҆́ще и҆крꙋ̀ и҆́мамы , да́стсѧ бра́тїѧмъ по́ три ѻ҆́ньгїи , и҆ вино̀ пїе́мъ .


 НЕДѢ́ЛѦ ЦВѢТОНО́СНАѦ
 въ сꙋбо́тꙋ ве́черъ ст҃а́гѡ и҆ пра́веднаго ла́зарѧ . На ма́лѣй вече́рни , стⷯры . гла́съ , д҃ . поⷣ . и҆́же зва́ныи свы́ше . Нб҃о тебѣ̀ ще́дре прⷭ҇то́лъ є҆́сть ,꙳ землѧ́ же под̾но́жїе є҆́сть нога́ма твои́ма ,꙳ и҆ ка́кѡ ма́лыи ꙗ҆ре́мникъ но́ситъ тѧ ,꙳ хотѣ́нїемъ смиреномꙋ́дрїѧ на сегѡ̀ всѣ́дша .꙳ дѣ́ти же є҆вре́йскїѧ сїѐ ви́дѧще ,꙳ с̾ ва́їѧми и҆ вѣ́твьми тебѐ срѣта́хꙋ ,꙳ велегла́снѡ сп҃се зовꙋ́ще ,꙳ бл҃гослове́нъ грѧды́и ,꙳ спастѝ ро́дъ чл҃ческїи ꙳ стрⷭ҇тїю крⷭ҇тною ,꙳ и҆ пе́рвыѧ клѧ́твы ꙳ раз̾дра́ти рꙋкописа́нїе . двⷤа . Пред̾разрꙋши́въ держа́вꙋ сме́ртнꙋю ,꙳ ла́зарѧ воз̾дви́глъ є҆сѝ ,꙳ и҆ къ во́льнѣй и҆ды́и сме́рти сп҃се ,꙳ и҆ къ пророкоꙋбі́йственомꙋ гра́дꙋ ,꙳ прихо́диши носи́мъ ꙳ на жребѧ́ти кро́тцѣ и҆́же всѧ́ческихъ цр҃ь .꙳ и҆ простира́ютъ ри́зы тебѣ̀ лю́дїе и҆ собо́ри ,꙳ и҆ вѣ́тви носѧ́ще дѣ́ти вопїю́тъ тебѣ̀ ,꙳ бл҃гослове́нъ грѧды́и спастѝ ро́дъ чл҃ческїи ,꙳ стра́стїю крⷭ҇тною ,꙳ и҆ дре́внїѧ клѧ́твы раз̾дра́ти рꙋкописа́нїе . Бл҃гохвале́нїемъ дѣте́й ,꙳ ꙗ҆́коже вѣнце́мъ ѡ҆дѣ́ѧвсѧ кра́снымъ ,꙳ добро́тою хрⷭ҇тѐ в̾ черто́зѣ стра́сти твоеѧ̀ пред̾грѧде́ши во́лею ,꙳ оу҆до́брити без̾ѡ҆бра́зїе моѐ .꙳ тѣ́мже зрѧ́ще бг҃оꙋбі́ицы лю́дїе ,꙳ с̾ ва́їемъ пою́щихъ тѧ ,꙳ крⷭ҇тъ и҆ копїѐ пред̾ оу҆готовлѧ́ютъ оу҆би́ти тѧ .꙳ неразꙋмѣ́юще ,꙳ ꙗ҆́кѡ ла́зарѧ воста́вилъ є҆сѝ сло́вомъ ,꙳ мно́жае па́че сп҃се ,꙳ себѐ воскр҃си́ши , лю́демъ твои́мъ на воскрⷭ҇нїе .
 сла́ва . гла́съ , и҃ . Ѻ҆́бщее воскрⷭ҇нїе оу҆вѣрѧ́юща , вѣ́рнїи дне́сь оу҆срѧ́щемъ хрⷭ҇та̀ цр҃ѧ с̾ ва́їемъ , разꙋ́мнѡ , ꙗ҆́коже ѻ҆́троцы вопїю́ще , ѡ҆са́нна блгⷭ҇ве́нъ грѧды́и , пред̾разори́ти сме́рть си́лою крѣ́пкою , и҆ воскреси́ти ла́зарѧ милосе́рдїемъ свои́мъ . сла́ва ти и҆ хвале́нїе прише́дшемꙋ закла́тисѧ на́съ ра́ди . бг҃опожре́ннаѧ па́сха , ꙗ҆́кѡ а҆́гнецъ , и҆ ꙗ҆́кѡ па́стырь и҆ и҆зба́витель , сподо́би на́съ црⷭ҇твїѧ твоегѡ̀ гдⷭ҇и .
 и҆ ны́нѣ . гла́съ , в҃ . Входѧ́щꙋ ти гдⷭ҇и во ст҃ы́и гра́дъ , на жребѧ́ти сѣдѧ̀ , тща́шебосѧ прїитѝ на́ стрⷭ҇ть , да сверши́ши зако́нъ и҆ пррⷪ҇ки . дѣ́ти же є҆вре́йскїѧ , воскрⷭ҇нїѧ побѣ́дꙋ провозвѣща́юще , срѣта́хꙋ тѧ̀ с̾ ва́їѧми и҆ вѣ́твьми , гл҃юще , бл҃гослове́нъ є҆сѝ сп҃се поми́лꙋй на́съ .
 На стихо́внѣ , стихѣ́ры . гла́съ , ѕ҃ . Є҆ди́нъ и҆́стиненъ ѻ҆ц҃ꙋ сы́и сло́ве , є҆стество̀ пе́рстно ѿ дв҃ы воспрїѧ́тъ , и҆ бы́сть непрело́женъ , бл҃гоꙋтро́бїемъ чл҃колю́бче , сверше́нъ чл҃къ , бг҃ъ сы́и є҆стество́мъ . тѣ́мже тѧ воспѣва́юще вѣ́рнѡ вопїе́мъ , бл҃гослове́нъ є҆сѝ прише́дыи , и҆ па́ки грѧды́и .
 сти́хъ : и҆зоꙋ́стъ младе́нецъ ,꙳ и҆с̾сꙋ́щихъ соверши́лъ є҆сѝ хвалꙋ̀ . Да проро́ческаѧ сконча́ютсѧ прорече́нїѧ , прише́лъ є҆сѝ на́ землю , и҆сполнѧ́ѧй всѧ̀ вы́шнїѧ сла́вы , и҆ хвалы̀ сверша́ѧ ѿ младе́нецъ чл҃колю́бче , с̾ ва́їѧми срѣта́емый пре́же стрⷭ҇ти . с̾ ни́ми же и҆ мы̀ вѣ́рнѡ пое́мъ , блгⷭ҇ве́нъ прише́дыи , и҆ па́ки грѧды́и .
 сти́хъ : гдⷭ҇и гдⷭ҇ь на́шъ ,꙳ ꙗ҆́кѡ чꙋ́дно и҆́мѧ твоѐ по все́й землѝ . Но́во не́бо показа́сѧ жребѧ̀ , и҆ херꙋви́мъ и҆сполнѧ́етъ дароно́сїе . и҆́же бо крилꙋ̀ вѣ́тренюю носи́мыи , на сїѐ воз̾сѣда́етъ человѣколю́бнѣ , да пе́рвагѡ без̾слове́сїѧ на́съ и҆зба́витъ , бл҃гослове́нъ є҆сѝ сп҃се вѣ́рнѡ взыва́ющихъ .
 сла́ва . гла́съ , и҃ . Что̀ заха́рїе вопїе́ши сїѡ́нꙋ , кто̀ се́й рцы̀ на́мъ ; кі́й шꙋ́мъ настоѧ́щагѡ пра́здника ; цр҃ь і҆и҃левъ сн҃ъ дв҃довъ грѧде́тъ , и҆ ꙗ҆зы́ки созыва́етъ къ себѣ̀ . и҆ сегѡ̀ ра́ди весели́тсѧ со свои́ми ча́ды сїѡ́нъ , и҆ вопїе́тъ дх҃омъ , ѡ҆са́нна сн҃е давы́довъ . лю́дїе же веселѧ́тсѧ , и҆ вѣ́твьми помава́ютъ пред̾ ни́мъ . занѐ воскр҃си́лъ є҆́сть вско́рѣ гла́сомъ оу҆ме́ршаго ла́зарѧ . и҆ съ ни́мъ ра́дꙋютсѧ ꙗ҆́кѡ съ побѣди́телемъ тлѣ́нїѧ а҆́дова .
 и҆ ны́нѣ . гла́съ , то́йже . Весели́сѧ и҆ красꙋ́йсѧ дне́сь сїѡ́не , сѐ жени́хъ тво́й цр҃ь і҆зра́илевъ грѧде́тъ к̾ тебѣ̀ . ꙗ҆́коже пррⷪ҇къ вопїе́тъ ти , на жребѧ́ти сѣдѧ̀ ве́сь кро́токъ , непререкꙋ́ѧ нижѐ вопїѧ̀ . черто́гъ оу҆красѝ , и҆ просла́ви , и҆ возопі́й є҆мꙋ̀ , ѡ҆са́нна сн҃е дв҃довъ , и҆ цр҃ю і҆и҃левъ . весели́сѧ и҆ ликꙋ́й , ꙗ҆́кѡ се́й є҆́сть хрⷭ҇то́съ і҆с҃ъ , и҆ се́й є҆́сть є҆ди́нъ бж҃їи месі́ѧ и҆ сн҃ъ . томꙋ̀ , всѝ вкꙋ́пѣ ꙗ҆́кѡ бг҃ꙋ ѡ҆са́нна возопїе́мъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , а҃ . Ѻ҆́бщее воскрⷭ҇нїе пре́жде своеѧ̀ стра́сти оу҆вѣрѧ́ѧ , и҆з̾ ме́ртвыхъ воз̾дви́глъ є҆сѝ ла́зарѧ хрⷭ҇тѐ бж҃е . тѣ́мже и҆ мы̀ ꙗ҆́кѡ ѻ҆́троцы , побѣ́дныѧ ѻ҆́бразы носѧ́ще , тебѣ̀ побѣди́телю сме́рти вопїе́мъ , ѡ҆са́нна въ вы́шнихъ , бл҃гослове́нъ грѧды́и во́ и҆мѧ гдⷭ҇не .
 та́же , є҆ктенїѧ̀ ма́лаѧ . и҆ ѿпꙋ́стъ .
 На вели́цѣй вече́рни , каѳи́сма , бл҃же́нъ мꙋ́жь , всѧ̀ . на гдⷭ҇и возва́хъ , стихѣ́ры , на́ і҃ . гла́съ , ѕ҃ . Дне́сь бл҃года́ть ст҃а́гѡ дх҃а на́съ собра̀ , и҆ всѝ взе́мше крⷭ҇тъ тво́й глаго́лемъ , бл҃гослове́нъ грѧды́и во́ и҆мѧ гдⷭ҇не , ѡ҆са́нна в̾ вы́шнихъ . двⷤа .
 И҆мѣ́ѧи прⷭ҇то́лъ нб҃о , и҆ под̾но́жїе зе́млю , и҆́же бг҃а ѻ҆ц҃а сло́во и҆ сн҃ъ соприсносꙋ́щный , на жребѧ́ти без̾слове́снѣ смири́сѧ , дне́сь в̾ виѳа́нїю прише́дъ . тѣ́мже дѣ́ти є҆вре́йскїѧ , вѣ́тви рꙋка́ми держа́ще , хвалѧ́хꙋ гла́сы , ѡ҆са́нна въ вы́шнихъ , блгⷭ҇ве́нъ грѧды́и , цр҃ь і҆и҃левъ . двⷤа .
 Прїи́демъ и҆ мы̀ дне́сь ве́сь но́выи і҆зра́иль , ꙗ҆́же ѿ ꙗ҆зы́къ цр҃кви , съ проро́комъ заха́рїею возопїе́мъ , ра́дꙋисѧ ѕѣлѡ̀ дщѝ сїѡ́нова , проповѣ́дꙋй дщѝ і҆єрⷭ҇ли́мова , ꙗ҆́кѡ сѐ цр҃ь тво́й грѧде́тъ ти кро́токъ и҆ спаса́ѧи , и҆ всѣ́дыи на жребѧ̀ ѻ҆́сле сы́на ꙗ҆ре́мнича . да пра́зднꙋемъ ꙗ҆́кѡ дѣ́ти вѣ́тви рꙋка́ми держа́ще , и҆ восхва́лимъ , ѡ҆са́нна в̾ вы́шнихъ , бл҃гослове́нъ грѧды́и цр҃ь і҆зра́илевъ . двⷤа .
 Честно́е воскрⷭ҇нїе своѐ проѡ҆бразꙋ́ѧ на́мъ , воз̾дви́же є҆сѝ оу҆ме́ршаго повелѣ́нїемъ сѝ , без̾дꙋ́шнаго ла́зарѧ дрꙋ́га бла́же , и҆́з̾ гроба четверодне́вна смердѧ́ща . тѣ́мже и҆ на жребѧ̀ всѣ́дъ ѻ҆бра́зно ꙗ҆́коже на колесни́цѣ носи́мь , ꙗ҆зы́ки оу҆кротѣва́ѧ сп҃се . тогда̀ и҆ хвале́нїе принесе́ти воз̾лю́бленный і҆зра́иль , и҆зоꙋ́стъ с̾сꙋ́щихъ младе́нецъ незло́бивыхъ , зрѧ́щихъ тѧ̀ хрⷭ҇тѐ , входѧ́ща во ст҃ы́и гра́дъ , пре́жде шестѝ дне́й па́схи . двⷤа .
 Пре́жде шестѝ дне́й па́схи прїи́де і҆с҃ъ в̾ виѳа́нїю , и҆ пристꙋпи́ша к̾ немꙋ̀ оу҆ченицы̀ є҆гѡ̀ , гл҃юще є҆мꙋ̀ , гдⷭ҇и гдѣ̀ хо́щеши оу҆гото́ваемъ тѝ ꙗ҆́сти па́схꙋ ; ѻ҆́нъ же посла̀ и҆́хъ и҆ди́те в̾ пре́днюю ве́сь , и҆ ѡ҆брѧ́щете чл҃ка , в̾ скꙋде́ли во́дꙋ носѧ́ща , послѣ́дꙋйте є҆мꙋ̀ , и҆ до́мꙋ влⷣцѣ рцы́те , оу҆чи́тель глаго́летъ , оу҆ тебѐ сотворю̀ па́схꙋ со оу҆ченикѝ мои́ми . двⷤа . сла́ва , и҆ ны́нѣ . Дне́сь бл҃года́ть ст҃а́гѡ дх҃а на́съ собра̀ , и҆ всѝ взе́мше крⷭ҇тъ тво́й глаго́лемъ , бл҃гослове́нъ грѧды́и во́ и҆мѧ гдⷭ҇не , ѡ҆са́нна в̾ вы́шнихъ . вы́ходъ : свѣ́те ти́хїи . проки́менъ , ѱл҃о́мъ дв҃до́въ . гдⷭ҇ь воцр҃и́сѧ , в̾ лѣ́потꙋсѧ ѡ҆блечѐ . сти́хъ , а҃ : ѡ҆блече́сѧ гдⷭ҇ь в̾ си́лꙋ и҆ препоѧ́сасѧ . сти́хъ , в҃ : и҆́бо оу҆твердѝ вселе́ннꙋю ꙗ҆́же неподви́житсѧ . сти́хъ , г҃ : до́мꙋ твоемꙋ̀ подоба́етъ ст҃ы́нѧ гдⷭ҇и в̾ долготꙋ̀ дні́й . сти́хъ , д҃ : гдⷭ҇ь воцр҃и́сѧ , в̾ лѣ́потꙋсѧ ѡ҆блечѐ .
 ѿ бытїѧ̀ , чте́нїе .
 Призва̀ і҆а́кѡвъ сн҃ы своѧ̀ , и҆ речѐ собери́тесѧ да скажꙋ̀ ва́мъ что̀ срѧ́щетъ вы на послѣ́днїѧ днѝ . сни́дитесѧ и҆ оу҆слы́шите сн҃ове і҆а́кѡвли , оу҆слꙋ́шите і҆и҃лѧ ѻ҆ц҃а ва́шего . і҆ꙋ́до , тебѐ похвали́ша бра́тїѧ твоѧ̀ . рꙋ́цѣ твоѝ на плещꙋ̀ вра́гъ твои́хъ , покло́нѧтсѧ тебѣ̀ сн҃ове ѻ҆ц҃а твоегѡ̀ . ски́менъ льво́въ і҆ꙋ́да ѿ лѣ́торасли сн҃е мо́й взы́де , возле́гъ поспа̀ ꙗ҆́кѡ ле́въ , и҆ ꙗ҆́кѡ ски́менъ . кто̀ воздви́гнетъ є҆гѡ̀ ; не ѡ҆скꙋдѣ́етъ кн҃зь ѿ і҆ꙋ́ды , и҆ во́ждь ѿстегнꙋ̀ є҆гѡ̀ , до́ндеже оу҆́бѡ прїи́детъ є҆мꙋ́же оу҆гото́вано є҆́сть , и҆ то́й ча́ѧнїе ꙗ҆зы́кѡмъ . привѧза́ѧ лозѣ̀ жребѧ̀ своѐ , и҆ ло́зницѣ жребца̀ ѻ҆слѧ́те своегѡ̀ . и҆ и҆спере́тъ вино́мъ ѻ҆де́ждꙋ свою̀ , и҆ в̾ кровѝ гро́здовѣ ри́зы своѧ̀ . радостотво́рны ѻ҆́чи є҆гѡ̀ ѿ вина̀ , и҆ бѣлы̀ зꙋ́бы є҆гѡ̀ па́че млека̀ .
 ѿ прⷪ҇рчества софо́нїева , чте́нїе .
 Та́кѡ гл҃етъ гдⷭ҇ь , ра́дꙋисѧ ѕѣлѡ̀ дщѝ сїѡ́нова , проповѣ́дꙋй дщѝ і҆єрⷭ҇ли́мова . воз̾весели́сѧ и҆ красꙋ́йсѧ ѿ всегѡ̀ срⷣца твоегѡ̀ дщѝ і҆єрⷭ҇ли́мова , ѿѧ́тъ гдⷭ҇ь непра́вды твоѧ̀ , и҆ и҆зба́вилъ тѧ є҆́сть и҆з̾ рꙋкѝ вра́гъ твои́хъ . воцр҃и́тсѧ гдⷭ҇ь посредѣ̀ тебѐ , и҆ не оу҆́зриши ѕла̀ к̾ томꙋ̀ . во́ времѧ ѻ҆́но речѐ гдⷭ҇ь і҆єрⷭ҇ли́мꙋ , дерза́й сїѡ́не , да не ѡ҆слабѣ́ютъ рꙋ́цѣ твоѝ , гдⷭ҇ь бг҃ъ тво́й в̾ тебѣ̀ си́ленъ спасти́ тѧ . наведе́тъ на тѧ̀ весе́лїе и҆ ѡ҆бнови́тъ тѧ воз̾любле́нїемъ свои́мъ , и҆ воз̾весели́тсѧ ѡ҆ тебѣ̀ в̾ красотѣ̀ , ꙗ҆́кѡ в̾ де́нь пра́здника , и҆ собере́тъ сокрꙋше́ныхъ . го́ре , кто̀ прїи́метъ натѧ̀ поноше́нїе . сѐ а҆́зъ творю̀ въ тебѣ̀ менѐ ра́ди , гл҃етъ гдⷭ҇ь , во́ времѧ ѻ҆́но спасꙋ̀ сотре́ныѧ , и҆ ѿринове́ныѧ воспрїимꙋ̀ , и҆ положꙋ̀ и҆́хъ в̾ похвалꙋ̀ , и҆ и҆мени́ты по все́й землѝ .
 ѿ прⷪ҇рчества заха́рїина , чте́нїе .
 Та́кѡ гл҃етъ гдⷭ҇ь , ра́дꙋисѧ ѕѣлѡ̀ дщѝ сїѡ́нѧ , проповѣ́дꙋй дщѝ і҆єрⷭ҇ли́млѧ . сѐ цр҃ь тво́й грѧде́тъ ти пра́веденъ и҆ спаса́ѧи . са́мъ кро́токъ , и҆ всѣ́дъ на подъѧре́мника и҆ жребца̀ ю҆́на . и҆ погꙋби́тъ ѻ҆рꙋ́жїе и҆з̾ є҆фре́ма , и҆ ко́ни и҆з̾ і҆єрⷭ҇ли́ма , и҆ потреби́тсѧ лꙋ́къ бра́нныи и҆ мно́жество и҆̀ . и҆ рече́тъ ми́ръ ꙗ҆зы́кѡмъ , и҆ ѡ҆блада́етъ вода́ми ѿ́ морѧ и҆ до́ морѧ , и҆ ѿ рѣ́къ да́же и҆ до и҆схо́дищь землѝ . и҆ ты̀ в̾ кро́ви завѣ́та твоегѡ̀ , и҆спꙋсти́лъ є҆сѝ оу҆́жники твоѧ̀ и҆́з̾ рова не и҆мꙋ́ща воды̀ . сѧ́дете в̾ тверды́ни ю҆́жницы со́нмища . и҆ в̾ мѣ́сто є҆ди́нагѡ днѐ прише́льствїѧ твоегѡ̀ , сꙋгꙋ́ба воз̾да́мъ тебѣ̀ . зане́же напрѧго́хъ тѧ себѣ̀ і҆ꙋ́до , и҆ ꙗ҆́кѡ лꙋ́къ бра́нныи и҆спо́лнихъ є҆фре́ма . и҆ воз̾дви́гнꙋ ча́да твоѧ̀ сїѡ́не , на ча́да є҆́ллинскаѧ . и҆ ѡ҆сѧжꙋ́ тѧ , ꙗ҆́кѡ ѻ҆рꙋ́жїе хра́бра . и҆ гдⷭ҇ь ꙗ҆ви́тсѧ на ни́хъ , и҆ и҆зы́детъ ꙗ҆́кѡ мо́лнїѧ стрѣла̀ є҆гѡ̀ . и҆ гдⷭ҇ь бг҃ъ вседержи́тель трꙋбо́ю вострꙋ́битъ , и҆ по́йдетъ в̾ шꙋ́мѣ преще́нїѧ своегѡ̀ , и҆ гдⷭ҇ь вседержи́тель защи́титъ и҆́хъ .
 На литі́и , стихѣ́ры , гла́съ , а҃ . Всест҃ы́и дх҃ъ и҆́же а҆пⷭ҇лы наꙋчи́выи глаго́лати , и҆нѣ́ми стра́нными ꙗ҆зы́ки , то́й и҆ дѣ́темъ є҆вре́йскимъ не и҆скꙋсозло́бнымъ , повелѣва́етъ зва́ти , ѡ҆са́нна в̾ вы́шнихъ , бл҃гослове́нъ грѧды́и цр҃ь і҆и҃левъ . И҆́же собезнача́льныи , и҆ соприсносꙋ́щныи сн҃ъ и҆ сло́во ѻ҆́ч҃ее , на жребѧ́ти без̾слове́снѣ сѣдѧ̀ , прїи́де дне́сь во́ градъ і҆єрⷭ҇ли́мъ . є҆го́же херꙋви́ми со́ страхомъ и҆ тре́петомъ зрѣ́ти немо́гꙋтъ , дѣ́ти восхвали́ша с̾ ва́їѧмъ и҆ вѣ́твьми , хвалꙋ̀ та́йнꙋ воспѣва́юще , ѡ҆са́нна в̾ вы́шнихъ , ѡ҆са́нна сн҃е дв҃довъ , прише́дыи спастѝ ѿ ле́сти ве́сь ро́дъ на́шъ . Пре́жде шестѝ дне́й па́схи , гла́съ тво́й гдⷭ҇и оу҆слы́шасѧ во глꙋбина́хъ а҆́довѣхъ . тѣ́мже и҆ ла́зарѧ четверодне́вна воздви́глъ є҆сѝ . дѣ́ти же є҆вре́йскїѧ зовѧ́хꙋ , ѡ҆са́нна бж҃е на́шъ сла́ва тебѣ̀ . гла́съ , в҃ . Входѧ́щꙋ ти гдⷭ҇и во ст҃ы́и гра́дъ , на жребѧ́ти сѣдѧ̀ , тща́шебосѧ прїитѝ на́ страсть , да соверши́ши зако́нъ и҆ прⷪ҇рки . дѣ́ти же є҆вре́йскїѧ воскрⷭ҇нїѧ побѣ́дꙋ провозвѣща́юще , срѣта́хꙋ тѧ с̾ вѣ́твьми и҆ ва́їѧми гл҃юще , бл҃гослове́нъ є҆сѝ сп҃се поми́лꙋй на́съ . Сла́ва тебѣ̀ хрⷭ҇тѐ , и҆́же в̾ вы́шнихъ сѣдѧ́щемꙋ на прⷭ҇то́лѣ , и҆ ны́нѣ ча́емомꙋ съ чⷭ҇тны́мъ твои́мъ крⷭ҇то́мъ . тѣ́мже весели́тсѧ дщѝ сїѡ́нова , ра́дꙋютсѧ ꙗ҆зы́цы земні́и , вѣ́тви держа́тъ дѣ́ти , ри́зы же оу҆ченицы̀ , и҆ є҆ди́но ѿ всѣ́хъ слы́шашесѧ согла́сїе , бл҃гослове́нъ є҆сѝ сп҃се , поми́лꙋй на́съ .
 сла́ва , и҆ ны́нѣ . гла́съ , г҃ . Пре́жде шестѝ дне́й бытїѧ̀ па́схи , прїи́де і҆с҃ъ в̾ виѳа́нїю , возва́ти оу҆ме́рша четверодне́вна ла́зарѧ , и҆ проповѣ́дати воскрⷭ҇нїе . срѣто́ша же є҆гѡ̀ жены̀ ма́рѳа и҆ марі́ѧ сестрѣ̀ ла́заревѣ , вопїю́ще к̾ немꙋ̀ , гдⷭ҇и а҆́ще бы бы́лъ здѣ̀ , не бы̀ оу҆́мерлъ бра́тъ на́ю . и҆ гл҃а к̾ ни́ма , непред̾реко́хъ ли ва́ма , вѣ́рꙋѧй в̾ мѧ̀ а҆́ще и҆ оу҆́мретъ , жи́въ бꙋ́детъ . покажи́те ми гдѣ̀ положи́сте є҆гѡ̀ ; и҆ возопѝ к̾ немꙋ̀ зижди́тель всѣ́хъ , ла́заре грѧдѝ во́нъ .
 На стихо́внѣ , стихѣ́ры . гла́съ , и҃ . Ра́дꙋисѧ и҆ весели́сѧ гра́де сїѡ́не , красꙋ́йсѧ и҆ ра́дꙋисѧ цр҃кви бж҃їѧ , се́бо цр҃ь тво́й грѧде́тъ пра́вдою , на жребѧ́ти сѣдѧ̀ , ѿ дѣте́й восхвалѧ́емыи ѡ҆са́нна въ вы́шнихъ , бл҃гослове́нъ є҆сѝ , и҆мѣ́ѧи мно́жество щедро́тъ , поми́лꙋй на́съ .
 сти́хъ : и҆зоꙋ́стъ младе́нецъ ,꙳ и҆с̾сꙋ́щихъ соверши́лъ є҆сѝ хвалꙋ̀ . Прїи́де і҆с҃ъ дне́сь во́ градъ і҆єрⷭ҇ли́мъ , и҆спо́лнити писа́нїе , и҆ всѝ воспрїе́мше въ рꙋка́хъ ва́їи , ри́зы же постила́хꙋ є҆мꙋ̀ , вѣ́дꙋще ꙗ҆́кѡ то́й є҆́сть бг҃ъ на́шъ . є҆мꙋ́же херꙋви́ми вопїю́тъ непреста́ннѡ . ѡ҆са́нна в̾ вы́шнихъ , блгⷭ҇ве́нъ є҆сѝ и҆мѣ́ѧи мно́жество щедро́тъ , поми́лꙋй на́съ .
 сти́хъ : гдⷭ҇и гдⷭ҇ь на́шъ ,꙳ ꙗ҆́кѡ чꙋ́дно и҆́мѧ твоѐ по все́й землѝ . И҆́же на херꙋви́мѣхъ носи́мый , и҆ пѣва́емыи ѿ серафи́мъ , всѣ́де на жребѧ̀ давы́дски бла́же , и҆ дѣ́ти тѧ воспѣва́хꙋ бг҃олѣ́пнѡ , і҆ꙋде́и же хꙋ́лѧхꙋ без̾зако́ннѡ . несѣда́нїе бо ꙗ҆зы́къ , сѣда́лище жребца̀ проѡ҆бразова́ше , и҆з̾ невѣ́рїѧ въ вѣ́рꙋ претварѧ́емыхъ . сла́ва тебѣ̀ хрⷭ҇тѐ , є҆ди́не ми́лостиве и҆ чл҃колю́бче .
 сла́ва . гла́съ , ѕ҃ . Дне́сь бл҃года́ть ст҃а́гѡ дх҃а на́съ собра̀ , и҆ всѝ взе́мше крⷭ҇тъ тво́й глаго́лемъ , бл҃гослове́нъ грѧды́и во́ и҆мѧ гдⷭ҇не , ѡ҆са́нна в̾ вы́шнихъ . и҆ ны́нѣ . гла́съ , то́йже . Дне́сь бл҃года́ть ст҃а́гѡ дх҃а на́съ собра̀ , и҆ всѝ взе́мше крⷭ҇тъ тво́й глаго́лемъ , бл҃гослове́нъ грѧды́и во́ и҆мѧ гдⷭ҇не , ѡ҆са́нна в̾ вы́шнихъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , а҃ . Ѻ҆́бщее воскрⷭ҇нїе пре́жде своеѧ̀ стра́сти оу҆вѣрѧ́ѧ , и҆з̾ ме́ртвыхъ воз̾дви́глъ є҆сѝ ла́зарѧ хрⷭ҇тѐ бж҃е . тѣ́мже и҆ мы̀ ꙗ҆́кѡ ѻ҆́троцы , побѣ́дныѧ ѻ҆́бразы носѧ́ще , тебѣ̀ побѣди́телю сме́рти вопїе́мъ , ѡ҆са́нна в̾ вы́шнихъ , блгⷭ҇ве́нъ грѧды́и во́ и҆мѧ гдⷭ҇не . вⷤ . сла́ва , и҆ ны́нѣ . гла́съ , д҃ . Спогре́бшесѧ тебѣ̀ кр҃ще́нїемъ хрⷭ҇тѐ бж҃е на́шъ , без̾сме́ртныѧ жи́зни сподо́бихомсѧ воскрⷭ҇нїемъ твои́мъ , и҆ воспѣва́юще зове́мъ , бл҃гослове́нъ грѧды́и во́ и҆мѧ гдⷭ҇не .
 Въ нлⷣю цвѣтоно́сїѧ . на оу҆́трени , на бг҃ъ гдⷭ҇ь , тропарѝ . Ѻ҆́бщее воскрⷭ҇нїе . двⷤа . сла́ва , и҆ ны́нѣ . Спогре́бшесѧ тебѣ̀ . По а҃ , стихоло́гїи , сѣда́ленъ . гла́съ , д҃ . Съ вѣ́твьми оу҆́мнѡ ѡ҆чи́щени дш҃а́ми , ꙗ҆́коже дѣ́ти хрⷭ҇та̀ восхва́лимъ вѣ́рнѡ , велегла́снѡ зовꙋ́ще ꙗ҆́кѡ влⷣцѣ , бл҃гослове́нъ є҆сѝ сп҃се в̾ ми́ръ прише́дыи , спастѝ а҆да́ма ѿ дре́внїѧ клѧ́твы . дх҃о́внѡ бы́въ чл҃колю́бче но́выи а҆да́мъ , ꙗ҆́коже бл҃говоли́лъ є҆сѝ . и҆́же всѧ̀ сло́ве к̾ поле́зномꙋ оу҆стро́ивыи сла́ва тебѣ̀ . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , д҃ . На́д̾ дрꙋгомъ си хрⷭ҇тѐ сле́зы и҆сточи́въ та́йнѡ , и҆ воз̾дви́же и҆з̾ ме́ртвыхъ ла́зарѧ лежа́ща ме́ртва . ѡ҆ не́мже милосе́рдїе показа́лъ є҆сѝ чл҃колю́бче . оу҆вѣ́дѣвше же твоѐ прише́ствїе і҆с҃е , мно́жество младе́нецъ и҆зыдо́ша дне́сь , в̾ рꙋка́хъ ва́їи держа́ще ѡ҆са́нна тебѣ̀ взыва́хꙋ . и҆́же тогда̀ си́мъ свѣ́тъ тво́й восїѧ́выи просѣтѝ дш҃а на́ша . сла́ва , и҆ ны́нѣ . гла́съ , и҃ . И҆́же на престо́лѣ херꙋви́мстѣ , и҆ на жребѧ̀ всѣ́дыи на́съ ра́ди , и҆ к̾ стра́сти во́льнѣй дости́гъ , дне́сь слы́шитъ дѣте́й воз̾глаша́ющихъ ѡ҆са́нна , и҆ наро́довъ вопїю́щихъ сн҃е дв҃довъ , оу҆скорѝ и҆ спасѝ и҆́хже со́здалъ є҆сѝ , бл҃гослове́ныи і҆с҃е . на сїе́ бо прише́лъ є҆сѝ да разꙋмѣ́емъ сла́вꙋ твою̀ .
 По полїєлеѡ́сѣ , сѣда́ленъ . гла́съ , и҃ . Четверодне́внаго ла́зарѧ ѿ́ гроба воскр҃си́въ гдⷭ҇и , всѣ́хъ наꙋчи́лъ є҆сѝ вопи́ти тебѣ̀ с̾ ва́їѧми и҆ вѣ́твьми . бл҃гослове́нъ є҆сѝ хрⷭ҇тѐ грѧды́и во́ и҆мѧ гдⷭ҇не . сла́ва , и҆ ны́нѣ , то́йже .
 степе́нна , д҃ го гла́са . а҆нтиѳо́нъ , а҃ . проки́мен̾ , ѱл҃о́мъ дв҃довъ . и҆зоꙋ́стъ млⷣнцъ , и҆с̾сꙋ́щихъ соверши́лъ є҆сѝ хвалꙋ̀ . сти́хъ : гдⷭ҇и гдⷭ҇ь на́шъ , ꙗ҆́кѡ чꙋ́дно и҆́мѧ твоѐ по все́й землѝ . всѧ́ко дыха́нїе . є҆ѵⷢ҇а́лїе , ѿ матѳе́ѧ . заⷱ҇ , п҃г . воскрⷭ҇нїе хрⷭ҇то́во , неглаго́лемъ . ѱало́мъ , н҃ .
 Та́же , і҆єре́й взе́мъ кади́ло кади́тъ крⷭ҇тоѡ҆бра́зно . глаго́лѧ мл҃твꙋ над̾ ве́рбою . Гдⷭ҇и бж҃е на́шъ вседержи́телю , сказа́выи ѻ҆́бразъ цр҃ко́вныи ковче́гомъ , при пра́ведницѣ и҆ оу҆го́дницѣ твое́мъ но́и , и҆ прише́ствїе ст҃а́гѡ твоегѡ̀ дх҃а провозвѣсти́лъ є҆сѝ го́лꙋбемъ , сꙋче́цъ ма́сличный приносѧ́щимъ . и҆ сі́й ѻ҆́бразъ ѻ҆́троцы є҆вре́йстїи сконча́ша , є҆гда̀ с̾ вѣ́твьми ма́сличными и҆ ва́їѧми , тебѐ срѣто́ша и҆ зовꙋ́ще , и҆ гл҃юще , ѡ҆са́нна в̾ вы́шнихъ , бл҃гослове́нъ грѧды́и во́ и҆мѧ гдⷭ҇не . согла́снѡ тѝ и҆ мы̀ вопїе́мъ и҆ гл҃емъ , ѡ҆са́нна бл҃гослове́нъ прише́дыи сꙋди́ти пра́вдою , со ѻ҆ц҃е́мъ и҆ со ст҃ы́мъ дх҃омъ , ны́нѣ и҆ при́снѡ и҆ во́ вѣки вѣко́мъ , а҆ми́нь .
 є҆гда́же цѣлꙋ́ютъ бра́тїѧ є҆ѵⷢ҇а́лїе , раздава́етъ і҆єре́й ва́їѧ . сла́ва . моли́твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . моли́твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стихѣ́ра . гла́съ , ѕ҃ . Дне́сь бл҃года́ть ст҃а́гѡ дх҃а на́съ собра̀ , и҆ всѝ взе́мше крⷭ҇тъ тво́й глаго́лемъ , бл҃гослове́нъ грѧды́и во́ и҆мѧ гдⷭ҇не , ѡ҆са́нна в̾ вы́шнихъ .
 Кано́нъ . і҆рмо́съ , по два́жды . тропарѝ , на в҃і . Творе́нїе козмы̀ мни́ха . гла́съ , д҃ . пѣ́снь , а҃ . і҆рмо́съ . Ꙗ҆ви́шасѧ и҆сто́чницы бе́здны , ю҆́гꙋ неприча́стни , и҆ ѿкры́шасѧ мо́рю волнѧ́щꙋсѧ ѡ҆снова́нїѧ бꙋ́рею , ма́нїемъ бо запретѝ є҆мꙋ̀ , и҆зрѧ́дныѧ лю́ди спасѐ пою́ща , побѣ́днꙋю пѣ́снь тѝ гдⷭ҇и .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . И҆зоꙋ́стъ младе́нецъ неѕло́бивыхъ и҆ ссꙋ́щихъ , хвалꙋ̀ твои́хъ ра́бъ сверши́лъ є҆сѝ , разрꙋши́ти сꙋпоста́та , и҆ ѿмсти́ти стрⷭ҇тїю крⷭ҇та̀ , паде́нїе дре́внѧгѡ а҆да́ма , дре́вомъ же воз̾дви́гнꙋти сегѡ̀ пою́ща , побѣ́днꙋю пѣ́снь ти гдⷭ҇и . Пѣ́нїе цр҃кви прпⷣбныхъ , живꙋ́щемꙋ в̾ сїѡ́нѣ , тебѣ̀ хрⷭ҇тѐ прино́ситъ , ѡ҆ тебѣ́ же і҆и҃ль творцѣ̀ свое́мъ ра́дꙋетсѧ . и҆ го́ры ꙗ҆зы́цы проти́внїи зако́нꙋ и҆ каменосерде́чнїи , ѿ лица́ ти воз̾весели́шасѧ , и҆ пою́ще побѣ́днꙋю пѣ́снь ти гдⷭ҇и .
 катава́сїѧ : Ꙗ҆ви́шасѧ и҆сто́чницы .
 пѣ́снь , г҃ . і҆рмо́съ . Точа́щїи несѣко́мыи велѣ́нїемъ твои́мъ , тве́рдыи сса́вше ка́мень і҆и҃льстїи лю́дїе . ка́мень же ты̀ є҆сѝ хрⷭ҇тѐ и҆ жи́знь , на не́м̾же оу҆тверже́на бы́сть цр҃кви зовꙋ́щи , ѡ҆са́нна бл҃гослове́нъ є҆сѝ грѧды́и . Мертвеца̀ четверодне́вна повелѣ́нїемъ твои́мъ , и҆з̾ ме́ртвыхъ съ тре́петомъ а҆́дъ и҆спꙋстѝ ла́зарѧ . воскрⷭ҇нїе бо ты̀ є҆сѝ хрⷭ҇тѐ и҆ жи́знь , ѡ҆ не́мже оу҆тверже́на бы́сть цр҃кви зовꙋ́щи , ѡ҆са́нна бл҃гослове́нъ є҆сѝ грѧды́и . Воспо́йте лю́дїе бг҃олѣ́пнѡ в̾ сїѡ́нѣ , и҆ мл҃твꙋ воз̾дади́те хрⷭ҇тꙋ̀ во і҆єрⷭ҇ли́мѣ , са́мъ грѧде́тъ во сла́вѣ со ѻ҆́бластїю , ѡ҆ не́мже оу҆тверди́сѧ цр҃кви зовꙋ́щи , ѡ҆са́нна бл҃гослове́нъ є҆сѝ грѧды́и .
 катава́сїѧ : Точа́щїи несѣко́мыи .
 ѵ҆пако́й , гла́съ , и҃ . Съ вѣ́твьми воспѣ́вше пе́рвѣе , послѣдѝ с̾ древесы̀ ꙗ҆́ша неразꙋ́мивїи і҆ꙋде́е хрⷭ҇та̀ бг҃а . мы́ же вѣ́рою непрело́жною прⷭ҇нѡ почита́юще , ꙗ҆́кѡ бл҃года́телѧ , всегда̀ пою́ще вопїе́мъ є҆мꙋ̀ , бл҃гослове́нъ є҆сѝ грѧды́и а҆да́ма воз̾дви́гнꙋти .
 пѣ́снь , д҃ . і҆рмо́съ . Хрⷭ҇то́съ грѧды́и ꙗ҆́вственно бг҃ъ на́шъ , прїи́детъ и҆ незаме́длитъ , ѿ горы̀ присѣ́нныѧ ча́сты , дв҃цы ражда́ющїѧ без̾ мꙋ́жа , проро́къ дре́вле речѐ . тѣ́мъ всѝ вопїе́мъ , сла́ва си́лѣ твое́й гдⷭ҇и . Да ка́плютъ ѻ҆́блацы весе́лїе крѣ́пко , на ма́сличнѣй горѣ̀ . и҆ всѝ хо́лми , и҆ древа̀ дꙋбра́внаѧ да воспою́тъ хрⷭ҇та̀ , хва́лѧще с̾ ꙗ҆зы́ки . и҆ томꙋ̀ всѝ лю́дїе вопїе́мъ , сла́ва си́лѣ твое́й гдⷭ҇и . Въ крѣ́пости црⷭ҇твꙋѧи вѣ́чныи гдⷭ҇ь , ѡ҆болче́нъ прїи́детъ . сегѡ̀ оу҆́бѡ красоты́ же и҆ сла́вы , несказа́нно є҆́сть бл҃голѣ́пїе в̾ сїѡ́нѣ . тѣ́мже всѝ вопїе́мъ , сла́ва си́лѣ твое́й гдⷭ҇и . Пѧ́дїю и҆змѣ́ривыи не́бо , дла́нїю же зе́млю , гдⷭ҇ь прїи́де . сїѡ́на бо и҆збра̀ , в̾ то́мъ жи́ти и҆ цр҃ьствовати и҆зво́ли . и҆ воз̾любѝ лю́ди вѣ́рнѡ пою́щїѧ , сла́ва си́лѣ твое́й гдⷭ҇и .
 катава́сїѧ : Хрⷭ҇то́съ грѧды́и .
 пѣ́снь , є҃ . і҆рмо́съ . На сїѡ́нъ го́рꙋ взы́ди , бл҃говѣствꙋ́ѧ и҆ і҆єрⷭ҇ли́мꙋ проповѣ́даѧи , крѣ́постїю возне́съ гла́съ , пресла́внаѧ глаго́лана бы́ша ѡ҆ тебѣ̀ гра́де бж҃їи , ми́ръ на і҆и҃лѧ и҆ спасе́нїе ꙗ҆зы́кѡмъ . И҆́же в̾ вы́шнихъ сѣдѧ́и на херꙋви́мѣхъ бг҃ъ , и҆ призира́ѧи на смире́нныѧ , то́й грѧде́тъ во сла́вѣ со ѻ҆́бластїю , да и҆спо́лнѧтсѧ всѧ́ческаѧ бжⷭ҇твеныѧ хвалы̀ є҆гѡ̀ . ми́ръ на і҆и҃лѧ , и҆ спасе́нїе ꙗ҆зы́кѡмъ . Сїѡ́не , горо̀ бж҃їѧ ст҃а́ѧ , і҆єрⷭ҇ли́мѣ ѻ҆́крⷭ҇тъ ѻ҆́чи твоѝ воз̾ведѝ , и҆ ви́ждь со́браннаѧ ча́да твоѧ̀ в̾ тебѣ̀ , се́бо прїидо́ша и҆з̾дале́ча поклони́тисѧ цр҃ю твоемꙋ̀ . ми́ръ на і҆и҃лѧ , и҆ спасе́нїе ꙗ҆зы́кѡмъ .
 катава́сїѧ : На сїѡ́нъ го́рꙋ взы́ди .
 пѣ́снь , ѕ҃ . і҆рмо́съ . Возопи́ша с̾ весе́лїемъ пра́ведныхъ дꙋ́си , ны́нѣ ми́рꙋ завѣ́тъ но́въ завѣща́етсѧ , и҆ кропле́нїемъ ѡ҆бновѧ́тсѧ лю́дїе , бж҃їею кро́вїю . Прїимѝ і҆и҃лю бж҃їе црⷭ҇тво , и҆ пребыва́ѧи во тмѣ̀ , свѣ́тъ да оу҆́зриши вели́къ , и҆ кропле́нїемъ да ѡ҆бновѧ́тсѧ лю́дїе , бжⷭ҇твеною кро́вїю . Разрѣшены̀ своѧ̀ оу҆́зники сїѡ́нѣ и҆спꙋстѝ , и҆ ѿ́ рова невѣ́дѣнїѧ без̾во́дна воз̾ведѝ , и҆ кропле́нїемъ да ѡ҆бновѧ́тсѧ лю́дїе , бжⷭ҇твеною кро́вїю .
 катава́сїѧ : Возопи́ша с̾ весе́лїемъ .
 конда́къ . гла́съ , ѕ҃ . На прⷭ҇то́лѣ на́ нб҃си , на жребѧ́ти на землѝ носи́мь хрⷭ҇тѐ бж҃е , ѿ а҆́нг҃лъ хвале́нїе , и҆ ѿ дѣте́й воспѣва́нїе прїе́млѧ , зовꙋ́щихъ ти , бл҃гослове́нъ є҆сѝ прише́дыи а҆да́ма воз̾дви́гнꙋти . и҆́косъ . Поне́же а҆́да свѧза́въ , и҆ сме́рть оу҆мертви́лъ є҆сѝ , и҆ ми́ра воста́вилъ є҆сѝ , с̾ ва́їемъ ѻ҆́троцы восхвалѧ́хꙋ тѧ̀ хрⷭ҇тѐ , ꙗ҆́кѡ побѣди́телѧ , и҆ вопїю́ще ти дне́сь , ѡ҆са́нна сн҃е дв҃довъ . не к̾ томꙋ́ бо речѐ , закала́ютсѧ младе́нцы , за младе́нца мр҃і́ина , но за всѧ̀ и҆ младе́нцы и҆ ста́рцы , є҆ди́нъ распина́ешисѧ . и҆ к̾ томꙋ̀ на на́съ невмѣсти́тсѧ ме́чь . твоѧ́ бо ре́бра прободꙋ́тсѧ копїе́мъ . тѣ́мже ра́дꙋющесѧ гл҃емъ , бл҃гослове́нъ є҆сѝ грѧды́и а҆да́ма воз̾дви́гнꙋти .
 пѣ́снь , з҃ . і҆рмо́съ . Спасы́и во ѻ҆гнѝ а҆враа́мскїѧ сѝ дѣ́ти , и҆ халдѣ́и оу҆би́въ , ꙗ҆́же без̾ пра́вды пра́ведныѧ оу҆ловлѧ́хꙋ , препѣ́тыи гдⷭ҇и бж҃е ѻ҆ц҃ъ бл҃гослове́нъ є҆сѝ . Поклонѧ́ющесѧ лю́дїе , и҆ со оу҆ченикѝ ра́дꙋющесѧ , съ ва́їѧми ѡ҆са́нна сн҃ꙋ давы́довꙋ зовѧ́хꙋ , препѣ́тыи гдⷭ҇и бж҃е ѻ҆ц҃ъ бл҃гослове́нъ є҆сѝ . Не и҆скꙋсозло́бное мно́жество , є҆щѐ младе́нствꙋющее є҆стество̀ , бг҃олѣ́пнѡ тѧ цр҃ѧ і҆и҃лева ѻ҆́трочески поѧ́хꙋ , препѣ́тыи гдⷭ҇и бж҃е ѻ҆ц҃ъ бл҃гослове́нъ є҆сѝ . Съ ва́їѧми тѧ хрⷭ҇тѐ , и҆ вѣ́твьми хва́лѧще мно́жество , блгⷭ҇ве́нъ прише́дыи цр҃ь вѣко́мъ вопїѧ́хꙋ , препѣ́тыи гдⷭ҇и бж҃е ѻ҆ц҃ъ блгⷭ҇ве́нъ є҆сѝ .
 катава́сїѧ : Спасы́и во ѻ҆гнѝ .
 пѣ́снь , и҃ . і҆рмо́съ . Весели́сѧ і҆єрⷭ҇ли́мѣ , торжествꙋ́йте лю́бѧщїи сїѡ́на , црⷭ҇твꙋѧи бо во́ вѣки гдⷭ҇ь си́ламъ прїи́детъ . да говѣ́етъ всѧ̀ землѧ̀ ѿ лица̀ є҆гѡ̀ , и҆ да вопїе́тъ , бл҃гослови́те всѧ̀ дѣ́ла гдⷭ҇нѧ гдⷭ҇а . На жребѧ̀ мла́до всѣ́дъ , црⷭ҇твꙋѧи тобо́ю сїѡ́нѣ хрⷭ҇то́съ , прїи́де бо без̾слове́снꙋю и҆́дольскꙋю пре́лесть разрꙋши́ти , и҆ неꙋдержа́нное стремле́нїе оу҆ста́вити всѣ́хъ ꙗ҆зы́кѡвъ , во є҆́же пѣ́ти , бл҃гослови́те всѧ̀ дѣ́ла гдⷭ҇нѧ гдⷭ҇а . Бг҃ъ тво́й сїѡ́нѣ , ра́дꙋисѧ ѕѣлѡ̀ , црⷭ҇твꙋѧи бо во́ вѣки хрⷭ҇то́съ , се́й ꙗ҆́коже пи́шетъ , кро́токъ и҆ спаса́ѧи , пра́ведныи и҆зба́витель на́шъ прїи́де на жребѧ́ти , коне́чное вра́жїе оу҆би́ти шата́нїе . є҆мꙋ́же вопїе́мъ , бл҃гослови́те всѧ̀ дѣ́ла гдⷭ҇нѧ гдⷭ҇а . Ѡ҆скꙋдѣ̀ бжⷭ҇твеныхъ даро́въ , законопрестꙋ́пное со́нмище непокори́выхъ . до́мъ бо моли́твы бж҃їѧ , верте́пъ сотвори́ша разбо́йническъ , и҆ ѿ́ срⷣца и҆зба́вителѧ ѿри́нꙋвше . є҆мꙋ́же пое́мъ , блгⷭ҇ви́те всѧ̀ дѣ́ла гдⷭ҇нѧ гдⷭ҇а . катава́сїѧ : Хва́лимъ бл҃гослови́мъ . Весели́сѧ і҆єросали́мѣ . [покло́н̾] . честнѣ́йшꙋю непое́мъ .
 пѣ́снь , ѳ҃ . і҆рмо́съ . Бг҃ъ гдⷭ҇ь и҆ ꙗ҆ви́сѧ на́мъ , соста́вите пра́здникъ , и҆ веселѧ́щесѧ прїиди́те воз̾вели́чимъ хрⷭ҇та̀ , с̾ ва́їѧми и҆ вѣ́твьми , пѣ́сньми зовꙋ́ще , бл҃гослове́нъ грѧды́и во́ и҆мѧ гдⷭ҇а сп҃са на́шегѡ . Ꙗ҆зы́цы почто̀ шата́етесѧ писа́ньми ; и҆ сщ҃е́нницы почто̀ тще́тнымъ поꙋчи́стесѧ ; кто̀ се́й ре́кше є҆мꙋ́же дѣ́ти с̾ ва́їѧми и҆ вѣ́твьми и҆ пѣ́сньми зовꙋ́тъ , бл҃гослове́нъ грѧды́и во́ и҆мѧ гдⷭ҇а сп҃са на́шегѡ . Сѐ оу҆́бѡ бг҃ъ на́шъ , є҆мꙋ́же никто́же подо́бенъ , пра́веденъ всѧ́къ пꙋ́ть и҆з̾ѡ҆брѣ́тъ , и҆ дадѐ воз̾лю́бленномꙋ і҆и҃лю . по си́хже с̾ чл҃ки поживѐ ꙗ҆́вльсѧ , блгⷭ҇ве́нъ грѧды́и во́ и҆мѧ гдⷭ҇а сп҃са на́шегѡ . Собла́зны стезѝ , что̀ бли́зъ вы̀ положи́сте непокори́вїи ; но́ги ва́ша ско́ры кро́вь и҆злїѧ́ти влⷣчню . но воскрⷭ҇нетъ всѣ́хъ спастѝ зовꙋ́щихъ , бл҃гослове́нъ грѧды́и во́ и҆мѧ гдⷭ҇а сп҃са на́шегѡ . задосто́йнѡ : Бг҃ъ гдⷭ҇ь и҆ ꙗ҆ви́сѧ на́мъ . [покло́н̾ до землѝ] .
 Свѣти́льна же , неглаго́лемъ , но то́чїю : ст҃ъ гдⷭ҇ь бг҃ъ на́шъ . три́жды , на́ гласъ , д҃ .
 На хвали́тѣхъ , стихѣ́ры , на́ ѕ҃ . гла́съ , д҃ . Хотѧ́щꙋ ти вни́ти во ст҃ы́и гра́дъ гдⷭ҇и , вѣ́тви садо́вныѧ лю́дїе ноша́хꙋ , тебѐ пою́ще всѣ́хъ влⷣкꙋ . зрѧ́ще тѧ на жребѧ́ти сѣдѧ́ща , ꙗ҆́коже на херꙋви́мѣхъ зрѧ́хꙋ . и҆ сегѡ̀ ра́ди си́це вопїѧ́хꙋ , ѡ҆са́нна в̾ вы́шнихъ блгⷭ҇ве́нъ є҆сѝ прише́дыи , и҆ па́ки грѧды́и во́ и҆мѧ гдⷭ҇не . двⷤа . Мно́жество наро́да гдⷭ҇и постила́хꙋ по пꙋтѝ ри́зы своѧ̀ . дрꙋзі́и же рѣ́захꙋ вѣ́тви ѿ древе́съ , и҆ ноша́хꙋ . пред̾ и҆дꙋ́щїи же и҆ послѣ́дꙋющїи , вопїѧ́хꙋ гл҃юще , ѡ҆са́нна сн҃е дв҃довъ , блгⷭ҇ве́нъ є҆сѝ прише́дыи , и҆ па́ки грѧды́и во́ и҆мѧ гдⷭ҇не . двⷤа . И҆зы́дите ꙗ҆зы́цы , и҆зы́дите лю́дїе , и҆ ви́дите дне́сь , цр҃ѧ нбⷭ҇наго , ꙗ҆́кѡ на прⷭ҇то́лѣ высо́цѣ , на жребѧ́ти хꙋ́дѣ во і҆єросали́мъ входѧ́ща . ро́де і҆ꙋде́йскїи невѣ́рныи и҆ прелюбодѣ́ивыи , грѧдѝ и҆ ви́ждь , є҆го́же ви́дѣ і҆са́їѧ , в̾ пло́ти на́съ ра́ди прише́дша . ка́кѡ оу҆невѣща́етъ себѣ̀ , ꙗ҆́кѡ цѣломꙋ́дрена но́вагѡ сїѡ́на , и҆ ѿме́щетъ ѡ҆сꙋжде́ное со́нмище . тѣ́мже въ нетлѣ́ннѣ бра́цѣ и҆ нескве́рненѣ , нескве́рнїи сте́кшесѧ хва́лѧтъ съ не и҆скꙋсозло́бными дѣтьмѝ . с̾ ни́миже пою́ще вопїе́мъ пѣ́снь а҆́нг҃льскꙋю , ѡ҆са́нна в̾ вы́шнихъ , и҆мꙋ́щемꙋ ве́лїю млⷭ҇ть . Ѻ҆́бщее воскрⷭ҇нїе пре́жде во́льныѧ стрⷭ҇ти твоеѧ̀ , во оу҆вѣ́ренїе всѣ́хъ пред̾показа́въ хрⷭ҇тѐ бж҃е . ла́зарѧ оу҆́бѡ въ виѳа́нїи , крѣ́пкою си́лою твое́ю , четверодне́вна ме́ртва воскр҃си́лъ є҆сѝ . и҆ слѣпце́мъ же видѣ́нїе , ꙗ҆́кѡ свѣтода́вецъ бг҃ъ дарова́лъ є҆сѝ . и҆ во ст҃ы́и гра́дъ со оу҆ченикѝ свои́ми в̾ше́лъ є҆сѝ , сѣдѧ̀ на жребѧ́ти ѻ҆́сли , проро́ческаѧ сверша́ѧ проповѣ́данїѧ , и҆́же на херꙋви́мѣхъ носи́мыи , и҆ дѣ́ти є҆вре́йскїѧ съ вѣ́твьми и҆ ва́їемъ пред̾срѣта́хꙋ тѧ . тѣ́мже и҆ мы̀ вѣ́тви ма́сличныѧ носѧ́ще и҆ ва́їѧ , бл҃года́рственѡ тебѣ̀ вопїе́мъ , ѡ҆са́нна в̾ вы́шнихъ , блгⷭ҇ве́нъ грѧды́и во́ и҆мѧ гдⷭ҇не . сла́ва , и҆ ны́нѣ . гла́съ , ѕ҃ . Пре́жде шестѝ дне́й па́схи , прїи́де і҆с҃ъ в̾ виѳа́нїю , и҆ пристꙋпи́ша к̾ немꙋ̀ оу҆ченицы̀ є҆гѡ̀ гл҃юще є҆мꙋ̀ , гдⷭ҇и , гдѣ̀ хо́щеши оу҆гото́ваемъ ти ꙗ҆́сти па́схꙋ ; ѻ҆́нъ же посла̀ и҆́хъ , и҆ди́те в̾ пре́днюю ве́сь , и҆ ѡ҆брѧ́щете чл҃ка в̾ скꙋде́ли во́дꙋ носѧ́ща , послѣ́дꙋйте є҆мꙋ̀ , и҆ до́мꙋ влⷣцѣ рцы́те , оу҆чи́тель гл҃етъ , оу҆ тебѐ сотворю̀ па́схꙋ со оу҆ченикѝ мои́ми . Славосло́вїе вели́кое . тропа́рь : ѻ҆́бщее воскрⷭ҇нїе . є҆ктенїѧ̀ , и҆ ѿпꙋ́стъ . ча́съ , а҃ . и҆ коне́чныи ѿпꙋ́стъ . На часѣ́хъ , тропа́рь : ѻ҆́бщее воскрⷭ҇нїе . сла́ва , спогре́бшесѧ тебѣ̀ кр҃ще́нїемъ . по трⷭ҇то́мъ , конда́къ , пра́здникꙋ .
 А҆́ще ли неприлꙋчи́тсѧ бы́ти литꙋргі́и . На часѣ́хъ бл҃же́нна , ѿ кано́на , пѣ́снь , г҃ , и҆ ѕ҃ ѧ .
 На литꙋргі́и . а҆нтиѳо́нъ , а҃ . ѱало́мъ , рд҃і . Воз̾люби́хъ ꙗ҆́кѡ оу҆слы́ша гдⷭ҇ь гла́съ моле́нїѧ моегѡ̀ . мл҃твами бцⷣы сп҃се спасѝ на́съ . сти́хъ : Ꙗ҆́кѡ приклонѝ оу҆́хо своѐ мнѣ̀ , и҆ во́ дни моѧ̀ призовꙋ̀ . мл҃твами бцⷣы сп҃се спасѝ на́съ . сти́хъ : Ѡ҆бъѧ́ша мѧ болѣ́зни сме́ртныѧ , и҆ бѣды̀ а҆́довы ѡ҆брѣто́ша мѧ . мл҃твами бцⷣы сп҃се спасѝ на́съ . сти́хъ : Ско́рби и҆ болѣ́зни ѡ҆брѣто́хъ , и҆ и҆́мѧ гдⷭ҇не призва́хъ . мл҃твами бцⷣы сп҃се спасѝ на́съ . сла́ва . мл҃твами бцⷣы сп҃се спасѝ на́съ . и҆ ны́нѣ . мл҃твами бцⷣы сп҃се спасѝ на́съ .
 а҆нтиѳо́нъ , в҃ . ѱало́мъ , р҃є . Вѣ́ровахъ тѣ́мже и҆ воз̾глаго́лахъ , а҆́зъ же смири́хсѧ ѕѣлѡ̀ . спасѝ на́съ сн҃е бж҃їи , всѣ́дыи на жребѧ̀ пою́щихъ тѝ , а҆ллилꙋ́їѧ , гⷤ . сти́хъ : А҆́зъ же рѣ́хъ воꙋ́жасѣ мое́мъ . спасѝ на́съ сн҃е бж҃їи . сти́хъ : Что̀ воз̾да́мъ гдⷭ҇ви ѡ҆ всѣ́хъ , и҆́хже воз̾да́стъ ми . спасѝ на́съ сн҃е бж҃їи . сти́хъ : Ча́шꙋ спасе́нїѧ прїимꙋ̀ , и҆ и҆́мѧ гдⷭ҇не призовꙋ̀ . спасѝ на́съ сн҃е бж҃їи . сла́ва , и҆ ны́нѣ . Є҆диноро́дныи сн҃е .
 а҆нтиѳо́нъ , г҃ . ѱало́мъ , рз҃і . И҆сповѣ́дайтесѧ гдⷭ҇ви ꙗ҆́кѡ бл҃гъ , ꙗ҆́кѡ в̾ вѣ́къ млⷭ҇ть є҆гѡ̀ . тропа́рь : ѻ҆́бщее воскрⷭ҇нїе . сти́хъ : Да рече́тъ оу҆́бѡ до́мъ і҆и҃левъ , ꙗ҆́кѡ бл҃гъ , ꙗ҆́кѡ в̾ вѣ́къ млⷭ҇ть є҆гѡ̀ . ѻ҆́бщее воскрⷭ҇нїе . сти́хъ : Да рече́тъ оу҆́бѡ до́мъ а҆арѡ́нь , ꙗ҆́кѡ бл҃гъ , ꙗ҆́кѡ в̾ вѣ́къ млⷭ҇ть є҆гѡ̀ . ѻ҆́бщее воскрⷭ҇нїе . сти́хъ : Да рекꙋ́тъ оу҆́бѡ всѝ боѧ́щїисѧ гдⷭ҇а , ꙗ҆́кѡ бл҃гъ , ꙗ҆́кѡ в̾ вѣ́къ млⷭ҇ть є҆гѡ̀ . ѻ҆́бщее воскрⷭ҇нїе . вхо́дъ : Бл҃гослове́нъ грѧды́и во́ и҆мѧ гдⷭ҇не , бл҃гослови́хомъ вы̀ и҆́з̾ домꙋ гдⷭ҇нѧ , бг҃ъ гдⷭ҇ь и҆ ꙗ҆ви́сѧ на́мъ .
 тропарѝ : Ѻ҆́бщее воскрⷭ҇нїе пре́жде своеѧ̀ стрⷭ҇ти оу҆вѣрѧ́ѧ , и҆з̾ ме́ртвыхъ воз̾дви́глъ є҆сѝ ла́зарѧ хрⷭ҇тѐ бж҃е . тѣ́мже и҆ мы̀ ꙗ҆́кѡ ѻ҆́троцы , побѣ́дныѧ ѻ҆́бразы носѧ́ще , тебѣ̀ побѣди́телю сме́рти вопїе́мъ , ѡ҆са́нна в̾ вы́шнихъ , блгⷭ҇ве́нъ грѧды́и во́ и҆мѧ гдⷭ҇не . сла́ва . Спогре́бшесѧ тебѣ̀ кр҃ще́нїемъ хрⷭ҇тѐ бж҃е на́шъ , без̾сме́ртныѧ жи́зни сподо́бихомсѧ воскрⷭ҇нїемъ твои́мъ , и҆ воспѣва́юще зове́мъ , бл҃гослове́нъ грѧды́и во́ и҆мѧ гдⷭ҇не . и҆ ны́нѣ . конда́къ : На престо́лѣ на́ нб҃си , на жребѧ́ти на землѝ носи́мь хрⷭ҇тѐ бж҃е , ѿ а҆́нг҃лъ хвале́нїе , и҆ ѿ дѣте́й воспѣва́нїе прїе́млѧ , зовꙋ́щихъ ти , бл҃гослове́нъ є҆сѝ прише́дыи а҆да́ма воздви́гнꙋти . та́же , трⷭ҇то́е . проки́менъ , ѱл҃о́мъ дв҃довъ . блгⷭ҇ве́нъ грѧды́и во́ и҆мѧ гдⷭ҇не , бг҃ъ гдⷭ҇ь и҆ ꙗ҆ви́сѧ на́мъ . сти́хъ : и҆сповѣ́дайтесѧ гдⷭ҇ви ꙗ҆́кѡ бл҃гъ , ꙗ҆́кѡ в̾ вѣ́къ млⷭ҇ть є҆гѡ̀ . а҆пⷭ҇лъ , къ филипписе́омъ . заⷱ҇ , см҃з . а҆ллилꙋ́їѧ . воспо́йте гдⷭ҇ви пѣ́снь но́вꙋ . сти́хъ : ви́дѣша всѝ ꙗ҆зы́цы спасе́нїе бг҃а на́шегѡ . є҆ѵⷢ҇а́лїе , ѿ і҆ѡа́нна . заⷱ҇ , м҃а . и҆ быва́етъ литꙋргі́ѧ златоꙋ́стова . прича́стенъ . блгⷭ҇ве́нъ грѧды́и во́ и҆мѧ гдⷭ҇не , бг҃ъ гдⷭ҇ь и҆ ꙗ҆ви́сѧ на́мъ .
 На трапе́зѣ же оу҆тѣше́нїе бра́тїи , ꙗ҆́мы ры́бꙋ , и҆ вино̀ пїе́мъ , бл҃годарѧ́ще бг҃а .


 Въ тꙋ́же , недѣ́лю , ве́черъ . на гдⷭ҇и возва́хъ , стихѣ́ры , на́ ѕ҃ . гла́съ , и҃ . Ра́дꙋисѧ и҆ весели́сѧ гра́де сїѡ́не , красꙋ́йсѧ и҆ ра́дꙋйсѧ цр҃кви бж҃їѧ , се́бо цр҃ь тво́й прїи́де пра́вдою на жребѧ́ти сѣдѧ̀ , ѿ дѣте́й восхвалѧ́емъ . ѡ҆са́нна в̾ вы́шнихъ бл҃гослове́нъ є҆сѝ , и҆мѣ́ѧи мно́жество щедро́тъ поми́лꙋй на́съ . двⷤа . Прїи́де і҆с҃ъ дне́сь во́ градъ і҆єрⷭ҇ли́мъ , и҆спо́лнити писа́нїе , и҆ всѝ воспрїе́мше в̾ рꙋка́хъ ва́їи , ри́зы же постила́хꙋ є҆мꙋ̀ , вѣ́дꙋще ꙗ҆́кѡ то́й є҆́сть бг҃ъ на́шъ . є҆мꙋ́же херꙋви́ми вопїю́тъ непреста́ннѡ . ѡ҆са́нна в̾ вы́шнихъ , блгⷭ҇ве́нъ є҆сѝ и҆мѣ́ѧи мно́жество щедро́тъ , поми́лꙋй на́съ . двⷤа . И҆́же на херꙋви́мѣхъ носи́мый , и҆ пѣва́емыи ѿ серафи́мъ , всѣ́де на жребѧ̀ дв҃дски бла́же . и҆ дѣ́ти тѧ воспѣва́хꙋ бг҃олѣ́пнѡ , і҆ꙋде́и же хꙋ́лѧхꙋ без̾зако́ннѡ . несѣда́нїе бо ꙗ҆зы́къ , сѣда́лище жребца̀ проѡ҆бразова́ше , и҆з̾ невѣ́рїѧ в̾ вѣ́рꙋ претварѧ́емыхъ . сла́ва тебѣ̀ хрⷭ҇тѐ , є҆ди́не ми́лостиве и҆ чл҃колю́бче . двⷤа .
 сла́ва . Ра́дꙋисѧ и҆ весели́сѧ гра́де сїѡ́не .
 и҆ ны́нѣ . И҆́же на херꙋви́мѣхъ носи́мый . та́же , вы́ходъ : свѣ́тѣ ти́хїи . проки́менъ , дню̀ .
 На стихо́внѣ , стихѣ́ры . гла́съ , в҃ . Ѿ вѣ́твей и҆ ва́їѧ ꙗ҆́кѡ ѿ бжⷭ҇твена пра́здника , в̾ бжⷭ҇твеный преше́дше пра́здникъ къ честны́мъ хрⷭ҇то́вымъ страсте́мъ вѣ́рнїи , и҆ сте́кшесѧ , же́ртвꙋ спасе́нꙋю сегѡ̀ да ви́димъ , за на́съ стра́сть под̾є́млюща во́льнꙋю , и҆ дш҃ꙋ свою̀ и҆збавле́нїе подаю́ща всемꙋ̀ ми́рꙋ . томꙋ́ же пѣ́нїе подо́бное , бл҃годарѧ́ще воспое́мъ , прилѣ́жнѡ зовꙋ́ще , и҆́же бл҃гоꙋтро́бїѧ и҆сто́чниче , и҆ спасе́нїѧ приста́нище , гдⷭ҇и сла́ва тебѣ̀ .
 сти́хъ : гла́съ , г҃ . воспо́йте гдⷭ҇ви ,꙳ пѣ́снь но́вꙋ . Стра́шно є҆́же в̾па́сти в̾ рꙋ́цѣ бг҃а жи́ва , то́й бо сꙋдїѧ̀ є҆́сть помысло́мъ , и҆ мы́слемъ срⷣчнымъ . да никто́же вни́детъ и҆скꙋша́ѧ вѣ́рꙋ непоро́чнꙋю , но въ кро́тости и҆ стра́сѣ хрⷭ҇тꙋ̀ пристꙋ́пимъ , да прїи́мемъ млⷭ҇ть , и҆ бл҃года́ть ѡ҆брѧ́щемъ въ бл҃говре́меннꙋю по́мощь .
 сти́хъ : гла́съ , з҃ . ви́дѣша всѝ концы̀ землѝ ,꙳ спасе́нїе бг҃а на́шегѡ . Со́нмице лꙋка́ваѧ и҆ прелюбодѣ́иваѧ , ꙗ҆́же своемꙋ̀ мꙋ́жꙋ несохра́ньши вѣ́рꙋ , что̀ держи́ши завѣ́тъ , є҆мꙋ́же нѣ́си наслѣ́дница ; что́сѧ хва́лиши ѡ҆ ѻ҆ц҃ѣ , сы́на ѿве́ргшисѧ . прⷪ҇ркъ оу҆́бѡ непрїѧ́тъ , и҆́же тогѡ̀ проповѣ́давшихъ . понѐ ча́дъ свои́хъ оу҆срами́сѧ , си́це вопїю́щихъ , ѡ҆са́нна сн҃е дв҃довъ , бл҃гослове́нъ грѧды́и во́ и҆мѧ гдⷭ҇не .
 сла́ва . гла́съ , в҃ . Ѿ вѣ́твей и҆ ва́їѧ ꙗ҆́кѡ .
 и҆ ны́нѣ . гла́съ , г҃ . Стра́шно є҆́же в̾па́сти .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропарѝ : бцⷣе дв҃о ра́дꙋисѧ . и҆ про́чаѧ с̾ покло́ны . и҆ ѿпꙋ́стъ : прише́дыи на́ стрⷭ҇ть во́льнꙋю хрⷭ҇то́съ и҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , и҆ всѣ́хъ ст҃ы́хъ . сі́и же ѿпꙋ́стъ гл҃етсѧ , в̾ пнⷣе , вовто́рникъ , в̾ среⷣ , в̾ четверто́к̾ , в̾ пѧто́к̾ вели́кїи .
 На па́вечерницѣ пое́мъ трипѣ́снецъ вели́кагѡ пнⷣльника . творе́нїе ки́ръ а҆ндре́ѧ кри́тскагѡ . і҆рмо́съ , по вⷤ . тропарѝ , на́ і҃ . послѣдѝ і҆рмо́съ , ѻ҆́ба ли́ка в̾кꙋ́пѣ . гла́съ , и҃ . пѣ́снь , а҃ . і҆рмо́съ . Сокрꙋ́шшемꙋ бра́ни мы́шцею свое́ю , и҆ прове́дшемꙋ і҆и҃лѧ сквозѣ̀ чермно́е мо́ре , воспое́мъ є҆мꙋ̀ ꙗ҆́кѡ и҆зба́вителю на́шемꙋ ꙗ҆́кѡ просла́висѧ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . 
 ѡ́сифовꙋ цѣломꙋ́дрїю подо́бѧщесѧ вѣ́рнїи . разꙋмѣ́емъ поче́тшаго , чл҃ческое слове́сное сꙋщество̀ , всѧ́цѣмъ хране́нїемъ живꙋ́ще , добродѣ́телїю дѣ́йственою . Ѻ҆́бразъ влⷣчень написꙋ́ѧ і҆ѡ́сифъ , в̾ ро́въ в̾ве́рженъ бы́сть , и҆ про́данъ ѿ сро́дникъ , и҆ всѧ̀ претерпѣ̀ сла́вныи , во ѻ҆́бразъ по и҆́стинѣ хрⷭ҇то́въ . Смоко́вницы без̾пло́дствїѧ оу҆бѣжа́вше бра́тїе , разꙋмѣ́емъ ѻ҆́бразъ , да не и҆́схнемъ , ꙗ҆́коже и҆ ѻ҆на̀ тогда̀ , є҆гда̀ воз̾вра́щьсѧ чл҃колюби́выи прїи́де к̾ не́й а҆́лча . До́брыхъ недѣ́ланїе оу҆подо́бисѧ смоко́вницѣ , тогѡ̀ оу҆́бѡ оу҆клони́мсѧ , да не и҆́схнемъ , ꙗ҆́коже и҆ ѻ҆на̀ тогда̀ . собо́рище бо ли́ствїемъ покрыва́ющеесѧ пред̾написа́сѧ . 
 і҆с҃ъ за ми́ръ тща́сѧ пострада́ти во́лею , и҆́детъ со оу҆ченикѝ свои́ми во́ градъ і҆єрⷭ҇ли́мъ , к̾ во́льнѣй стра́сти , наню́же прїи́де пострада́ти . Прилѣпи́вшїисѧ гдⷭ҇ви всѝ , потща́вшемꙋсѧ пострада́ти , гото́ви бꙋ́демъ ко ѡ҆плева́нїю , и҆ к̾ порꙋга́нїю и҆ ко оу҆ничиже́нїю , ꙗ҆́кѡ да пречи́стыми є҆гѡ̀ страстьмѝ , сподо́блени бꙋ́демъ просла́витисѧ . сла́ва . Стра́стїю стра́сти и҆сцѣлѧ́етъ пострада́выи на́съ ра́ди , хотѧ́ бо прои҆зво́дитъ на на́ше сꙋщество̀ чл҃ческое , животво́рнаѧ своѧ̀ страда́нїѧ , да спасе́мсѧ мы̀ . и҆ ны́нѣ , боⷢ҇ . Же́злъ оу҆́бѡ мѡѷсе́ѡвъ и҆ же́злъ а҆арѡ́новъ , стра́ннѡ претворе́нїе , и҆ па́че оу҆ма̀ смотре́нїе и҆мѣ́ста . твое́ же чре́во бг҃ороди́тельнице , ржⷭ҇тво̀ ѡ҆бновлѧ́етъ но́во .
 катава́сїѧ : Сокрꙋ́шшемꙋ бра́ни .
 пѣ́снь , и҃ . і҆рмо́съ . Проѧвле́ннагѡ на горѣ̀ ст҃ѣ́й , и҆ в̾ кꙋпинѣ̀ ѻ҆́гненнѣй , дв҃ческꙋю мѡѷсе́ѡви та́йнꙋ ꙗ҆́вльшагѡ , гдⷭ҇а по́йте и҆ превозноси́те є҆гѡ̀ во́ вѣки . Цѣломꙋ́дрїемъ оу҆краси́вше житїѐ , и҆ мꙋ́дростїю сохрани́вше вѣ́рꙋ , пра́ведными ѻ҆́бразы ходѧ́ще , да в̾ мꙋ́жествѣ спослѣ́дꙋюще , хрⷭ҇тꙋ̀ сраспне́мсѧ . Дрꙋгꙋ́ю є҆́ввꙋ ѡ҆брѣ́тъ є҆гѵ́птѧныню , непобѣди́сѧ к̾ неподо́бномꙋ дѣѧ́нїю патрїа́рхъ і҆ѡ́сифъ , но стоѧ́ше ꙗ҆́коже ка́мень а҆дама́нтъ , ѿ страсте́й без̾че́стїѧ не ѡ҆бьѧ́тъ . Ше́ствꙋѧ жите́йскимъ хожде́нїемъ сп҃се мо́й , взалка́лъ є҆сѝ во́лею спасе́нїѧ всѣ́хъ жела́ѧ . и҆ сїѐ взыска́лъ є҆сѝ ѡ҆браще́нїѧ ꙗ҆́же ѿ тебѐ оу҆да́лившимсѧ . Пра́ѻ҆тецъ в̾кꙋ́шъ ѿ́ древа , ꙗ҆́кѡ разꙋмѣ́сѧ на́гъ и҆ посра́мленъ , ли́ствїе смоко́вное взе́мъ ѡ҆дѣ́ѧсѧ . собо́рище оу҆́бѡ ѡ҆бнаже́нное хрⷭ҇та̀ проѡ҆бража́шесѧ . Гото́висѧ дш҃е пре́же и҆схо́да , оу҆стро́й себѐ ко ѻ҆́номꙋ житїю̀ , и҆ хрⷭ҇тꙋ̀ тебѐ ра́ди пострада́ти тща́щемꙋсѧ потщи́сѧ пострада́ти , и҆ съ си́мъ сраспѧ́тисѧ , и҆ оу҆́мрети да тѧ̀ просла́витъ . Ка́кѡ не оу҆жа́снетсѧ а҆́дъ , срѣ́тъ тѧ , ка́кѡ не оу҆бои́тсѧ сме́рть , сп҃се мо́й , по бл҃гои҆зволе́нїю къ стра́сти тща́щасѧ , тебѐ понепра́ведныхъ пра́ведна зрѧ̀ пострада́ти прише́дша . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Мо́литъ тѧ̀ хрⷭ҇тѐ бцⷣа . мо́литъ оу҆чени́къ твои́хъ собо́ръ . тво́й ми́ръ дарова́ти ми́рꙋ твоемꙋ̀ , и҆ щедро́ты твоѧ̀ подава́ти бога́тнѡ на́мъ во́ вѣки . и҆ ны́нѣ , боⷢ҇ . А҆́гница твоѧ̀ и҆ мт҃и и҆ дв҃а , къ стра́сти и҆дꙋ́ща тѧ̀ зрѧ́щи , и҆ дш҃ꙋ по на́съ полага́юща до́брагѡ па́стырѧ , оу҆тро́бою мт҃рьнею по тебѣ̀ рыда́ше .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Проѧвле́ннагѡ на горѣ̀ . [покло́н̾ до землѝ] .
 пѣ́снь , ѳ҃ . і҆рмо́съ . Чꙋ́же є҆́сть , мт҃ремъ дв҃ою бы́ти , и҆ стра́ннѡ дв҃амъ , дѣ́ти ражда́ти , на тебѣ̀ бцⷣе ѡ҆боѐ смотре́нїе бы́сть . тѣ́мъ тѧ̀ всѧ̀ племена̀ земна́ѧ непреста́ннѡ велича́емъ . Чꙋ́же є҆́сть блꙋднико́мъ цѣломꙋ́дрїе , и҆ стра́нно пра́ведникѡмъ законопрестꙋпле́нїе . і҆ѡ́сифъ же вели́кїи оу҆клони́сѧ ѿ без̾зако́нїѧ , и҆ цѣломꙋ́дрїе воспрїѧ́тъ . ѻ҆́бразъ и҆ подо́бїе вои́стинꙋ хрⷭ҇то́во . Чꙋ́же є҆́сть без̾зако́нникѡмъ , бл҃гозако́нїе , и҆ стра́нно невѣ́рнымъ , бг҃оразꙋ́мїе , і҆ꙋде́и же сїѐ ѿри́нꙋша за без̾зако́нїе . тѣ́мже и҆ є҆ди́ни са́ми наслѣ́доваша , ꙗ҆́коже смоква̀ клѧ́твꙋ . Взалка̀ спасе́нїѧ ра́ди чл҃ческагѡ , хлѣ́бъ сы́и живо́тныи хрⷭ҇то́съ и҆ бг҃ъ мо́й , ѽ і҆ꙋде́и ꙗ҆́коже смо́квꙋ пред̾вари́въ , непло́дное твоѐ со́нмище , ли́ствїе носѧ́щꙋ зако́нное , тꙋ̀ про́клѧтъ ꙗ҆́коже вѣ́сть . Же́злъ оу҆́бѡ мѡѷсе́ѡвъ дре́вле въ ѕмїю̀ преложи́сѧ , а҆арѡ́новъ же же́злъ в̾ зелено̀ , и҆ процвѣтѐ ли́ствїе . непло́дное же и҆ и҆с̾со́хшее собо́рище законопрестꙋ́пное , в̾ непло́днꙋю преложи́сѧ смоко́вницꙋ . Гото́ви і҆ꙋде́е і҆єре́и оу҆бі́йцы своѧ̀ , гото́ви рꙋ́цѣ к̾ бг҃оꙋбі́йствꙋ , се́бо прїи́де кро́токъ и҆ неѕло́бивъ на́ стрⷭ҇ть а҆́гнецъ сы́и , и҆ па́стырь на́шъ хрⷭ҇то́съ , цр҃ь і҆и҃левъ . Ѡ҆братѝ і҆ꙋде́е пра́здники твоѧ̀ в̾ пла́чь , по прⷪ҇ро́чествꙋ бо влⷣцѣ , бг҃оꙋбі́йствена показа́сѧ , ѡ҆бра́щьшемꙋ дре́вле ка́мень несѣко́мыи во и҆сто́чники водны́ѧ и҆ є҆зе́ра , ꙗ҆́коже пое́тъ дв҃дъ . Зако́нное непло́дїе про́клѧлъ є҆сѝ , ꙗ҆́кѡ ли́ствїе процвѣта́ющее пи́смени ра́зꙋмъ , плодо́въ же дѣ́лъ не и҆мѣ́ющее за без̾зако́нїе , на́съ же всѣ́хъ бл҃года́ти сн҃о́въ сп҃се бл҃гословѝ . сла́ва . Чꙋ́же є҆́сть без̾зако́ннымъ сла́вити без̾нача́льнꙋю трⷪ҇цꙋ , ѻ҆ц҃а и҆ сн҃а и҆ ст҃а́гѡ дх҃а бг҃а , несо́зданное вседержи́тельство , и҆́мже ве́сь ми́ръ содѣ́ласѧ , ма́нїемъ держа́вы є҆гѡ̀ . и҆ ны́нѣ , боⷢ҇ . Приво́димъ ти в̾ мл҃твꙋ пречⷭ҇тꙋю мт҃рь твою̀ , тоѧ̀ мл҃твами и҆ а҆пⷭ҇лъ твои́хъ , ѻ҆́бщники всѧ̀ ꙗ҆вѝ на́съ , бл҃ги́хъ твои́хъ , и҆ свѣ́тлости сподо́би сп҃се воскрⷭ҇нїѧ твоегѡ̀ .
 задосто́йнѡ : Чꙋ́же є҆́сть . [покло́н̾ до землѝ] .
 трⷭ҇то́е , и҆ по ѻ҆́ч҃е на́шъ . конда́къ , дню̀ . и҆ про́чее ѻ҆бы́чное . и҆ ѿпꙋ́стъ .
 Вѣ́домо же бꙋ́ди , ꙗ҆́кѡ въ пнⷣльникъ вели́кїи и҆ во всю̀ страстнꙋ́ю недѣ́лю пое́тсѧ ѡ҆бы́чнаѧ полꙋ́нощница съ каѳи́смою , и҆ съ тропарѝ ѡ҆бы́чными , кромѣ̀ вели́кїѧ сꙋбо́ты .
 Во ст҃ы́и вели́кїи пнⷣльникъ на оу҆́трени , є҆ѯа̀ ѱалмы̀ , и҆ є҆ктенїѧ̀ . посе́мъ , а҆ллилꙋ́їѧ , на гла́съ , и҃ . та́же , тропа́рь . гла́съ , и҃ . Сѐ жени́хъ грѧде́тъ в̾полꙋ́нощи , и҆ бл҃же́нъ ра́бъ є҆го́же ѡ҆брѧ́щетъ бдѧ́ща . недосто́инъ же па́ки , є҆го́же ѡ҆брѧ́щетъ лѣнѧ́щасѧ . блюдѝ оу҆́бѡ дш҃е моѧ̀ , да не сно́мъ ѡ҆тѧготи́шисѧ , и҆ да не сме́рти предана̀ бꙋ́деши , и҆ црⷭ҇твїѧ внѣ̀ затвори́шисѧ . но воспрѧнѝ зовꙋ́щи , ст҃ъ , ст҃ъ , ст҃ъ є҆сѝ бж҃е , бцⷣы ра́ди поми́лꙋй на́съ . двⷤа . сла́ва , и҆ ны́нѣ , то́йже . та́же , ѱалты́рь с̾ покло́ны . По а҃ , стихоло́гїи , сѣда́ленъ . гла́съ , а҃ . Стра́сти честны́ѧ в̾ настоѧ́щїи де́нь , ꙗ҆́кѡ свѣти́ла спасе́нїѧ , воз̾сїѧва́ютъ ми́рꙋ . хрⷭ҇то́съ бо грѧде́тъ пострада́ти бл҃гостїю , и҆́же всѧ́ческаѧ содержа́и го́рстїю . прїе́млетъ простре́тисѧ на́ древѣ , спастѝ чл҃ческое є҆стество̀ . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , а҃ . Неви́димыи сꙋдїѧ̀ , во́ плоти ви́димь є҆сѝ , и҆ и҆́деши ѿ мꙋже́й без̾зако́нныхъ сꙋди́мъ бы́ти , ѡ҆сꙋжде́нїе на́ше ѡ҆сꙋжа́ѧ стра́стїю сѝ . тѣ́мже хвалꙋ̀ и҆ вели́чїе и҆ сла́вꙋ воспѣва́юще согла́снѡ , сло́ве вла́сти твое́й прино́симъ . сла́ва , и҆ ны́нѣ , то́йже .
 По г҃ , стихоло́гїи , сѣда́ленъ . гла́съ , и҃ . Стрⷭ҇те́й гдⷭ҇нихъ нача́ло , настоѧ́щїи де́нь свѣ́тлѡ но́ситъ . прїидѣ́те оу҆́бѡ праз̾днолю́бцы , оу҆срѧ́щемъ пѣ́сньми , зижди́тель бо грѧде́тъ крⷭ҇тъ прїѧ́ти , и҆ и҆спыта́нїѧ и҆ ра́ны , и҆ пила́томъ сꙋди́тисѧ . тѣ́мже и҆ ѿ раба̀ оу҆да́ренъ бы́въ по главѣ̀ , всѧ̀ претерпѣ̀ да спасе́тъ человѣ́ка . сегѡ̀ ра́ди возопїе́мъ є҆мꙋ̀ , влⷣко хрⷭ҇тѐ бж҃е на́шъ , грѣхо́въ ѡ҆ставле́нїе да́рꙋй , пра́з̾днꙋющимъ вѣ́рою пречⷭ҇тыѧ стра́сти твоѧ̀ . сла́ва , и҆ ны́нѣ , то́йже . посе́м̾ , ѱл҃о́мъ , н҃ . та́же , спасѝ бж҃е лю́ди своѧ̀ . мы́же : гдⷭ҇и поми́лꙋй , в҃і . трипѣ́снецъ , творе́нїе ки́ръ козмы̀ . і҆рмо́съ , по два́жды . тропарѝ , на в҃і . гла́съ , в҃ . пѣ́снь , а҃ . і҆рмо́съ . Непроходи́мо волнѧ́щеесѧ мо́ре , бж҃їимъ велѣ́нїемъ и҆з̾сꙋши́вшемꙋ , и҆ ходи́ти сквозѣ̀ не і҆и҃льтескїѧ лю́ди сподо́бльшꙋ гдⷭ҇ви пое́мъ , сла́вно бо просла́висѧ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Неи҆зрече́нное сло́ва бж҃їѧ схожде́нїе , є҆́же са́мъ хрⷭ҇то́съ є҆́сть бг҃ъ и҆ чл҃къ , и҆ сы́и бг҃ъ невосхище́нїемъ бы́ти непщева́въ , внегда̀ воѡ҆брази́сѧ в̾ раба̀ , и҆ показа́сѧ оу҆ченико́мъ . сла́вно бо просла́висѧ . Послꙋжи́ти са́мъ прише́лъ є҆сѝ , содѣ́телю во́лею ѡ҆бнища́вшемꙋ а҆да́мꙋ . є҆го́же ѻ҆́бразомъ ѡ҆бложе́нъ є҆сѝ , бога́тъ сы́и бжⷭ҇тво́мъ , положѝ свою̀ дш҃ꙋ и҆зба́вꙋ за́нь , и҆́же без̾стра́стныи бжⷭ҇тво́мъ .
 катава́сїѧ : Непроходи́мо волнѧ́щеесѧ .
 та́же , є҆ктенїѧ̀ ма́лаѧ . конда́къ . гла́съ , и҃ . 
 і҆а́кѡвъ рыда́ше і҆ѡ́сифова лише́нїѧ , до́блїи же сѣдѧ́ше на колесни́цѣ , ꙗ҆́кѡ цр҃ь почита́емъ . є҆гѵ́птѧныни бо тогда̀ сла́сти непорабо́тавъ , и҆ ны́нѣ прославлѧ́етсѧ ѿ вѣ́дѧщагѡ чл҃ческаѧ срⷣца̀ , и҆ посыла́ющагѡ вѣне́цъ нетлѣ́нныи . и҆́косъ . Къ пла́чꙋ ны́нѣ рыда́нїе да приложи́мъ , и҆ и҆з̾лїе́мъ сле́зы со і҆а́кѡвомъ пла́чꙋщесѧ , і҆ѡ́сифа приснопа́мѧтнагѡ цѣломꙋ́дреника , порабо́щенагѡ оу҆́бѡ тѣ́ломъ , дш҃ꙋ же непорабо́щенꙋ сохрани́вша , и҆ є҆гѵ́птомъ всѣ́мъ црⷭ҇твовавша . бг҃ъ бо подае́тъ рабо́мъ свои́мъ вѣне́цъ нетлѣ́нныи .
 пѣ́снь , и҃ . і҆рмо́съ . Оу҆страши́сѧ ѻ҆́трокъ бл҃гочести́выхъ , є҆динокрасо́тное дꙋшы̀ , нескве́рное тѣ́ло , и҆ оу҆стꙋпѝ напита́нныи во мно́зѣй ве́щи недѣ́ланныи ѻ҆́гнь , прⷭ҇ноживо́тнꙋ же и҆з̾ оу҆вѧ́дшꙋ пла́мени , вѣ́чнѡ пѣ́нїе воспѣва́шесѧ , гдⷭ҇а всѧ̀ дѣ́ла по́йте и҆ превозноси́те є҆гѡ̀ во́ вѣки . Ва́съ моѧ̀ оу҆ченикѝ всѝ , оу҆разꙋмѣ́ютъ тогда̀ , а҆́ще моѧ̀ за́повѣди соблюдетѐ , речѐ хрⷭ҇то́съ к̾ дрꙋго́мъ си к̾ стрⷭ҇ти и҆ды́и , ми́ръ и҆мѣ́йте въ себѣ̀ , и҆ во всѣ́хъ смире́ннаѧ мꙋ́дрствꙋюще , воз̾вы́ситесѧ . и҆ гдⷭ҇а зна́юще мѧ , по́йте и҆ превозноси́те во́ вѣки . Чи́нъ сопроти́венъ ва́мъ ꙗ҆зы́кѡмъ , да бꙋ́детъ в̾ держа́вꙋ кꙋпноро́днымъ , не жре́бїи бо мо́й мꙋчи́тельство , но во́лѧ самои҆зво́льна . и҆́же оу҆́бѡ пред̾и҆зѧ́щныи въ ва́съ бы́ти хотѧ́и дрꙋги́хъ , да бꙋ́детъ всѣ́хъ послѣ́днѣйшїи . и҆ гдⷭ҇а зна́юще мѧ , по́йте и҆ превозноси́те во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Оу҆страши́сѧ ѻ҆́трокъ бл҃гочести́выхъ . [покло́н̾ до землѝ] . честнѣ́йшꙋю непое́мъ .
 пѣ́снь , ѳ҃ . і҆рмо́съ . Воз̾вели́чилъ є҆сѝ хрⷭ҇тѐ ро́ждьшꙋю тѧ̀ бцⷣꙋ , ѿ неѧ́же созда́телю на́шъ , подобостра́стнымъ ѡ҆бложи́сѧ тѣ́ломъ . є҆́же на́шимъ невѣ́дѣнїемъ рѣши́тельно . сїю̀ оу҆блажа́юще , всѝ ро́ди тебѐ велича́емъ . Скве́рнꙋ всѧ́кꙋ страстнꙋ́ю ѿве́ргше , досто́йнѡ бж҃їѧ црⷭ҇твїѧ во́лю воспрїими́те , бг҃омꙋ́дростнѡ а҆пⷭ҇лѡмъ пред̾ре́клъ є҆сѝ , сꙋ́щаѧ премꙋ́дросте , в̾ не́йже просла́витесѧ свѣтѧ́щесѧ па́че сл҃нца свѣ́томъ . Взира́юще на мѧ̀ , ре́клъ є҆сѝ гдⷭ҇и свои́мъ оу҆ченико́мъ , немꙋ́дрствꙋйте высо́каѧ , но подо́битесѧ смире́ннымъ . ча́шꙋ мою̀ ю҆́же пїю̀ , пі́йте , ꙗ҆́кѡ да во црⷭ҇твїи ѻ҆ц҃а моегѡ̀ со мно́ю просла́витесѧ .
 задосто́йнѡ : Возвели́чилъ є҆сѝ хрⷭ҇тѐ . [покло́н̾ до землѝ] . свѣти́ленъ . Черто́гъ тво́й ви́жꙋ сп҃се мо́й оу҆кра́шенъ , и҆ ѻ҆де́жды не и҆́мамъ да вни́дꙋ во́нь . просвѣти́ ми ѡ҆дѣѧ́нїе дш҃и , свѣтода́вче и҆ спаси́ мѧ . двⷤа . сла́ва , и҆ ны́нѣ , то́йже .
 На хвали́тѣхъ , стихѣ́ры , на д҃ . гла́съ , а҃ . И҆ды́и гдⷭ҇ь к̾ во́льнѣй стра́сти а҆пⷭ҇лѡмъ гл҃аше на пꙋтѝ , сѐ восхо́димъ во і҆єрⷭ҇ли́мъ , и҆ пре́данъ бꙋ́детъ сн҃ъ чл҃ческїи , ꙗ҆́коже є҆́сть пи́сано ѡ҆ не́мъ . прїи́демъ оу҆́бѡ и҆ мы̀ , ѡ҆чище́ными оу҆мы̀ , и҆ ше́ствꙋемъ с̾ни́ми и҆ с̾распне́мсѧ , и҆ оу҆мертви́мсѧ є҆гѡ̀ ра́ди ѿ жите́йскихъ сласте́й , да и҆ соѡ҆живе́мъ с̾ ни́мъ , и҆ оу҆слы́шимъ вопїю́ща є҆гѡ̀ , оу҆́же не в̾земны́и і҆єрⷭ҇ли́мъ , во є҆́же пострада́ти , но восхождꙋ̀ ко ѻ҆ц҃ꙋ моемꙋ̀ , и҆ бг҃ꙋ моемꙋ̀ , и҆ бг҃ꙋ ва́шемꙋ , и҆ совоз̾вы́шꙋ ва́съ с̾ собо́ю в̾ го́рнїи і҆єрⷭ҇ли́мъ , въ црⷭ҇тво нбⷭ҇ное . два́жды . гла́съ , є҃ . Дости́гше вѣ́рнїи спасе́нꙋю стрⷭ҇ть хрⷭ҇та̀ бг҃а , неи҆з̾рече́нное є҆гѡ̀ долготерпѣ́нїе просла́вимъ , ꙗ҆́кѡ да бл҃гоꙋтро́бїемъ свои́мъ , совоз̾дви́гнетъ и҆ на́съ оу҆мерщве́нных̾ грѣхѝ , ꙗ҆́кѡ бл҃гъ и҆ чл҃колю́бец̾ . Гдⷭ҇и къ та́инствꙋ неи҆з̾гл҃анномꙋ , твоегѡ̀ смотре́нїѧ , не довлѣ́ющи сн҃ꙋ зеведе́ѡвꙋ мт҃и , проша́ше оу҆ тебѐ вре́менна црⷭ҇тва по́честь , дарова́тисѧ ча́дома є҆ѧ̀ , но в̾мѣ́стѡ тоѧ̀ ча́шꙋ сме́рти ѡ҆бѣща́лъ є҆сѝ пи́ти дрꙋго́мъ свои́мъ , ю҆́же ча́шꙋ пре́же сегѡ̀ и҆спи́ти са́мъ гл҃алъ є҆сѝ , грѣхо́мъ во ѡ҆чище́нїе . тѣ́мже ти вопїе́мъ , спасе́нїе дш҃а́мъ на́шимъ сла́ва тебѣ̀ . сла́ва , и҆ ны́нѣ . гла́съ , то́йже . Гдⷭ҇и , и҆дꙋ́щꙋ ти к̾ страда́нїю , своѧ̀ оу҆твержа́ѧ оу҆ченикѝ гл҃аше , ѡ҆со́бь пое́мъ и҆́хъ , ка́кѡ слове́съ мои́хъ непо́мните , и҆́хже пре́же реко́хъ ва́мъ , ꙗ҆́кѡ всѧ́комꙋ проро́кꙋ нѣ́сть пи́сано , а҆́ще во і҆єрⷭ҇ли́мѣ оу҆бїе́нꙋ бы́ти . ны́нѣ оу҆́бѡ вре́мѧ наста̀ , є҆́же реко́хъ ва́мъ , сѐ оу҆́бѡ пре́данъ быва́ю въ рꙋ́цѣ грѣ́шныхъ порꙋ́ганъ бы́ти , и҆́же и҆ ко крⷭ҇тꙋ́ мѧ пригвозди́вше , и҆ погребе́нїю преда́вше , ѡ҆ме́рзена в̾мѣнѧ́тъ ꙗ҆́кѡ ме́ртва . но оу҆́бѡ дерза́йте , тридне́вно бо воста́нꙋ , в̾ ра́дость вѣ́рнымъ , и҆ в̾ жи́знь вѣ́чнꙋю .
 На стихо́внѣ , стихѣ́ры . гла́съ , є҃ . Гдⷭ҇и соверше́ннѣйшаѧ мꙋ́дрствовати своѧ̀ наказꙋ́ѧ оу҆ченикѝ , не оу҆подо́битесѧ ꙗ҆зы́кѡмъ гл҃аше , во є҆́же старѣ́йшинствовати ме́ньшими . не та́кѡ оу҆́бѡ да бꙋ́детъ ва́мъ мои́мъ оу҆ченико́мъ , ꙗ҆́кѡ ни́щъ хотѧ̀ є҆́смь . но пе́рвыи оу҆́бѡ в̾ ва́съ , да бꙋ́детъ всѣ́мъ слꙋга̀ . нача́льствꙋѧи же , ꙗ҆́кѡ под̾ нача́льствꙋемыи . пред̾и҆зѧ́щныи же , ꙗ҆́кѡ послѣ́днїи . и҆́бо прїидо́хъ а҆́зъ са́мъ ѡ҆бнища́вшемꙋ а҆да́мꙋ послꙋжи́ти , и҆ и҆збавле́нїе да́ти за мно́гихъ дш҃ꙋ мою̀ , вопїю́щихъ мѝ , гдⷭ҇и сла́ва тебѣ̀ .
 сти́хъ : и҆спо́лнихомсѧ заꙋ́тра млⷭ҇ти . и҆ па́ки тꙋ́же , стихѣ́рꙋ .
 сти́хъ : гла́съ , и҃ . и҆ бꙋ́ди свѣ́тлость гдⷭ҇а бг҃а . И҆с̾со́хшїѧ смоко́вницы занепло́дїе , клѧ́твы оу҆боѧ́вшесѧ бра́тїе , плоды̀ досто́йны покаѧ́нїѧ принесе́мъ хрⷭ҇тꙋ̀ , подаю́щемꙋ на́мъ ве́лїю млⷭ҇ть .
 сла́ва , и҆ ны́нѣ . гла́съ , то́йже . Вторꙋ́ю є҆́ввꙋ є҆гѵ́птѧныню ѡ҆брѣ́тъ ѕмі́й глаго́лъ ра́ди , тща́шесѧ ласка́нїемъ запѧ́ти і҆ѡ́сифа . но то́й ѡ҆ста́вль ри́зꙋ , бѣжа̀ ѿ грѣха̀ , и҆ на́гъ нестыдѧ́шесѧ , ꙗ҆́коже первозда́нныи пре́же преслꙋша́нїѧ . тогѡ̀ мл҃твами хрⷭ҇тѐ поми́лꙋй на́съ .
 та́же , бл҃го є҆́сть . и҆ про́чаѧ , по ѡ҆бы́чаю съ покло́ны . ча́съ же , а҃ , без̾ каѳи́смы . и҆ про́чаѧ , с̾ покло́ны . та́же , ѿпꙋ́стъ .
 Во ст҃ы́и и҆ вели́кїи понлⷣьникъ , на ѕ҃ мъ , часѣ̀ . тропа́рь , гла́съ , ѕ҃ . Дш҃е́ю сокрꙋше́нною припа́даемъ тебѣ̀ , и҆ мо́лимтисѧ сп҃се ми́ра . ты́ бо є҆сѝ бг҃ъ ка́ющихсѧ . сла́ва , коне́цъ . и҆ ны́нѣ , ве́сь . проки́менъ . гла́съ , д҃ . внегда̀ воз̾врати́тъ гдⷭ҇ь плѣ́нъ сїѡ́нь . сти́хъ : тогда̀ и҆спо́лнишасѧ ра́дости .
 ѿ пррⷪ҇чества і҆єзекі́илева , чте́нїе .
 Бы́сть в̾ тридесѧ́тое лѣ́то , в̾ четве́ртыи мцⷭ҇ъ , в̾ пѧ́тыи де́нь мѣ́сеца . и҆ а҆́зъ бѣ́хъ посредѝ плѣне́нїѧ при рѣцѣ̀ хова́ръ , и҆ ѿверзо́шасѧ небеса̀ , и҆ ви́дѣхъ видѣ́нїе бж҃їе в̾ пѧ́тыи де́нь мцⷭ҇а . сѐ лѣ́то пѧ́тое плѣне́нїе і҆ѡаки́ма цр҃ѧ і҆ꙋ́дина . И҆ бы́сть сло́во гдⷭ҇не ко і҆єзекі́илю сн҃ꙋ воѡ҆зі́евꙋ сщ҃е́нника , в̾ землѝ халдѣ́йстѣй , при рецѣ̀ хова́ръ . и҆ бы́сть на мнѣ̀ рꙋка̀ гдⷭ҇нѧ . и҆ ви́дѣхъ , и҆ сѐ дх҃ъ воз̾двиза́ѧсѧ и҆дѧ́ше ѿ сѣ́вера , и҆ ѻ҆́блакъ вели́къ в̾ не́мъ , и҆ свѣ́тъ ѻ҆́крⷭ҇тъ є҆гѡ̀ , и҆ ѻ҆́гнь блиста́ѧисѧ . и҆ посредѣ̀ є҆гѡ̀ ꙗ҆́кѡ видѣ́нїе и҆ле́ктра посредѣ̀ ѻ҆гнѧ̀ , и҆ свѣ́тъ в̾не́мъ . и҆ посредѣ̀ ꙗ҆́кѡ подо́бїе четы́рехъ живо́тныхъ , и҆ сѐ видѣ́нїе и҆́хъ , ꙗ҆́кѡ подо́бїе чл҃ка в̾ ни́хъ . и҆ четы́ре лица̀ є҆ди́номꙋ , и҆ четы́ре крила̀ є҆ди́номꙋ , и҆ сте́гна и҆́хъ пра́вы , и҆ перна́ты но́ги и҆́хъ , и҆ и҆́скры ꙗ҆́кѡ блиста́ющаѧсѧ мѣ́дь . и҆ ле́гцы крила̀ и҆́хъ , и҆ рꙋка̀ чл҃ча под̾ кри́лами и҆́хъ ѿ четы́рехъ стра́нъ и҆́хъ , и҆ ли́ца и҆́хъ и҆ кри́ла и҆́хъ четы́рехъ , бли́зъ ка́ѧждо кое́йждо , и҆ держа́щесѧ дрꙋ́гъ дрꙋ́га и҆ ли́ца и҆́хъ неѡ҆браща́хꙋсѧ внегда̀ ходи́ти и҆́мъ , ко́ждо прѧ́мѡ лицꙋ̀ и҆́хъ хожда́хꙋ , и҆ подо́бїе ли́цъ и҆́хъ , лицѐ чл҃че , и҆ лицѐ льво́во , ѡ҆деснꙋ́ю четы́рехъ . и҆ лицѐ те́льче , ѡ҆шꙋ́юю четы́рехъ . и҆ лицѐ ѻ҆́рле четы́рехъ . и҆ ли́ца и҆́хъ и҆ кри́ла и҆́хъ , просте́рта горѣ̀ четы́рехъ , комꙋ́ждо два̀ с̾прѧже́на , дрꙋ́гъ ко́ дрꙋгꙋ . и҆ два̀ покрыва́хꙋ верхꙋ̀ телѣсѐ и҆́хъ . и҆ ко́ждо проти́вꙋ лицꙋ̀ є҆гѡ̀ и҆дѧ́ше . и҆дѣ́же а҆́ще бѧ́ше дх҃ъ ше́ствꙋѧи , и҆дѧ́хꙋ и҆ не ѡ҆браща́хꙋсѧ . и҆ посредѣ̀ живо́тныхъ видѣ́нїе , ꙗ҆́кѡ оу҆́глїе ѻ҆гнѧ̀ горѧ́ща , и҆ ꙗ҆́кѡ ви́дъ свѣща́мъ соѡ҆браща́ющимсѧ посредѣ̀ живо́тныхъ , и҆ свѣ́тъ ѻ҆гнѧ̀ , и҆ ѿ ѻ҆гнѧ̀ и҆схожда́ше ꙗ҆́кѡ мо́лнїѧ . и҆ живо́тнаѧ теча́хꙋ и҆ воз̾враща́хꙋсѧ , ꙗ҆́кѡ видѣ́нїе везе́ково . и҆ ви́дѣхъ , и҆ сѐ ко́ло є҆ди́но на землѝ держа́сѧ живо́тнымъ четы́ремъ , и҆ видѣ́нїе колесе́мъ и҆ сотворе́нїе и҆́мъ , ꙗ҆́кѡ видѣ́нїе ѳарси́съ . и҆ подо́бїе въ четы́рехъ и҆ видѣ́нїе и҆́хъ и҆ дѣ́ло и҆́хъ бѧ́ше , ꙗ҆́коже а҆́ще є҆́сть колесо̀ въ колесѝ . на четы́ре страны̀ и҆́хъ ше́ствовахꙋ , и҆ не ѡ҆браща́хꙋсѧ внегда̀ ше́ствовахꙋ ни хребты̀ и҆́хъ . и҆ высота̀ и҆́мъ бѧ́ше ве́лїѧ , и҆ стра́шни бѧ́хꙋ . и҆ ви́дѣхъ та̀ , и҆ плещѝ и҆́хъ и҆спо́лнь ѻ҆че́съ ѻ҆́крⷭ҇тъ четы́рехъ . и҆ внегда̀ ше́ствовати живо́тнымъ , ше́ствовахꙋ и҆ коле́са держа́щесѧ и҆́хъ . и҆ внегда̀ воз̾двиза́тисѧ живо́тнымъ ѿ землѝ , воз̾двиза́хꙋсѧ и҆ коле́са . и҆ и҆дѣ́же а҆́ще бѧ́ше ѻ҆́блакъ , та́мѡ бѧ́ше и҆ дх҃ъ оу҆стремлѧ́ѧсѧ . є҆́же ше́ствовати , ше́ствовахꙋ и҆ живо́тнаѧ , и҆ коле́са воз̾двиза́хꙋсѧ с̾ ни́ми , зане́же дх҃ъ жи́зни бѧ́ше въ коле́сѣхъ . проки́менъ . гла́съ , д҃ . а҆́ще не гдⷭ҇ь сози́ждетъ до́мꙋ , всꙋ́е трꙋди́шасѧ зи́ждꙋщїи . сти́хъ : а҆́ще не гдⷭ҇ь сохрани́тъ гра́дъ , всꙋ́е бдѧ̀ стрегі́и .


 Во ст҃ы́и и҆ вели́кїи понлⷣьникъ ве́черъ . на гдⷭ҇и возва́хъ , стихѣ́ры , на́ і҃ . гла́съ , а҃ . И҆ды́и гдⷭ҇ь к̾ во́льнѣй стра́сти а҆пⷭ҇лѡмъ гл҃аше на пꙋтѝ , сѐ восхо́димъ во і҆єрⷭ҇ли́мъ , и҆ пре́данъ бꙋ́детъ сн҃ъ чл҃ческїи , ꙗ҆́коже є҆́сть пи́сано ѡ҆ не́мъ . прїи́демъ оу҆́бѡ и҆ мы̀ , ѡ҆чище́ными оу҆мы̀ , и҆ ше́ствꙋемъ с̾ни́ми и҆ с̾распне́мсѧ , и҆ оу҆мертви́мсѧ є҆гѡ̀ ра́ди ѿ жите́йскихъ сласте́й , да и҆ соѡ҆живе́мъ с̾ ни́мъ , и҆ оу҆слы́шимъ вопїю́ща є҆гѡ̀ , оу҆́же не в̾земны́и і҆єрⷭ҇ли́мъ , во є҆́же пострада́ти , но восхождꙋ̀ ко ѻ҆ц҃ꙋ моемꙋ̀ , и҆ бг҃ꙋ моемꙋ̀ , и҆ бг҃ꙋ ва́шемꙋ , и҆ совоз̾вы́шꙋ ва́съ с̾ собо́ю в̾ го́рнїи і҆єрⷭ҇ли́мъ , въ црⷭ҇тво нбⷭ҇ное . двⷤа .
 гла́съ , є҃ . Дости́гше вѣ́рнїи спасе́нꙋю стра́сть хрⷭ҇та̀ бг҃а , неи҆з̾рече́нное є҆гѡ̀ долготерпѣ́нїе просла́вимъ , ꙗ҆́кѡ да бл҃гоꙋтро́бїемъ свои́мъ , совоз̾дви́гнетъ и҆ на́съ оу҆мерщве́нных̾ грѣхѝ , ꙗ҆́кѡ бл҃гъ и҆ чл҃колю́бецъ . двⷤа .
 Гдⷭ҇и къ та́инствꙋ неи҆з̾гл҃анномꙋ , твоегѡ̀ смотре́нїѧ , не довлѣ́ющи сн҃ꙋ зеведе́ѡвꙋ мт҃и , проша́ше оу҆ тебѐ вре́менна црⷭ҇тва по́честь , дарова́тисѧ ча́дома є҆ѧ̀ , но в̾мѣ́стѡ тоѧ̀ ча́шꙋ сме́рти ѡ҆бѣща́лъ є҆сѝ пи́ти дрꙋго́мъ свои́мъ , ю҆́же ча́шꙋ пре́же сегѡ̀ и҆спи́ти са́мъ гл҃алъ є҆сѝ , грѣхо́мъ во ѡ҆чище́нїе . тѣ́мже ти вопїе́мъ , спасе́нїе дш҃а́мъ на́шимъ сла́ва тебѣ̀ . двⷤа .
 Гдⷭ҇и соверше́ннѣйшаѧ мꙋ́дрствовати своѧ̀ наказꙋ́ѧ оу҆ченикѝ , не оу҆подо́битесѧ ꙗ҆зы́кѡмъ гл҃аше , во є҆́же старѣ́йшинствовати ме́ньшими . не та́кѡ оу҆́бѡ да бꙋ́детъ ва́мъ мои́мъ оу҆ченико́мъ , ꙗ҆́кѡ ни́щъ хотѧ̀ є҆́смь . но пе́рвыи оу҆́бѡ в̾ ва́съ , да бꙋ́детъ всѣ́мъ слꙋга̀ . нача́льствꙋѧи же , ꙗ҆́кѡ под̾ нача́льствꙋемыи . пред̾и҆зѧ́щныи же , ꙗ҆́кѡ послѣ́днїи . и҆́бо прїидо́хъ а҆́зъ са́мъ ѡ҆бнища́вшемꙋ а҆да́мꙋ послꙋжи́ти , и҆ и҆збавле́нїе да́ти за мно́гихъ дш҃ꙋ мою̀ , вопїю́щихъ мѝ , гдⷭ҇и сла́ва тебѣ̀ . двⷤа .
 гла́съ , и҃ . И҆с̾со́хшїѧ смоко́вницы занепло́дїе , клѧ́твы оу҆боѧ́вшесѧ бра́тїе , плоды̀ досто́йны покаѧ́нїѧ принесе́мъ хрⷭ҇тꙋ̀ , подаю́щемꙋ на́мъ ве́лїю млⷭ҇ть . двⷤа . сла́ва . гла́съ , то́йже . Вторꙋ́ю є҆́ввꙋ є҆гѵ́птѧныню ѡ҆брѣ́тъ ѕмі́й гл҃ъ ра́ди , тща́шесѧ ласка́нїемъ запѧ́ти і҆ѡ́сифа . но то́й ѡ҆ста́вль ри́зꙋ , бѣжа̀ ѿ грѣха̀ , и҆ на́гъ нестыдѧ́шесѧ , ꙗ҆́коже первозда́нныи пре́же преслꙋша́нїѧ . тогѡ̀ мл҃твами хрⷭ҇тѐ поми́лꙋй на́съ . и҆ ны́нѣ . гла́съ , є҃ . Гдⷭ҇и грѧдꙋ́щꙋ ти к̾ стра́сти , и҆ ѡ҆со́бь пое́мъ своѧ̀ оу҆ченикѝ оу҆твержа́ѧ и҆́хъ гл҃аше , ка́кѡ глаго́лъ мои́хъ непо́мните , и҆́хже пре́же реко́хъ ва́мъ , ꙗ҆́кѡ пи́сано всѧ́комꙋ проро́кꙋ оу҆бїе́нꙋ бы́ти , нѣ́сть кромѣ̀ і҆єрⷭ҇ли́ма . ны́нѣ оу҆́бѡ вре́мѧ наста̀ , є҆́же реко́хъ ва́мъ , се́бо предаю́сѧ в̾ рꙋ́ки грѣ́шныхъ порꙋ́ганъ бы́ти , и҆́же и҆ ко крⷭ҇тꙋ́ мѧ пригвозди́вше , и҆ погребе́нїю преда́вше , ѡ҆ме́рзена в̾мѣнѧ́тъ ꙗ҆́кѡ ме́ртва . но ѡ҆ба́че дерза́йте , тридне́вно бо воста́нꙋ , в̾ ра́дость вѣ́рнымъ , и҆ в̾ жи́знь вѣ́чнꙋю .
 вы́ходъ , с̾ є҆ѵⷢ҇а́лїемъ : свѣ́тѣ ти́хїи . проки́менъ . гла́съ , ѕ҃ . бл҃гослови́тъ тѧ гдⷭ҇ь ѿ сїѡ́на , и҆ оу҆́зриши бл҃га́ѧ і҆єрⷭ҇ли́мꙋ . сти́хъ : бл҃же́ни всѝ боѧ́щїисѧ гдⷭ҇а , ходѧ́щїи в̾ пꙋте́хъ є҆гѡ̀ .
 ѿ и҆схо́да , чте́нїе .
 Сїѧ̀ и҆мена̀ сн҃о́мъ і҆и҃левымъ в̾ходѧ́щимъ во є҆гѵ́петъ , в̾кꙋ́пѣ со і҆а́ковѡмъ ѻ҆ц҃е́мъ и҆́хъ , ко́ждо со всѣ́мъ до́момъ свои́мъ в̾нидо́ша , рꙋви́мъ сѷмеѡ́нъ , леві́й , і҆ꙋ́да , и҆саха́ръ , заꙋло́нъ , венїами́нъ , да́нъ , и҆ нефѳали́мъ , га́дъ , и҆ а҆си́ръ . і҆ѡ́сифъ же бѧ́ше во є҆гѵ́птѣ . Бѧ́ше же всѣ́хъ дꙋ́шъ и҆зше́дшихъ и҆з̾ і҆а́кѡва се́дмьдесѧть и҆ пѧ́ть . сконча́жесѧ і҆ѡ́сифъ и҆ всѧ̀ бра́тїѧ є҆гѡ̀ и҆ ве́сь ро́дъ ѻ҆́ныи . сн҃ове же і҆и҃левы воз̾расто́ша и҆ оу҆мно́жишасѧ , и҆ дово́льни бы́ша и҆ крѣплѧ́хꙋсѧ ѕѣлѡ̀ ѕѣлѡ̀ , оу҆мно́жижесѧ землѧ̀ ѿ ни́хъ . Воста́ же ца́рь и҆́нъ во є҆гѵ́птѣ , и҆́же незна́ѧше і҆ѡ́сифа . рече́ же ꙗ҆зы́кꙋ своемꙋ̀ , сѐ наро́дъ сн҃о́въ і҆и҃левыхъ вели́кое мно́жество , и҆ оу҆крѣплѧ́етсѧ па́че на́съ . прїидѣ́те оу҆́бѡ и҆ оу҆премꙋ́дрствимъ и҆́хъ , да некогда̀ оу҆мно́жатсѧ . и҆ внегда̀ а҆́ще приключи́тсѧ на́мъ бра́нь , приложа́тсѧ и҆ ті́и къ сопоста́тнымъ . и҆ и҆зра́товавше на́съ , и҆зы́дꙋтъ и҆з̾ землѝ на́шеѧ . и҆ приста́вимъ и҆́мъ настоѧ́тели дѣ́лѡмъ , да ѡ҆ѕло́бѧтъ и҆́хъ в̾ дѣ́лѣхъ . и҆ оу҆зизда́ша гра́ды тве́рды фараѡ́нꙋ , пи́фо и҆ рамеси́съ , и҆ ѻ҆́нъ , є҆́же є҆́сть и҆ лїꙋпо́ль . по є҆ли́кꙋ же и҆́хъ смирѧ́хꙋ . толи́кѡ мно́жайши быва́хꙋ , и҆ оу҆крѣплѧ́хꙋсѧ ѕѣлѡ̀ . и҆ вельмѝ гнꙋша́хꙋсѧ є҆гѵ́птѧне сн҃о́въ і҆и҃левыхъ , и҆ наси́льствовахꙋ сн҃о́мъ і҆и҃левымъ нꙋ́ждею , и҆ болѣ́зненꙋ тѣ́мъ жи́знь творѧ́хꙋ , въ дѣ́лѣхъ жесто́кихъ , бре́нїемъ и҆ пли́нфами , и҆ всѣ́ми дѣ́лы є҆́же в̾ полѧ́хъ , и҆ во всѣ́хъ дѣ́лѣхъ , и҆́хже порабоща́хꙋ и҆́хъ съ нꙋ́ждею . и҆ речѐ ца́рь є҆гѵ́петскїи ба́бамъ є҆вре́йскимъ , и҆́мѧ є҆ди́ной сепфо́ра , и҆ и҆́мѧ второ́й фꙋ́а , є҆гда̀ ба́бите є҆вре́ѧнынѧмъ , и҆ сꙋ́ть к̾ рожде́нїю , а҆́ще оу҆́бѡ мꙋ́жескїи по́лъ бꙋ́детъ , оу҆бива́йте и҆̀ . а҆́ще ли же́нскїи по́лъ , с̾набдѣва́йте и҆̀ . оу҆боѧ́шажесѧ ба́бы бг҃а , и҆ несотвори́ша ꙗ҆́коже повелѣ̀ и҆́мъ ца́рь є҆гѵ́петскїи , и҆ живлѧ́хꙋ мꙋ́жескїи по́лъ . призва́ же ца́рь є҆гѵ́петскїи ба́бы , и҆ речѐ и҆́мъ , что̀ ꙗ҆́кѡ сотвори́сте ве́щь сїю̀ , и҆ ѡ҆живлѧ́ете мꙋ́жескїи по́лъ ; реко́ша же ба́бы фараѡ́нꙋ , не та́кѡ жены̀ є҆гѵ́птѧныни , ꙗ҆́кѡ жены̀ є҆вре́ѧныни сꙋ́ть . ражда́ютъ бо пре́же да́же невни́ти к̾ ни́мъ ба́бамъ , и҆ ражда́хꙋ . и҆ тогѡ̀ ра́ди бл҃го творѧ́ше бг҃ъ ба́бамъ , и҆ мно́жахꙋсѧ лю́дїе , и҆ крѣплѧ́хꙋсѧ ѕѣлѡ̀ .
 проки́менъ . гла́съ , ѕ҃ . бл҃гослови́хомъ вы̀ во́ и҆мѧ гдⷭ҇не . сти́хъ : мно́жицею бра́шасѧ со мно́ю ѿ ю҆́ности моеѧ̀ .
 ѿ і҆́ѡва , чте́нїе .
 Чл҃къ нѣ́кїи бѧ́ше во странѣ̀ а҆всиди́т̾стѣй , є҆мꙋ́же и҆́мѧ і҆́ѡвъ . и҆ бѧ́ше человѣ́къ то́й непоро́ченъ , пра́веденъ , и҆́стиненъ ѿгреба́ѧсѧ ѿ всѧ́кагѡ ѕла̀ дѣ́ла . бы́ша же є҆мꙋ̀ сн҃ове се́дмь , и҆ дще́ри трѝ . и҆ бѧ́хꙋ ско́ти є҆гѡ̀ , ѻ҆ве́цъ се́дмь ты́сѧщь , и҆ вельбꙋ́дъ трѝ ты́сѧщи . и҆ сꙋпрꙋ́гъ воло́выхъ пѧтьсо́тъ , и҆ ѻ҆слѧ́тъ пасо́мыхъ пѧтьсо́тъ ста́дъ . и҆ слꙋже́нїе мно́гѡ ѕѣлѡ̀ . и҆ дѣ́ла ве́лїѧ бѧ́хꙋ є҆мꙋ̀ на землѝ . и҆ бѧ́ше чл҃къ ѻ҆́нъ бл҃горо́денъ ѿ всѣ́хъ и҆́же ѿ восто́къ сл҃нца . сходѧ́щежесѧ сн҃ове є҆гѡ̀ дрꙋ́гъ ко́ дрꙋгꙋ , творѧ́хꙋ пи́ръ на всѧ́къ де́нь . съ пое́млюще в̾кꙋ́пѣ и҆ трѝ сестры̀ своѧ̀ , ꙗ҆́сти и҆ пи́ти с̾ ни́ми , и҆ ꙗ҆́кѡ оу҆́бѡ сконча́шасѧ дні́е пи́рꙋ , посыла́ше і҆́ѡвъ , и҆ ѡ҆чища́ше и҆́хъ , востаю́щихъ заꙋ́тра , и҆ приноша́ше же́ртвы ѡ҆ ни́хъ по числꙋ̀ и҆́хъ , и҆ ю҆нца̀ є҆ди́нагѡ ѡ҆ грѣсѣ́хъ за дш҃а и҆́хъ . гл҃аше бо і҆́ѡвъ , є҆да̀ ка́кѡ сн҃ове моѝ въ срⷣца́хъ свои́хъ ѕла́ѧ помы́слиша к̾ бг҃ꙋ . Си́це творѧ́ше і҆́ѡвъ по всѧ̀ днѝ . И҆ бы́сть ꙗ҆́кѡ де́нь се́й , и҆ сѐ прїидо́ша а҆́нг҃ли бж҃їи пред̾ста́ти пре́д̾ гдⷭ҇емъ бг҃омъ , и҆ дїѧ́волъ прїи́де с̾ ни́ми . и҆ речѐ гдⷭ҇ь бг҃ъ к̾ дїѧ́волꙋ , ѿкꙋ́дꙋ прише́лъ є҆сѝ ; и҆ ѿвѣща́въ дїѧ́волъ гдⷭ҇ꙋ речѐ , ѡ҆бше́дъ зе́млю и҆ проше́дъ под̾нбⷭ҇нꙋю , и҆ прїидо́хъ . и҆ речѐ є҆мꙋ̀ гдⷭ҇ь , в̾нѧ́тъ ли мы́слїю твое́ю на раба̀ моегѡ̀ і҆́ѡва , ꙗ҆́кѡ нѣ́сть чл҃къ подо́бенъ є҆мꙋ̀ ѿ и҆́же на землѝ , чл҃къ непоро́ченъ пра́веденъ , и҆́стиненъ бг҃очести́въ , ѿгреба́ѧсѧ ѿ всѧ́кагѡ ѕла̀ дѣ́ла . и҆ ѿвѣща̀ дїѧ́волъ и҆ речѐ пре́д̾ гдⷭ҇емъ , є҆да̀ тꙋ́не і҆́ѡвъ чте́тъ бг҃а , не ты́ ли ѡ҆гради́лъ є҆сѝ є҆мꙋ̀ внꙋ́трешнѧѧ и҆ внѣ́шнѧѧ до́мꙋ є҆гѡ̀ и҆ всѣ́хъ сꙋ́щихъ є҆мꙋ̀ ѻ҆́крⷭ҇тъ . дѣ́ла же рꙋ́кꙋ є҆гѡ̀ бл҃гослови́лъ є҆сѝ , и҆ скоты̀ є҆гѡ̀ мно́ги сотвори́лъ є҆сѝ на землѝ , но послѝ рꙋ́кꙋ твою̀ , и҆ косни́сѧ всѣ́хъ и҆́хже и҆́мать , а҆́ще не в̾ лице́ тѧ бл҃госло́витъ . и҆ речѐ гдⷭ҇ь к̾ дїѧ́волꙋ , сѐ всѐ є҆ли́ка сꙋ́ть є҆мꙋ̀ даю̀ , в̾ рꙋ́кꙋ твою̀ , но самого̀ да неко́снешисѧ . и҆ и҆зы́де дїѧ́волъ ѿ лица̀ гдⷭ҇нѧ .
 та́же , да́сѧ и҆спра́витъ моли́тва . є҆ѵⷢ҇а́лїе , ѿ матѳе́ѧ . заⷱ҇ , ч҃и . та́же , є҆ктенїѧ̀ , рце́мъ всѝ . и҆ про́чаѧ , прежесщ҃е́нныѧ . а҆́ще ли же нѣ́сть прежесщ҃е́нной , и҆ пое́мъ , на гдⷭ҇и воз̾ва́хъ , полови́нꙋ ѿ стихѣ́ръ , на́ ѕ҃ . стⷯра , гла́съ , а҃ . и҆ды́и гдⷭ҇ь к̾ во́льнѣй стра́сти . вⷤ . гла́съ , є҃ . дости́гше вѣ́рнїи . вⷤ . гдⷭ҇и к̾ та́инствꙋ неи҆з̾гл҃анномꙋ . вⷤ . сла́ва , и҆ ны́нѣ . гдⷭ҇и грѧдꙋ́щꙋ ти к̾ стра́сти . вы́ходъ , съ є҆ѵⷢ҇а́лїемъ : свѣ́те ти́хїи . та́же , проки́менъ , и҆ паремїѝ , и҆ є҆ѵⷢ҇а́лїе . на стихо́внѣ , стихѣ́ра , гла́съ , є҃ . гдⷭ҇и соверше́ннѣйшаѧ мꙋ́дрствовати . сти́хъ : к̾ тебѣ̀ воз̾ведо́хъ ѻ҆́чи . и҆ па́ки , тꙋ́же , стⷯрꙋ . сти́хъ : гла́съ , и҃ . поми́лꙋй на́съ гдⷭ҇и . и҆с̾со́хшїѧ смоко́вницы . сла́ва , и҆ ны́нѣ . вторꙋ́ю є҆́ввꙋ . та́же , ны́нѣ ѿпꙋща́еши . и҆ про́чаѧ , ѡ҆бы́чна с̾ покло́ны . и҆ по коне́чномъ трⷭ҇то́мъ , и҆ по ѻ҆́ч҃е на́шъ , гдⷭ҇и поми́лꙋй , в҃і . та́же , мл҃тва , всест҃а́ѧ трⷪ҇це . и҆ бꙋ́ди и҆́мѧ гдⷭ҇не . и҆ ѿпꙋ́стъ . си́це оу҆́бѡ твори́мъ во вто́рникъ , и҆ в̾ сре́дꙋ . на трапе́зѣ же ꙗ҆́мы сꙋхоѧде́нїе , и҆́миже оу҆довлѧ́емсѧ , ꙗ҆́коже и҆ в̾ пе́рвой нлⷣи ст҃а́гѡ сегѡ̀ поста̀ . та́коже бꙋ́детъ и҆ в̾ си́хъ дне́хъ в̾ вели́кїи пнⷣе , и҆ во вто́рникъ , и҆ в̾ сре́дꙋ .
 Во ст҃ы́и и҆ вели́кїи понлⷣьникъ , па́вечерницꙋ пое́мъ вели́кꙋю с̾ покло́ны . на не́йже пое́мъ , трипѣ́снецъ , творе́нїе ки́ръ а҆ндре́ѧ кри́тскагѡ . і҆рмо́съ , по вⷤ . тропарѝ , на́ і҃ . послѣдѝ і҆рмо́съ , ѻ҆́ба ли́ка в̾кꙋ́пѣ . гла́съ , и҃ . пѣ́снь , в҃ . і҆рмо́съ . Вонмѝ нб҃о и҆ воз̾глаго́лю , и҆ воспою̀ хрⷭ҇та̀ , и҆́же ѿ дв҃ы ро́ждьшагосѧ на спасе́нїе на́ше .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Пое́мъ бг҃ꙋ , во́лею и҆дꙋ́щемꙋ пострада́ти , и҆ тогѡ̀ милосе́рдїе славосло́вимъ . Оу҆слы́шимъ гл҃ы влⷣчни , ꙗ҆́же речѐ на́мъ , ꙗ҆́кѡ вре́мѧ прибли́жисѧ с̾конча́нїѧ ва́шегѡ . По́йдемъ со хрⷭ҇то́мъ , к̾ горѣ̀ є҆леѡ́нстѣй та́йнѡ , и҆ со а҆пⷭ҇лы водвори́мсѧ є҆мꙋ̀ . Разꙋмѣ́й смире́наѧ дш҃е , что̀ є҆́сть же́рновнаѧ при́тча , ю҆́же пре́же речѐ хрⷭ҇то́съ , и҆ и҆стрезви́сѧ про́чее . Гото́ви сама̀ себѐ ѽ дш҃е моѧ̀ ко и҆схо́дꙋ , прише́ствїе приближа́етсѧ , неꙋмоли́магѡ сꙋдїѝ . Зна́менїемъ чꙋдеса̀ совокꙋпи́въ , сконча́нїѧ хрⷭ҇тѐ , всѧ̀ ꙗ҆́вѣ разꙋмѣва́ющимъ проѡ҆брази́лъ є҆сѝ . Тала́нтъ да́нныи тѝ дш҃е моѧ̀ , да нескры́еши в̾ землѝ , ꙗ҆́кѡ с̾ ли́хвою пода́си хрⷭ҇тꙋ̀ до́лгъ . Почита́й бл҃горазꙋ́мныѧ рабы̀ дне́сь , дѣ́лай при́снѡ та́йное дѣ́ланїе , нетлѣ́нныѧ жи́зни . Воста́ните , жени́хъ приближа́етсѧ . оу҆гото́вимсѧ про́чее , черто́гъ бо ѿве́рзесѧ . кто̀ оу҆́бѡ досто́инъ , да вни́детъ . Оу҆краси́сѧ нбⷭ҇ныи черто́гъ , нн҃ѣ гото́витесѧ , и҆́же в̾ нетлѣ́нныи невѣ́стникъ хотѧ́щїи вни́ти . Помина́й мꙋ́дрыѧ дв҃ы дш҃е помина́й , да со хрⷭ҇то́мъ в̾ни́деши в̾ черто́гъ свѣ́тлѡ .
 и҆́нъ , і҆рмо́съ . Ви́дите ви́дите ꙗ҆́кѡ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Ви́дите ви́дите ꙗ҆́кѡ а҆́зъ є҆́смь бг҃ъ , и҆́же пре́жде бытїѧ̀ всѣ́хъ , и҆ пре́жде сотворе́нїѧ землѝ и҆ нб҃а , вѣ́мъ всѧ̀ . и҆ ве́сь сы́и во ѻ҆ц҃ѣ , и҆ всегѡ̀ ношꙋ̀ в̾ себѣ̀ . Сло́вомъ соста́вихъ нб҃о в̾кꙋ́пѣ и҆ зе́млю , со ѻ҆ц҃е́мъ бо бѣ́хъ , и҆ сло́вомъ ношꙋ̀ всѧ̀ , ꙗ҆́кѡ сло́во и҆ мꙋ́дрость и҆ си́ла и҆ ѻ҆́бразъ , содѣ́йственъ и҆ равнодѣ́теленъ . Кто̀ времена̀ положѝ ; кто̀ вѣ́ки соблюда́ѧи ; кто̀ мѣ́рила вѣ́сть жи́зни ; кто̀ и҆́же всѣ́мъ повелѣва́ѧи ѡ҆браща́тисѧ ; ра́звѣ собез̾нача́льныи при́снѡ со ѻ҆ц҃е́мъ , ꙗ҆́коже зарѧ̀ в̾ свѣ́тѣ . Ѽ без̾мѣ́рномꙋ тѝ чл҃колю́бїю і҆с҃е , сказа́лъ бо є҆сѝ на́мъ с̾конча́нїѧ с̾вы́ше вре́мѧ , скры́въ ча́съ . оу҆ѧсни́въ же свѣ́тлѡ и҆здале́ча ѻ҆́бразъ є҆гѡ̀ . Всѧ̀ зна́еши , всѧ̀ вѣ́си і҆с҃е , ꙗ҆́кѡ и҆мѣ́ѧ всѐ в̾ себѣ̀ ѻ҆те́ческое достоѧ́нїе бо́жески , и҆ всегѡ̀ дх҃а сꙋ́ществено носѧ̀ в̾ себѣ̀ , собез̾нача́льнаго ѻ҆ц҃ꙋ . Влⷣко гдⷭ҇и , и҆́же вѣко́мъ тво́рче , сподо́би и҆ на́съ сщ҃е́ннаго ѻ҆́ногѡ гла́са оу҆слы́шати , зовꙋ́ща и҆збра́нныѧ ѻ҆вца̀ , во црⷭ҇тво нбⷭ҇ное . сла́ва . Собез̾нача́льнаѧ несозда́ннаѧ , трⷪ҇це нераздѣ́льнаѧ є҆ди́нице . трⷪ҇ца сꙋ́щи и҆ є҆ди́на , ѻ҆́ч҃е и҆ сн҃е и҆ дш҃е , є҆ди́ныи бж҃е прїимѝ пѣ́нїе ѿ бре́нныхъ ꙗ҆зы́къ , ꙗ҆́кѡ и҆ ѿ оу҆́стъ пла́менныхъ . и҆ ны́нѣ , боⷢ҇ . Селе́нїе ст҃о ꙗ҆ви́ласѧ є҆сѝ дв҃о бж҃їе , в̾ тѧ́ бо нбⷭ҇ныи цр҃ь всели́сѧ пло́тїю , про́йде красе́нъ , чл҃ка в̾ себѣ̀ воѡ҆бразѝ бо́жески .
 катава́сїѧ : Ви́дите ви́дите ꙗ҆́кѡ а҆́зъ є҆́смь бг҃ъ , и҆́же дре́вле і҆и҃лѧ сквозѣ̀ чермно́е мо́ре прове́дъ , и҆ спа́слъ и҆ пита́въ , и҆ ѿ лю́ты рабо́ты свобо́ждь фараѡ́ни .
 пѣ́снь , и҃ . і҆рмо́съ . А҆́нг҃лы нб҃са̀ , на престо́лѣ сла́вы сѣдѧ́щагѡ , и҆ ꙗ҆́кѡ бг҃а непреста́ннѡ сла́вимагѡ , блгⷭ҇ви́те по́йте , и҆ превозноси́те є҆гѡ̀ во́ вѣки . Всѧ́кѡ слы́шала є҆сѝ дш҃е , ка́кѡ хрⷭ҇то́съ бжⷭ҇твенымъ оу҆ченико́мъ свои́мъ , провоз̾глаша́ше гл҃ѧ кончи́нꙋ . разꙋмѣ́вши же сво́й коне́цъ , оу҆гото́висѧ про́чее , вре́мѧ бо и҆схо́да прїи́де . Позна́вши лѣни́ваѧ дш҃е , лꙋка́вагѡ раба̀ при́тчꙋ , бо́йсѧ и҆ нелѣни́сѧ ѡ҆ дарова́нїи . є҆го́же прїѧ́ла є҆сѝ , да нескры́еши в̾ зе́млю , но да кꙋ́плю дѣ́еши . Чл҃ческое житїѐ , пꙋтѝ и҆ торжествꙋ̀ оу҆подо́бисѧ . ты́же оу҆́бѡ дш҃е моѧ̀ в̾ си́хъ ходѧ́щи , прїѡ҆брѧ́щи нѣ́что . и҆ стѧжѝ сокро́вище некра́домо , добродѣ́телей бога́тство . Да оу҆ѧсни́тсѧ свѣща̀ , да прилїе́тсѧ к̾ се́й ма́сло , ꙗ҆́коже дв҃амъ тогда̀ ми́лованїе , да ѡ҆брѧ́щеши дш҃е моѧ̀ черто́гъ хрⷭ҇то́въ тогда̀ ѿве́рстъ . Въ сꙋбо́тꙋ бѣ́г̾ство и҆ в̾ зимѣ̀ , гл҃ѧ оу҆чи́тель , седьма́гѡ вѣ́ка ско́рбь проѧвлѧ́ѧ . в̾ не́мже ꙗ҆́кѡ зима̀ кончи́на прїи́детъ . Ꙗ҆́коже ско́рость мо́лнїи проходѧ́щи , та́кѡ разꙋмѣ́етсѧ дш҃е стра́шное ѻ҆́но , влⷣки твоегѡ̀ прише́ствїе . и҆ бꙋ́ди гото́ва ко прїидꙋ́щемꙋ житїю̀ . Без̾зако́нныхъ сщ҃е́нницы и҆ фарисе́и , совѣ́тъ на всѧ́ческихъ творца̀ и҆ бг҃а на́шегѡ собира́ютъ ско́тски . и҆ за всѧ̀ пострада́ти хотѧ́и , претерпѣва́етъ во́лею . Показа́ти хотѧ̀ і҆с҃е , своегѡ̀ долготерпѣ́нїѧ мно́жество , про́данъ бы́ти , и҆ взѧ́тисѧ и҆зво́лилъ є҆сѝ . и҆ ѡ҆блобыза́тисѧ , и҆ всѧ̀ страда́ти , терпи́ши свое́ю во́лею . Є҆гда̀ прїи́детъ сꙋдїѧ̀ , со тма́ми и҆ ты́сѧщами а҆́нг҃льскими чи́нми и҆ си́лами , тогда̀ кі́и стра́хъ дш҃е моѧ̀ , кі́и тре́петъ . тꙋ̀ наги́мъ стоѧ́щимъ всѣ́мъ . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Є҆ди́нъ бг҃ъ оу҆́бѡ трⷪ҇ца . ни ѻ҆ц҃ꙋ престꙋпи́вшꙋ въ сн҃овство̀ , ни сн҃ꙋ прело́жшꙋсѧ во и҆схожде́нїе дх҃а . но трѝ во є҆ди́нствѣ , свѣ́тъ бг҃а прославлѧ́ю во́ вѣки . и҆ нн҃ѣ , боⷢ҇ . Мл҃твами бж҃е бцⷣы , прїимѝ мл҃твы на́ша . низ̾посли́ же млⷭ҇ти твоѧ̀ на всѣ́хъ бога́тнѡ . и҆ ми́ръ тво́й пода́ждь лю́демъ твои́мъ .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . А҆́нг҃лы нб҃са̀ на прⷭ҇то́лѣ . [покло́н̾ до землѝ] .
 пѣ́снь , ѳ҃ . і҆рмо́съ . Проѧвле́нное на горѣ̀ законода́вцꙋ , ѻ҆гне́мъ и҆ кꙋпино́ю , ржⷭ҇тво̀ при́снѡ дв҃ыѧ . въ на́ше вѣ́рныхъ спасе́нїе , пѣ́сньми немо́лчными велича́емъ . Слы́шала є҆сѝ дш҃е моѧ̀ , сꙋдїѝ пред̾возгласи́вшꙋ , и҆ оу҆ча́щꙋ тѧ̀ кончи́нѣ вре́меннѣй гото́ви ꙗ҆́же на и҆схо́дъ дѣ́ла , є҆да̀ ка́кѡ ꙗ҆́кѡ неи҆скꙋ́сна , бг҃а ѿве́ржена бꙋ́деши . Смоко́вницею ѽ дш҃е моѧ̀ , наꙋчи́сѧ кончи́нѣ . є҆гда̀ ма́лѡ бꙋ́детъ вѣ́твїе , и҆ прозѧ́бнетъ ли́ствїе , то̀ оу҆́бѡ жа́твы ча́съ . про́чее и҆ ты̀ , є҆гда̀ сїѧ̀ ви́диши , разꙋмѣ́й ꙗ҆́кѡ при две́рехъ є҆́сть . Кто̀ ра́звѣ тебѐ и҆́нъ твоегѡ̀ зна́етъ ѻ҆ц҃а . и҆лѝ кто̀ зна́етъ , ра́звѣ тебѐ ча́съ и҆лѝ де́нь . оу҆ тебе́ бо сокро́вища премꙋ́дрости , всѣ́хъ сꙋ́ть хрⷭ҇тѐ бж҃е . Кни́ги оу҆́бѡ ра́згнꙋтсѧ тогда̀ , прⷭ҇то́ломъ поста́вленомъ , дѣѧ́нїѧ же ѡ҆блича́ютсѧ , наги́мъ стоѧ́щимъ всѣ́мъ . ни свидѣ́телемъ ни клеветнико́мъ стоѧ́щимъ , ѡ҆бнаже́на бо всѧ̀ бг҃ꙋ . Прибли́жисѧ па́сха на́ша вели́каѧ и҆ бжⷭ҇твенаѧ , хрⷭ҇то́съ оу҆чи́тъ . по двою́ бо дню̀ , стра́сти прописꙋ́ѧ де́нь , во́ньже ѻ҆ц҃ꙋ же́ртва приведе́тсѧ . Грѧде́тъ всѣ́хъ сꙋдїѧ̀ , и҆звести́сѧ на сꙋ́дъ . и҆́же на прⷭ҇то́лѣ херꙋви́мстѣ сѣдѧ́и , ꙗ҆́кѡ пови́ненъ пред̾ста́ти пила́тꙋ , и҆ всѧ̀ пострада́ти , да мы̀ спасе́мсѧ . При крⷭ҇тѣ̀ твое́мъ і҆с҃е , пред̾стоѧ́щи мт҃и , и҆ твоѐ непра́ведное зрѧ́щи заколе́нїе , вопїѧ́ше , оу҆вы̀ мнѣ̀ ча́до моѐ . оу҆вы̀ мнѣ̀ незаходи́мыи свѣ́те . просїѧ́й всѣ́мъ сл҃нце сла́вы свѣ́тъ сы́и . сла́ва . Є҆ди́нице ст҃а́ѧ трⷪ҇це , є҆ди́но бжⷭ҇тво̀ и҆ трⷪ҇ца . є҆ди́ница бж҃е . трисоста́вное є҆стество̀ . є҆диночестна́ѧ , и҆ нераздѣли́маѧ сла́во , и҆зба́ви ѿ бѣ́дъ дш҃а на́ша . и҆ ны́нѣ , боⷢ҇ . Прїимѝ мт҃ре твоеѧ̀ і҆с҃е мольбꙋ̀ , да мл҃твами є҆ѧ̀ оу҆мири́ши ми́ръ , и҆ оу҆тверди́ши црⷭ҇твїѧ ски́птры . и҆ цр҃кви твоѧ̀ совокꙋпи́ши во є҆ди́но . задосто́йнѡ : Проѧвле́нное на горѣ̀ . [покло́нъ до землѝ] . трⷭ҇то́е , и҆ по ѻ҆́ч҃е на́шъ . конда́къ , дню̀ . та́же , гдⷭ҇и си́лъ с̾ на́ми . и҆ про́чее ѡ҆бы́чно . и҆ ѿпꙋ́стъ .
 Во ст҃ы́и вели́кїи вто́рникъ , на оу҆́трени , є҆ѯа̀ ѱалмы̀ , и҆ є҆ктенїѧ̀ . посе́мъ , а҆ллилꙋ́їѧ , на гла́съ , и҃ . та́же , тропа́рь . гла́съ , и҃ . Сѐ жени́хъ грѧде́тъ в̾полꙋ́нощи , и҆ бл҃же́нъ ра́бъ є҆го́же ѡ҆брѧ́щетъ бдѧ́ща . недосто́инъ же па́ки , є҆го́же ѡ҆брѧ́щетъ лѣнѧ́щасѧ . блюдѝ оу҆́бѡ дш҃е моѧ̀ , да не сно́мъ ѡ҆тѧготи́шисѧ , и҆ да не сме́рти предана̀ бꙋ́деши , и҆ црⷭ҇твїѧ внѣ̀ затвори́шисѧ . но воспрѧнѝ зовꙋ́щи , ст҃ъ , ст҃ъ , ст҃ъ є҆сѝ бж҃е , бцⷣы ра́ди поми́лꙋй на́съ . два́жды . сла́ва , и҆ ны́нѣ , то́йже . та́же , ѱалты́рь с̾ покло́ны . По а҃ , стихоло́гїи , сѣда́ленъ . гла́съ , д҃ . Жениха̀ бра́тїе воз̾лю́бимъ , свѣщѝ своѧ̀ оу҆кра́симъ , добродѣ́тельми сїѧ́юще , и҆ вѣ́рою пра́вою . да ꙗ҆́кѡ мꙋ́дрыѧ дѣ́вы с̾ гдⷭ҇ѣмъ гото́ви в̾ни́демъ на́ браки . жени́хъ бо да́ры ꙗ҆́кѡ бг҃ъ , всѣ́мъ подае́тъ нетлѣ́нныѧ вѣнцы̀ . сла́ва , и҆ нн҃ѣ . гла́съ , є҃ . Сконча́нїѧ вре́мѧ дне́сь ꙗ҆влѧ́ѧ сп҃се оу҆ченико́мъ написꙋ́еши ; ꙗ҆́кѡ нб҃о и҆ землѧ̀ поколѣ́блютсѧ стра́шнѡ в̾ прише́ствїе твоѐ , и҆ ты̀ на прⷭ҇то́лѣ ꙗ҆́кѡ сꙋдїѧ̀ всѣ́мъ прїи́деши внеза́пꙋ . сегѡ̀ ра́ди тебѣ̀ вѣ́рою вопїе́мъ , поми́лꙋй ми́лостиве , и҆ и҆зба́ви на́съ ѻ҆гнѧ̀ палѧ́щагѡ .
 По в҃ , стихоло́гїи , сѣда́ленъ . гла́съ , д҃ . Совѣ́тъ сп҃се без̾зако́ненъ натѧ̀ , сщ҃е́нницы и҆ кни́жницы совѣща́ша , за́вистїю лю́тою собра́шасѧ , и҆ въ преда́нїе подвиго́ша і҆ꙋ́дꙋ . тѣ́мже без̾стꙋ́днѡ и҆дѧ́ше , и҆ глаго́лаше натѧ̀ без̾зако́ннымъ лю́демъ , что́ ми речѐ хо́щете да́ти , и҆ а҆́зъ ва́мъ преда́мъ є҆гѡ̀ в̾ рꙋ́ки ва́ша . ѡ҆сꙋжде́нїѧ оу҆́бѡ сегѡ̀ и҆зба́ви гдⷭ҇и дш҃а на́ша . сла́ва , и҆ ны́нѣ . гла́съ , ѕ҃ . Є҆́же с̾ нб҃сѐ стра́шное прише́ствїе , дне́сь хрⷭ҇то́съ на горѣ̀ є҆леѡ́нстѣй , воз̾вѣща́ѧ пред̾гл҃етъ всѣ́мъ ꙗ҆́внѡ . тѣ́мже сегѡ̀ ѡ҆жида́юще , на прⷭ҇то́лѣ сꙋдїю̀ прїитѝ хотѧ́ща , вопїю́ще вѣ́рою взыва́емъ , са́мъ бꙋ́ди с̾на́ми , и҆ никто́же наны̀ .
 По г҃ , стихоло́гїи , сѣда́ленъ . гла́съ , и҃ . 
 ꙋ́да нра́вомъ сребролю́бствꙋѧ , на оу҆чи́телѧ ꙗ҆́кѡ ѕлочести́въ , под̾виза́етсѧ совѣ́тꙋѧ . поꙋча́етсѧ на преда́нїе , свѣ́та ѿпа́даетъ тмꙋ̀ прїе́мъ . соглаша́етсѧ со ѻ҆тцы̀ , продае́тъ бесцѣ́ннаго . тѣ́мже и҆ оу҆давле́нїю воз̾ме́здїе ѡ҆брѣта́етъ ѻ҆каѧ́нныи , ѡ҆ ни́хже теча́ше преда́въ тебѐ гдⷭ҇а . тогѡ̀ на́съ ча́сти и҆зба́ви хрⷭ҇тѐ бж҃е . и҆ согрѣше́нїемъ ѡ҆ставле́нїе да́рꙋй пра́зднꙋющимъ вѣ́рою , пречи́стыѧ стрⷭ҇ти твоѧ̀ . сла́ва , и҆ ны́нѣ , то́йже . та́же , ѱл҃о́мъ , н҃ . та́же , спасѝ бж҃е лю́ди своѧ̀ . мы́же : гдⷭ҇и поми́лꙋй , в҃і . посе́м̾ , є҆ктенїѧ̀ ма́лаѧ . конда́къ . гла́съ , в҃ . Ча́съ дш҃е конца̀ помы́сливши , и҆ посѣче́нїѧ смоко́вницы оу҆боѧ́вшисѧ , да́нныи ти тала́нтъ , трꙋдолю́бнѡ дѣ́лай всегда̀ ѻ҆каѧ́ннаѧ , бо́дрствꙋющи и҆ зовꙋ́щи . да непребꙋ́демъ внѣ̀ черто́га хрⷭ҇то́ва . и҆́косъ . Что̀ лѣни́шисѧ дш҃е моѧ̀ ѻ҆каѧ́ннаѧ ; что̀ прельща́ешисѧ без̾вре́менными попече́нми неполе́зными . что̀ оу҆пражнѧ́ешисѧ въ мимотекꙋ́щихъ ; послѣ́днїи ча́съ є҆́сть ны́нѣ , и҆ раз̾лꙋчи́тисѧ хо́щемъ ѿ сꙋ́щихъ здѣ̀ . и҆ до́ндеже вре́мѧ и҆́маши , возни́кни зовꙋ́щи , согрѣши́хъ ти сп҃се мо́й , непосѣцы̀ менѐ , ꙗ҆́коже непло́днꙋю смоко́вницꙋ . но ꙗ҆́кѡ млрⷭ҇дъ гдⷭ҇и , оу҆ще́дри со́ страхомъ зовꙋ́ща , да не пребꙋ́демъ внѣ̀ черто́га твоегѡ̀ хрⷭ҇тѐ .
 Та́же , двоепѣ́снецъ . творе́нїе козмы̀ и҆́нока . і҆рмо́съ , по два́жды . стихи́ же на в҃і . послѣди́ же і҆рмо́съ , ѻ҆́ба ли́ка в̾кꙋ́пѣ . гла́съ , в҃ . пѣ́снь , и҃ . і҆рмо́съ . Велѣ́нїѧ мꙋчи́телева ст҃і́и ѻ҆́троцы непослꙋ́шавше , въ пе́щь в̾ве́ржени бг҃а и҆сповѣ́дахꙋ . пою́ще , блгⷭ҇ви́те дѣ́ла гдⷭ҇нѧ гдⷭ҇а .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Лѣ́ность дале́че ѿ себѐ ѿве́ргше , и҆ со свѣ́тлыми свѣща́ми без̾сме́ртнаго жениха̀ хрⷭ҇та̀ , пѣ́нїемъ оу҆срѧ́щемъ , бл҃гослови́те вопїю́ще дѣ́ла гдⷭ҇нѧ гдⷭ҇а . Да оу҆довлѣ́етъ ѻ҆бщи́тельное дш҃и на́шеѧ , ма́сло въ сосꙋ́дѣхъ ; ꙗ҆́кѡ да че́стемъ непогꙋби́вше вре́мѧ кꙋ́пли , пое́мъ , бл҃гослови́те дѣ́ла гдⷭ҇нѧ гдⷭ҇а . Тала́нтъ є҆ли́цы ѿ́ бг҃а прїѧ́сте , равноси́льнꙋ бл҃года́ть , по́мощїю да́вшагѡ хрⷭ҇та̀ воз̾расти́мъ , пою́ще , блгⷭ҇ви́те дѣ́ла гдⷭ҇нѧ гдⷭ҇а .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Велѣ́нїѧ мꙋчи́телева . [покло́н̾ до землѝ] .
 честнѣ́йшꙋю непое́мъ .
 пѣ́снь , ѳ҃ . і҆рмо́съ . И҆́же невмѣсти́магѡ бг҃а , во́ чрево вмѣсти́вшаѧ , и҆ ра́дость ми́рꙋ ро́ждьшаѧ , тебѐ бцⷣꙋ велича́емъ всѝ . Оу҆ченико́мъ бл҃гі́и , бди́те ре́клъ є҆сѝ . во́ньже бо ча́съ прїи́детъ гдⷭ҇ь , неразꙋмѣ́ете , ѿда́ти комꙋ́ждо подѣ́ломъ є҆гѡ̀ . Во вторѣ́мъ твое́мъ и҆ стра́шнѣмъ прише́ствїи влⷣко , десны́мъ ѻ҆вца́мъ мѧ причтѝ , прегрѣше́нїи презрѣ́въ мѝ мно́жества .
 задосто́йнѡ : И҆́же невмѣсти́магѡ . [покло́н̾ до землѝ] . свѣти́ленъ . Черто́гъ тво́й ви́жꙋ сп҃се мо́й оу҆кра́шенъ , и҆ ѻ҆де́жды не и҆́мамъ да вни́дꙋ во́нь . просвѣти́ ми ѡ҆дѣѧ́нїе дш҃и , свѣтода́вче и҆ спаси́ мѧ . двⷤа . сла́ва , и҆ ны́нѣ , то́йже .
 На хвали́тѣхъ , стихѣ́ры , на д҃ . гла́съ , а҃ . Въ свѣ́тлость ст҃ы́хъ твои́хъ , ка́кѡ вни́дꙋ недосто́йныи ; а҆́ще бо дерзнꙋ̀ вни́ти в̾ черто́гъ , ѡ҆дѣѧ́нїе мѧ̀ ѡ҆блича́етъ , ꙗ҆́кѡ нѣ́сть бра́чно , и҆ свѧ́занъ и҆ и҆згна́нъ бꙋ́дꙋ ѿ а҆́нг҃лъ . тѣ́мже ѡ҆чи́сти гдⷭ҇и скве́рнꙋ дш҃и моеѧ̀ , и҆ спаси́ мѧ ꙗ҆́кѡ чл҃колю́бецъ . двⷤа . гла́съ , в҃ . Дш҃е́вною лѣ́ностїю воз̾дрема́всѧ , нестѧжа́хъ женишѐ хрⷭ҇тѐ , горѧ́ща свѣти́льника и҆́же ѿ добродѣ́телей . и҆ дв҃амъ оу҆подо́бихсѧ бꙋ́имъ , во́ времѧ дѣ́ланїѧ глꙋмѧ́хсѧ прельща́ѧсѧ . млрⷭ҇дїе щедро́тъ твои́хъ незатвори́ ми влⷣко . но ѿтрѧ́съ моѐ ѡ҆мраче́нїе ѿ сна̀ воста́ви млⷭ҇тиве , и҆ с̾ мꙋ́дрыми сочета́й мѧ дв҃ами въ черто́зѣ свое́мъ , и҆дѣ́же гла́съ чи́стъ пра́зднꙋющихъ , и҆ вопїю́щихъ без̾преста́ни , гдⷭ҇и сла́ва тебѣ̀ . гла́съ , д҃ . Скры́вшагѡ тала́нтъ , ѡ҆сꙋжде́нїе оу҆слы́шавши ѽ дш҃е , нескрыва́й словесѐ бж҃їѧ , но воз̾вѣща́й чꙋдеса̀ є҆гѡ̀ , да оу҆мно́живши да́ръ , вни́деши в̾ ра́дость гдⷭ҇а своегѡ̀ . сла́ва , и҆ ны́нѣ . гла́съ , ѕ҃ . Прїиди́те вѣ́рнїи , дѣ́лаемъ оу҆се́рднѡ влⷣцѣ . подоба́етъ бо рабо́мъ бога́тство , и҆ по ра́венствꙋ ко́йждо да оу҆сꙋгꙋ́битъ бл҃года́ти тала́нтъ . ѻ҆́въ оу҆́бѡ мꙋ́дрость да прино́ситъ дѣ́лы бл҃ги́ми , дрꙋгі́и же слꙋже́бнѣй свѣ́тлости да прилѣжи́тъ . да прїѡ҆бщи́т̾жесѧ сло́вомъ вѣ́рныи , не навы́кшемꙋ та́йнꙋ . и҆ да раздае́тъ бога́тство ни́щимъ дрꙋгі́и . си́це бо мздꙋ̀ мно́гꙋ оу҆сꙋгꙋ́бимъ , и҆ ꙗ҆́кѡ строи́телѧ вѣ́рнїи бл҃года́ти влⷣчни , ра́дости сподо́бимсѧ . тоѧ̀ на́съ сподо́би хрⷭ҇тѐ бж҃е , ꙗ҆́кѡ чл҃колю́бецъ .
 На стихо́внѣ , стихѣ́ры . гла́съ , ѕ҃ . Є҆гда̀ прїи́деши во сла́вѣ , со а҆́нг҃льскими си́лами , и҆ сѧ́деши на прⷭ҇то́лѣ і҆с҃е сꙋ́днѣмъ , па́стырю до́брыи не ѿлꙋчѝ менѐ , пꙋти́ бо десны́ѧ вѣ́си , раз̾враще́ни же сꙋ́ть шꙋ́їи . да не оу҆́бѡ с̾ ко́злищи грѣхо́вными погꙋби́ши менѐ , но съ десны́ми мѧ̀ сочета́й ѻ҆вца́ми , и҆ спаси́ мѧ ꙗ҆́кѡ чл҃колю́бецъ .
 сти́хъ : и҆спо́лнихомсѧ заꙋ́тра млⷭ҇ти . и҆ па́ки тꙋ́же , стихѣ́рꙋ . сти́хъ : и҆ бꙋ́ди свѣ́тлость гдⷭ҇а . Женишѐ , и҆́же добро́тою красе́нъ є҆сѝ па́че всѣ́хъ чл҃къ , призва́выи на́съ къ трапе́зѣ дх҃о́внѣй черто́га твоегѡ̀ . ѕлоѡ҆бра́зныи мо́й зра́къ прегрѣше́ньми совлецы̀ , и҆ прича́стїемъ страда́нїй твои́хъ , и҆ ѻ҆де́ждею сла́вы ѡ҆дѣ́ѧвъ твоеѧ̀ красоты̀ , и҆ соѻ҆́бщника свѣ́тла покажѝ твоегѡ̀ црⷭ҇твїѧ , ꙗ҆́кѡ млрⷭ҇дъ . сла́ва , и҆ ны́нѣ . гла́съ , з҃ . Сѐ тебѣ̀ тала́нтъ влⷣка порꙋча́етъ дш҃е моѧ̀ , со́ страхомъ прїимѝ да́ръ , заи́мствꙋй да́вшемꙋ ти , подава́й ни́щимъ , и҆ сотворѝ дрꙋ́га гдⷭ҇а , да ста́неши ѡ҆деснꙋ́ю є҆гѡ̀ , є҆гда̀ прїи́детъ в̾ сла́вѣ , и҆ оу҆слы́шиши бл҃же́нныи гла́съ , вни́ди ра́бе в̾ ра́дость гдⷭ҇а своегѡ̀ . тоѧ̀ досто́йна мѧ̀ сотворѝ сп҃се заблꙋди́вшаго , вели́кїѧ ра́ди твоеѧ̀ млⷭ҇ти .
 и҆ про́чаѧ слꙋ́жба с̾ покло́ны , оу҆́трени и҆ часо́мъ , ꙗ҆́коже оу҆каза́сѧ в̾ понлⷣникъ вели́кїи .
 Во ст҃ы́и и҆ вели́кїи вто́рникъ . на ѕ҃ мъ , часѣ̀ . тропа́рь , гла́съ , а҃ . Без̾мѣ́рнѡ согрѣша́ющимъ , бога́тнѡ простѝ сп҃се . и҆ сподо́би на́съ не ѡ҆сꙋжде́ннѡ поклони́тисѧ твоемꙋ̀ ст҃о́мꙋ воскрⷭ҇нїю , мл҃твами пречⷭ҇тыѧ ти мт҃ре , є҆ди́не многомлⷭ҇тиве . сла́ва , коне́цъ . и҆ ны́нѣ , ве́сь .
 проки́менъ . гла́съ , д҃ . ꙗ҆́кѡ ѿ́ гдⷭ҇а ми́лость , и҆ мно́го ѿ негѡ̀ и҆збавле́нїе . сти́хъ : и҆з̾ глꙋбины̀ воз̾ва́хъ к̾ тебѣ̀ гдⷭ҇и , гдⷭ҇и оу҆слы́ши гла́съ мо́й .
 ѿ пррⷪ҇чества і҆єзекі́илева , чте́нїе .
 Внегда̀ ходи́ти живо́тнымъ , хожда́хꙋ и҆ коле́са , и҆ внегда̀ стоѧ́ти и҆́мъ , стоѧ́хꙋ и҆ коле́са с̾ ни́ми . и҆ внегда̀ в̾зима́тисѧ и҆́мъ ѿ землѝ , в̾зима́хꙋсѧ с̾ ни́ми и҆ коле́са , ꙗ҆́кѡ дх҃ъ жи́зни бѧ́ше въ колесѣ́хъ . и҆ подо́бїе над̾ главо́ю живо́тныхъ ꙗ҆́кѡ тве́рдость , и҆ ꙗ҆́кѡ видѣ́нїе ле́да стра́шна , просте́рто ѡ҆крила́хъ и҆́хъ с̾вы́ше , и҆ под̾ тве́рдїю кри́ла и҆́хъ просте́рта , сокрылѧ́ющесѧ дрꙋ́гъ к̾ дрꙋ́гꙋ , комꙋ́ждо двѣ̀ спрѧже́нѣ прикрыва́юще тѣлеса̀ своѧ̀ . и҆ слы́шахъ гла́съ крилꙋ̀ и҆́хъ , ꙗ҆́кѡ гла́съ во́дъ мно́гъ , ꙗ҆́кѡ гла́съ бг҃а са́д̾да и҆ дово́льна . внегда̀ ходи́ти и҆́мъ , гла́съ слове́съ , ꙗ҆́кѡ гла́съ полка̀ , и҆ внегда̀ стоѧ́ти и҆́мъ , почива́хꙋ кри́ла и҆́хъ . и҆ сѐ гла́съ превы́ше тве́рди сꙋ́щей над̾ главо́ю и҆́хъ . внегда̀ стоѧ́ти и҆́мъ , воз̾двиза́хꙋсѧ кри́ла и҆́хъ . и҆ превы́ше тве́рди ꙗ҆́же над̾ главо́ю и҆́хъ , ꙗ҆́кѡ видѣ́нїе ка́мене сапфи́ра , и҆ подо́бїе прⷭ҇то́ла на не́мъ , и҆ на подо́бїи прⷭ҇то́ла , подо́бїе ꙗ҆́кѡ видѣ́нїе чл҃ка с̾вы́ше . и҆ ви́дѣхъ ꙗ҆́кѡ видѣ́нїе и҆ле́ктра , ꙗ҆́кѡ и҆ видѣ́нїе ѻ҆гнѧ̀ в̾не́мъ , и҆ свѣ́тъ ѡ҆́крⷭ҇тъ , ѿ видѣ́нїѧ чре́слъ и҆ горѣ̀ . и҆ ѿ видѣ́нїѧ чре́слъ и҆ да́же до́лꙋ ви́дѣхъ а҆́ки видѣ́нїе ѻ҆гнѧ̀ , и҆ зарѧ̀ є҆гѡ̀ ѡ҆́крⷭ҇тъ , ꙗ҆́кѡ видѣ́нїе дꙋгѝ , є҆гда̀ є҆́сть на ѻ҆́блацѣхъ в̾ де́нь дождѧ̀ , си́це стоѧ́нїе зарѝ ѡ҆́крⷭ҇тъ . сѐ видѣ́нїе подо́бїѧ сла́вы гдⷭ҇ни .
 проки́менъ . гла́съ , д҃ . да оу҆пова́етъ і҆и҃ль на́ гдⷭ҇а , ѿ ны́нѣ и҆ до́ вѣка . сти́хъ : гдⷭ҇и невоз̾несе́сѧ срⷣце моѐ , невознесо́стесѧ ѻ҆́чи моѝ .


 Во ст҃ы́и и҆ вели́кїи вто́рникъ , ве́черъ . на гдⷭ҇и возва́хъ , стⷯры , на́ і҃ . гла́съ , а҃ . Въ свѣ́тлость ст҃ы́хъ твои́хъ , ка́кѡ вни́дꙋ недосто́йныи ; а҆́ще бо дерзнꙋ̀ вни́ти в̾ черто́гъ , ѡ҆дѣѧ́нїе мѧ̀ ѡ҆блича́етъ , ꙗ҆́кѡ нѣ́сть бра́чно , и҆ свѧ́занъ и҆ и҆згна́нъ бꙋ́дꙋ ѿ а҆́нг҃лъ . тѣ́мже ѡ҆чи́сти гдⷭ҇и скве́рнꙋ дш҃и моеѧ̀ , и҆ спаси́ мѧ ꙗ҆́кѡ чл҃колю́бец̾ . вⷤ . гла́съ , в҃ . Дш҃е́вною лѣ́ностїю воз̾дрема́всѧ , нестѧжа́хъ женишѐ хрⷭ҇тѐ , горѧ́ща свѣти́льника и҆́же ѿ добродѣ́телей . и҆ дв҃амъ оу҆подо́бихсѧ бꙋ́имъ , во́ времѧ дѣ́ланїѧ глꙋмѧ́хсѧ прельща́ѧсѧ . млрⷭ҇дїе щедро́тъ твои́хъ незатвори́ ми влⷣко . но ѿтрѧ́съ моѐ ѡ҆мраче́нїе ѿ сна̀ воста́ви млⷭ҇тиве , и҆ с̾ мꙋ́дрыми сочета́й мѧ дв҃ами въ черто́зѣ свое́мъ , и҆дѣ́же гла́съ чи́стъ пра́зднꙋющихъ , и҆ вопїю́щихъ без̾преста́ни , гдⷭ҇и сла́ва тебѣ̀ . вⷤ . гла́съ , д҃ . Скры́вшагѡ тала́нтъ , ѡ҆сꙋжде́нїе оу҆слы́шавши ѽ дш҃е , нескрыва́й словесѐ бж҃їѧ , но воз̾вѣща́й чꙋдеса̀ є҆гѡ̀ , да оу҆мно́живши да́ръ , вни́деши в̾ ра́дость гдⷭ҇а своегѡ̀ . вⷤ . гла́съ , ѕ҃ . Женишѐ , и҆́же добро́тою красе́нъ є҆сѝ па́че всѣ́хъ чл҃къ , призва́выи на́съ къ трапе́зѣ дх҃о́внѣй черто́га твоегѡ̀ . ѕлоѡ҆бра́зныи мо́й зра́къ прегрѣше́ньми совлецы̀ , и҆ прича́стїемъ страда́нїй твои́хъ , и҆ ѻ҆де́ждею сла́вы ѡ҆дѣ́ѧвъ твоеѧ̀ красоты̀ , и҆ соѻ҆́бщника свѣ́тла покажѝ твоегѡ̀ црⷭ҇твїѧ , ꙗ҆́кѡ млрⷭ҇дъ . вⷤ . Прїиди́те вѣ́рнїи , дѣ́лаемъ оу҆се́рднѡ влⷣцѣ . подоба́етъ бо рабо́мъ бога́тство , и҆ по ра́венствꙋ ко́йждо да оу҆сꙋгꙋ́битъ бл҃года́ти тала́нтъ . ѻ҆́въ оу҆́бѡ мꙋ́дрость да прино́ситъ дѣ́лы бл҃ги́ми , дрꙋгі́и же слꙋже́бнѣй свѣ́тлости да прилѣжи́тъ . да прїѡ҆бщи́т̾жесѧ сло́вомъ вѣ́рныи , не навы́кшемꙋ та́йнꙋ . и҆ да раздае́тъ бога́тство ни́щимъ дрꙋгі́и . си́це бо мздꙋ̀ мно́гꙋ оу҆сꙋгꙋ́бимъ , и҆ ꙗ҆́кѡ строи́телѧ вѣ́рнїи бл҃года́ти влⷣчни , ра́дости сподо́бимсѧ . тоѧ̀ на́съ сподо́би хрⷭ҇тѐ бж҃е , ꙗ҆́кѡ чл҃колю́бецъ . гла́съ , з҃ . Сѐ тебѣ̀ тала́нтъ влⷣка порꙋча́етъ дш҃е моѧ̀ , со́ страхомъ прїимѝ да́ръ , заи́мствꙋй да́вшемꙋ ти , подава́й ни́щимъ , и҆ сотворѝ дрꙋ́га гдⷭ҇а , да ста́неши ѡ҆деснꙋ́ю є҆гѡ̀ , є҆гда̀ прїи́детъ в̾ сла́вѣ , и҆ оу҆слы́шиши бл҃же́нныи гла́съ , вни́ди ра́бе в̾ ра́дость гдⷭ҇а своегѡ̀ . тоѧ̀ досто́йна мѧ̀ сотворѝ сп҃се заблꙋди́вшаго , вели́кїѧ ра́ди твоеѧ̀ млⷭ҇ти . сла́ва , и҆ нн҃ѣ . гла́с̾ , ѕ҃ . Є҆гда̀ прїи́деши во сла́вѣ , со а҆́нг҃льскими си́лами , и҆ сѧ́деши на прⷭ҇то́лѣ і҆с҃е сꙋ́днѣмъ , па́стырю до́брыи не ѿлꙋчѝ менѐ , пꙋти́ бо десны́ѧ вѣ́си , раз̾враще́ни же сꙋ́ть шꙋ́їи . да не оу҆́бѡ с̾ ко́злищи грѣхо́вными погꙋби́ши менѐ , но съ десны́ми мѧ̀ сочета́й ѻ҆вца́ми , и҆ спаси́ мѧ ꙗ҆́кѡ чл҃колю́бецъ .
 вы́ходъ , с̾ є҆ѵⷢ҇а́лїемъ : свѣ́тѣ ти́хїи . проки́менъ . гла́съ , ѕ҃ . воскрⷭ҇нѝ гдⷭ҇и въ поко́й тво́й , ты̀ кїѡ́тъ ст҃ы́ни твоеѧ̀ . сти́хъ : помѧнѝ гдⷭ҇и дв҃да и҆ всю̀ кро́тость є҆гѡ̀ .
 ѿ и҆схо́да , чте́нїе .
 Сни́де дщѝ фараѡ́нова и҆з̾мы́тисѧ на рѣцѣ̀ , и҆ рабы́ни є҆ѧ̀ хожда́хꙋ при рѣцѣ̀ , и҆ ви́дѣвши крабі́ицꙋ в̾ лꙋчи́цѣ , посла́вши рабы́ню взѧ́ти ю҆̀ . взѧ́тъ же , ви́дѣ ѻ҆троча̀ пла́чꙋщесѧ в̾ крабі́ицѣ , и҆ пощадѝ є҆̀ дщѝ фараѡ́нова , и҆ речѐ , ѿ дѣте́й є҆вре́йскихъ є҆́сть сѐ . и҆ речѐ сестра̀ є҆гѡ̀ , дще́ри фараѡ́новѣ , хо́щеши ли призовꙋ́ ти женꙋ̀ дои́лицꙋ ѿ є҆вре́й , и҆ воз̾дои́тъ ти ѻ҆троча̀ . и҆ речѐ є҆́й дщѝ фараѡ́нова , и҆дѝ . и҆ ше́дши же ѻ҆трокови́ца , призва̀ ма́терь ѻ҆троча́те . рече́ же к̾ не́й дщѝ фараѡ́нова , соблюди́ ми ѻ҆троча̀ сѐ , и҆ воздо́й ми є҆̀ , а҆́зъ же возда́мъ ти мздꙋ̀ . взѧ́тъ же ѻ҆троча̀ жена̀ и҆ доѧ́ше є҆̀ . оу҆страби́вшꙋжесѧ ѻ҆троча́ти , и҆ в̾ведѐ є҆̀ ко дще́ри фараѡ́новѣ , и҆ бы́сть є҆́й в̾ сы́на мѣ́стѡ . и҆ наречѐ и҆́мѧ є҆мꙋ̀ мѡѷсе́й , гл҃ющи , ꙗ҆́кѡ ѿ воды̀ взѧ́хъ є҆гѡ̀ .
 проки́мен̾ . гла́с̾ , д҃ . сѐ что̀ добро̀ и҆лѝ что̀ красно̀ ; но є҆́же жи́ти бра́тїи в̾кꙋ́пѣ . сти́хъ : ꙗ҆́кѡ мѵ́рѡ на главꙋ̀ с̾ходѧ́щее на брадꙋ̀ брадꙋ̀ а҆арѡ́ню .
 ѿ і҆́ѡва , чте́нїе .
 Бы́сть ꙗ҆́кѡ де́нь се́й , и҆ сн҃ове і҆́ѡвови и҆ дще́ри є҆гѡ̀ ꙗ҆дѧ́хꙋ , и҆ пїѧ́хꙋ вино̀ , в̾ домꙋ̀ бра́та и҆́хъ старѣ́йшагѡ . и҆ сѐ вѣ́стникъ прїи́де ко і҆́ѡвꙋ , и҆ речѐ є҆мꙋ̀ , сꙋпрꙋ́зи волѡ́въ ѡ҆рѧ́хꙋ , и҆ ѻ҆сли́цы пасѧ́хꙋсѧ бли́зъ и҆́хъ , и҆ доше́дше плѣнѧ́ющїи и҆ плѣни́ша и҆́хъ , и҆ ѻ҆́троки порази́ша ѻ҆стрїе́мъ меча̀ , и҆ ѡ҆ста́хъ а҆́зъ є҆ди́нъ , прїидо́хъ воз̾вѣсти́ти тебѣ̀ . И҆ є҆щѐ семꙋ̀ глаго́лющꙋ , прїи́де и҆́нъ вѣ́стникъ ко і҆́ѡвꙋ , и҆ речѐ є҆мꙋ̀ , ѻ҆́гнь спадѐ с̾ небесѐ на́ землю , и҆ поѧдѐ ѻ҆́вцы , и҆ па́стыри сож̾жѐ та́ко же , и҆ ѡ҆ста́хъ а҆́зъ є҆ди́нъ , и҆ прїидо́хъ воз̾вѣсти́ти тебѣ̀ . И҆ є҆щѐ семꙋ̀ глаго́лющꙋ , и҆́нъ вѣ́стникъ прїи́де ко і҆́ѡвꙋ и҆ гл҃а є҆мꙋ̀ , ко́нницы сотвори́ша наны̀ трѝ полкѝ , и҆ ѡ҆быдо́ша вельбꙋ́ды , и҆ плѣни́ша и҆́хъ , и҆ рабы̀ и҆з̾би́ша ѻ҆рꙋ́жїемъ , и҆ спасо́хсѧ а҆́зъ є҆ди́нъ , и҆ прїидо́хъ воз̾вѣсти́ти тебѣ̀ . И҆ є҆щѐ семꙋ̀ гл҃ющꙋ , и҆́нъ вѣ́стникъ прїи́де глаго́лѧ і҆́ѡвꙋ , сн҃ово́мъ твои́мъ и҆ дще́ремъ твои́мъ ꙗ҆дꙋ́щимъ и҆ пїю́щимъ оу҆ сы́на твоегѡ̀ , бра́та и҆́хъ старѣ́йшагѡ , в̾неза́пꙋ дꙋ́хъ вели́къ прїи́де ѿ пꙋсты́ни , и҆ коснꙋ́сѧ четы́ремъ оу҆глѡ́мъ хра́мины , и҆ падѐ хра́мина на дѣ́ти твоѧ̀ , и҆ сконча́шасѧ . и҆ спасо́хсѧ а҆́зъ є҆ди́нъ , и҆ прїидо́хъ воз̾вѣсти́ти тебѣ̀ . Такова́ѧ же оу҆слы́шавъ і҆́ѡвъ , воз̾ста́въ растерза̀ ри́зы своѧ̀ , и҆ ѡ҆стрижѐ власы̀ главы̀ своеѧ̀ , и҆ посы́па пе́рстїю главꙋ̀ свою̀ . и҆ па́дъ ни́цъ поклони́сѧ гдⷭ҇ви , и҆ речѐ , са́мъ а҆́зъ и҆зыдо́хъ на́гъ ѿ́ чрева ма́тере моеѧ̀ , на́гъ и҆ пойдꙋ̀ та́мѡ . гдⷭ҇ь дадѐ , гдⷭ҇ь и҆ взѧ́тъ . ꙗ҆́кѡ гдⷭ҇ꙋ го́дѣ бы́сть , та́кѡ и҆ бы́сть . бꙋ́ди и҆́мѧ гдⷭ҇не бл҃гослове́но во́ вѣки . и҆ ѡ҆си́хъ всѣ́хъ приключи́вшихсѧ є҆мꙋ̀ , несогрѣшѝ і҆́ѡвъ ни во оу҆стна́хъ свои́хъ , и҆ недадѐ безꙋ́мїѧ бг҃ꙋ .
 та́же , да́сѧ и҆спра́витъ моли́тва . є҆ѵⷢ҇а́лїе , ѿ матѳе́ѧ . заⷱ҇ , р҃в . и҆ про́чаѧ , прежесщ҃е́нныѧ . и҆ томꙋ̀ пи́санъ оу҆ка́зъ в̾ вели́кїи понлⷣникъ .
 Во ст҃ы́и и҆ вели́кїи вто́рникъ , па́вечерницꙋ пое́мъ вели́кꙋю с̾ покло́ны . на не́йже пое́мъ , трипѣ́снецъ , творе́нїе ки́ръ а҆ндре́ѧ кри́тскагѡ . і҆рмо́съ , по вⷤ . тропарѝ , на́ і҃ . послѣдѝ і҆рмо́съ , ѻ҆́ба ли́ка в̾кꙋ́пѣ . гла́съ , в҃ . пѣ́снь , г҃ . і҆рмо́съ . Непло́днагѡ ми оу҆ма̀ , плодоно́сна бж҃е ꙗ҆́вствꙋй , дѣ́лателю дш҃а́мъ , и҆ насади́телю бл҃ги́хъ милосе́рдїемъ сѝ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Кончи́ны вре́мѧ , ѡ҆брати́мсѧ про́чее , хрⷭ҇то́съ оу҆чи́тъ . прїи́детъ бо в̾ско́рѣ , прїи́детъ и҆ не оу҆ме́длитъ , сꙋди́ти ми́рꙋ всемꙋ̀ . Напра́сное своегѡ̀ прише́ствїѧ хрⷭ҇то́съ ꙗ҆влѧ́ѧ речѐ , є҆́же и҆ при нѡ́и дре́вле , ненаде́жныи пото́пъ навестѝ землѝ . Си́моновъ до́мъ нев̾мѣсти́маго вездѣ̀ , в̾мѣсти́ тѧ і҆с҃е цр҃ю си́ламъ . и҆ жена̀ грѣ́шнаѧ мѵ́рѡмъ тѧ пома́за . Ѿве́рзесѧ черто́гъ , и҆ оу҆краси́сѧ с̾ ни́мъ бжⷭ҇твеный бра́къ . жени́хъ же бли́зъ , призыва́ѧи на́съ . оу҆гото́вимсѧ про́чее . Нбⷭ҇наѧ пи́ща , а҆́лчꙋщимъ живо́тъ са́мъ сы́и , ꙗ҆́лъ є҆сѝ хрⷭ҇тѐ съ чл҃ки , проѧвлѧ́ѧ с̾ни́тїе своѐ . Бл҃гово́нїѧ та́йны , и҆спо́лнившисѧ жена̀ , пе́рвагѡ и҆зба́вившисѧ смра́да , мно́гихъ согрѣше́нїй сп҃се . мѵ́ро бо и҆сточа́еши жи́зни . Неразꙋ́мныи оу҆чени́къ ѿве́ргсѧ тебѐ хрⷭ҇тѐ , собо́рище всѐ без̾зако́нныхъ люде́й под̾виза́етъ натѧ̀ , на преда́нїе ѡ҆бра́щьсѧ . сла́ва . Со ѻ҆ц҃е́мъ сн҃ꙋ , и҆ дх҃ꙋ пра́вомꙋ , є҆ди́номꙋ є҆стествꙋ̀ поклонѧ́юсѧ , и҆ воспѣва́ю ли́ца раздѣле́на , сꙋщество́мъ же совокꙋпле́на . и҆ ны́нѣ , боⷢ҇ . Ро́ждьшаѧ тѧ а҆́гница , па́стырѧ и҆ а҆́гньца , при́снѡ мо́литъ тѧ і҆с҃е бж҃е , ѡ҆ всѣ́хъ лю́дехъ вѣ́рꙋющихъ в̾ тѧ̀ .
 катава́сїѧ : Непло́днагѡ ми оу҆ма̀ .
 пѣ́снь , и҃ . і҆рмо́съ . Въ кꙋпинѣ̀ мѡѷсе́ю дв҃ческое чꙋ́до , на сина́йстѣй горѣ̀ проѡ҆бра́жшагѡ дре́вле , по́йте бл҃гослови́те и҆҆ превозноси́те є҆гѡ̀ во́ вѣки . Не невѣ́дыи вре́мѧ на́шегѡ сконча́нїѧ держа́и вѣ́ки , де́нь ѻ҆́нъ невѣ́дѣти пред̾речѐ , но предѣ́лъ всѣ́мъ положѝ къ смиреномꙋ́дрїю . Дре́вꙋ оу҆подо́бисѧ , и҆ селꙋ̀ и҆ хра́минѣ , всѐ житїѐ дш҃е моѧ̀ . тѣ́мже стѧжѝ к̾ бг҃ꙋ гото́во срⷣце , да нечто̀ тлѣ́нїемъ пло́ти ѡ҆ста́виши . Є҆гда̀ сѧ́деши сꙋдїѐ , разлꙋча́ѧ , ꙗ҆́коже ре́клъ є҆сѝ па́стырю ѿ ѻ҆ве́цъ , ко́злища сп҃се , стоѧ́нїѧ ѻ҆́ногѡ шꙋ́ѧгѡ и҆зба́ви на́съ . нелиши́же на́съ ѡ҆деснꙋ́ю хрⷭ҇тѐ сла́вы твоеѧ̀ . Ты̀ є҆сѝ па́сха на́ша , пожре́ныи за всѣ́хъ , ꙗ҆́кѡ а҆́гнецъ и҆ же́ртва , и҆ согрѣше́нїемъ ѡ҆чище́нїе . и҆ твоѧ̀ бжⷭ҇твеныѧ стра́сти превозноша́емъ хрⷭ҇тѐ во́ вѣки . Не с̾ фарисе́ѡмъ сп҃се , ни с̾ си́монѡмъ сподо́билсѧ є҆сѝ в̾кꙋ́пѣ , во́ храмъ в̾ни́ти . но оу҆́же и҆ мытарѝ в̾кꙋ́пѣ , и҆ блꙋдни́цы , твоѐ почерпа́ютъ милосе́рдїе . Ѽ бл҃же́нныхъ рꙋ́къ , ѽ власо́въ и҆ оу҆сте́нъ цѣломꙋ́дреныѧ блꙋдни́цы , и҆́миже пома́за сп҃се мѵ́ромъ но́зѣ твоѝ , ѡ҆тира́ющи и҆́хъ , и҆ ча́стѡ ѡ҆блобыза́ющи . Воз̾лежа́щꙋ ти оу҆́бѡ сп҃се , с̾ мѵ́ромъ жена̀ пред̾ста́вши , оу҆ногꙋ̀ рыда́ющи , стклѧ́ницꙋ и҆з̾лива́ше на твою̀ главꙋ̀ , без̾сме́ртнагѡ мѵ́ра . Всѧ̀ страда́ти на́съ ра́ди и҆зво́лилъ є҆сѝ во́лею , ѡ҆блобыза́тисѧ и҆ прода́тисѧ . да всѣ́хъ і҆с҃е страстьмѝ свои́ми стра́сти ѡ҆чи́стиши , за чл҃колю́бїе . Сребролю́бїѧ жела́ѧ преда́тель і҆ꙋ́да , ѡ҆ и҆з̾лїѧ́вшемсѧ мѵ́рѣ печа́шесѧ . про́чее же ѡ҆ преда́нїи влⷣки , к̾ без̾зако́ннымъ і҆ꙋде́ѡмъ , ѡ҆ цѣнѣ̀ соглаша́шесѧ . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Со ѻ҆ц҃е́мъ сн҃а и҆ ст҃а́гѡ дх҃а , ст҃ꙋ́ю трⷪ҇цꙋ в̾ бжⷭ҇твѣ̀ є҆ди́номъ , сла́вимъ вопїю́ще , ст҃ъ , ст҃ъ , ст҃ъ є҆сѝ во́ вѣки . и҆ ны́нѣ , боⷢ҇ . Мл҃твами хрⷭ҇тѐ пречⷭ҇тыѧ ти мт҃ре , и҆ ст҃ы́хъ а҆пⷭ҇лъ , млⷭ҇ти твоѧ̀ на́мъ низ̾послѝ с̾вы́ше , и҆ ми́ръ тво́й пода́ждь лю́демъ твои́мъ .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Вкꙋпинѣ̀ мѡѷсе́ю . [покло́н̾ до землѝ] .
 пѣ́снь , ѳ҃ . і҆рмо́съ . И҆́же па́че є҆стества̀ пло́тїю заче́ншꙋю во́ чревѣ , ѿ ѻ҆ц҃а пре́жде вѣ́къ воз̾сїѧ́вшагѡ сло́ва , в̾ пѣ́снехъ немо́лчныхъ велича́емъ вѣ́рнїи . Дѣ́ланїѧ вре́мѧ , спасе́нїю смотре́нїе , тала́нтъ взе́мши , дре́внїи ѻ҆́бразъ , дш҃е моѧ̀ кꙋпѝ вѣ́чнꙋю жи́знь . Хлѣ́бъ сы́и живо́тныи , снѣда́еши і҆с҃е съ си́мѡномъ фарисе́ѡмъ , да блꙋдни́ца прїѡ҆брѧ́щетъ , некꙋпи́мꙋю бл҃года́ть твою̀ , и҆з̾лїѧ́нїемъ мѵ́ра . Показа́ти хотѧ̀ і҆с҃е , є҆́же па́че є҆стества̀ своѐ смире́нїе всѣ́мъ , снѣ́лъ є҆сѝ в̾ домꙋ̀ си́мѡновѣ вечерѧ́въ , а҆́лчꙋщимъ пи́ща . Оу҆вѣ́дѣвши жена̀ , к̾ нога́мъ твои́мъ сп҃се пристꙋпѝ , и҆з̾лива́ше мѵ́рѡ бл҃гоꙋха́нїѧ и҆сполнѧ́ющее , и҆ мѵ́ра и҆сполнѧ́ема , дѣ́ломъ ѡ҆чище́нїе прїе́млющи . Рꙋ́цѣ моѝ скверна́вѣ , и҆ оу҆стнѣ̀ льсти́вѣ и҆́мамъ , нечи́сто моѐ житїѐ , растлѣ́ни моѝ оу҆́ди , но ѡ҆сла́би ми и҆ ѡ҆ста́ви , вопїе́тъ блꙋдни́ца хрⷭ҇тꙋ̀ . Бл҃гово́нїѧ не и҆́мамъ , добродѣ́тели ника́коже , ꙗ҆́же и҆́мамъ сїѧ̀ тебѣ̀ принесꙋ̀ . да́ждь са́мъ ꙗ҆́же и҆́маши , и҆ ѡ҆сла́би ми и҆ ѡ҆ста́ви , вопїе́тъ блꙋдни́ца хрⷭ҇тꙋ̀ . Рѣка̀ оу҆тебѐ жи́зни , и҆сточа́еши бо на́мъ при́снѡ просвѣще́нїе и҆сцѣле́нїй , и҆ грѣхо́въ ѡ҆чище́нїе . но ѡ҆сла́би ми и҆ ѡ҆ста́ви , вопїе́тъ блꙋдни́ца хрⷭ҇тꙋ̀ . Мѵ́рѡ оу҆менѐ тлѣ́нное , мѵ́рѡ оу҆тебѐ жи́зни , мѵ́ро бо тебѣ̀ и҆́мѧ и҆з̾лїѧ́нно на досто́йныѧ . но ѡ҆сла́би ми и҆ ѡ҆ста́ви , вопїе́тъ блꙋдни́ца хрⷭ҇тꙋ̀ . сла́ва . Без̾нача́ленъ є҆сѝ ѻ҆́ч҃е , несозда́ненъ сн҃е , сопресто́ленъ и҆ дш҃е , є҆ди́но тро́е є҆стество́мъ , и҆ трѝ лица́ми є҆ди́нъ є҆сѝ бг҃ъ и҆́стиненъ . и҆ нн҃ѣ , боⷢ҇ . Бцⷣе оу҆пова́нїе чтꙋ́щимъ тѧ прⷭ҇нѡ , непреста́й молѧ́щи и҆з̾ тебѐ роди́вшагосѧ , и҆зба́вити мѧ бѣ́дъ , и҆ всѧ́кихъ и҆скꙋше́нїй .
 задосто́йнѡ : И҆́же па́че є҆стества̀ . [покло́н̾ до землѝ] . трⷭ҇то́е , и҆ по ѻ҆́ч҃е на́шъ . конда́къ , дню̀ . та́же , гдⷭ҇и си́лъ с̾ на́ми . и҆ про́чее ѡ҆бы́чно . и҆ ѿпꙋ́стъ .
 Во ст҃ꙋ́ю и҆ вели́кꙋю сре́дꙋ , на оу҆́трени , є҆ѯа̀ ѱалмы̀ , и҆ є҆ктенїѧ̀ . посе́мъ , а҆ллилꙋ́їѧ , на́ гласъ , и҃ . та́же , тропа́рь . гла́съ , и҃ . Сѐ жени́хъ грѧде́тъ в̾полꙋ́нощи , и҆ бл҃же́нъ ра́бъ є҆го́же ѡ҆брѧ́щетъ бдѧ́ща . недосто́инъ же па́ки , є҆го́же ѡ҆брѧ́щетъ лѣнѧ́щасѧ . блюдѝ оу҆́бѡ дш҃е моѧ̀ , да не сно́мъ ѡ҆тѧготи́шисѧ , и҆ да не сме́рти предана̀ бꙋ́деши , и҆ црⷭ҇твїѧ внѣ̀ затвори́шисѧ . но воспрѧнѝ зовꙋ́щи , ст҃ъ , ст҃ъ , ст҃ъ є҆сѝ бж҃е , бцⷣы ра́ди поми́лꙋй на́съ . двⷤа . сла́ва , и҆ ны́нѣ , то́йже . та́же , ѱалты́рь с̾ покло́ны . По а҃ , стихоло́гїи , сѣда́ленъ . гла́съ , а҃ . Сѐ лꙋка́выи совѣ́тъ вои́стинꙋ собра́сѧ враже́бнѣ , ꙗ҆́кѡ ѡ҆сꙋ́жена ѡ҆сꙋди́ти , и҆́же в̾ вы́шнихъ сѣдѧ́щаго , и҆ ꙗ҆́кѡ сꙋдїю̀ всѣ́хъ и҆ гдⷭ҇а . ны́нѣ собира́етсѧ с̾ пила́томъ и҆́родъ , и҆ а҆́нна в̾кꙋ́пѣ же и҆ каїа́фа , и҆стѧза́ти є҆ди́наго долготерпѣли́ваго . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , г҃ . Совѣ́тъ без̾зако́нїѧ , собира́етсѧ в̾ каїа́финѣ дворѣ̀ , оу҆мертви́ти тѧ гдⷭ҇и . оу҆ченика̀ и҆ преда́телѧ твоегѡ̀ влⷣко , ꙗ҆́кѡ с̾поспѣ́шника лꙋка́ва приводѧ̀ . є҆го́же ѡ҆бличи́лъ є҆сѝ , лю́тѣ натѧ̀ подвиза́ема , нехотѧ́ща прїѧ́ти ве́лїѧ млⷭ҇ти . сла́ва , и҆ ны́нѣ , то́йже .
 По г҃ , стихоло́гїи , сѣда́ленъ . гла́съ , г҃ . Блꙋдни́ца пристꙋпѝ к̾ тебѣ̀ , мѵ́рѡ со слеза́ми и҆з̾лива́ющи на́ нозѣ твоѝ чл҃колю́бче . и҆ смра́да страсте́й и҆збавлѧ́етсѧ повелѣ́нїемъ ти . ды́ша же бл҃года́ть твою̀ , оу҆чени́къ небл҃года́рныи сїю̀ ѿлага́етъ , и҆ смра́домъ ѡ҆дѣва́етсѧ сребролю́бїѧ , продаѧ̀ тебѐ . сла́ва хрⷭ҇тѐ бл҃гоꙋтро́бїю твоемꙋ̀ . сла́ва , и҆ ны́нѣ , то́йже . та́же , ѱл҃о́мъ , н҃ . та́же , спасѝ бж҃е лю́ди своѧ̀ . мы́же : гдⷭ҇и поми́лꙋй , в҃і .
 Та́же , трипѣ́снецъ . творе́нїе , ки́ръ козмы̀ . і҆рмо́съ , по два́жды . тропарѝ , на в҃і . послѣдѝ і҆рмо́съ , ѻ҆́ба ли́ка в̾кꙋ́пѣ . гла́съ , в҃ . пѣ́снь , г҃ . і҆рмо́съ . На ка́мени мѧ вѣ́ры оу҆твердѝ , раз̾ширѝ оу҆ста̀ моѧ̀ на врагѝ моѧ̀ . воз̾весели́босѧ дх҃ъ мо́й воспѣва́ти , нѣ́сть ст҃а ꙗ҆́коже бг҃ъ на́шъ , и҆ нѣ́сть пра́ведна па́че тебѐ гдⷭ҇и .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Сꙋ́етнаѧ собо́рища без̾зако́нныхъ , во́лею собира́ютсѧ ѕлонра́вною , ѡ҆сꙋжде́нна и҆зба́вителѧ тѧ ѿда́ти хрⷭ҇тѐ . тѣ́мъ ти зове́мъ , ты̀ є҆сѝ бг҃ъ на́шъ , и҆ нѣ́сть пра́ведна па́че тебѐ гдⷭ҇и . Лю́тыи совѣ́тъ без̾зако́нныхъ , оу҆мышлѧ́ютъ бг҃обо́рныхъ дꙋ́ши , ꙗ҆́кѡ ѕлопотре́бна оу҆́бѡ пра́ведника тѧ ѡ҆сꙋди́ти хрⷭ҇та̀ . тѣ́мъ ти зове́мъ , ты̀ є҆сѝ бг҃ъ на́шъ , и҆ нѣ́сть пра́ведна па́че тебѐ гдⷭ҇и .
 катава́сїѧ : На ка́мени мѧ вѣ́ры .
 конда́къ . гла́съ д҃ . Па́че блꙋдни́цы , бл҃же без̾зако́нновахъ ще́дре , сле́зъ точе́нїѧ ника́коже ти принесо́хъ , но молча́нїемъ молѧ́сѧ припа́даю ти , и҆ любо́вїю лобыза́ю пречⷭ҇тѣи но́зѣ твоѝ , да проще́нїе ми ꙗ҆́кѡ влⷣка пода́си грѣхо́мъ . ꙗ҆́кѡ да зовꙋ́ти сп҃се , ѿ скве́рныхъ дѣ́лъ мои́хъ и҆зба́ви мѧ . и҆́косъ . Ꙗ҆́же пе́рвѣе блꙋдни́ца жена̀ , в̾неза́пꙋ цѣломꙋ́дрена ꙗ҆ви́сѧ , воз̾ненави́дѣвши дѣ́лъ гнꙋ́снагѡ грѣха̀ , и҆ сла́дости тѣле́сныѧ , помышлѧ́ющи стꙋ́дъ , и҆ мно́гихъ бꙋ́дꙋщихъ мꙋ́къ , и҆́хже прїи́мꙋтъ блꙋдницы̀ и҆ любодѣ́и . ѿ ни́хже пе́рвыи є҆́смь а҆́зъ и҆ небою́сѧ , но пребыва́ю въ ѕлѣ̀ ѻ҆бы́чаи безꙋ́мныи . блꙋдни́ца же жена̀ оу҆боѧ́вшисѧ оу҆скори́вше прїи́де , вопїю́щи и҆зба́вителю , чл҃колю́бче ще́дрыи , ѿ скве́рныхъ дѣ́лъ мои́хъ и҆зба́ви мѧ .
 пѣ́снь , и҃ . і҆рмо́съ . Глаго́лъ мꙋчи́телевъ поне́же превозмо́же , се́дмь седми́цею пе́щь раз̾жжена̀ бы́сть дре́вле . в̾ не́йже дѣ́ти неѡ҆пали́шасѧ , царе́во попра́вше велѣ́нїе . но вопїѧ́хꙋ , всѧ̀ дѣ́ла гдⷭ҇нѧ гдⷭ҇а , по́йте и҆ превозноси́те є҆гѡ̀ во́ вѣки . И҆з̾лива́ющи жена̀ мѵ́рѡ че́стнѡ , на влⷣчнїй и҆ бжⷭ҇твеный стра́шный ве́рхъ хрⷭ҇тѐ . слѣдо́мъ твои́мъ пречⷭ҇тымъ прикоснꙋ́сѧ , ѡ҆скверне́ныма дла́ньма , и҆ вопїѧ́ше , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки . Слеза́ми ѡ҆мыва́етъ но́зѣ созда́вшагѡ , пови́ннаѧ грѣхо́мъ , и҆ ѡ҆тира́етъ вла́сы свои́ми , тѣ́мже и҆́хъ же в̾ житїѝ непогрѣшѝ содѣ́ѧнныхъ и҆збавле́нїѧ , и҆ вопїѧ́ше , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки . Сщ҃еннодѣ́йствовашесѧ и҆збавле́нїе бл҃гонра́внѣй , ѿ спасе́нныѧ оу҆тро́бы , и҆ сле́зъ и҆сто́чника , въ не́мъ же и҆сповѣ́данїемъ и҆з̾мы́вшисѧ , нестыдѧ́шесѧ , но вопїѧ́ше , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Глаго́лъ мꙋчи́телевъ . [покло́н̾ до землѝ] .
 честнѣ́йшꙋю непое́мъ .
 пѣ́снь , ѳ҃ . і҆рмо́съ . Дш҃а́ми чи́стыми и҆ нескве́рными оу҆стна́ми , прїиди́те воз̾вели́чимъ , нескве́рнꙋю , и҆ пречⷭ҇тꙋю мт҃рь є҆м̾манꙋ́илевꙋ . є҆ѧ́же сꙋ́щꙋ ѿ неѧ̀ рожде́нꙋ приносѧ́ще мл҃твꙋ пощадѝ дш҃ъ на́шихъ хрⷭ҇тѐ бж҃е и҆ спасѝ на́съ . Невоз̾бл҃года́тенъ ꙗ҆ви́выисѧ , и҆ лꙋка́выи ревноѡ҆бра́зникъ , да́ръ досто́йнѡ бжⷭ҇твенъ , сло́вомъ продае́тъ , и҆́мже до́лгъ разрꙋши́сѧ грѣхо́въ , крады́и лю́тыи і҆ꙋ́да , любобжⷭ҇твенꙋю бл҃года́ть . пощадѝ дш҃а на́ша хрⷭ҇тѐ бж҃е , и҆ спасѝ на́съ . Гл҃етъ ше́дъ без̾зако́ннымъ кнѧзе́мъ , что́ ми хо́щете да́ти , и҆ а҆́зъ хрⷭ҇та̀ ва́мъ и҆ско́маго , хотѧ́щимъ преда́мъ ; сво́йство бж҃їе і҆ꙋ́да ѿри́нꙋвъ зла́томъ . пощадѝ дш҃а на́ша хрⷭ҇тѐ бж҃е , и҆ спасѝ на́съ . Ѽ слѣпо́тнагѡ сребролю́бїѧ нечести́ве . ѿ нꙋ́дꙋже забве́нїе , полꙋчи́лъ є҆сѝ , ꙗ҆́кѡ дꙋшѝ ника́коже равностоѧ́теленъ ми́ръ , и҆́мже наꙋчи́лсѧ є҆сѝ . ѿчаѧ́нїемъ са́мъ себѐ оу҆дави́лъ є҆сѝ , в̾же́гъ себѣ̀ преда́телю ѻ҆́гнь гее́нскїи . пощадѝ дш҃а на́ша хрⷭ҇тѐ бж҃е , и҆ спасѝ на́съ .
 задосто́йнѡ : Дш҃а́ми чи́стыми . [покло́н̾ до землѝ] . свѣти́ленъ . Черто́гъ тво́й ви́жꙋ сп҃се мо́й оу҆кра́шенъ , и҆ ѻ҆де́жды не и҆́мамъ да вни́дꙋ во́нь . просвѣти́ ми ѡ҆дѣѧ́нїе дш҃и , свѣтода́вче и҆ спаси́ мѧ . двⷤа . сла́ва , и҆ ны́нѣ , то́йже .
 На хвали́тѣхъ , стихѣ́ры , на д҃ . гла́съ , а҃ . Тебѐ дв҃ыѧ сн҃а , блꙋдни́ца позна́вши бг҃а , гл҃аше съ пла́чемъ молѧ́щисѧ , ꙗ҆́кѡ слеза́мъ досто́йнаѧ содѣ́лавши . разрѣшѝ до́лгъ , ꙗ҆́коже и҆ а҆́зъ власы̀ . воз̾любѝ лю́бѧщꙋю . пра́веднѡ ненави́димꙋю . и҆ бли́зъ мытаре́й тебѐ проповѣ́мъ , бл҃года́телю и҆ чл҃колю́бче . Многоцѣ́нное мѵ́рѡ блꙋдни́ца смѣси́въ со слеза́ми , и҆ и҆злїѧ̀ на пречⷭ҇тѣи но́зѣ твоѝ ѡ҆блобыза́ющи , тꙋ̀ а҆́бїе ѡ҆правда́лъ є҆сѝ . на́мъ же проще́нїе да́рꙋй , пострада́выи за на́съ , и҆ спасѝ на́съ . Є҆гда̀ грѣ́шнаѧ приноша́ше ти мѵ́рѡ , тогда̀ оу҆чени́къ соглаша́шесѧ со законопрестꙋ́пными . ѻ҆́ба оу҆́бѡ ра́довашесѧ , воз̾лива́ющи мѵ́рѡ многоцѣ́нное . се́й же тща́шесѧ прода́ти бесцѣ́ннаго , сїѧ̀ влⷣкꙋ познава́ше , а҆ се́й ѿ влⷣки разлꙋча́шесѧ . сїѧ̀ свобожда́шесѧ , а҆ і҆ꙋ́да ра́бъ быва́ше врагꙋ̀ . ѕло̀ є҆́сть лѣ́ность , но ве́лїе покаѧ́нїе . є҆́же ми да́рꙋй сп҃се , пострада́выи на́съ ра́ди , и҆ спасѝ на́съ . Ѽ і҆ꙋ́дино ѡ҆каѧ́нство . зрѧ́ше блꙋдни́цꙋ цѣлꙋ́ющꙋ стопы̀ , и҆ оу҆мышлѧ́ше ле́стїю , ѡ҆ преда́нїи цѣлова́нїемъ , ѻ҆на̀ власы̀ разрѣшѝ , а҆ се́й ꙗ҆́ростїю вѧза́шесѧ . носѧ̀ вмѣ́стѡ мѵ́ра , ѕлосмра́днꙋю ѕло́бꙋ , за́висть бо недадѧ́ше пред̾почита́ти поле́знаѧ . ѽ і҆ꙋ́дино ѡ҆каѧ́нство . ѿ него́же и҆зба́ви бж҃е дш҃а на́ша . сла́ва . гла́съ , в҃ . Грѣ́шнаѧ течѐ к̾ мѵ́рꙋ , кꙋпи́ти многоцѣ́ннаго мѵ́ра , пома́зати бл҃года́телѧ , и҆ мѷропрода́телю вопїѧ́ше , да́ждь ми мѵ́рѡ , да пома́жꙋ и҆ а҆́зъ , ѡ҆чи́стившагѡ всѧ̀ моѧ̀ грѣхѝ . и҆ ны́нѣ . гла́съ , ѕ҃ . Дне́сь хрⷭ҇то́съ прихо́дитъ в̾ до́мъ фарисе́ѡвъ , и҆ жена̀ грѣ́шница пристꙋпи́вши к̾ нога́ма , валѧ́шесѧ вопїю́щи . ви́ждь погрꙋже́нꙋю грѣхѝ ; ви́ждь ненадѣ́ющꙋюсѧ дѣ́лъ ра́ди , и҆ негнꙋша́емꙋю ѿ твоеѧ̀ бл҃гости , но да́ждь ми гдⷭ҇и ѡ҆ставле́нїе ѕлы́хъ , и҆ спаси́ мѧ .
 На стихо́внѣ , стихѣ́ры . гла́съ , ѕ҃ . Пристꙋпѝ жена̀ ѕлосмра́днаѧ и҆ ѡ҆скверне́на , сле́зы пролива́ющи , и҆ лю́бѧщи тѧ сп҃се , стра́сти и҆сповѣ́дающи , ка́кѡ возрю̀ к̾ тебѣ̀ влⷣцѣ ; са́мъ бо прише́лъ є҆сѝ спастѝ блꙋдни́цы , и҆ и҆з̾ глꙋбины̀ оу҆ме́ршꙋю мѧ̀ воскресѝ . и҆́же ла́зарѧ воз̾дви́гнꙋвыи и҆́з̾ гроба четверодне́вна , прїими́ мѧ ѻ҆каѧ́ннꙋю гдⷭ҇и , и҆ спаси́ мѧ .
 сти́хъ : и҆спо́лнихомсѧ заꙋ́тра млⷭ҇ти . Прострѐ блꙋдни́ца вла́сы тебѣ̀ сꙋдїѝ и҆ влⷣцѣ . прострѐ і҆ꙋ́да рꙋ́цѣ к̾ законопрестꙋ́пнымъ . ѻ҆́ва оу҆́бѡ прїѧ́тъ ѡ҆ставле́нїе , ѻ҆́въ же прїѧ́тъ сре́бреники . тѣ́мже ти вопїе́мъ , про́даномꙋ и҆ свободи́вшемꙋ на́съ , гдⷭ҇и сла́ва тебѣ̀ .
 сти́хъ : и҆ бꙋ́ди свѣ́тлость гдⷭ҇а . Ненача́емаѧ житїѧ̀ ра́ди , и҆ оу҆вѣ́даннаѧ нра́ва ра́ди , мѵ́рѡ носѧ́щаѧ , пристꙋпѝ к̾ тебѣ̀ вопїю́щи , не ѿве́рзи менѐ блꙋдни́цꙋ , роди́выисѧ ѿ дв҃ы . непре́зри мои́хъ сле́зъ , ра́досте а҆́нг҃лѡмъ . но прїими́ мѧ ка́ющꙋюсѧ , є҆ѧ́же не ѿри́нꙋ согрѣша́ющꙋю гдⷭ҇и , вели́кїѧ ра́ди твоеѧ̀ млⷭ҇ти .
 сла́ва , и҆ ны́нѣ . гла́съ , и҃ . Гдⷭ҇и ꙗ҆́же во мно́зѣхъ грѣсѣ́хъ впа́дшаѧ жена̀ , твоѐ ѡ҆щꙋти́вши бжⷭ҇тво̀ , мѷроно́сицъ взе́мши чи́нъ , рыда́ющи мѵ́рѡ тебѣ̀ пре́же погребе́нїѧ прино́ситъ . оу҆вы̀ мнѣ̀ глаго́лющи , ꙗ҆́кѡ но́щь мнѣ̀ є҆́сть раз̾жже́нїе блꙋда̀ невоз̾держа́нна , мра́чно же и҆ без̾лꙋ́ннѡ раче́нїе грѣха̀ . прїимѝ моѧ̀ и҆сто́чники сле́зъ , и҆́же ѻ҆́блаки прои҆з̾водѧ́и мо́рю во́дꙋ . приклони́сѧ къ мои́мъ воздыха́нїемъ серде́чнымъ , преклони́выи нб҃са̀ , неи҆зрече́ннымъ твои́мъ сни́тїемъ . да ѡ҆блобыжꙋ̀ пречⷭ҇тѣи твоѝ но́зѣ , да ѡ҆тры́ю же сїѧ̀ па́ки главы̀ моеѧ̀ власа́ми , и҆́хже в̾ раѝ є҆́вва въ полꙋ́дне шꙋ́момъ оу҆ши́ма ѡ҆гласи́вшисѧ , стра́хомъ скры́сѧ . грѣхо́въ мои́хъ мно́жество , и҆ сꙋде́бъ твои́хъ бе́здны кто̀ и҆з̾слѣ́дитъ ; дꙋшеспа́сче сп҃се мо́й , да мѧ̀ твою̀ рабꙋ̀ непре́зриши , и҆́же неи҆зрече́ннꙋю и҆мѣ́ѧи ве́лїю млⷭ҇ть . и҆ про́чаѧ слꙋ́жба с̾ покло́ны , оу҆́трени и҆ часо́мъ , ꙗ҆́коже оу҆каза́сѧ в̾ пнлⷣьникъ вели́кїи .
 Во ст҃ꙋ́ю и҆ вели́кꙋю сре́дꙋ . на ѕ҃ мъ , часѣ̀ . тропа́рь , гла́съ , и҃ . Дне́сь лꙋка́вое собра́сѧ со́нмище , и҆ на тѧ̀ тще́тнаѧ поꙋчи́шасѧ . дне́сь ѿ согла́сїѧ оу҆давле́нїемъ і҆ꙋ́да и҆з̾мѣнѧ́етсѧ . каїа́фа же нево́лею и҆сповѣ́дꙋетъ , ꙗ҆́кѡ є҆ди́нъ за всѣ́хъ воспрїе́млеши сме́рть во́лею . и҆зба́вителю на́шъ хрⷭ҇тѐ бж҃е сла́ва тебѣ̀ . сла́ва , коне́цъ . и҆ ны́нѣ , ве́сь .
 проки́менъ . гла́съ , д҃ . бл҃гослови́тъ тѧ̀ гдⷭ҇ь ѿ сїѡ́на , сотвори́выи нб҃о и҆ зе́млю . сти́хъ : сѐ ны́нѣ бл҃гослови́те гдⷭ҇а всѝ рабѝ гдⷭ҇ни .
 ѿ пррⷪ҇чества і҆єзекі́илева , чте́нїе .
 Речѐ гдⷭ҇ь ко мнѣ̀ , сн҃е чл҃чь , послю̀ а҆́зъ тебѐ к̾ до́мꙋ і҆и҃левꙋ , к̾ прогнѣ́вающимъ мѧ̀ , ꙗ҆́же ѡ҆горчи́ша мѧ са́ми , и҆ ѻ҆тцы̀ и҆́хъ ѿверго́шасѧ менѐ да́же до дне́шнѧгѡ днѐ , и҆ сн҃ове жестоколи́чнїи , и҆ твердосерде́чнїи . а҆́зъ послю̀ тѧ̀ к̾ ни́мъ и҆ рече́ши к̾ ни́мъ , та́кѡ глаго́летъ гдⷭ҇ь бг҃ъ , а҆́ще оу҆́бѡ оу҆слы́шатъ и҆лѝ оу҆боѧ́тсѧ , зане́ же до́мъ разгнѣ́ваѧи є҆́сть , и҆ позна́ютъ ꙗ҆́кѡ прⷪ҇ркъ є҆сѝ ты̀ посредѣ̀ и҆́хъ . и҆ ты̀ сн҃е чл҃чь да не оу҆бои́шисѧ и҆́хъ , нижѐ оу҆жаси́шисѧ ѿ лица̀ и҆́хъ , зане́ же раз̾свирѣ́пѣютъ и҆ ѡ҆бы́дꙋтъ тѧ ѡ҆́крⷭ҇тъ , посредѣ́ бо скорпі́евъ ты̀ живе́ши , и҆ слове́съ и҆́хъ да не оу҆бои́шисѧ , и҆ ѿ лица̀ и҆́хъ да не оу҆жа́снешисѧ , зане́ же до́мъ ѡ҆горчева́ѧи є҆́сть ; и҆ ты̀ сн҃е чл҃чь рцы̀ словеса̀ моѧ̀ к̾ ни́мъ , а҆́ще оу҆́бѡ оу҆слы́шатъ и҆лѝ оу҆боѧ́тсѧ , зане́ же до́мъ прогнѣ́ваѧи є҆́сть . и҆ ты̀ сн҃е чл҃чь послꙋ́шай глаго́лющагѡ к̾ тебѣ̀ , не бꙋ́ди раз̾гнѣ́ваѧи , ꙗ҆́коже и҆ до́мъ раз̾гнѣ́ваѧи . ѿве́рзи оу҆ста̀ своѧ̀ , и҆ снѣ́ждь ꙗ҆́же а҆́зъ да́мъ тебѣ̀ . и҆ ви́дѣхъ и҆ сѐ рꙋка̀ просте́рта ко мнѣ̀ , и҆ в̾ не́й сви́токъ кни́жныи . и҆ разви́тъ є҆гѡ̀ предомно́ю , и҆ в̾ то́мъ пи́сана бы́ша пре́днѧѧ и҆ за́днѧѧ . и҆ впи́сано в̾ не́мъ , рыда́нїе , и҆ жа́лость , и҆ го́ре . И҆ речѐ ко мнѣ̀ , сн҃е чл҃чь , снѣ́ждь сви́токъ се́й , и҆ и҆дѝ и҆ рцы̀ сн҃ово́мъ і҆и҃левомъ . и҆ раз̾ве́рзе оу҆ста̀ моѧ̀ и҆ оу҆хлѣ́би мѧ сви́ткомъ си́мъ . и҆ речѐ ко мнѣ̀ , сн҃е чл҃чь , оу҆ста̀ твоѧ̀ снѣдѧ́тъ , и҆ чре́во твоѐ и҆спо́лнитсѧ сви́тка сегѡ̀ да́ннагѡ тебѣ̀ . и҆ снѣдо́хъ є҆гѡ̀ , и҆ бы́сть во оу҆стѣ́хъ мои́хъ , ꙗ҆́кѡ ме́дъ сла́докъ .
 проки́мен̾ . гла́съ , ѕ҃ . боѧ́щїисѧ гдⷭ҇а блгⷭ҇ви́те гдⷭ҇а . сти́хъ : хвали́те и҆́мѧ гдⷭ҇не , хвали́те рабѝ гдⷭ҇а .
 по ѡ҆сла́би ѡ҆ста́ви , и҆ по ѻ҆́ч҃е на́шъ . конда́къ , дню̀ . та́же , конда́къ . хра́мꙋ ст҃а́гѡ , и҆лѝ ст҃ы́ѧ . сла́ва . со ст҃ы́ми поко́й . и҆ ны́нѣ , застꙋ́пнице хрⷭ҇тїа́нѡмъ . гдⷭ҇и поми́лꙋй , м҃ . сла́ва , и҆ ны́нѣ , честнѣ́йшꙋ херꙋви́мъ . и҆ покло́ны , д҃ , вели́кїѧ , с̾ мл҃твою . и҆ про́чихъ , г҃і . та́же , трⷭ҇то́е , и҆ по ѻ҆́ч҃е на́шъ , гдⷭ҇и поми́лꙋй , в҃і . и҆ в̾мѣ́стѡ , всест҃а́ѧ трⷪ҇це . гл҃емъ моли́твꙋ : влⷣко гдⷭ҇и і҆с҃е хрⷭ҇тѐ бж҃е на́шъ долготерпѣли́ве . та́же , досто́йнѡ є҆́сть . сла́ва , и҆ ны́нѣ . гдⷭ҇и поми́лꙋй , вⷤ , гдⷭ҇и бл҃гословѝ . глаго́лемъ ѿпꙋ́стъ большо́й : влⷣко много ми́лостиве . и҆ проще́нїе земно́е . посе́мъ , помо́лимсѧ ѡ҆ держа́вныхъ .
 и҆ ѿсе́лѣ покло́ны в̾ цр҃кви ѡ҆ставлѧ́ютсѧ . а҆ прихо́дныѧ и҆ ѿхо́дныѧ покло́ны земны́ѧ в̾ цр҃кви не ѡ҆ставлѧ́ютсѧ . А҆ по кѣ́лїѧмъ покло́ны , и҆ до заꙋ́трени свѣ́тлыѧ нлⷣи .


 Во ст҃ꙋ́ю и҆ вели́кꙋю сре́дꙋ , ве́черъ , глаго́лемъ каѳи́смꙋ : къ гдⷭ҇ꙋ внегда̀ скорбѣ́хъ , без̾ покло́нъ . на гдⷭ҇и возва́хъ , поста́вимъ , стихо́въ , і҃ . и҆ пое́мъ стихѣ́ры самогла́сны . гла́съ , а҃ . Тѧ̀ дв҃и́ча сн҃а , блꙋдни́ца позна́вши бг҃а , гл҃аше рыда́ѧ с̾ пла́чемъ молѧ́щисѧ , ꙗ҆́кѡ слеза́мъ досто́йнаѧ содѣ́лавши , разрѣшѝ до́лгъ ꙗ҆́коже и҆ а҆́зъ власы̀ . возлюбѝ лю́бѧщꙋю , пра́веднѡ ненави́димꙋю . и҆ бли́зъ мытаре́й тебѐ проповѣ́мъ , бл҃года́телю и҆ чл҃колю́бче . Многоцѣ́нное мѵ́рѡ блꙋдни́ца смѣси́въ со слеза́ми , и҆ и҆злїѧ̀ на пречⷭ҇тѣи но́зѣ твоѝ , ѡ҆блобыза́ющи . тꙋ̀ а҆́бїе ѡ҆правда́лъ є҆сѝ , на́мъ же проще́нїе да́рꙋй , пострада́выи заны̀ , и҆ спасѝ на́съ . Є҆гда̀ грѣ́шнаѧ принесе́ ти мѵ́рѡ , тогда̀ оу҆чени́къ совѣщава́ше со законопрестꙋ́пными . ѻ҆́ва оу҆́бѡ ра́довашесѧ возлива́ющи мѵ́рѡ многоцѣ́нное , се́й же тща́шесѧ прода́ти бесцѣ́ннаго . сїѧ̀ влⷣкꙋ познава́ше , а҆ се́й ѿ влⷣки разлꙋча́шесѧ . сїѧ̀ свобожда́шесѧ , а҆ і҆ꙋ́да ра́бъ быва́ше врагꙋ̀ . ѕло̀ є҆́сть лѣ́ность , но ве́лїе покаѧ́нїе . є҆го́же ми да́рꙋй сп҃се , пострада́выи заны̀ , и҆ спасѝ на́съ . Ѽ і҆ꙋ́дино ѻ҆каѧ́нство , ви́дѧше блꙋдни́цꙋ цѣлꙋ́ющꙋю стопы̀ , и҆ оу҆мышлѧ́ше ле́стїю преда́нїе лобыза́нїемъ . ѻ҆на̀ вла́сы разрѣшѝ , а҆ се́й ꙗ҆́ростїю свѧза́шесѧ , носѧ̀ в̾ мѵ́ра мѣ́стѡ ѕлосмра́днꙋ ѕло́бꙋ . за́висть бо недадѧ́ше что̀ и҆зво́лити є҆́же на по́льзꙋ . ѽ і҆ꙋ́дино ѻ҆каѧ́нство , ѿ него́же и҆зба́ви бж҃е дш҃а на́ша . гла́съ , в҃ . Грѣ́шница притечѐ к̾ мѵ́рꙋ , кꙋпи́ти многоцѣ́ннаго мѵ́ра , пома́зати бл҃года́телѧ , и҆ мѷропрода́телю вопїѧ́ше , да́ждь ми мѵ́рѡ , да пома́жꙋ и҆ а҆́зъ , ѡ҆чи́стившаго моѧ̀ всѧ̀ грѣхѝ . вⷤ . гла́съ , ѕ҃ . Дне́сь хрⷭ҇то́съ прихо́дитъ в̾ до́мъ фарисе́ѡвъ , и҆ жена̀ грѣ́шница пристꙋпи́вши к̾ нога́ма , валѧ́шесѧ вопїю́щи . ви́ждь погрꙋже́нꙋю грѣхѝ ; ви́ждь ненадѣ́ющꙋюсѧ дѣ́лъ ра́ди , и҆ негнꙋша́емꙋю ѿ твоеѧ̀ бл҃гости , но да́ждь ми гдⷭ҇и ѡ҆ставле́нїе ѕлы́хъ , и҆ спаси́ мѧ . Пристꙋпѝ жена̀ ѕлосмра́днаѧ и҆ ѡ҆скверне́на , сле́зы пролива́ющи , и҆ лю́бѧщи тѧ сп҃се , стра́сти и҆сповѣ́дающи , ка́кѡ возрю̀ к̾ тебѣ̀ влⷣцѣ ; са́мъ бо прише́лъ є҆сѝ спастѝ блꙋдни́цы , и҆ и҆з̾ глꙋбины̀ оу҆ме́ршꙋю мѧ̀ воскресѝ . и҆́же ла́зарѧ воз̾дви́гнꙋвыи и҆́з̾ гроба четверодне́вна , прїими́ мѧ ѡ҆каѧ́ннꙋю гдⷭ҇и , и҆ спаси́ мѧ . Прострѐ блꙋдни́ца вла́сы тебѣ̀ сꙋдїѝ и҆ влⷣцѣ . прострѐ і҆ꙋ́да рꙋ́цѣ к̾ законопрестꙋ́пнымъ . ѻ҆́ва оу҆́бѡ прїѧ́тъ ѡ҆ставле́нїе , ѻ҆́въ же прїѧ́тъ сре́бреники . тѣ́мже ти вопїе́мъ , про́даномꙋ и҆ свободи́вшемꙋ на́съ , гдⷭ҇и сла́ва тебѣ̀ . Ненача́емаѧ житїѧ̀ ра́ди , и҆ оу҆вѣ́даннаѧ нра́ва ра́ди , мѵ́рѡ носѧ́щаѧ , пристꙋпѝ к̾ тебѣ̀ вопїю́щи , не ѿве́рзи менѐ блꙋдни́цꙋ , роди́выисѧ ѿ дв҃ы . непре́зри мои́хъ сле́зъ , ра́досте а҆́нг҃лѡмъ . но прїими́ мѧ ка́ющꙋюсѧ , є҆ѧ́же не ѿри́нꙋ согрѣша́ющꙋю гдⷭ҇и , вели́кїѧ ра́ди твоеѧ̀ млⷭ҇ти . сла́ва , и҆ ны́нѣ . гла́съ , и҃ . Гдⷭ҇и ꙗ҆́же во мно́зѣхъ грѣсѣ́хъ впа́дшаѧ жена̀ , твоѐ ѡ҆щꙋти́вши бжⷭ҇тво̀ , мѷроно́сицъ взе́мши чи́нъ , рыда́ющи мѵ́рѡ тебѣ̀ пре́же погребе́нїѧ прино́ситъ . оу҆вы̀ мнѣ̀ глаго́лющи , ꙗ҆́кѡ но́щь мнѣ̀ є҆́сть раз̾жже́нїе блꙋда̀ невоз̾держа́нна , мра́чно же и҆ без̾лꙋ́ннѡ раче́нїе грѣха̀ . прїимѝ моѧ̀ и҆сто́чники сле́зъ , и҆́же ѻ҆́блаки прои҆з̾водѧ́и мо́рю во́дꙋ . приклони́сѧ к̾ мои́мъ воздыха́нїемъ срⷣчнымъ , преклони́выи нб҃са̀ , неи҆зрече́ннымъ твои́мъ сни́тїемъ . да ѡ҆блобыжꙋ̀ пречⷭ҇тѣи твоѝ но́зѣ , да ѡ҆тры́ю же сїѧ̀ па́ки главы̀ моеѧ̀ власа́ми , и҆́хже в̾ раѝ є҆́вва въ полꙋ́дне шꙋ́момъ оу҆ши́ма ѡ҆гласи́вшисѧ , стра́хомъ скры́сѧ . грѣхо́въ мои́хъ мно́жество , и҆ сꙋде́бъ твои́хъ бе́здны кто̀ и҆з̾слѣ́дитъ ; дꙋшеспа́сче сп҃се мо́й , да мѧ̀ твою̀ рабꙋ̀ непре́зриши , и҆́же неи҆зрече́ннꙋю и҆мѣ́ѧи ве́лїю ми́лость .
 вы́ходъ , с̾ є҆ѵⷢ҇а́лїемъ : свѣ́тѣ ти́хїи . проки́менъ . гла́съ , д҃ . и҆сповѣ́дайтесѧ бг҃ꙋ нбⷭ҇номꙋ , ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀ . сти́хъ : и҆сповѣ́дайтесѧ гдⷭ҇ви гдⷭ҇емъ , ꙗ҆́кѡ в̾ вѣ́къ ми́лость є҆гѡ̀ .
 ѿ и҆схо́да чте́нїе .
 Во́ дни ѻ҆́ны вели́къ бы́въ мѡѷсе́й , и҆зы́де к̾ бра́тїѧмъ свои́мъ сн҃о́мъ і҆и҃левымъ , разꙋмѣ́въ же болѣ́знь и҆́хъ , ви́дѣ человѣ́ка є҆ги́птѧнина бїю́ща нѣ́коегѡ є҆вре́ина , ѿ бра́тїи є҆гѡ̀ сн҃о́въ і҆и҃левыхъ , ѡ҆бозрѣ́вжесѧ сѣ́мѡ и҆ ѡ҆ва́мѡ , и҆ неви́дѣ никого́же , и҆ поразѝ є҆ги́птѧнина , и҆ сокры̀ є҆гѡ̀ в̾ песцѣ̀ . и҆з̾ше́дъ же в̾ де́нь вторы́и , ви́дѣ два̀ мꙋ́жа є҆вре́ина прѧ́щасѧ , и҆ глаго́ла ѡ҆би́дѧщемꙋ , что̀ ра́ди ты̀ бїе́ши и҆́скренѧго ; ѻ҆́нъ же речѐ є҆мꙋ̀ , кто́ тѧ поста́ви кнѧ́зѧ и҆ сꙋдїю̀ над̾ на́ми , є҆да̀ оу҆би́ти мѧ ты̀ хо́щеши , ꙗ҆́коже оу҆бѝ вчера̀ є҆ги́птѧнина ; оу҆боѧ́жесѧ мѡѷсе́й и҆ речѐ , а҆́ще си́це ꙗ҆вле́нъ бꙋ́детъ глаго́лъ се́й . оу҆слы́шавъ же фараѡ́нъ сѐ , и҆ и҆ска́ше оу҆би́ти мѡѷсе́ѧ . ѿи҆́де же мѡѷсе́й ѿ лица̀ фараѡ́нова , и҆ всели́сѧ в̾ землѝ мадїа́мстѣй . прише́дъ же в̾ зе́млю мадїа́мскꙋ , сѧ́де при кла́дези . жерцꙋ́ же мадїа́мскꙋ , бѣ́ша се́дмь дще́рей , пасꙋ́ще ѻ҆́вцы ѻ҆ц҃а своегѡ̀ і҆ѡѳо́ра , прише́дше же че́рпахꙋ во́ды , до́ндеже напо́лниша коры́та , напои́ти ѻ҆́вцы ѻ҆ц҃а своегѡ̀ . прише́дше же па́стыри , и҆з̾гна́ша ѧ҆̀ . воста́въ же мѡѷсе́й и҆ и҆зба́ви и҆́хъ , и҆ напоѝ ѻ҆́вцы и҆́хъ . прїидо́ша же к̾ рагꙋ́йлꙋ ѻ҆ц҃ꙋ своемꙋ̀ , се́й же речѐ и҆́мъ , что̀ ꙗ҆́кѡ оу҆скори́сте прїитѝ дне́сь ; сїѧ́же реко́ша , чл҃къ є҆ги́птѧнинъ и҆зба́ви на́съ ѿ па́стырей , и҆ начерпа̀ на́мъ и҆ напоѝ ѻ҆́вцы на́ша . се́й же речѐ ко дще́ремъ свои́мъ и҆ гдѣ̀ є҆́сть , в̾скꙋ́ю си́це ѡ҆ста́висте чл҃ка ; зови́те оу҆́бѡ є҆гѡ̀ , ꙗ҆́кѡ да ꙗ҆́стъ хлѣ́бъ . всели́жесѧ мѡѷсе́й оу҆ чл҃ка . и҆ и҆з̾дадѐ сепфо́рꙋ дще́рь свою̀ мѡѷсе́ю в̾ женꙋ̀ . во оу҆тро́бѣ же заче́нши жена̀ , и҆ родѝ сн҃а . мѡѷсе́й же наречѐ и҆́мѧ є҆мꙋ̀ гирса́мъ , гл҃ѧ , ꙗ҆́кѡ пришле́цъ є҆́смь в̾ землѝ чꙋжде́й . и҆́мѧ же второ́мꙋ наречѐ є҆лїеза́ръ . бг҃ъ бо ѻ҆ц҃а моегѡ̀ помо́щникъ мнѣ̀ , и҆ и҆зба́ви мѧ и҆з̾ рꙋкѝ фараѡ́новы .
 проки́менъ . гла́съ , д҃ . гдⷭ҇и млⷭ҇ть твоѧ̀ во́ вѣки , и҆ дѣ́ла рꙋ́къ твои́хъ непре́зри . сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ .
 ѿ і҆́ѡва чте́нїе .
 Бы́сть ꙗ҆́кѡ де́нь се́й , и҆ прїидо́ша а҆́нг҃ли бж҃їи пред̾ста́ти пре́д̾ гдⷭ҇емъ , и҆ дїа́волъ посредѣ̀ и҆́хъ . и҆ речѐ гдⷭ҇ь ко дїа́волꙋ , ѿкꙋ́дꙋ ты̀ прїи́де ; рече́ же дїа́волъ пре́д̾ гдⷭ҇емъ , проше́дъ под̾небе́снꙋю , и҆ ѡ҆бше́дъ зе́млю , прїидо́хъ . и҆ речѐ гдⷭ҇ь ко дїа́волꙋ , внѧ́тъ ли рабꙋ̀ моемꙋ̀ і҆́ѡвꙋ , ꙗ҆́кѡ нѣ́сть прѧ́мѡ є҆мꙋ̀ ѿ сꙋ́щихъ на землѝ , чл҃къ подо́бенъ є҆мꙋ̀ , непоро́ченъ , пра́веденъ , и҆́стиненъ , бл҃гочести́въ ѿгреба́ѧсѧ ѿ всѧ́кагѡ ѕла̀ , и҆ є҆ще́ же держи́тсѧ неѕло́бїѧ . ты́ же речѐ и҆мѣ́нїѧ є҆гѡ̀ погꙋби́ти вотщѐ . ѿвѣща́въ же дїа́волъ ко́ гдⷭ҇ꙋ и҆ речѐ , ко́жа за ко́жꙋ , и҆ всѧ̀ є҆ли́ка и҆́мать чл҃къ да́стъ за́ дш҃ꙋ свою̀ , не оу҆́бо же . но послѝ рꙋ́кꙋ свою̀ , и҆ косни́сѧ пло́ти є҆гѡ̀ и҆ косте́хъ є҆гѡ̀ , и҆ а҆́ще не всѧ́кѡ в̾ лице́ тѧ бл҃гослови́тъ ; и҆ речѐ гдⷭ҇ь ко дїа́волꙋ , сѐ предаю̀ тебѣ̀ є҆гѡ̀ , то́чїю дш҃ꙋ є҆гѡ̀ соблюдѝ . и҆зы́де же дїа́волъ ѿ лица̀ гдⷭ҇нѧ , и҆ оу҆да́ри і҆́ѡва гно́емъ лю́тымъ ѿ ногꙋ̀ да́же и҆ до главы̀ . и҆ взѧ́тъ і҆́ѡвъ чре́пъ , да ѡ҆строга́етъ сво́й гно́й , и҆ то́й сѣдѧ́ше на гно́ищи внѣ̀ гра́да . вре́мени же мно́гꙋ минꙋ́вшꙋ , речѐ і҆́ѡвꙋ жена̀ є҆гѡ̀ , да́же доко́лѣ терпи́ши , гл҃ѧ ; сѐ ждꙋ̀ вре́мене и҆ є҆щѐ ма́лѡ , ча́ѧ наде́жди спасе́нїѧ моегѡ̀ . се́бо поги́бе твоѧ̀ па́мѧть ѿ землѝ , сн҃ове же твоѝ и҆ дще́ри , моегѡ̀ чре́ва болѣ́зни и҆ трꙋды̀ , ѡ҆ ни́хже в̾сꙋ́е трꙋди́хсѧ соꙋси́лїемъ . ты́ же са́мъ в̾ гноѝ и҆ че́рвѣхъ сѣди́ши , ѡ҆бнощева́ѧ внѣ̀ без̾ покро́ва . и҆ а҆́зъ скита́ющисѧ ꙗ҆́кѡ раба̀ , ѿ мѣ́ста на мѣ́сто преходѧ́щи , и҆ ѿ хра́мины в̾ хра́минꙋ , ча́ющи когда̀ сл҃нце за́йдетъ , да почі́ю ѿ трꙋдо́въ , и҆ ѿ ѡ҆бдержа́щихъ мѧ болѣ́зней , и҆́же мѧ ны́нѣ ѡ҆бдержа́тъ . но рцы̀ гл҃ъ нѣ́кїи ко́ гдⷭ҇ꙋ и҆ оу҆мрѝ . ѻ҆́нъ же воз̾зрѣ́въ к̾ не́й речѐ , в̾скꙋ́ю ꙗ҆́кѡ є҆ди́на є҆сѝ ты̀ ѿ безꙋ́мныхъ же́нъ сицева́ѧ гл҃аше . а҆́ще бл҃га́ѧ прїѧ́хомъ ѿ рꙋкѝ гдⷭ҇ни , ѕлы́хъ ли несте́рпимъ . ѡ҆ си́хъ всѣ́хъ приключи́вшихсѧ є҆мꙋ̀ , несогрѣшѝ і҆́ѡвъ , ни воꙋстна́хъ свои́хъ . и҆ недадѐ безꙋ́мїѧ бг҃ꙋ .
 та́же , да́сѧ и҆спра́витъ моли́тва . є҆ѵⷢ҇а́лїе , ѿ матѳе́ѧ . заⷱ҇ , р҃и . и҆ про́чаѧ , пре́же сщ҃е́нныхъ . и҆ томꙋ̀ пи́санъ оу҆ка́зъ в̾ вели́кїи понлⷣникъ .
 Во ст҃ꙋ́ю и҆ вели́кꙋю сре́дꙋ , па́вечерницꙋ пое́мъ вели́кꙋю съ покло́ны . на не́йже пое́мъ , трипѣ́снецъ , творе́нїе ки́ръ а҆ндре́ѧ кри́тскагѡ . і҆рмо́съ , по вⷤ . тропарѝ , на́ і҃ . и҆ послѣдѝ і҆рмо́съ ѻ҆́ба ли́ка в̾кꙋ́пѣ . гла́съ , ѕ҃ . пѣ́снь , д҃ . і҆рмо́съ . Оу҆слы́шавъ же прⷪ҇ркъ прихо́дъ тво́й гдⷭ҇и , и҆ оу҆боѧ́хсѧ , ꙗ҆́кѡ хо́щеши ѿ дв҃ы роди́тисѧ , и҆ чл҃кѡмъ ꙗ҆ви́тисѧ , и҆ гл҃аше , оу҆слы́шахъ слꙋ́хъ тво́й и҆ оу҆боѧ́хсѧ , сла́ва си́лѣ твое́й .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Го́рница постла́ннаѧ прїѧ́тъ тѧ оу҆чи́телѧ со оу҆ченикѝ , и҆ тꙋ̀ па́схꙋ сконча́лъ є҆сѝ , и҆ тꙋ̀ содѣ́ла та́инство . та́мо бо двѣма̀ по́сланома оу҆ченико́ма твои́ма , па́сха оу҆гото́вати тебѣ̀ . И҆ди́те ко ѻ҆́нъсицѣ , всѧ̀ вѣ́дыи пред̾глаго́летъ а҆пⷭ҇лѡмъ . и҆ бл҃же́нъ є҆́сть , и҆́же мо́жетъ вѣ́рнѡ прїѧ́ти гдⷭ҇а . го́рницꙋ оу҆́бѡ срⷣце пред̾ оу҆гото́вавъ , ве́черю же бл҃гоче́стїе . Ве́черю на го́рницѣ посла́лъ є҆сѝ оу҆гото́вати оу҆ченикѝ своѧ̀ , и҆́же тва́ри сы́и невмѣсти́мъ , и҆ чл҃кѡмъ непости́жимъ . гл҃аше , и҆ди́те и҆ оу҆гото́вите ми па́схꙋ ꙗ҆́сти , ю҆́же вожделѣ́хъ . Нра́въ сребролю́бїѧ , и҆ ѻ҆́бразъ тво́й лꙋка́вствїѧ и҆спо́лнь , безꙋ́мныи і҆ꙋ́до . в̾вѣ́ренъ бо бы́въ є҆ди́нъ ковче́жцꙋ , всѧ́кѡ непреклони́лъ є҆сѝ к̾ млрⷭ҇дїю , но затвори́лъ є҆сѝ жесто́кагѡ твоегѡ̀ се́рдца оу҆тро́бꙋ , преда́въ є҆ди́нагѡ бл҃гоꙋтро́бнагѡ . Воста́въ ѿ ве́чери , и҆ ле́нтїемъ чресла̀ своѧ̀ препоѧ́савъ , воѡ҆бража́ѧ без̾мѣ́рное смире́нїе всебл҃гі́и гдⷭ҇и . и҆ гл҃аше оу҆ченико́мъ свои́мъ , ꙗ҆́коже ви́дите , та́кѡ твори́те при́снѡ , ꙗ҆́же ви́дѣсте дне́сь . И҆́же всѧ̀ настоѧ́щаѧ и҆ бꙋ́дꙋщаѧ , и҆ време́нъ приходѧ́щаѧ вѣ́дыи . пред̾вѣ́дѧше и҆ хотѧ́щаго преда́ти тѧ̀ . и҆ гл҃аше , є҆ди́нъ ѿ оу҆чени́къ хо́щетъ преда́ти мѧ̀ без̾зако́нникѡмъ , є҆ди́нагѡ без̾грѣ́шнагѡ . Цѣлова́нїе и҆спо́лнено льстѝ , є҆́же ра́дꙋисѧ со ѻ҆рꙋ́жїемъ льсти́выи і҆ꙋ́до , ꙗ҆зы́кѡмъ провѣщава́еши , ꙗ҆́же къ є҆дине́нїю , нра́вомъ же жела́еши ко ѿстоѧ́нїю , преда́ти мѧ кровопроли́тникѡмъ бл҃года́телѧ , ле́стїю поꙋчи́лсѧ є҆сѝ . Лобыза́еши , и҆ предае́ши і҆ꙋ́до , цѣлꙋ́еши и҆ нестыди́шисѧ , ле́стїю прите́къ . кто̀ ненави́дѧ лобза́етъ треѻ҆каѧ́нне ; кто̀ любѧ̀ продае́тъ на цѣнѣ̀ . цѣлова́нїе твоѐ несты́дно , ѕлосовѣ́тїѧ ѡ҆блича́етъ негодова́нїе . Нра́въ бг҃оꙋбі́ицъ , съ преда́нїемъ сребролю́бїѧ смѣси́сѧ . ѻ҆́въ оу҆́бѡ ко оу҆бїе́нїю воѡ҆рꙋжи́сѧ , ѻ҆́въ же ко ѿчаѧ́нїю веде́тъ оу҆давле́нїѧ , и҆ раска́ѧнїю . тогда̀ раз̾сꙋди́лъ є҆сѝ ѕлѣ̀ , и҆ жи́ти лиши́лсѧ є҆сѝ . сла́ва . Нераз̾дѣ́льна тѧ сꙋщество́мъ , и҆ неслїѧ́нна ли́цы бг҃осло́вѧ тѧ , трⷪ҇ческое є҆ди́но бжⷭ҇тво̀ , ꙗ҆́кѡ є҆ди́но црⷭ҇твено и҆ сопресто́льно , вопїю̀ тебѣ̀ пѣ́снь вели́кꙋю , и҆́же в̾ вы́шнихъ трегꙋ́бѡ воспѣва́емꙋю . и҆ ны́нѣ , боⷢ҇ . Зача́тїе па́че сло́ва , и҆ ржⷭ҇тво́ ти па́че є҆стества̀ бг҃ороди́тельнице . ѻ҆́вое оу҆́бѡ ѿ дх҃а без̾сѣ́мене , сїе́ же зако́новъ є҆стества̀ оу҆таѧ́щеесѧ , ꙗ҆́кѡ нетлѣ́нно , и҆ па́че є҆стества̀ всѧ́кого роже́нїѧ , бг҃ъ бо бѣ̀ роже́исѧ .
 катава́сїѧ : Оу҆слы́шавъ же проро́къ .
 пѣ́снь , и҃ . і҆рмо́съ . Є҆го́же вѡ́и нбⷭ҇нїи сла́вѧтъ , и҆ трепе́щꙋтъ херꙋви́ми и҆ серафи́ми , всѧ́кѡ дыха́нїе и҆ тва́рь , по́йте бл҃гослови́те , и҆ превозноси́те є҆гѡ̀ во́ вѣки . Зако́нное сконча́въ повелѣ́нїе , и҆́же скрижа́ли зако́нныѧ написа́выи в̾ сина́и . снѣдѐ оу҆́бѡ па́схꙋ , ꙗ҆́же дре́вле сѣно́внꙋ , бы́сть же па́сха та́йнаѧ жива̀ же́ртва . по́йте бл҃гослови́те , и҆ превозноси́те є҆гѡ̀ во́ вѣки . Смири́сѧ на́съ ра́ди бога́тыи , с̾ ве́чери воста́въ , ле́нтїи воспрїе́мъ , си́мъ препоѧ́салсѧ є҆сѝ , и҆ прекло́нь вы́ю , ѡ҆мы́лъ є҆сѝ но́зѣ оу҆ченико́мъ , и҆ преда́телю . Є҆ди́нъ ѿ ва́съ ле́стїю преда́стъ мѧ , є҆вре́ѡмъ про́давъ в̾ но́щь сїю̀ , сѐ хрⷭ҇то́съ и҆зре́къ , смꙋща́ше дрꙋ́ги . тогда̀ є҆ди́нъ по є҆ди́номꙋ недовѣ́дыи колеба́шесѧ . Оу҆чени́къ є҆го́же люблѧ́ше гдⷭ҇ь , на пе́рси воз̾ле́гъ речѐ є҆мꙋ̀ , кто̀ є҆́сть предаѧ́и тѧ , хрⷭ҇то́съ же речѐ к̾ немꙋ̀ , сѐ вложи́выи в̾ соли́ло рꙋ́кꙋ . Оу҆чени́къ хлѣ́бъ прїе́мыи , хлѣ́бомъ ѿлꙋча́етсѧ . прода́ти поꙋча́ѧсѧ , тече́тъ ко і҆ꙋде́ѡмъ , вопїе́тъ без̾зако́ннымъ , что́ ми хо́щете да́ти , и҆ а҆́зъ ва́мъ преда́мъ є҆гѡ̀ . Па́че оу҆ма̀ и҆ несказа́нно ра́зꙋмꙋ высотѣ̀ твое́й і҆с҃е , кто̀ не оу҆диви́тсѧ ; ꙗ҆́кѡ бре́нїю пред̾ста́лъ є҆сѝ , содѣ́телю всѧ́ческимъ . оу҆мыва́ѧ оу҆́бѡ но́ги , ѡ҆тира́ѧ же ле́нтїемъ . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Без̾нача́льне ѻ҆́ч҃е , сн҃е собез̾нача́льне , сло́ве бж҃їи роди́телѧ ѻ҆ц҃а без̾нача́льна свѣ́те , и҆ оу҆тѣ́шителю бл҃гі́и , дш҃е пра́выи , живы́и и҆ зи́ждѧи , трⷪ҇це є҆ди́нице поми́лꙋй мѧ̀ . и҆ нн҃ѣ , боⷢ҇ . И҆зба́ви на́съ і҆с҃е сп҃се на́шъ , ѿ ле́сти лꙋка́вагѡ и҆ напа́сти . прїимѝ бцⷣꙋ молѧ́щꙋсѧ непреста́ннѡ . мт҃и бо є҆́сть и҆ мо́жетъ тѧ оу҆моли́ти .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Є҆го́же вѡ́и нбⷭ҇нїи . [покло́н̾ до землѝ] .
 пѣ́снь , ѳ҃ . і҆рмо́съ . Без̾сѣ́менно зача́тїе , и҆ ржⷭ҇тво̀ несказа́нно , и҆ мт҃ре без̾мꙋ́жныѧ без̾ тлѝ прижи́тїе . бж҃їе бо ржⷭ҇тво̀ ѡ҆бновлѧ́етъ є҆стество̀ . тѣ́мже тѧ̀ всѝ ро́ди бг҃оневѣ́стнꙋю мт҃рь правосла́вно велича́емъ . Вели́кое та́инство твоегѡ̀ вочл҃ченїѧ , на́ вечери воз̾лежа́щꙋ ти , оу҆ченико́мъ свои́мъ гдⷭ҇и , ѿкры́въ ре́клъ є҆сѝ , ꙗ҆ди́те хлѣ́бъ жи́зненыи , сѐ є҆́сть тѣ́ло моѐ и҆ кро́вь нетлѣ́нныѧ жи́зни . Сѣ́нь нбⷭ҇наѧ ꙗ҆ви́сѧ го́рница , и҆дѣ́же па́схꙋ хрⷭ҇то́съ совершѝ , и҆ ве́черю без̾кро́внꙋ и҆ слове́снꙋ слꙋ́жбꙋ . трапе́за же сꙋ́щихъ тꙋ̀ , соверше́ныхъ та́инъ , мы́сленыи же́ртвеникъ . Па́сха хрⷭ҇то́съ є҆́сть вели́каѧ и҆ всечестна́ѧ , снѣде́нъ бы́сть ꙗ҆́кѡ хлѣ́бъ , закла́вжесѧ ꙗ҆́кѡ ѻ҆вча̀ . то́й бо вознесе́сѧ ѡ҆ на́съ же́ртва , тогѡ̀ тѣ́лꙋ бл҃гоче́стнѡ , и҆ тогѡ̀ кро́ви всѝ та́йнѡ причаща́емсѧ . Хлѣ́бъ бл҃гослови́въ , хлѣ́бъ нбⷭ҇ныи сы́и , и҆ сказа́въ ѡ҆ ѻ҆ц҃ѣ̀ роди́тели , прїе́мыи ча́шꙋ оу҆ченико́мъ даѧ́ше , прїими́те и҆ ꙗ҆ди́те вопїѧ̀ , вѣ́рою пі́ите кро́вь , и҆злїѧ́вшꙋюсѧ копїе́мъ и҆з̾ ре́бръ . А҆ми́нь гл҃ю речѐ , ро́ждїѧмъ виногра́да , а҆пⷭ҇лѡмъ хрⷭ҇то́съ и҆́стина , ѿсе́лѣ не и҆спїю̀ , ѿ ло́знагѡ питїѧ̀ , до́ндеже пїю̀ но́во в̾ сла́вѣ ѻ҆ц҃а моегѡ̀ , с̾ ва́ми наслѣ́дники мои́ми . Рꙋ́цѣ просте́рлъ є҆сѝ , и҆́маже хлѣ́бъ прїима́ше нетлѣ́нїѧ , прїѧ́ти сре́бреники , оу҆ста̀ к̾ цѣлова́нїю приносѧ̀ льсти́внѡ , и҆́ми же тѣ́ло честно́е и҆ кро́вь прїѧ́тъ . но го́ре тебѣ̀ ꙗ҆́коже речѐ хрⷭ҇то́съ . Хрⷭ҇то́съ ꙗ҆дѧ́ше ми́ръ нбⷭ҇ныи , пред̾ложи́сѧ ꙗ҆́кѡ хлѣ́бъ . прїидѣ́те оу҆́бѡ хрⷭ҇толю́бцы , бре́нными оу҆сты̀ и҆ чи́стыми срⷣцы̀ , прїи́мемъ вѣ́рнѡ жрꙋ́щагѡ па́схꙋ , в̾ на́съ сщ҃еннодѣ́йствꙋемꙋю . сла́ва . Трⷪ҇цѣ є҆диносꙋ́щнаѧ , є҆ди́нице трисоста́внаѧ , тебѐ воспѣва́емъ . ѻ҆ц҃а сла́вѧще , и҆ сн҃а велича́юще , и҆ дх҃ꙋ покланѧ́ющесѧ , є҆ди́номꙋ є҆стествꙋ̀ вои́стинꙋ , гдⷭ҇ꙋ животꙋ̀ и҆ жи́зни , црⷭ҇твꙋ бесконе́чномꙋ . и҆ ны́нѣ , боⷢ҇ . Черто́же нбⷭ҇ныи , и҆ невѣ́сто прⷭ҇нѡ дв҃аѧ , є҆ди́на ꙗ҆ви́ласѧ є҆сѝ . бг҃а оу҆́бѡ поноси́вши , ро́ждьши непрело́жнѡ , и҆з̾ тебѐ воплоще́нна . тѣ́мже тѧ̀ всѝ ро́ди , ꙗ҆́кѡ бг҃оневѣ́стнꙋю мт҃рь , правовѣ́рно велича́емъ .
 задосто́йнѡ : Без̾сѣ́менно зача́тїе . [покло́н̾ до землѝ] . трⷭ҇то́е , и҆ по ѻ҆́ч҃е на́шъ . конда́къ , дню̀ . та́же , гдⷭ҇и си́лъ с̾ на́ми . и҆ про́чее ѡ҆бы́чно . и҆ ѿпꙋ́стъ .
 Во ст҃ы́и вели́кїи четверто́къ на оу҆́трени , є҆ѯа̀ ѱл҃мы̀ , и҆ є҆ктенїѧ̀ . та́же , а҆ллилꙋ́їѧ , на гла́с̾ , и҃ . тропа́рь . гла́съ , и҃ . Є҆гда̀ сла́внїи оу҆ченицы̀ , на оу҆мове́нїи ве́чери просвѣща́хꙋсѧ , тогда̀ і҆ꙋ́да ѕлочести́выи , сребролю́бїемъ недꙋ́говавъ ѡ҆мрача́шесѧ . и҆ без̾зако́ннымъ сꙋдїѧ́мъ тебѐ пра́веднагѡ сꙋдїю̀ предае́тъ , ви́ждь и҆мѣ́нїемъ люби́телю , и҆́же си́хъ ра́ди несы́тство стѧжа́вша , и҆ оу҆давле́нїю вда́вшасѧ . бѣжѝ несы́тыѧ дш҃и , и҆́же оу҆чи́телю такова́ѧ содѣ́ѧвшїѧ , и҆́же ѡ҆ всѣ́хъ бл҃гі́и гдⷭ҇и сла́ва тебѣ̀ . вⷤ . сла́ва , и҆ ны́нѣ , то́йже . та́же , ѱало́мъ , н҃ . мл҃твы : спасѝ бж҃е лю́ди своѧ̀ , неглаго́лемъ . Кано́нъ , творе́нїе ки́ръ козмы̀ , гла́съ , ѕ҃ . і҆рмо́съ , по вⷤ . тропарѝ , на в҃і . пѣ́снь , а҃ . і҆рмо́съ . Сѣ́ченымъ пресѣ́чено бы́сть , мо́ре чермно́е , волна́ми пита́емаѧ же , и҆зсшѐ глꙋбина̀ . та́же кꙋ́пно без̾ѡ҆рꙋ́жнымъ бы́вши проше́ствїе , и҆҆ всеѡ҆рꙋ́жнымъ гро́бъ . пѣ́снь же бг҃ꙋ , кра́снаѧ воспѣва́шесѧ , сла́вно бо просла́висѧ хрⷭ҇то́съ бг҃ъ на́шъ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Всевино́внаѧ и҆ пода́тельнаѧ животꙋ̀ , без̾чи́сленаѧ мꙋ́дрость бж҃їѧ , созда̀ хра́мъ себѣ̀ , ѿ чⷭ҇тыѧ и҆ неи҆скꙋсомꙋ́жныѧ мт҃ре . в̾ цр҃квь бо тѣле́снѡ ѡ҆бо́лксѧ . сла́вно бо просла́висѧ хрⷭ҇то́съ бг҃ъ на́шъ . Та́йнѡ оу҆ча́ше дрꙋ́ги своѧ̀ , дш҃епита́емꙋю оу҆гото́ваетъ трапе́зꙋ . без̾сме́ртїѧ вои́стинꙋ мꙋ́дрость бж҃їѧ , и҆ че́рплетъ ча́шꙋ вѣ́рнымъ . тѣ́мъ пристꙋ́пимъ бл҃гоче́стнѡ , и҆ возопїе́мъ , сла́вно бо просла́висѧ хрⷭ҇то́съ бг҃ъ на́шъ . Оу҆слы́шимъ всѝ вѣ́рнїи , созыва́ющꙋ с̾ высо́кимъ проповѣ́данїемъ , несозда́ннꙋю и҆ со є҆сте́ственꙋю премꙋ́дрость бж҃їю , вопїе́тъ бо вкꙋси́те , и҆ оу҆разꙋмѣ́вше ꙗ҆́кѡ бл҃гъ а҆́зъ є҆́смь , возопі́йте , сла́вно бо просла́висѧ хрⷭ҇то́съ бг҃ъ на́шъ . катава́сїѧ : Сѣ́ченымъ пресѣ́чено .
 пѣ́снь , г҃ . і҆рмо́съ . Гдⷭ҇ь сы́и всѣ́мъ , и҆҆ зижди́тель бг҃ъ , за созда́нныхъ без̾стра́стныи ѡ҆бнища́въ , себѐ соедини́въ . и҆҆ па́сха є҆ю́же хотѧ́ше оу҆́мрети , са́мъ себѐ предѝ пожрѐ . ꙗ҆ди́те вопїѧ̀ тѣ́ло моѐ , и҆҆ вѣ́рою оу҆тверди́тесѧ . И҆з̾ба́вительною всегѡ̀ ро́да чл҃ча , свое́ю , бл҃же своѧ̀ оу҆ченикѝ напои́лъ є҆сѝ , весе́лїѧ ча́шею и҆ напо́лнивъ ю҆̀ . са́мъ бо себѐ сщ҃еннодѣ́йствоваше , пі́ите вопїѧ̀ кро́вь мою̀ , и҆ вѣ́рою оу҆тверди́тесѧ . Безꙋ́менъ мꙋ́жъ и҆́же в̾ ва́съ преда́тель , оу҆ченико́мъ си проре́къ сп҃се незло́бивъ , не и҆́мате бо разꙋмѣ́ти всѝ є҆гѡ̀ . и҆ та́кѡ безꙋ́менъ сы́и не и҆́мать ра́зꙋма . ѻ҆ба́че во мнѣ̀ пребꙋ́дите , и҆ вѣ́рою оу҆тверди́тесѧ . катава́сїѧ : Гдⷭ҇ь сы́и всѣ́мъ .
 сѣда́ленъ . гла́съ , а҃ . И҆́же є҆зе́ра и҆ и҆сто́чники и҆ морѧ̀ сотвори́выи , смире́нїю на́съ наказꙋ́ѧ и҆зрѧ́дномꙋ . ле́нтїемъ препоѧ́савсѧ , оу҆ченико́мъ но́зѣ оу҆мы̀ , смирѧ́ѧсѧ премно́жествомъ бл҃гоꙋтро́бїѧ , и҆ воз̾выша́ѧ на́съ ѿ пропасте́й ѕло́бы , є҆ди́нъ чл҃колю́бецъ . сла́ва . гла́съ , г҃ . Смирѧ́ѧсѧ за млрⷭ҇дїе , но́зѣ оу҆мы́лъ є҆сѝ оу҆ченико́мъ сѝ гдⷭ҇и , и҆ къ тече́нїю бжⷭ҇твеномꙋ си́хъ напра́вилъ є҆сѝ . неповинꙋ́жесѧ пе́тръ оу҆мы́тисѧ , ѻ҆ба́че бжⷭ҇твеномꙋ повинꙋ́сѧ повелѣ́нїю , ѡ҆мыва́емь быва́етъ , и҆ к̾ тебѣ̀ прилѣ́жнѡ молѧ́сѧ , дарова́ти на́мъ ве́лїю млⷭ҇ть . и҆ ны́нѣ . гла́съ , д҃ . Ꙗ҆ды́и влⷣко со оу҆ченикѝ свои́ми , та́йнѡ показа́лъ є҆сѝ прест҃ꙋ́ю свою̀ сме́рть , є҆ѧ́же ра́ди ѿ тлѝ и҆зба́вихомсѧ , и҆́же бжⷭ҇твеныѧ твоѧ̀ стра́сти чтꙋ́щїи .
 пѣ́снь , д҃ . і҆рмо́съ . Прови́дѧ проро́къ та́йны твоеѧ̀ неи҆зрече́нныѧ хрⷭ҇тѐ , провоз̾глаша́ше . положѝ тве́рдꙋ любо́вь крѣ́пости ѻ҆́ч҃е ще́дрыи . є҆диноро́днаго бо ти сн҃а бл҃гі́и , ѡ҆чи́стника в̾ ми́ръ посла́лъ є҆сѝ . На́ страсть и҆́же всѣ́мъ и҆з̾ а҆да́ма и҆сточи́вшꙋюсѧ без̾стра́стныи хрⷭ҇тѐ грѧды́и дрꙋго́мъ свои́мъ ре́клъ є҆сѝ , с̾ ва́ми па́схꙋ сїю̀ снѣ́сти вожделѣ́хъ , поне́же є҆диноро́днагѡ мѧ ны́нѣ ѡ҆чище́нїе , ѻ҆ц҃ъ в̾ ми́ръ посла́лъ є҆́сть . Прїи́мъ ча́шꙋ , оу҆ченико́мъ вопїѧ́ше без̾сме́ртне , ѿ плода̀ ло́знагѡ є҆го́же пи́въ , оу҆́же к̾ томꙋ̀ не пїю̀ с̾ ва́ми . є҆диноро́днаго бо мѧ̀ ны́нѣ ѻ҆чи́стника , ѻ҆ц҃ъ в̾ ми́ръ посла́лъ є҆́сть . Пи́во но́во па́че словесѐ , во црⷭ҇твїи мое́мъ речѐ хрⷭ҇то́съ дрꙋго́мъ предѝ и҆спїю̀ , и҆́же оу҆́бѡ бг҃о́мъ бг҃ъ є҆́смь ва́шъ речѐ . є҆диноро́днаго бо мѧ̀ ѻ҆чище́нїе , ѻ҆ц҃ъ в̾ ми́ръ посла́лъ є҆́сть . катава́сїѧ : Прови́дѧ проро́къ та́йны .
 пѣ́снь , є҃ . і҆рмо́съ . Сою́зомъ любвѐ свѧзꙋ́еми а҆пⷭ҇ли , владꙋ́щемꙋ всѣ́ми себѐ хрⷭ҇тꙋ̀ преда́вше , красны̀ но́ги оу҆мыва́хꙋ , бл҃говѣствꙋ́юще всѣ́мъ ми́ръ . И҆́же неѡ҆держи́мꙋю держа́щаѧ превы́спренюю на воздꙋ́сѣ во́дꙋ , и҆ ꙗ҆́же бе́здны ѡ҆бꙋздава́ющаѧ и҆ морѧ̀ востѧзꙋ́ющаѧ бж҃їѧ премꙋ́дрость , во́дꙋ во оу҆мыва́льницꙋ влива́етъ , но́ги же оу҆мыва́етъ рабо́мъ сѝ влⷣка . Оу҆ченико́мъ показꙋ́етъ смире́нїѧ ѻ҆́бразъ влⷣка , и҆́же ѻ҆́блаки ѡ҆блага́ѧи нб҃о , препоѧсꙋ́етсѧ ле́нтїѡмъ . и҆ преклонѧ́етъ колѣ́на , рабо́мъ оу҆мыва́ти но́зѣ . є҆мꙋ́же в̾ рꙋцѣ̀ дыха́нїе всѣ́хъ сꙋ́щихъ . катава́сїѧ : Сою́зомъ любвѐ свѧзꙋ́еми .
 пѣ́снь , ѕ҃ . і҆рмо́съ . Бе́здна послѣ́днѧѧ грѣхо́въ ѡ҆бы́де мѧ , и҆҆ волне́нїѧ оу҆́же нетерпѧ̀ , ꙗ҆́кѡ і҆ѡ́на ко влⷣцѣ вопїю́ ти , и҆з̾ тли́ мѧ воз̾ведѝ . Гдⷭ҇а глаша́ете мѧ ѽ оу҆ченицы̀ и҆ оу҆чи́телѧ , є҆́смь бо сп҃съ , вопїѧ́ше . тѣ́мже подо́битесѧ ѻ҆́бразꙋ , ꙗ҆́коже мѧ ви́дѣсте . Скве́рны кто̀ не и҆мѣ́ѧ , ѡ҆мы́ти нетре́бꙋетъ но́гꙋ . чи́сти ѽ оу҆ченицы̀ вы̀ є҆стѐ , но не всѝ . часо́мъ бо є҆ди́нѣмъ є҆ди́нъ ѿ ва́съ бѣ́ситсѧ . катава́сїѧ : Бе́здна послѣ́днѧѧ .
 конда́къ . гла́съ , в҃ . Хлѣ́бъ прїе́мъ в̾ рꙋ́цѣ преда́тель , сокрове́ннѡ ты́ѧ простира́етъ , и҆ прїе́млетъ цѣ́нꙋ созда́вшагѡ свои́ма рꙋка́ма чл҃ка . и҆ не и҆спра́вленъ пребы́сть , і҆ꙋ́да ра́бъ и҆ льсте́цъ . и҆́косъ . Къ та́йнѣй трапе́зѣ со́ страхомъ прибли́жившесѧ всѝ , чи́стыми дш҃а́ми хлѣ́бъ воспрїи́мемъ , пребыва́юще со оу҆чи́телемъ , да оу҆ви́димъ , ка́кѡ оу҆мыва́етъ но́ги оу҆ченико́мъ , и҆ да сотвори́мъ ꙗ҆́коже ви́димъ дрꙋ́гъ дрꙋ́гꙋ покарѧ́ющесѧ , и҆ дрꙋ́гъ дрꙋ́гꙋ но́зѣ оу҆мыва́юще . хрⷭ҇то́съ бо та́кѡ повелѣ̀ свои́мъ оу҆ченико́мъ , си́це твори́те . но непослꙋ́ша і҆ꙋ́да ра́бъ и҆ льсте́цъ .
 пѣ́снь , з҃ . і҆рмо́съ . Ѻ҆́троцы в̾ вавѷло́нѣ , пе́щи пла́менны не оу҆боѧ́шасѧ . но посредѝ ѻ҆гнѧ̀ в̾ве́ржени , прохлажда́еми взыва́хꙋ , бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ . Покива́ѧ главо́ю і҆ꙋ́да , ѕлѣ̀ прозрѧ̀ подвиза́шесѧ , подо́бна вре́мене и҆скі́и преда́ти , сꙋдїю̀ на ѡ҆сꙋжде́нїе . и҆́же всѣ́хъ є҆́сть гдⷭ҇ь и҆ бг҃ъ ѻ҆ц҃ъ на́шихъ . Са́мъ хрⷭ҇то́съ дрꙋго́мъ сѝ вопїѧ́ше , є҆ди́нъ ѿ ва́съ преда́стъ мѧ . и҆ весе́лїе забы́вше , ско́рбїю и҆ стра́хомъ ѡ҆держи́ми бѧ́хꙋ . кто̀ се́й є҆́сть скажѝ гл҃юще , гдⷭ҇и бж҃е ѻ҆ц҃ъ на́шихъ . И҆́же со мно́ю рꙋ́кꙋ сѝ в̾ соли́ло вложи́выи де́рзостїю , томꙋ̀ ѻ҆ба́че добро́ бы вра́тъ жите́йскихъ николи́же проитѝ . се́же ре́къ ꙗ҆влѧ́ше преда́телѧ своегѡ̀ . блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ . катава́сїѧ : Ѻ҆́троцы в̾вавѷло́нѣ .
 пѣ́снь , и҃ . і҆рмо́съ . По зако́нѣ ѻ҆́ч҃и пребл҃же́ннїи в̾ вавѷло́нѣ ю҆́нїи , бѣдꙋ̀ прїе́млюще царю́ющаго небрего́ша , повелѣ́нїѧ безꙋ́мнагѡ и҆ совокꙋпле́ннїи , в̾ не́мже неи҆звари́шасѧ ѻ҆гнѝ , держа́щемꙋ досто́йнѡ воз̾сыла́хꙋ пѣ́снь , гдⷭ҇а воспѣва́йте дѣ́ла , и҆ превозноси́те є҆гѡ̀ во́ вѣки . Соѡ҆бѣ́дницы пребл҃же́ннїи , в̾ сїѡ́нѣ съ сло́вомъ претерпѣ́вше а҆пⷭ҇ли , послѣ́довахꙋ па́стырю ꙗ҆́кѡ а҆́гньцы . и҆ совокꙋ́пленїи , є҆го́же неразлꙋчи́шасѧ хрⷭ҇та̀ , бжⷭ҇твенымъ сло́вомъ пита́еми , бл҃года́рствено вопїа́хꙋ , гдⷭ҇а по́йте дѣ́ла , и҆ превозноси́те є҆гѡ̀ во́ вѣки . Зако́нныѧ любвѐ , ѕлои҆мени́тыи и҆скарїо́тъ во́лею забы́въ , и҆́же но́зѣ оу҆мы́въ , и҆ гото́вѧшесѧ на преда́нїе . и҆ тво́й ꙗ҆ды́и хлѣ́бъ тѣ́ло бжⷭ҇твено , воз̾дви́же ко́въ натѧ̀ хрⷭ҇тѐ . и҆ вопи́ти неразꙋмѣ̀ , гдⷭ҇а по́йте дѣ́ла , и҆ превозноси́те є҆гѡ̀ во́ вѣки . Прїима́ше рѣши́тельное тѣ́ло прегрѣше́нїемъ , несмы́сленыи , и҆ кро́вь и҆злива́емꙋю за́миръ бжⷭ҇твенꙋю , нестыдѧ́шесѧ пїѧ̀ , ю҆́же продаѧ́ше на ценѣ̀ . ѡ҆ ѕло́бѣ же ненегодова̀ , и҆ вопи́ти неразꙋмѣ̀ , гдⷭ҇а воспѣва́йте дѣ́ла , и҆ превозноси́те є҆гѡ̀ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . По зако́нѣ ѻ҆́ч҃и . [покло́н̾ до землѝ] .
 честнѣ́йшꙋю непое́мъ .
 пѣ́снь , ѳ҃ . і҆рмо́съ . Стра́нствїѧ влады́чнѧ , и҆ без̾сме́ртнѣй трапе́зѣ , на го́рнѣмъ мѣ́стѣ , высо́кими оу҆мы̀ вѣ́рнїи прїиди́те воспрїи́мемъ воз̾ше́дша сло́ва , ѿ́ слова наꙋ́чшесѧ , є҆го́же велича́емъ . Ꙗ҆ди́те оу҆ченико́мъ сло́во речѐ па́схꙋ на го́рничнѣмъ мѣ́стѣ , є҆ю́же оу҆́мъ оу҆твержа́етсѧ , и҆ се́ю та́йнѡ води́тельнѡ сотвори́те без̾ква́снымъ и҆́стины сло́вомъ . тве́рдое же бл҃года́ти велича́йте . Содѣ́тельницꙋ ѻ҆ц҃ъ пре́жде вѣ́къ премꙋ́дрость ража́етъ мѧ , в̾ нача́токъ пꙋте́мъ свои́мъ , в̾ дѣ́ла созда́ мѧ , ꙗ҆́же ны́нѣ та́йнѡ соверша́ема . сло́во бо несозда́нно сы́и є҆стество́мъ , гла́сы присвоѧ́ю си и҆́хже ны́нѣ прїѧ́хъ . Ꙗ҆́кѡ чл҃къ є҆́смь сꙋщество́мъ а҆ не привидѣ́нїемъ . си́це же бг҃ъ є҆́смь нра́вомъ воз̾даѧ́нїѧ . є҆стества̀ совокꙋпи́вшасѧ во мнѣ̀ , хрⷭ҇та̀ є҆ди́ногѡ в̾ тѣ́хъ мѧ зна́йте . и҆ ꙗ҆́же ѿ ни́хъ , и҆ и҆́же в̾ ни́хъ , и҆́же оу҆́бѡ є҆́смь спаса́ѧи .
 катава́сїѧ : Стра́нствїѧ влады́чнѧ . [покло́н̾ до землѝ] . свѣти́ленъ . Черто́гъ тво́й ви́жꙋ сп҃се мо́й оу҆кра́шенъ , и҆ ѻ҆де́жды не и҆́мамъ да вни́дꙋ во́нь . просвѣти́ ми ѡ҆дѣѧ́нїе дш҃и , свѣтода́вче и҆ спаси́ мѧ . двⷤа . сла́ва , и҆ ны́нѣ , то́йже .
 На хвали́тѣхъ , стихѣ́ры , на д҃ . гла́съ , в҃ . Стека́етсѧ оу҆́бѡ про́чее собо́рище і҆ꙋде́йское , да содѣ́телѧ и҆ зижди́телѧ всѧ́ческихъ пила́тꙋ преда́стъ . ѽ без̾зако́нныхъ , ѽ невѣ́рныхъ , ꙗ҆́кѡ грѧдꙋ́щаго сꙋди́ти живы́мъ и҆ ме́ртвымъ , на сꙋ́дъ гото́вѧтъ . и҆сцѣлѧ́ющагѡ стра́сти , к̾ стрⷭ҇ти оу҆страѧ́ютъ . гдⷭ҇и долготерпѣли́ве , ве́лїѧ твоѧ̀ млⷭ҇ть сла́ва тебѣ̀ . 
 ꙋ́да без̾зако́нныи , ѡ҆мочи́выи на́ вечери рꙋ́кꙋ в̾ соли́ло с̾ тобо́ю гдⷭ҇и , прострѐ къ без̾зако́ннымъ рꙋ́цѣ прїѧ́ти сре́бреники . и҆ и҆́же ми́ра помы́сливыи цѣ́нꙋ , тебѐ бесцѣ́ннагѡ не оу҆боѧ́сѧ прода́ти . и҆́же но́зѣ простры́и оу҆мы́ти , влⷣкꙋ ѡ҆блобыза̀ льсти́вно , во є҆́же преда́ти без̾зако́ннымъ . ли́ка же а҆пⷭ҇льска ѿве́ргсѧ , и҆ три́десѧть пове́ргъ сре́бреники , твоѐ тридне́вное воскрⷭ҇нїе невѣ́дѣ , є҆го́же ра́ди поми́лꙋй на́съ . 
 ꙋ́да преда́тель льсти́въ сы́и , льсти́внымъ лобза́нїемъ предадѐ сп҃са и҆ гдⷭ҇а , и҆ влⷣкꙋ всѧ́ческимъ . и҆ ꙗ҆́кѡ раба̀ бѣжа́ща продадѐ і҆ꙋде́ѡмъ . ꙗ҆́кѡ ѻ҆вча̀ на заколе́нїе , та́кѡ послѣ́доваше а҆́гнецъ бж҃їи , сн҃ъ ѻ҆́ч҃ь , є҆ди́нъ многомлⷭ҇тивыи . 
 ꙋ́да ра́бъ и҆ льсте́цъ , оу҆чени́къ сы́и и҆ навѣ́тникъ , и҆ дрꙋ́гъ дїа́воль ѿ дѣ́лъ ꙗ҆ви́сѧ . послѣ́доваше бо оу҆чи́телю , и҆ на́нь поꙋча́шесѧ на преда́нїе , гл҃аше в̾ себѣ̀ , преда́мъ сегѡ̀ и҆ прїѡ҆брѧ́щꙋ и҆мѣ́нїѧ . и҆ска́ше же и҆ ми́рꙋ про́данꙋ бы́ти , и҆ і҆с҃а ле́стїю ꙗ҆́ти , ѿда́стъ цѣлова́нїе и҆ преда́стъ хрⷭ҇та̀ . и҆ ꙗ҆́кѡ ѻ҆вча̀ на заколе́нїе , та́кѡ послѣ́доваше а҆́гнецъ бж҃їи , є҆ди́нъ млрⷭ҇дъ и҆ чл҃колю́бецъ .
 сла́ва , и҆ нн҃ѣ . гла́съ , то́йже . Є҆го́же проповѣ́да а҆́гньца и҆са́їѧ грѧде́тъ на заколе́нїе во́льное , и҆ плещѝ дае́тъ на ра́ны , и҆ лани́ты на оу҆даре́нїе , лице́ же не ѿвратѝ ѿ стꙋда̀ заплева́нїѧ . сме́ртїю же без̾ѡ҆бра́зною ѡ҆сꙋжа́етсѧ . всѧ̀ без̾грѣ́шныи во́лею прїе́млетъ , да всѣ́мъ да́рꙋетъ є҆́же и҆з̾ ме́ртвыхъ воскрⷭ҇нїе .
 На стихо́внѣ , стихѣ́ры . гла́съ , и҃ . Дне́сь и҆́же на хрⷭ҇та̀ лꙋка́вныи собра́сѧ собо́ръ , и҆ на́нь тще́тнаѧ совѣ́товаше , преда́ти пила́тꙋ на сме́рть непови́ннагѡ . дне́сь и҆мѣ́нїемъ оу҆да́вꙋ і҆ꙋ́да себѣ̀ ѡ҆блага́етъ , и҆ лиша́етсѧ ѡ҆бою́дꙋ жи́зни вре́менныѧ и҆ бжⷭ҇твеныѧ . дне́сь каїа́фа нево́лею проро́чествꙋетъ , лꙋ́чше є҆́сть гл҃ѧ є҆ди́номꙋ оу҆́мрети за́ люди . прїи́де бо грѣ́хъ ра́ди на́шихъ пострада́ти , да на́съ свободи́тъ ѿ рабо́ты вра́жїѧ , ꙗ҆́кѡ бл҃гъ и҆ чл҃колю́бецъ .
 сти́хъ : ꙗ҆ды́и хлѣ́бъ мо́й ,꙳ воз̾вели́чи на мѧ̀ ле́сть . Дне́сь і҆ꙋ́да нищелю́бїѧ скрыва́етъ лицѐ , и҆ лихои́мства ѿкрыва́етъ ѻ҆́бразъ . не к̾ томꙋ̀ ѡ҆ ни́щихъ пече́тсѧ . не к̾ томꙋ̀ мѵ́рѡ продае́тъ грѣ́шныѧ , но нбⷭ҇ное мѵ́рѡ , и҆ ѿ негѡ̀ оу҆кра́даетъ сре́бреники . и҆ течѐ ко і҆ꙋде́ѡмъ , гл҃ѧ , законопрестꙋ́пнымъ , что́ ми хо́щете да́ти , и҆ а҆́зъ ва́мъ преда́мъ є҆гѡ̀ ; ѽ сребролю́бїѧ рачи́телю . оу҆до́бнꙋ кꙋ́плю твори́ши ра́зꙋмꙋ кꙋпꙋ́ющимъ , что̀ непродае́магѡ кꙋ́плю твори́ши . нескꙋ́пъ к̾ цѣнѣ̀ ꙗ҆влѧ́ѧсѧ , но ꙗ҆́кѡ раба̀ бѣжа́ща продае́ши . ѻ҆бы́чай бо кра́дꙋщимъ помета́ти сщ҃е́ннаѧ . ны́нѣ пове́рже ст҃а́ѧ ѱо́мъ оу҆чени́къ . бѣсова́нїе бо сребролю́бїѧ , на своегѡ̀ влⷣкꙋ бѣси́тисѧ сотворѝ є҆гѡ̀ . є҆го́же и҆скꙋше́нїѧ бѣжи́мъ , зовꙋ́ще , долготерпѣли́ве гдⷭ҇и сла́ва тебѣ̀ .
 сти́хъ : и҆схожда́ше во́нъ ,꙳ и҆ глаго́лаше в̾кꙋ́пѣ . Да никто́же ѽ вѣ́рнїи , влⷣчни ве́чери не неприча́стенъ бꙋ́детъ . и҆ да никто́же ѿ ню́дъ , ꙗ҆́кѡ і҆ꙋ́да лꙋка́выи прибли́житсѧ къ трапе́зѣ . ѻ҆́нъ оу҆́бѡ оу҆крꙋ́хъ взе́мъ , на ѕло́бꙋ оу҆клони́сѧ . ѻ҆́бразомъ сы́и оу҆чени́къ , дѣ́ломъ же гꙋби́тель . со і҆ꙋде́и оу҆́бѡ веселѧ́шесѧ , и҆ со а҆пⷭ҇лы водворѧ́шесѧ . ненави́дѧ , лобза́ше , лобыза́ѧ же , предава́ше , и҆скꙋпи́вшаго на́съ ѿ рабо́ты , бг҃а и҆ сп҃са дш҃а́мъ на́шимъ .
 сти́хъ : сло́во законопрестꙋ́пно ,꙳ воз̾ложи́ша на мѧ̀ . Нра́въ тво́й лꙋка́вствїѧ и҆спо́лненъ , без̾зако́нныи і҆ꙋ́до . недꙋ́гꙋѧ бо сребролю́бїемъ , прїѡ҆брѣ́лъ є҆сѝ чл҃коненавидѣ́нїе . а҆́ще бы бога́тство люби́лъ є҆сѝ , что̀ ко оу҆ча́щемꙋ ѡ҆ нищетѣ̀ прише́лъ є҆сѝ . а҆́ще ли же люби́лъ є҆сѝ є҆гѡ̀ , почто̀ про́далъ є҆сѝ бесцѣ́ннаго на оу҆бїе́нїе . оу҆бо́йсѧ сл҃нце , воз̾стонѝ землѐ , и҆ движа́щисѧ возопі́й , неѕло́биве гдⷭ҇и сла́ва тебѣ̀ .
 сла́ва . Нра́въ тво́й лꙋка́вствїѧ . и҆ нн҃ѣ . гла́съ , є҃ . Та́инствꙋѧ гдⷭ҇и , оу҆ченикѝ своѧ̀ оу҆ча́ше гл҃ѧ , ѽ дрꙋ́зи , зри́те , да никі́иже ва́съ стра́хъ ѿлꙋчи́тъ ѿ менѐ . а҆́ще бо и҆ стражꙋ̀ , но за́ миръ . нижѐ соблазните́сѧ ѡ҆ мнѣ̀ . не прїидо́хъ бо да послꙋ́жатъ мѝ , но да послꙋжꙋ̀ и҆ положꙋ̀ дш҃ꙋ свою̀ и҆збавле́нїе за́ миръ . а҆́ще оу҆́бѡ вы̀ дрꙋ́зи моѝ менѐ подража́ете , и҆ хотѧ́и пе́рвыи бы́ти , да бꙋ́детъ послѣ́днїи . и҆ влⷣка , ꙗ҆́кѡ слꙋга̀ . пребꙋ́дите оу҆́бѡ во мнѣ̀ , да гро́здъ принесе́те . а҆́зъ бо є҆́смь виногра́дъ живо́тныи .
 на а҃ мъ , часѣ̀ . боⷢ҇ , гл҃емъ . что́ тѧ нарече́мъ . та́же , тропа́рь . гла́съ , г҃ . Заꙋше́нъ бы́въ за́ родъ чл҃ческїи , и҆ непрогнѣ́вавсѧ . свободѝ ѿ и҆стлѣ́нїѧ живо́тъ на́шъ гдⷭ҇и , и҆ спасѝ на́съ . сла́ва , коне́цъ . и҆ ны́нѣ , ве́сь . проки́менъ . гла́съ , д҃ . да разꙋмѣ́ютъ ꙗ҆зы́цы , ꙗ҆́кѡ и҆́мѧ тебѣ̀ гдⷭ҇ь . сти́хъ : бж҃е кто̀ оу҆подо́битсѧ тебѣ̀ .
 ѿ пррⷪ҇чества і҆єремі́ина , чте́нїе .
 Гдⷭ҇и скажи́ ми да разꙋмѣ́ю . тогда̀ ви́дѣхъ начина́нїѧ и҆́хъ , а҆́зъ же ꙗ҆́кѡ а҆́гнѧ неѕло́биво ведо́мо на заколе́нїе , но разꙋмѣ́хъ , ꙗ҆́кѡ на мѧ̀ помы́слиша по́мыслъ лꙋка́въ , гл҃юще , прїиди́те и҆ вложи́мъ дре́во в̾ хлѣ́бъ є҆гѡ̀ , и҆ и҆стреби́мъ є҆гѡ̀ ѿ землѝ живы́хъ , и҆ и҆́мѧ є҆гѡ̀ да непомѧне́тсѧ к̾ томꙋ̀ . гдⷭ҇и си́ламъ и҆́же сꙋ́диши пра́веднѡ , и҆ и҆спыта́ѧ срⷣца̀ и҆ оу҆тро́бы , да ви́жꙋ є҆́же ѿ тебѐ ѿмще́нїе твоѐ на ни́хъ , ꙗ҆́кѡ к̾ тебѣ̀ ѿкры́хъ ѡ҆правда́нїе моѐ . сегѡ̀ ра́ди та́кѡ гл҃етъ гдⷭ҇ь к̾ мꙋ́жемъ а҆наѳѡ́ѳскимъ и҆́щꙋщимъ дш҃ꙋ твою̀ , и҆ гл҃ющимъ , не и҆́маши проро́чествовати ѡ҆ и҆́мени гдⷭ҇ни . а҆́ще ли же нѝ , оу҆́мреши в̾ рꙋка́хъ на́шихъ . сегѡ̀ ра́ди та́кѡ гл҃етъ гдⷭ҇ь си́ламъ , сѐ а҆́зъ посѣщꙋ̀ на ни́хъ , ю҆́ноши и҆́хъ ѻ҆рꙋ́жїемъ оу҆́мрꙋтъ , и҆ сн҃ове и҆́хъ и҆ дще́рѧ и҆́хъ сконча́ютсѧ гла́домъ , и҆ ѡ҆ста́нка небꙋ́дꙋтъ ѿ ни́хъ . занѐ , наведꙋ̀ ѕла́ѧ на живꙋ́щихъ во а҆наѳѡ́ѳѣ , в̾ лѣ́то посѣще́нїѧ и҆́хъ . пра́веденъ є҆сѝ гдⷭ҇и , ꙗ҆́кѡ ѿвѣща́ю к̾ тебѣ̀ . ѻ҆ба́че сꙋдьбы̀ воз̾глаго́лю к̾ тебѣ̀ . что̀ ꙗ҆́кѡ пꙋ́ть нечести́вымъ спѣ́етсѧ , и҆ добро̀ є҆́сть всѣ́мъ и҆́же престꙋпа́ютъ и҆ без̾зако́ннѡ дѣ́ютъ . оу҆гобзи́шасѧ всѝ ѿмѣта́ющїи ѿмета́нїѧ . насади́лъ є҆сѝ и҆́хъ , и҆ оу҆корени́шасѧ . ча́да сотвори́ша , и҆ сотвори́ша пло́дъ . бли́зъ є҆сѝ ты̀ оу҆сто́мъ и҆́хъ , дале́че же ѿ оу҆тро́бъ и҆́хъ . и҆ ты̀ гдⷭ҇и вѣ́си мѧ и҆ ви́дѣлъ мѧ є҆сѝ , и҆ и҆скꙋси́лъ є҆сѝ се́рдце моѐ пред̾ собо́ю . соберѝ и҆́хъ ꙗ҆́кѡ ѻ҆́вцы на заколе́нїе , и҆ ѡ҆чи́сти ѧ҆̀ в̾ де́нь заколе́нїѧ и҆́хъ . доко́лѣ воспла́четсѧ всѧ̀ землѧ̀ , и҆ трава̀ всѧ̀ се́льнаѧ и҆́з̾схнетъ , ѿ ѕло́бъ живꙋ́щихъ на не́й . и҆ погибо́ша ско́ти и҆́хъ и҆ пти́цы , ꙗ҆́кѡ реко́ша , не оу҆́зритъ бг҃ъ пꙋте́й на́шихъ , твоѧ́ же но́ги текꙋ́тъ и҆ ѡ҆слабѣ́стасѧ . собере́тесѧ всѧ̀ ѕвѣ́ри се́льныѧ , и҆ да прїи́дꙋтъ є҆́же снѣ́сти є҆ѧ̀ . па́стырїе мно́зи просмради́ша виногра́дъ мо́й , и҆ ѡ҆скверни́ша ча́сть мою̀ жела́емꙋю . в̾ пꙋсты́ню же непрохо́днꙋю положи́сѧ , и҆ в̾ требле́нїе па́гꙋбы . ꙗ҆́кѡ та́кѡ гл҃етъ гдⷭ҇ь ѡ҆ всѣ́хъ сосѣ́дѣхъ лꙋка́выхъ , и҆ каса́ющихсѧ наслѣ́дїю моемꙋ̀ , є҆́же раздѣли́хъ лю́демъ мои́мъ і҆и҃лю . сѐ а҆́зъ востерза́ю и҆́хъ ѿ землѝ и҆́хъ . и҆ до́мъ і҆ꙋ́довъ и҆змꙋ̀ ѿ среды̀ и҆́хъ . и҆ бꙋ́детъ повнегда̀ и҆зѧ́ти ми и҆́хъ , и҆ вселю̀ и҆́хъ кого́ждо в̾ достоѧ́нїе своѐ , и҆ кого́ждо в̾ зе́млю и҆́хъ .
 проки́мен̾ . гла́съ , и҃ . помоли́тесѧ и҆ воз̾дади́те , гдⷭ҇ви бг҃ꙋ на́шемꙋ . сти́хъ : вѣ́домъ во і҆ꙋде́и бг҃ъ , во і҆и҃ли ве́лїе и҆́мѧ є҆гѡ̀ . про́чаѧ же трѝ часы̀ , пое́мъ по ѻ҆бы́чаю в̾ притво́рѣ во своѐ вре́мѧ . и҆ блаже́нна без̾ пѣ́нїѧ . ѡ҆сла́би ѡ҆ста́ви . ѻ҆́ч҃е на́шъ . и҆ конда́къ , дню̀ . гдⷭ҇и поми́лꙋй , м҃ . и҆ ѿпꙋ́стъ . ѿ́дне же сегѡ̀ до недѣ́ли ѳѡмины̀ , литі́и за оу҆поко́й в̾ притво́рѣ небыва́ютъ .


 Во ст҃ы́и и҆ вели́кїи четверто́къ , ве́черъ , начина́емъ вече́рню . по ѱалмѣ̀ : бл҃гословѝ дш҃е моѧ̀ гдⷭ҇а . є҆ктенїѧ̀ вели́каѧ . та́же , гдⷭ҇и возва́хъ пое́мъ , на гла́съ , в҃ . та́же , пое́мъ стⷯры , на і҃ . гла́съ , в҃ . Стека́етсѧ оу҆́бѡ про́чее собо́рище і҆ꙋде́йское , да содѣ́телѧ и҆ зижди́телѧ всѧ́чес кихъ пила́тꙋ преда́стъ . ѽ без̾зако́нныхъ , ѽ невѣ́рныхъ , ꙗ҆́кѡ грѧдꙋ́щаго сꙋди́ти живы́мъ и҆ ме́ртвымъ , на сꙋ́дъ гото́вѧтъ . и҆сцѣлѧ́ющагѡ стра́сти , к̾ стрⷭ҇ти оу҆страѧ́ютъ . гдⷭ҇и долготерпѣли́ве , ве́лїѧ твоѧ̀ млⷭ҇ть сла́ва тебѣ̀ . вⷤ . 
 ꙋ́да без̾зако́нныи , ѡ҆мочи́выи на́ вечери рꙋ́кꙋ в̾ соли́ло с̾ тобо́ю гдⷭ҇и , прострѐ къ без̾зако́ннымъ рꙋ́цѣ прїѧ́ти сре́бреники . и҆ и҆́же ми́ра помы́сливыи цѣ́нꙋ , тебѐ бесцѣ́ннагѡ не оу҆боѧ́сѧ прода́ти . и҆́же но́зѣ простры́и оу҆мы́ти , влⷣкꙋ ѡ҆блобыза̀ льсти́вно , во є҆́же преда́ти без̾зако́ннымъ . ли́ка же а҆пⷭ҇льска ѿве́ргсѧ , и҆ три́десѧть пове́ргъ сре́бреники , твоѐ тридне́вное воскрⷭ҇нїе невѣ́дѣ , є҆го́же ра́ди поми́лꙋй на́съ . вⷤ . 
 ꙋ́да преда́тель льсти́въ сы́и , льсти́внымъ лобза́нїемъ предадѐ сп҃са и҆ гдⷭ҇а , и҆ влⷣкꙋ всѧ́ческимъ . и҆ ꙗ҆́кѡ раба̀ бѣжа́ща продадѐ і҆ꙋде́ѡмъ . ꙗ҆́кѡ ѻ҆вча̀ на заколе́нїе , та́кѡ послѣ́доваше а҆́гнецъ бж҃їи , сн҃ъ ѻ҆́ч҃ь , є҆ди́нъ многомлⷭ҇тивыи . вⷤ . І҆ꙋ́да ра́бъ и҆ льсте́цъ , оу҆чени́къ сы́и и҆ навѣ́тникъ , и҆ дрꙋ́гъ дїа́воль ѿ дѣ́лъ ꙗ҆ви́сѧ . послѣ́доваше бо оу҆чи́телю , и҆ на́нь поꙋча́шесѧ на преда́нїе , гл҃аше в̾ себѣ̀ , преда́мъ сегѡ̀ и҆ прїѡ҆брѧ́щꙋ и҆мѣ́нїѧ . и҆ска́ше же и҆ ми́рꙋ про́данꙋ бы́ти , и҆ і҆с҃а ле́стїю ꙗ҆́ти , ѿда́стъ цѣлова́нїе и҆ преда́стъ хрⷭ҇та̀ . и҆ ꙗ҆́кѡ ѻ҆вча̀ на заколе́нїе , та́кѡ послѣ́доваше а҆́гнецъ бж҃їи , є҆ди́нъ млрⷭ҇дъ и҆ чл҃колю́бецъ . вⷤ . Є҆го́же проповѣ́да а҆́гньца и҆са́їѧ грѧде́тъ на заколе́нїе во́льное , и҆ плещѝ дае́тъ на ра́ны , и҆ лани́ты на оу҆даре́нїе , лице́ же не ѿвратѝ ѿ стꙋда̀ заплева́нїѧ . сме́ртїю же без̾ѡ҆бра́зною ѡ҆сꙋжа́етсѧ . всѧ̀ без̾грѣ́шныи во́лею прїе́млетъ , да всѣ́мъ да́рꙋетъ є҆́же и҆з̾ ме́ртвыхъ воскрⷭ҇нїе . вⷤ .
 сла́ва , ны́нѣ . гла́съ , ѕ҃ . И҆з̾ча́дїе є҆хи́дново вои́стинꙋ і҆ꙋ́да , ꙗ҆́дшихъ ма́ннꙋ в̾ пꙋсты́ни , и҆ ро́пщꙋщихъ на пита́телѧ . и҆ є҆ще́ бо бра́шнꙋ сꙋ́щꙋ во оу҆стѣ́хъ и҆́хъ , клевета́хꙋ на́ бг҃а не бл҃года́рнїи . и҆ се́й ѕлочести́выи , нбⷭ҇ныи хлѣ́бъ во оу҆стѣ́хъ носѧ̀ , на сп҃са преда́нїе содѣ́ла . ѽ нра́ва несы́тна , и҆ де́рзости без̾человѣ́чны , пита́ющаго продаѧ́ше . є҆го́же люблѧ́ше влⷣкꙋ , предаѧ́ше на сме́рть . вои́стинꙋ ѻ҆́нѣхъ сы́нъ законопрестꙋ́пныи . и҆ с̾ ни́ми па́гꙋбꙋ наслѣ́дова . но пощадѝ гдⷭ҇и дш҃а на́ша ѿ такова́гѡ без̾человѣ́чества . и҆́же є҆ди́ныи в̾ долготерпѣ́нїи неи҆зрече́нныи .
 вы́ходъ , с̾ є҆ѵⷢ҇а́лїемъ : свѣ́тѣ ти́хїи . проки́менъ . гла́съ , д҃ . и҆зми́ мѧ гдⷭ҇и ѿ чл҃ка лꙋка́ва , и҆ ѿ́ мꙋжа непра́ведна и҆зба́ви мѧ . сти́хъ : и҆́же помы́слиша непра́вдꙋ въ се́рдцы , ве́сь де́нь ѡ҆полча́хꙋ бра́ни .
 ѿ и҆схо́да , чте́нїе .
 Речѐ гдⷭ҇ь к̾ мѡѷсе́ю , низ̾ше́дъ засвидѣ́тельствꙋй лю́демъ си́мъ , и҆ ѡ҆чи́сти и҆́хъ дне́сь и҆ заꙋ́тра и҆ да и҆сперꙋ́тъ ри́зы своѧ̀ , и҆ да бꙋ́дꙋтъ гото́ви в̾ де́нь тре́тїи . в̾ де́нь бо тре́тїи сни́детъ гдⷭ҇ь на́ горꙋ сина́йскꙋю , пред̾ всѣ́ми людьмѝ . и҆ ѿлꙋчи́ши ѡ҆́крⷭ҇тъ люде́й , гл҃ѧ внемли́те себѣ̀ невосходи́ти на́ горꙋ , и҆ нижѐ коснꙋ́тисѧ є҆ѧ̀ . всѧ́къ коснꙋ́выисѧ горѣ̀ , сме́ртїю оу҆́мретъ . а҆́ще ли прико́снетсѧ є҆́й рꙋка̀ ка́менїемъ побїе́тсѧ , и҆лѝ стрѣло́ю сострѣле́нъ бꙋ́детъ . а҆́ще же чл҃къ , а҆́ще ли ско́тъ не́живъ бꙋ́детъ . є҆гда́ же гла́съ трꙋбы̀ , и҆ ѻ҆́блакъ ѿи́детъ ѿ горы̀ , ѻ҆нѝ взы́дꙋтъ на́ горꙋ . и҆ сни́де мѡѷсе́й к̾ лю́демъ ѿ горы̀ и҆ ѡ҆ст҃ѝ и҆́хъ , и҆ и҆спра́ша ри́зы своѧ̀ . и҆ речѐ лю́демъ , бꙋ́дите гото́ви трѝ днѝ да непристꙋпи́те к̾ жена́мъ . бы́сть же в̾ де́нь тре́тїи , бы́вшꙋ ко оу҆́трꙋ , бы́ша гла́си и҆ мо́лнїѧ , и҆ ѻ҆́блакъ мо́лнїѧнъ на горѣ̀ сина́йстѣй , гла́съ трꙋбы̀ шꙋмѧ́щъ вельмѝ . и҆ оу҆боѧ́шасѧ всѝ лю́дїе и҆́же бы́ша в̾ полцѣ̀ . и҆ и҆зведѐ мѡѷсе́й лю́ди во стрѣ́тенїе бг҃ꙋ ѿ полка̀ , и҆ ста́ша пред̾ горо́ю сина́йскою . гора́ же сина́йскаѧ дымѧ́шесѧ всѧ̀ , схожде́нїѧ ра́ди бж҃їѧ наню̀ во ѻ҆гнѝ , и҆ восхожа́ше ды́мъ , ꙗ҆́кѡ па́ра пещна́ѧ , и҆ оу҆жасо́шасѧ всѝ лю́дїе ѕѣлѡ̀ . бы́ша же гла́си трꙋ́бнїи , сходѧ́ще крѣ́пцѣ ѕѣлѡ̀ . мѡѷсе́й же гл҃аше , бг҃ъ же ѿвѣщава́ше є҆мꙋ̀ гла́сомъ .
 проки́менъ . гла́съ , з҃ . и҆зми́ мѧ ѿ вра́гъ мои́хъ бж҃е , и҆ ѿ воста́ющихъ на мѧ̀ и҆зба́ви мѧ . сти́хъ : и҆зба́ви мѧ ѿ творѧ́щихъ без̾зако́нїе , и҆ ѿ мꙋ́жь кро́вїи спаси́ мѧ .
 ѿ і҆́ѡва , чте́нїе .
 Речѐ гдⷭ҇ь ко і҆́ѡвꙋ , сквозѣ̀ бꙋ́рю и҆ ѻ҆́блакъ , кто̀ скрыва́ѧи ѿ менѐ совѣ́тъ , содержа́же гл҃ы въ срⷣцы , мене́ ли непщꙋ́етъ оу҆таи́ти ; ѡ҆поѧ́ши ꙗ҆́кѡ мꙋ́жь чре́сла своѧ̀ , вопрошꙋ́ же тѧ̀ , ты́ же ми ѿвѣща́й . гдѣ̀ бѣ̀ є҆гда̀ ѡ҆снова́хъ зе́млю , воз̾вѣсти́ ми а҆́ще вѣ́си ра́зꙋмъ ; кто̀ положѝ мѣ́ры є҆ѧ̀ , а҆́ще вѣ́си ; и҆лѝ кто̀ положѝ ве́рвь на не́й ; на че́мже столпы̀ є҆ѧ̀ оу҆тверди́шасѧ ; кто́ же є҆́сть в̾ложи́выи ка́мень краеꙋго́льныи на не́й ; є҆гда̀ бы́ша ѕвѣ́зды , восхвали́ша мѧ гла́сомъ вели́кимъ всѝ а҆́нг҃ли моѝ . загради́хъ же мо́ре враты̀ , є҆гда̀ ражда́шесѧ и҆́з̾чрева мт҃ре своеѧ̀ , и҆ и҆схожда́ше . положи́хъ же є҆мꙋ̀ ѻ҆́блакъ во ѡ҆дѣѧ́нїе , мгло́ю же пови́хъ є҆̀ . положи́хъ же є҆мꙋ̀ предѣ́лы , ѡ҆бложи́въ затво́ры и҆ врата̀ . реко́хъ же є҆мꙋ̀ , да́же до сегѡ̀ до́йдеши , и҆ непре́йдеши , но в̾ тебѣ̀ сокрꙋша́тсѧ во́лны твоѧ̀ . и҆лѝ при тебѣ̀ с̾чини́хъ свѣ́тъ оу҆́тренїи . денни́ца же вѣ́дѣ сво́й чи́нъ , ꙗ҆́тисѧ кри́лъ землѝ , и҆ и҆стрѧстѝ нечести́выхъ ѿ неѧ̀ . и҆лѝ ты̀ взе́мъ бре́нїе со́здалъ є҆сѝ живо́тно , и҆ гл҃ивое посади́лъ є҆сѝ на землѝ . ѿꙗ҆́тълиже ѿ нечести́выхъ свѣ́тъ . и҆ мы́шцы го́рдыхъ сокрꙋши́лъ ли є҆сѝ . прїи́дежели на и҆сто́чники морскі́ѧ . стопа́ми по бе́зднѣ ходи́лъ ли є҆сѝ . ѿверза́ютълижесѧ тебѣ̀ , стра́хомъ врата̀ сме́ртнаѧ . вра́тницы же а҆́довы , ви́дѣвше тѧ̀ оу҆боѧ́шалисѧ . навы́чежели высотꙋ̀ под̾ нбⷭ҇нꙋю . воз̾вѣсти́ ми оу҆́бѡ , ка́кѡ , и҆лѝ коѧ̀ є҆́сть . в̾ ко́ей же землѝ водворѧ́етсѧ свѣ́тъ . тмѣ́ же ко́е є҆́сть мѣ́сто . а҆́ще оу҆́бѡ в̾веде́ши мѧ в̾ предѣ́лы и҆́хъ , а҆́ще ли же и҆ свѣ́си стезѝ и҆́хъ ; вѣ́мъ оу҆́бѡ ꙗ҆́кѡ тогда̀ бы́лъ є҆сѝ , число́ же лѣ́тъ твои́хъ мно́го . и҆ прїи́дежели в̾ сокро́вища снѣ́жнаѧ . сокро́вища же гра́днаѧ ви́дѣлъ ли є҆сѝ . щадѧ́т̾желисѧ тебѣ̀ въ годи́нꙋ враго́мъ . въ де́нь бра́ни тѧ́жи . ѿвѣща́въ же і҆́ѡвъ ко́ гдⷭ҇ꙋ гл҃ѧ , вѣ́мъ ꙗ҆́кѡ всѧ̀ мо́жеши , и҆ не невоз̾мо́жно тебѣ̀ ничто́же . кто́ бо є҆́сть и҆́же оу҆таи́тъ ѿ тебѐ совѣ́тъ . щадѧ́и гл҃ъ , и҆ тебѐ мни́тсѧ оу҆таи́ти . кто́ же воз̾вѣсти́тъ ми сїѧ̀ ꙗ҆́же неви́дѣхъ , вели́каѧ и҆ ди́внаѧ , ꙗ҆́же несвѣ́дѣхъ . послꙋ́шай менѐ гдⷭ҇и да и҆ а҆́зъ рекꙋ̀ . вопрошꙋ́ же тѧ ты́ же ми ѿвѣща́й и҆ наꙋчи́ мѧ . слꙋ́хомъ бо оу҆́ха оу҆слы́шахъ тѧ пре́же , ны́нѣ же и҆ ѻ҆́ко моѐ ви́дѣ тѧ .
 ѿ прⷪ҇рчества и҆са́ина , чте́нїе .
 Гдⷭ҇ь даде́ ми ꙗ҆зы́къ наꙋче́нїѧ , є҆́же разꙋмѣ́ти во́ времѧ внегда̀ подоба́етъ рещѝ сло́во . приложи́ми оу҆́трꙋ оу҆́тро . и҆ приложи́ми оу҆́хо слы́шати , и҆ наказа́нїе гдⷭ҇не ѿверза́етъ ми оу҆́ши . а҆́зъ же непроти́влюсѧ ни вопрекѝ глаго́лю . плещѝ моѝ вда́хъ на ра́ны , и҆ лани́тѣ моѝ воꙋдаре́нїе . лице́ же моѐ не ѿврати́хъ ѿ стꙋда̀ заплева́нїѧ , и҆ гдⷭ҇ь помо́щникъ ми бы́сть . сегѡ̀ ра́ди не оу҆срами́хсѧ , но положи́хъ лицѐ моѐ ꙗ҆́кѡ тве́рдъ ка́мень , и҆ разꙋмѣ́хъ ꙗ҆́кѡ неи́мамъ постыдѣ́тисѧ , занѐ приближа́етсѧ ѡ҆правда́выи мѧ . кто̀ прѧ́исѧ со мно́ю , да сопроти́вꙋ ста́нетъ мнѣ̀ в̾кꙋ́пѣ ; и҆лѝ кто̀ сꙋдѧ́и мѧ , да прибли́житмисѧ ; сѐ гдⷭ҇ь помо́жетъ ми , и҆ кто̀ ѡ҆ѕло́битъ мѧ . сѐ вси́ вы ꙗ҆́кѡ ри́за ѡ҆бетша́ете . и҆ ꙗ҆́кѡ мо́ль снѣ́сть ва́съ . кто̀ є҆́сть в̾ ва́съ боѧ́исѧ гдⷭ҇а , да оу҆слы́шитъ гла́съ ѻ҆́трока є҆гѡ̀ ; ходѧ́щїи во тмѣ̀ , и҆ нѣ́сть и҆́мъ свѣ́та , оу҆пова́йте ѡ҆ и҆́мени гдⷭ҇ни , и҆ оу҆тверди́тесѧ ѻ҆́ бз҃ѣ . сѐ вси́ вы ѻ҆́гнь раз̾жиза́ете , и҆ оу҆крѣплѧ́ете пла́мень . ше́ствꙋйте свѣ́томъ ѻ҆гнѧ̀ ва́шегѡ , и҆ пла́менемъ є҆го́же воз̾жего́сте ; ра́ди менѐ бы́ша сїѧ̀ ва́мъ . в̾ печа́ли оу҆́снете .
 та́же , є҆ктенїѧ̀ ма́лаѧ . та́же , трⷭ҇то́е . проки́мен̾ , ѱало́мъ дв҃довъ . кн҃зи лю́дстїи собра́шасѧ в̾кꙋ́пѣ , на́ гдⷭ҇а и҆ на хрⷭ҇та̀ є҆гѡ̀ . сти́хъ : вскꙋ́ю шата́шасѧ ꙗ҆зы́цы , и҆ лю́дїе поꙋчи́шасѧ тще́тнымъ . а҆пⷭ҇лъ , къ кори́нѳѡмъ . заⷱ҇ , рм҃ѳ . а҆ллилꙋ́їѧ . бл҃же́нъ разꙋмѣва́ѧи на ни́ща и҆ оу҆бо́га . сти́хъ : вразѝ моѝ рѣ́ша ѕла́ѧ мнѣ̀ . сти́хъ : ꙗ҆ды́и хлѣ́бъ мо́й воз̾вели́чилъ є҆́сть на мѧ̀ ко́въ . є҆ѵⷢ҇а́лїе , ѿ матѳе́ѧ . заⷱ҇ , р҃з .
 и҆ про́чее , бжⷭ҇твеныѧ литꙋргі́и , вели́кагѡ васи́лїѧ . в̾мѣ́сто же херꙋви́мской пѣ́сни . пое́мъ , сі́и , конда́къ , гⷤ : Ве́чери твое́й та́йнѣй , дне́сь сы́не бж҃їи , прича́стника мѧ прїимѝ . неповѣ́мъ бо враго́мъ твои́мъ та́йны твоеѧ̀ . ни лобза́нїѧ ти да́мъ ꙗ҆́кѡ і҆ꙋ́да , но ꙗ҆́кѡ разбо́йникъ , и҆сповѣ́даѧсѧ вопїю́ ти , помѧни́ мѧ гдⷭ҇и , во црⷭ҇твїи сѝ . ко в҃ ра́зꙋ коне́ц̾ : помѧнѝ на́съ влⷣко , во црⷭ҇твїи сѝ . перено́съ по ѡ҆бы́чаю . къ г҃ ра́зꙋ коне́ц̾ : помѧнѝ на́съ ст҃ы́и , во црⷭ҇твїи сѝ . на концы́ же , а҆ллилꙋ́їѧ . то́йже , и҆ прича́стенъ . и҆ вмѣ́стѡ , да и҆спо́лнѧтсѧ оу҆ста̀ на́ша , то́йже , до́ндеже и҆ причастѧ́тсѧ всѝ . вмѣ́стѡ досто́йнѡ , пое́мъ і҆рмо́съ : стра́нствїѧ влⷣчнѧ .
 Во ст҃ы́и и҆ вели́кїи четверто́къ , па́вечерницꙋ пое́мъ ма́лꙋю . на не́йже пое́мъ , трипѣ́снецъ , творе́нїе ки́ръ а҆ндре́ѧ кри́тскагѡ . і҆рмо́съ , по вⷤ . тропарѝ , на́ і҃ . послѣдѝ і҆рмо́съ , ѻ҆́ба ли́ка в̾кꙋ́пѣ . гла́съ , и҃ . пѣ́снь , є҃ . і҆рмо́съ . Мра́къ дш҃и моеѧ̀ ѿженѝ свѣтода́вче хрⷭ҇тѐ бж҃е , зачалобы́тнꙋю тмꙋ̀ и҆згна́въ бе́здны , и҆ да́рꙋй ми свѣ́тъ повелѣ́нїи твои́хъ сло́ве , да оу҆́треннюѧ прославлѧ́ю тѧ̀ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Оу҆краси́сѧ ве́черѧ , и҆ оу҆гото́васѧ тебѣ̀ па́сха , ꙗ҆́коже ре́клъ є҆сѝ хрⷭ҇тѐ . но і҆ꙋ́да на преда́нїе твоѐ поꙋча́шесѧ , и҆ бѧ́ше сы́и с̾ тобо́ю , и҆ внѣ̀ ѡ҆ твое́й цѣнѣ̀ соглаша́шесѧ сребролю́бїемъ . Воста́етъ с̾ ве́чери , и҆ ле́нтїемъ препоѧ́саетсѧ по чре́сламъ хрⷭ҇то́съ во́лею , и҆ преклонѧ́етъ вы́ю , петрꙋ̀ вопїю́щꙋ , не оу҆мы́еши моѝ но́зѣ николи́же тво́рче мо́й . но ѡ҆ба́че оу҆мы̀ ѧ҆̀ . Прїѧ́тъ хлѣ́бъ в̾ рꙋ́цѣ і҆ꙋ́да , и҆́маже и҆ преда́нїе содѣ́ла тебѣ̀ хрⷭ҇тѐ , и҆ простира́ше но́зѣ льсти́выи оу҆чени́къ , и҆́хже са́мъ оу҆мы́въ , и҆ ле́нтїемъ ѡ҆те́рлъ є҆сѝ . Лобза́нїемъ льсти́внымъ і҆ꙋ́да тогда̀ оу҆ста̀ распира́ше тебѣ̀ , и҆́маже тѣ́ло твоѐ сло́ве недосто́йнѣ прїима́ше , вопїѧ̀ тебѣ̀ , ра́дꙋисѧ оу҆чи́телю , лобза́тель и҆ преда́тель , ра́бъ и҆ льсте́цъ . Пе́тръ ꙗ҆́коже зрѧ́ше содѣва́емаѧ тогда̀ , оу҆́жасомъ ѡ҆держи́мъ бы́въ , рабы́ни ѡ҆бличи́сѧ хꙋды́мъ вопроше́нїемъ . и҆́бо ѿве́ржесѧ тебѐ гдⷭ҇а , не ꙗ҆́коже речѐ , но ꙗ҆́кѡ вѣ́дыи и҆́же всѧ̀ вѣ́дꙋщагѡ . Заꙋша́етсѧ зижди́тель , и҆ оу҆дарѧ́етсѧ тва́рь поноше́нїемъ є҆гѡ̀ , тро́стїю бїе́тсѧ хотѧ̀ , и҆ вы́шнѧѧ преклонѧ́ютсѧ , ѡ҆плева́етсѧ сꙋдїѧ̀ , и҆ ѡ҆снова́нїѧ всѧ̀ земна́ѧ подвиза́ютсѧ . сла́ва . Те́рнїемъ вѣнчева́етсѧ бг҃ъ , и҆́же зе́млю всю̀ оу҆краше́и цвѣ́ты . и҆ ра́ны прїе́млетъ , и҆ терпи́тъ поноше́нїе долготерпѣли́внѡ . и҆ багрѧни́цꙋ порꙋга́нїѧ но́ситъ , и҆ терпи́тъ всѧ̀ , бг҃ъ сы́и , и҆ стра́ждетъ пло́тїю . и҆ ны́нѣ . Да вопїе́тъ і҆ѡа́ннъ , сказꙋ́ѧ оу҆че́нїи бжⷭ҇твеными воплоще́нїе твоѐ . сло́во пло́ть бы́въ и҆з̾ дв҃ы непрело́жнѡ , и҆ пребы́сть є҆стество́мъ бг҃ъ ꙗ҆́коже бѣ̀ , ѻ҆те́ческихъ є҆гѡ̀ нѣ́дръ не ѿстꙋпи́въ .
 катава́сїѧ : Мра́къ дш҃и моеѧ̀ .
 пѣ́снь , и҃ . і҆рмо́съ . Покрыва́ѧй вода́ми превы́спреннѧѧ своѧ̀ , полага́ѧй мо́рю предѣ́лъ песо́къ , и҆ содержа́и зе́млю . тѧ̀ пое́тъ сл҃нце , тѧ̀ сла́витъ лꙋна̀ , тебѣ̀ прино́ситъ хвалꙋ̀ всѧ̀ тва́рь , ꙗ҆́кѡ содѣ́телю всѣ́мъ во́ вѣки . Ѻ҆дѣва́ѧи ѻ҆́блаки нб҃о і҆с҃е , и҆́же на прⷭ҇то́лѣ сла́вы црⷭ҇твꙋѧи с̾ без̾нача́льнымъ ѻ҆ц҃е́мъ прїе́мъ ле́нтїй , и҆ си́мъ препоѧ́сасѧ , оу҆мы́ти но́ги бре́ннїи , ве́сь ѻ҆́гнь сы́и сло́ве , а҆́ще и҆ воплоти́сѧ . Ꙗ҆́коже всѧ̀ оу҆мы́въ , воз̾ле́гъ і҆с҃ъ , къ свои́мъ оу҆ченико́мъ гл҃етъ вѣ́стели всѝ , что̀ сотвори́хъ ны́нѣ ; ѻ҆́бразъ бо да́хъ ва́мъ смире́нїѧ всѣ́мъ . да и҆́же хо́щетъ пе́рвыи бы́ти , да бꙋ́детъ всѣ́хъ послѣ́днїи прои҆зволе́нїемъ . Чи́сти оу҆́бѡ є҆стѐ , но не всѝ вы̀ , хрⷭ҇то́съ дрꙋго́мъ воз̾лежа́щимъ на́ вечери речѐ . є҆ди́нъ оу҆́бѡ ко дрꙋго́мꙋ , недовѣ́мы речѐ сло́ва . тѣ́мже по си́хъ гл҃етъ ꙗ҆́вѣ , и҆́мѧ преда́телѧ . Ꙗ҆́коже сїѧ̀ гл҃ѧ , на горѣ̀ є҆леѡ́нстѣй прише́дъ , сꙋдїѧ̀ всѧ́ческихъ со оу҆ченикѝ , тогда̀ оу҆́бѡ гл҃аше , прїидѣ́те и҆ по́йдемъ ѿ сю́дꙋ . приспѣ́ бо оу҆́же преда́тель , никто́же ѿве́рзисѧ менѐ , во́лею бо страждꙋ̀ . Ѽ ле́стномꙋ лобза́нїѧ . ра́дꙋисѧ оу҆чи́телю , хрⷭ҇тꙋ̀ і҆ꙋ́да гл҃етъ , в̾кꙋ́пѣ с̾ сло́вомъ предадѐ на заколе́нїе . се́бо да́лъ є҆́сть зна́менїе без̾зако́ннымъ , є҆го́же а҆́зъ лобжꙋ̀ то́й є҆́сть , є҆го́же преда́ти ва́мъ ѡ҆бѣща́хсѧ . Ꙗ҆́тъ бы́въ бж҃е на́шъ , ѿ без̾зако́нныхъ люде́й , и҆ непрерѣкꙋ́ѧ ѿ ню́дъ ни вопїѧ̀ , а҆́гньче бж҃їи , претерпѣ́лъ є҆сѝ всѧ̀ , и҆спыта́тисѧ , и҆ сꙋди́тисѧ , и҆ бїе́нъ бы́ти , свѧ́занъ и҆ ведо́мъ бы́ти со ѻ҆рꙋ́жїи и҆ дреко́льми к̾ каїа́фѣ . Да ра́спнетсѧ вопїѧ́хꙋ є҆вре́йстїи лю́дїе , со свѧще́нники и҆ кни́жники , і҆с҃ъ хрⷭ҇то́съ . ѽ лю́дїе невѣ́рнїи , что́ бо сотворѝ ꙗ҆ви́выисѧ ; воз̾дви́гнꙋвыи ла́зарѧ ѿ́ гроба , и҆ пꙋ́ть сотвори́выи чл҃кѡмъ на спасе́нїе . Пила́товꙋ сꙋди́щꙋ , без̾зако́ннїи лю́дїе крича́ще вопїѧ́хꙋ , распнѝ сегѡ̀ , ѿпꙋсти́ же на́мъ свѧ́зана сꙋ́ща вара́ввꙋ , оу҆бі́ицꙋ . хрⷭ҇та́ же пе́рвѣе би́въ , возмѝ возмѝ распнѝ со ѕлодѣ́и . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Ѽ несказа́ннагѡ смире́нїѧ , ѽ неи҆з̾гл҃аннагѡ совѣ́та ; ꙗ҆́кѡ ѻ҆́гнь сы́и , ѡ҆мы́лъ є҆сѝ но́зѣ преда́телю сп҃се , ѡ҆мы́въ же не ѡ҆палѝ . и҆ пода́въ хлѣ́бъ на́ вечери , и҆ та́йнѣй слꙋ́жбѣ наꙋчи́лъ є҆сѝ . и҆ ны́нѣ , боⷢ҇ . ѽ но́вое слы́шанїе . бг҃ъ сн҃ъ жены̀ , и҆ без̾сѣ́менна ржⷭ҇тва̀ , без̾мꙋ́жнаѧ мт҃и , и҆ рожде́нное бг҃ъ . ѽ оу҆жа́сное слы́шанїе . ѽ зача́тїю стра́шномꙋ . ѽ дв҃ыѧ нетлѣ́нномꙋ ржⷭ҇твꙋ̀ . вои́стинꙋ па́че оу҆ма̀ всѧ̀ , и҆ вы́ше вѣ́дѣнїѧ .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Покрыва́ѧй вода́ми . [покло́н̾ до землѝ] .
 пѣ́снь , ѳ҃ . і҆рмо́съ . Бл҃гослове́нъ гдⷭ҇ь бг҃ъ і҆и҃левъ , воз̾дви́гнꙋвыи ро́гъ спасе́нїѧ на́мъ , в̾ домꙋ̀ дв҃довѣ ѻ҆́трока своегѡ̀ . в̾ ни́хже посѣтѝ на́съ восто́къ свы́ше , и҆ напра́вилъ ны̀ є҆́сть на пꙋ́ть ми́ренъ . Ка́кѡ вы̀ спитѐ , хрⷭ҇то́съ оу҆ченико́мъ речѐ , бди́те , прибли́жисѧ ча́съ . про́чее воста́ните , и҆́демъ дрꙋ́зи моѝ , сѐ преда́тель оу҆чени́къ всю̀ спи́рꙋ и҆мѣ́ѧ , грѧде́тъ преда́ти мѧ чл҃коꙋбі́ицамъ . Лобза́нїе твоѐ льсти́вно , и҆ цѣлова́нїе го́рько . комꙋ̀ зове́ши ле́стьче гл҃ѧ , ра́дꙋисѧ ра́вви , хрⷭ҇то́съ ко і҆ꙋ́дѣ вѣща́ше , дрꙋ́же , на не́же прїи́де речѐ ; а҆́ще оу҆́бѡ цѣлова́ти прише́лъ є҆сѝ , что̀ пред̾лага́еши но́жъ ме́домъ пома́занъ . Пила́товꙋ сꙋди́щꙋ непови́нныи сꙋдїѧ̀ , во́лею прише́лъ є҆сѝ пред̾ста́ти хрⷭ҇тѐ , и҆ и҆зба́вити на́съ ѿ долго́въ на́шихъ . тѣ́мже претерпѣ́лъ є҆сѝ бл҃гі́и , пло́тїю оу҆ра́ненъ бы́ти , да всѝ прїи́мемъ свобожде́нїе . Млрⷭ҇дїѧ пꙋчи́на , ка́кѡ ѻ҆́гнь пред̾стои́тъ пила́тꙋ , сѣ́нꙋ и҆ тро́сти и҆ землѝ сꙋ́щей . є҆го́же не ѡ҆палѝ ѻ҆́гнь бжⷭ҇тва̀ хрⷭ҇тѐ , но пожида́ше терпѣли́внѡ и҆́же є҆стество́мъ свобо́дъ ꙗ҆́кѡ чл҃колю́бецъ . Возмѝ возмѝ , распнѝ гл҃емаго хрⷭ҇та̀ , і҆ꙋде́и взыва́хꙋ пила́тꙋ и҆ногда̀ , се́й же рꙋ́цѣ ѡ҆мыва́ше . тро́стїю же писа́ше и҆́ма , и҆́же на́нь винꙋ̀ , всѣ́мъ да́рꙋюща без̾сме́ртїе . Вопїю́ще без̾зако́ннїи пила́тꙋ и҆зли́ше , возмѝ возмѝ , распнѝ хрⷭ҇та̀ , просѧ́щи оу҆би́ти ꙗ҆́кѡ ѡ҆сꙋже́нна . не се́й ли воскресѝ ме́ртвыѧ , и҆ прокаже́нныѧ ѡ҆чи́щь , кровоточи́вꙋю и҆сцѣлѝ , раз̾сла́бленыѧ стѧ́гнꙋвъ . Что̀ оу҆́бѡ ѕло̀ сотворѝ , ꙗ҆́кѡ взыва́ете вельмѝ возмѝ возмѝ распнѝ и҆̀ , пила́тъ и҆ногда̀ вопїѧ́ше лю́демъ неразꙋ́мнымъ , вины̀ не ѡ҆брѣта́ю в̾ не́мъ ; ѻ҆ни́ же го́рькѡ вопїѧ́хꙋ , возмѝ возмѝ , распнѝ сп҃са всѣ́хъ . Ѽ і҆ꙋде́е без̾зако́ннїи , ѽ неразꙋ́мнїи лю́дїе , непомѧнꙋ́сте ли что̀ ѿ чꙋде́съ хрⷭ҇то́выхъ , мно́жество и҆сцѣле́нїи ; но и҆ всеѧ̀ є҆гѡ̀ неразꙋмѣ́сте ли бжⷭ҇твеныѧ си́лы , ꙗ҆́коже пе́рвїи ѻ҆тцы̀ ва́ши , ны́нѣ же и҆ вы̀ неразꙋмѣ́ете . сла́ва . Бїе́нъ бы́въ зижди́телю мо́й , и҆ преда́нъ є҆сѝ менѐ ра́ди распѧ́тисѧ , да спасе́нїе моѐ посредѝ землѝ содѣ́лавъ , и҆сточи́ши ми́рови живо́тъ , и҆ ѡ҆без̾сме́ртиши честно́ю си кро́вїю , поклонѧ́ющїѧсѧ тебѣ̀ . и҆ ны́нѣ , боⷢ҇ . А҆́гница твоѧ̀ влⷣко пред̾стоѧ́щи оу҆ крⷭ҇та̀ , рыда́ющи , тебѐ творца̀ всѧ́ческихъ , зрѧ́щи твоѐ долготерпѣ́нїе . во́лею бо роди́сѧ пло́тїю , и҆ стра́сти всѧ̀ в̾ не́й претерпѣ̀ , да спасе́ши ми́ра .
 задосто́йнѡ : Бл҃гослове́нъ гдⷭ҇ь бг҃ъ . [покло́н̾ до землѝ] . трⷭ҇то́е , и҆ по ѻ҆́ч҃е на́шъ . конда́къ , дню̀ . та́же , гдⷭ҇и поми́лꙋй , м҃ . и҆ про́чее ѻ҆бы́чное . и҆ ѿпꙋ́стъ .
 Слꙋ́жба ст҃ы́хъ стрⷭ҇те́й гдⷭ҇а на́шегѡ і҆с҃а хрⷭ҇та̀ . во ст҃ы́и и҆ вели́кїи пѧто́къ , кле́плетъ , во второ́й ча́съ , но́щи . и҆ собра́вшимсѧ бра́тїѧмъ в̾ цр҃квь , гл҃етъ , і҆єре́й : бл҃гослове́нъ бг҃ъ на́шъ . и҆ мы̀ : цр҃ю нбⷭ҇ныи . трⷭ҇то́е , и҆ по ѻ҆́ч҃е на́шъ . гдⷭ҇и поми́лꙋй , в҃і . и҆ про́чее ѡ҆бы́чное оу҆́трени . та́же , є҆ѯа̀ ѱалмы̀ , и҆ є҆ктенїѧ̀ . та́же , а҆ллилꙋ́їѧ , на гла́с̾ , и҃ . тропа́рь . гла́съ , и҃ . Є҆гда̀ сла́внїи оу҆ченицы̀ , на оу҆мове́нїи ве́чери просвѣща́хꙋсѧ , тогда̀ і҆ꙋ́да ѕлочести́выи , сребролю́бїемъ недꙋ́говавъ ѡ҆мрача́шесѧ . и҆ без̾зако́ннымъ сꙋдїѧ́мъ тебѐ пра́веднагѡ сꙋдїю̀ предае́тъ , ви́ждь и҆мѣ́нїемъ люби́телю , и҆́же си́хъ ра́ди несы́тство стѧжа́вша , и҆ оу҆давле́нїю вда́вшасѧ . бѣжѝ несы́тыѧ дш҃и , и҆́же оу҆чи́телю такова́ѧ содѣ́ѧвшїѧ , и҆́же ѡ҆ всѣ́хъ бл҃гі́и гдⷭ҇и сла́ва тебѣ̀ . вⷤ . сла́ва , и҆ ны́нѣ , то́йже .
 тогда́же , цр҃кви нача́льникъ раз̾дава́етъ свѣщѝ бра́тїи . и҆́хже в̾жига́ютъ ко всѧ́комꙋ є҆ѵⷢ҇а́лїю , и҆ по чте́нїи оу҆гаша́ютъ . і҆єре́й и҆лѝ дїа́конъ , кади́тъ ст҃ꙋ́ю трапе́зꙋ крⷭ҇тоѡ҆бра́зно . и҆ ве́сь ст҃ы́и ѻ҆лта́рь . та́же , гл҃етъ дїа́конъ : па́ки и҆ па́ки . застꙋпѝ и҆ спасѝ . прест҃ꙋ́ю чⷭ҇тꙋю . та́же , рече́тъ : и҆ ѡ҆сподо́битисѧ на́мъ , досто́йнѡ послꙋ́шати ст҃а́гѡ є҆ѵⷢ҇а́лїѧ . є҆ѵⷢ҇а́лїе , а҃ е . ѿ і҆ѡа́нна . заⷱ҇ , м҃ѕ . речѐ гдⷭ҇ь свои́мъ оу҆ченико́мъ , ны́нѣ просла́висѧ сн҃ъ чл҃ческїи . коне́ц̾ : и҆ оу҆ченицы̀ є҆гѡ̀ . пред̾ є҆ѵⷢ҇а́лїемъ , и҆ по є҆ѵⷢ҇а́лїи же кли́рицы пою́тъ : сла́ва стрⷭ҇те́мъ твои́мъ гдⷭ҇и [покло́н̾ до землѝ] . и҆ а҆́бїе , а҆нтифо́ны , пое́мъ на́ ѻ҆ба ли́ка , повторѧ́юще , всѧ̀ тропарѝ , и҆ бг҃оро́дичны , без̾ стихо́въ . а҆нтифо́нъ , а҃ . гла́съ , и҃ . Кнѧ́зи лю́дстїи собра́шасѧ в̾кꙋ́пѣ на́ гдⷭ҇а и҆ на хрⷭ҇та̀ є҆гѡ̀ . сло́во законопрестꙋ́пнѡ воз̾ложи́ша на мѧ̀ , гдⷭ҇и гдⷭ҇и не ѡ҆ста́ви менѐ . Чꙋ́вствїѧ на́ша чи́ста хрⷭ҇то́ви пред̾ста́вимъ , и҆ ꙗ҆́кѡ дрꙋ́зи є҆гѡ̀ , дш҃а на́ша положи́мъ є҆гѡ̀ ра́ди , и҆ непеча́льми жите́йскими , соꙋдави́мсѧ ꙗ҆́коже і҆ꙋ́да . но во храмѣ́хъ дш҃ъ на́шихъ возопїе́мъ , ѻ҆́ч҃е на́шъ и҆́же є҆сѝ на́ нб҃сѣхъ , ѿ лꙋка́вагѡ и҆зба́ви на́съ . Сн҃а ꙗ҆́кѡ а҆́гньца , ви́дѧщи чи́стаѧ влеко́ма , и҆ ле́стїю ѕло́ю предае́ма оу҆би́ти заны̀ , и҆ ма́ло ѿ твоею̀ ѻ҆́чїю пре́дана и҆ ꙗ҆́та , вопїѧ́ше в̾ болѣ́зни зовꙋ́щи , сло́ве бж҃їи , и҆́же во́лею пре́данъ , и҆з̾ ме́ртвыхъ воскр҃съ спасѝ на́съ . сла́ва , боⷢ҇ . Дв҃ою родила̀ є҆сѝ браконеи҆скꙋси́маѧ . и҆ дв҃ою пребыла̀ є҆сѝ мт҃и без̾невѣ́стнаѧ , бцⷣе мр҃і́е , хрⷭ҇та̀ бг҃а на́шегѡ молѝ , спасти́сѧ на́мъ . и҆ ны́нѣ , то́йже .
 а҆нтифо́нъ , в҃ . гла́съ , ѕ҃ . Течѐ глаго́лѧ і҆ꙋ́да , к̾ без̾зако́ннымъ кни́гчїѧмъ , что́ ми хо́щете да́ти и҆ а҆́зъ ва́мъ преда́мъ є҆гѡ̀ ; среди́ же совѣщава́ющихъ са́мъ стоѧ́ше , неви́димъ совѣщава́емыи . срⷣцевѣ́дче пощадѝ дш҃а на́ша . Млⷭ҇тїю бг҃ови да послꙋ́жимъ , ꙗ҆́кѡ ма́рїѧ приве́чери , и҆ нестѧ́жимъ сребролю́бїѧ , ꙗ҆́кѡ і҆ꙋ́да , да всегда̀ со хрⷭ҇то́мъ и҆ бг҃омъ бꙋ́демъ . Ꙗ҆́кѡ оу҆ще́дрити а҆да́ма , ꙗ҆́кѡ без̾сме́ртенъ , до сме́рти сн҃е мо́й прїи́де , и҆ не оу҆щедрѧ́ютъ без̾ча́дїѧ моегѡ̀ і҆ꙋде́и . но ѽ влⷣко ты̀ воста́въ , на́съ сло́ве оу҆ще́дри . сла́ва , боⷢ҇ . Є҆го́же родила̀ є҆сѝ дв҃о не и҆зрече́ннѡ , прⷭ҇нѡ ꙗ҆́кѡ млⷭ҇тиваго , непреста́й молѧ́щи , да ѿ бѣ́дъ спасе́тъ всѧ̀ к̾ тебѣ̀ прибѣга́ющїѧ . и҆ ны́нѣ , то́йже .
 а҆нтифо́нъ , г҃ . гла́съ , в҃ . Ла́зарева ра́ди воста́нїѧ гдⷭ҇и , ѡ҆са́нна ти вопїѧ́хꙋ , дѣ́ти є҆вре́йскїѧ чл҃колю́бче , без̾зако́нныи же і҆ꙋ́да , невосхотѣ̀ разꙋмѣ́ти . На́ вечери ти хрⷭ҇тѐ бж҃е , оу҆ченико́мъ сѝ пред̾гл҃аше , є҆ди́нъ ѿ ва́съ преда́стъ мѧ . без̾зако́нныи же і҆ꙋ́да , невосхотѣ̀ разꙋмѣ́ти . 
 ѡа́ннꙋ вопроси́вшꙋ тѧ̀ гдⷭ҇и , кто̀ є҆́сть предаѧ́и тѧ ; тогѡ̀ хлѣ́бомъ показа́лъ є҆сѝ . без̾зако́нныи же і҆ꙋ́да , невосхотѣ̀ разꙋмѣ́ти . На оу҆мове́нїи ти хрⷭ҇тѐ бж҃е , оу҆ченико́мъ сѝ пред̾гл҃аше , си́це твори́те ꙗ҆́коже ви́дѣсте . без̾зако́нныи же і҆ꙋ́да , невосхотѣ̀ разꙋмѣ́ти . Бди́те и҆ моли́тесѧ , да невни́дите в̾ напа́сть , оу҆ченико́мъ сѝ хрⷭ҇тѐ бж҃е на́шъ глаго́лаше . без̾зако́нныи же і҆ꙋ́да , невосхотѣ̀ разꙋмѣ́ти . На три́десѧтихъ сре́бреникъ гдⷭ҇и , и҆ на лобза́нїи льсти́внѣмъ , и҆ска́хꙋ і҆ꙋде́и оу҆би́ти тѧ . без̾зако́нныи же і҆ꙋ́да , невосхотѣ̀ разꙋмѣ́ти . Рыда́ющи хрⷭ҇тѐ ро́ждьшаѧ тѧ , и҆ глаго́лъ пред̾вѣ́дѧши , и҆́же дре́вле сѷмеѡ́нъ до конца̀ взыва́ше . без̾зако́ннїи же лю́дїе , тебѐ невосхотѣ́ша разꙋмѣ́ти . сла́ва , боⷢ҇ . Спасѝ ѿ бѣ́дъ рабы̀ твоѧ̀ бцⷣе дв҃о , ꙗ҆́кѡ всѝ по́ бз҃ѣ к̾ тебѣ̀ прибѣга́емъ , ꙗ҆́кѡ к̾ нерꙋши́мѣй стѣнѣ̀ и҆ застꙋпле́нїю . и҆ ны́нѣ , то́йже .
 та́же , дїа́конъ гл҃етъ є҆ктенїю̀ ма́лꙋю . воз̾гла́сы же гл҃емъ , вече́рнїѧ и҆ оу҆́треннїѧ . сїѧ́же є҆ктенїѝ ма́лыѧ гл҃ютсѧ пред̾ всѣ́ми сѣда́льны .
 та́же , сѣда́ленъ . гла́съ , з҃ . На́ вечери оу҆ченикѝ пита́ѧ , и҆ совѣща́нїе преда́нїѧ вѣ́дыи , на не́й же і҆ꙋ́дꙋ ѡ҆бличи́лъ є҆сѝ , неи҆спра́влена сегѡ̀ вѣ́дыи . сказа́ти же всѣ́мъ хотѧ̀ , ꙗ҆́кѡ во́лею предае́шисѧ , да ми́ръ и҆схити́ши ѿ чꙋжда́гѡ , долготерпѣли́ве сла́ва тебѣ̀ . сла́ва , коне́цъ . и҆ ны́нѣ , ве́сь . та́же , дїа́конъ : и҆ ѡ҆сподо́битисѧ на́мъ досто́йнѡ . є҆ѵⷢ҇а́лїе , в҃ е . ѿ і҆ѡа́нна . заⷱ҇ , н҃и . во́ времѧ ѻ҆́но , и҆зы́де і҆с҃ъ со оу҆ченикѝ . коне́ц̾ : но да ꙗ҆дѧ́тъ па́схꙋ .
 а҆нтифо́нъ , д҃ . гла́съ , є҃ . Дне́сь і҆ꙋ́да ѡ҆ставлѧ́етъ оу҆чи́телѧ , и҆ прїе́млетъ дїѧ́вола . ѡ҆слѣпи́всѧ стра́стїю сребролю́бїѧ , и҆спадѐ ѿ́ свѣта ѡ҆мраче́нныи . ка́ко бо можа́ше зрѣ́ти , и҆́же свѣти́ло прода́выи на три́десѧтихъ сре́бреницѣхъ ; но на́мъ восїѧ̀ страда́выи за́ миръ . к̾ немꙋ́же возопїе́мъ , пострада́выи и҆ ми́лꙋѧи чл҃ки , гдⷭ҇и сла́ва тебѣ̀ . Дне́сь і҆ꙋ́да ѿлꙋча́етсѧ бл҃гоче́стїѧ , и҆ чꙋ́жь быва́етъ бл҃года́ти . бы́въ оу҆чени́къ , и҆ бы́сть преда́тель , во ѡ҆бы́чнѣмъ лобыза́нїи , ле́сть таѧ̀ , и҆ воз̾любѝ па́че влⷣчни любвѐ , несмы́сленѡ рабо́тати сребролю́бїю , наста́вникъ бы́въ собо́рищꙋ лꙋка́вꙋ . мы́ же и҆мꙋ́ще спасе́нїе хрⷭ҇та̀ , тогѡ̀ просла́вимъ . гла́съ , а҃ . Братолю́бїе стѧ́жемъ , є҆́же ѡ҆ хрⷭ҇тѣ̀ бра́тїе , и҆ небꙋ́демъ неми́лостиви ко бли́жнимъ на́шимъ , да не ꙗ҆́кѡ ра́бъ ѡ҆сꙋ́димсѧ неми́лостивыи пѣ́нѧзей ра́ди , и҆ ꙗ҆́кѡ і҆ꙋ́да раска́ѧвшесѧ , ничто́же по́льзꙋемсѧ . Хрⷭ҇тоꙋбі́йство непра́ведное поꙋча́емое натѧ̀ , вопїѧ́ше бцⷣа мр҃і́ѧ зрѧ́щи хрⷭ҇та̀ , что̀ ра́ди оу҆́бѡ в̾ таковы́хъ тѧ ви́дѣхъ , ѡ҆сꙋжде́на ѿ і҆ꙋде́й ра́ди чꙋде́съ ; и҆ ꙗ҆́кѡ ѕлодѣ́ѧ с̾ раз̾бо́йникома тѧ ко крⷭ҇тꙋ̀ пригвожда́ема . сла́ва , боⷢ҇ . Ра́дꙋисѧ ѿ на́съ ст҃а́ѧ бцⷣе дв҃о , чи́стыи сосꙋ́де все́й вселе́ннѣй , свѣщѐ неоу҆гаси́маѧ , вмѣсти́лище невмѣсти́магѡ , цр҃кви неѡ҆бори́маѧ . ра́дꙋисѧ и҆з̾неѧ́же роди́сѧ а҆́гнецъ бж҃їи , взе́млѧи грѣхѝ всегѡ̀ ми́ра . и҆ ны́нѣ , то́йже .
 а҆нтифо́нъ , є҃ . гла́съ , ѕ҃ . Оу҆чени́къ оу҆чи́телевꙋ совѣщева́ше цѣ́нꙋ , на три́десѧтихъ сре́бреницѣхъ продаѧ́ше гдⷭ҇а . цѣлова́нїемъ лꙋка́вымъ преда́въ є҆гѡ̀ , без̾зако́нникомъ на сме́рть . Дне́сь зижди́тель нб҃ꙋ и҆ землѝ , гл҃аше свои́мъ оу҆ченико́мъ , прибли́жисѧ ча́съ , и҆ приспѣ̀ і҆ꙋ́да предаѧ́и менѐ . и҆ да никто́же ѿве́ржетсѧ менѐ , ви́дѧ мѧ на крⷭ҇тѣ̀ посредѝ двою̀ разбо́йникꙋ . стражꙋ̀ оу҆́бѡ ꙗ҆́кѡ чл҃къ , и҆ спасꙋ̀ ꙗ҆́кѡ чл҃колю́бецъ , в̾ мѧ̀ вѣ́рꙋющїѧ . Дне́сь зрѧ́щи чи́стаѧ , творца̀ тва́ри свои́хъ оу҆чени́къ ѿлꙋча́ема , и҆ є҆ди́нагѡ держи́ма ѿ і҆ꙋде́й , мт҃рьски крича́ше в̾ себѣ̀ свѣ́дꙋщи ꙗ҆́же пре́жде , что̀ стра́нное чꙋ́до ; ѽ ка́кѡ сн҃е презрѣ́ мѧ , и҆́же пре́жде чи́стꙋ сохрани́выи мѧ . сла́ва , боⷢ҇ . И҆́же неи҆з̾рече́ннѡ заче́нши в̾ послѣ́днѧѧ , и҆ ро́ждьшаѧ зижди́телѧ своегѡ̀ , хрⷭ҇та̀ бг҃а на́шего дв҃о , спасѝ тебѐ велича́ющїѧ . и҆ ны́нѣ , то́йже .
 а҆нтифо́нъ , ѕ҃ . гла́съ , з҃ . Дне́сь бди́тъ і҆ꙋ́да преда́ти гдⷭ҇а , первовѣ́чнаго сп҃са ми́рꙋ , и҆́же ѿ пѧтѝ хлѣ́бъ насы́тившаго мно́жество . дне́сь без̾зако́нныи ѿме́щетсѧ оу҆чи́телѧ , оу҆чени́къ бы́въ , влⷣкꙋ предадѐ на сребрѣ̀ , ма́нны насы́тившаго человѣ́ки . Дне́сь на крⷭ҇тѣ̀ пригвозди́ша , і҆ꙋде́и гдⷭ҇а , раздѣли́вшаго мо́ре жезло́мъ , и҆ прове́дшаго и҆́хъ в̾ пꙋсты́ню . дне́сь без̾зако́ннїи копїе́мъ ре́бра є҆мꙋ̀ прободо́ша , ꙗ҆́звами казни́вшаго и҆́хъ ра́ди є҆гѵ́пта , и҆ же́лчїю напои́ша , ма́ннꙋ пи́щꙋ и҆́мъ ѡ҆дожди́вшаго . Гдⷭ҇и на мꙋ́кꙋ во́льнꙋю прише́дъ , вопїѧ́ше оу҆ченико́мъ свои́мъ , понѐ є҆ди́нагѡ часа̀ невоз̾мого́сте бдѣ́ти со мно́ю , ка́кѡ ѡ҆бѣща́стесѧ оу҆́мрети менѐ ра́ди ; понѐ і҆ꙋ́дꙋ зри́те , ка́кѡ неспи́тъ , но тщи́тсѧ преда́ти мѧ без̾зако́нникѡмъ ; воста́ните моли́тесѧ , є҆да̀ кто̀ менѐ ѿве́ржетсѧ , зрѧ̀ менѐ на крⷭ҇тѣ̀ . долготерпѣли́ве сла́ва тебѣ̀ . Гдⷭ҇и вѣ́дꙋщи ро́ждьшаѧ тѧ неи҆з̾рече́нна ржⷭ҇тво́мъ , вопїѧ́ше к̾ распина́льникѡмъ твои́мъ , а҆́ще и҆ воплоти́сѧ беспло́тныи , но непремѣни́сѧ є҆́же бѣ̀ . что̀ оу҆́бѡ прїидо́сте оу҆би́ти живота̀ ; а҆́ще и҆ на́ древо возвы́сите , живо́тъ пода́стъ . а҆́ще ли во́ гробъ ѿ́слете , мертвецы̀ воста́витъ . долготерпѣли́ве воскрⷭ҇нѝ , и҆ покажѝ своѐ воскрⷭ҇нїе . воскреси́выи на́съ чл҃колю́бче сла́ва тебѣ̀ . сла́ва , боⷢ҇ . Оу҆мирѝ мл҃твами бцⷣе жи́знь на́шꙋ , вопїю́щихъ ти , млⷭ҇тиве гдⷭ҇и сла́ва тебѣ̀ . и҆ ны́нѣ , то́йже .
 сѣда́ленъ . гла́съ , з҃ . Кі́и тѧ ѻ҆́бразъ і҆ꙋ́до преда́телѧ сп҃сꙋ сотворѝ , є҆да̀ ѿ ли́ка тѧ а҆пⷭ҇льска ѿлꙋчѝ ; є҆да̀ дарова́нїѧ и҆сцѣле́нїемъ лиши́ тѧ ; є҆да̀ со ѻ҆́нѣми вечерѧ̀ , тебе́ же ѿ трапе́зы ѿри́нꙋ ; є҆да̀ ѻ҆́нѣмъ но́зѣ оу҆мы̀ , твои́ же презрѣ̀ ; ѽ коли́кихъ бл҃гъ , без̾па́мѧтливъ бы́въ . и҆ тво́й оу҆́бѡ небл҃года́рныи ѡ҆блича́етсѧ нра́въ , того́ же без̾мѣ́рное проповѣ́дꙋетсѧ долготерпѣ́нїе , и҆ вели́каѧ ми́лость . сла́ва , коне́цъ . и҆ ны́нѣ , ве́сь . та́же , дїа́конъ : и҆ ѡ҆сподо́битисѧ на́мъ . є҆ѵⷢ҇а́лїе , г҃ е . ѿ матѳе́ѧ . заⷱ҇ , р҃ѳ . во́ времѧ ѻ҆́но , во́ини є҆́мше і҆с҃а ведо́ша к̾ каїа́фѣ а҆рхїєре́ѡви . коне́ц̾ : пла́касѧ го́рькѡ .
 а҆нтифо́нъ , з҃ . гла́съ , и҃ . И҆́мшимъ тѧ без̾зако́нникѡмъ , претерпѣва́ѧ , си́це вопїѧ́ше гдⷭ҇и , а҆́ще и҆ порази́сте па́стырѧ , и҆ раз̾лꙋчи́сте ѻ҆́ба на́десѧте ѻ҆ве́цъ оу҆чени́къ мои́хъ ; можа́хъ оу҆́бѡ бо́лѣ двою̀ на́десѧте легеѡ́на пред̾ста́вити а҆́нг҃лъ . но долготерплю̀ , да сбꙋ́детсѧ ꙗ҆́же ꙗ҆ви́хъ ва́мъ прⷪ҇рки мои́ми , без̾вѣ́стнꙋю и҆ неꙗ҆ви́мꙋю та́йнꙋ . гдⷭ҇и сла́ва тебѣ̀ . Трети́цею ѿве́ржесѧ пе́тръ , но в̾ско́рѣ рече́ное є҆мꙋ̀ разꙋмѣ̀ , и҆ принесѐ к̾ тебѣ̀ сле́зы покаѧ́нїѧ , бж҃е ѡ҆чи́сти мѧ и҆ спаси́ мѧ . Є҆стества̀ оу҆ста́вы преше́дшаѧ , распѧ́тїю ѻ҆́браза неразꙋмѣ̀ . тѣ́мже принесе́ ти сле́зы любо́вныѧ гл҃ющи , бж҃е воскрⷭ҇нѝ ны́нѣ и҆ спаси́ мѧ . сла́ва , боⷢ҇ . Кро́въ тво́й бцⷣе дв҃о , врачевство̀ є҆́сть дх҃о́вное . въ ѻ҆́нь бо прибѣга́юще , ѿ дш҃е́вныхъ недꙋ́гъ и҆збавлѧ́емсѧ . и҆ ны́нѣ , то́йже .
 а҆нтифо́нъ , и҃ . гла́съ , в҃ . Рцы́те без̾зако́ннїи , что̀ слы́шасте ѿ сп҃са на́шегѡ ; не зако́нъ ли ва́мъ положѝ , и҆ прⷪ҇ро́ческаѧ оу҆че́нїѧ . ка́кѡ оу҆́бѡ помы́слисте пила́тꙋ преда́ти , и҆́же ѿ́ бг҃а бг҃а сло́ва , и҆ и҆зба́вителѧ дш҃а́мъ на́шимъ . Да ра́спнетсѧ вопїѧ́хꙋ , и҆́же твои́хъ дарова́нїи при́снѡ наслажа́ющїисѧ , и҆ ѕлодѣ́ѧ въ бл҃года́телѧ мѣ́сто проша́хꙋ прїѧ́ти , и҆́же пра́ведникѡмъ оу҆бі́ицы . молча́ше же хрⷭ҇тѐ , терпѧ̀ и҆́хъ сꙋровство̀ , пострада́ти хотѧ̀ и҆ спастѝ на́съ , ꙗ҆́кѡ чл҃колю́бецъ . Распина́ема ви́дѧщи тѧ̀ чⷭ҇таѧ , ꙗ҆́же ѿ пречⷭ҇тыхъ ложе́снъ ро́ждьши , и҆ болѣ́знїю прїе́млема , проша́ше ра́дости ѿ воскрⷭ҇нїѧ твоегѡ̀ , вопїѧ́ше к̾ тебѣ̀ , разрꙋшѝ а҆да́мово рꙋкописа́нїе , пострада́ти хотѧ́и и҆ спастѝ на́съ , ꙗ҆́кѡ чл҃колю́бецъ . сла́ва , боⷢ҇ . Непроходи́маѧ две́ри , та́йнѡ зна́менана , бл҃гослове́ннаѧ бцⷣе дв҃о , прїимѝ мл҃твы на́ша , и҆ донесѝ ѧ҆̀ сн҃ꙋ своемꙋ̀ и҆ бг҃ꙋ на́шемꙋ , да спасе́тъ тебѐ ра́ди дш҃а на́ша . и҆ ны́нѣ , то́йже .
 а҆нтифо́нъ , ѳ҃ . гла́съ , г҃ . Поста́виша три́десѧть сре́бреникъ цѣ́нꙋ цѣне́нагѡ , є҆го́же ѡ҆цѣни́ша ѿ сыно́въ і҆и҃левъ . бди́те и҆ моли́тесѧ , да невни́дете во и҆скꙋ́съ . дх҃ъ оу҆́бѡ бо́дръ , пло́ть же немощна̀ , сегѡ̀ ра́ди бди́те . Вда́ша в̾ ꙗ҆́дь мою̀ же́лчь , и҆ в̾ жа́ждꙋ мою̀ напои́ша мѧ ѻ҆цта̀ , ты́ же гдⷭ҇и воста́ви менѐ , и҆ воз̾да́мъ и҆́мъ . Оу҆жаса́шесѧ ви́дѧщи чⷭ҇таѧ , твоѐ во́льное пригвожде́нїе ко крⷭ҇тꙋ̀ , и҆ вопїѧ́ше хрⷭ҇тѐ , оу҆ще́дри млⷭ҇тивыи своѐ ста́до . сла́ва , боⷢ҇ . И҆́же ѿ ꙗ҆зы́къ сꙋ́щїи , пое́мъ тѧ бцⷣе пречⷭ҇таѧ , ꙗ҆́кѡ хрⷭ҇та̀ бг҃а на́шегѡ родила̀ є҆сѝ , и҆́же ѿ клѧ́твы чл҃ки тебѐ ра́ди свобо́ждьшагѡ . и҆ ны́нѣ , то́йже .
 сѣда́ленъ . гла́съ , и҃ . Ѽ ка́кѡ і҆ꙋ́да и҆ногда̀ тво́й оу҆чени́къ , на твоѐ преда́нїе поꙋча́шесѧ . вечерѧ̀ с̾ тобо́ю льсти́внѡ , навѣ́тникъ и҆ непра́ведникъ . ше́дъ речѐ сщ҃е́нникѡмъ , что́ ми хо́щете да́ти , и҆ а҆́зъ ва́мъ преда́мъ є҆гѡ̀ , и҆́же зако́нъ разо́ршагѡ , и҆ ѡ҆скверни́вшагѡ сꙋбо́ты . долготерпѣли́ве гдⷭ҇и сла́ва тебѣ̀ . сла́ва , коне́цъ . и҆ ны́нѣ , ве́сь . та́же , дїа́конъ : и҆ ѡ҆сподо́битисѧ на́мъ досто́йнѡ . є҆ѵⷢ҇а́лїе , д҃ е . ѿ і҆ѡа́нна . заⷱ҇ , н҃ѳ . во́ времѧ ѻ҆́но , ведо́ша і҆с҃а ѿ каїа́фы в̾ прето́ръ . коне́цъ : да є҆гѡ̀ про́пнꙋтъ .
 а҆нтифо́нъ , і҃ . гла́съ , ѕ҃ . Ѻ҆дѣѧ́исѧ свѣ́томъ ꙗ҆́кѡ ри́зою , на́гъ на сꙋдѣ̀ стои́тъ , и҆ в̾ лани́тꙋ оу҆даре́нїе прїе́млетъ , ѿ рꙋкꙋ̀ и҆́хже созда̀ . без̾зако́ннїи же лю́дїе , на крⷭ҇тѣ̀ пригвозди́ша гдⷭ҇а сла́вы . тогда̀ и҆ за́вѣса цр҃ко́внаѧ распаде́сѧ , сл҃нце поме́рче , нетерпѧ̀ зрѣ́ти бг҃а досажда́ема . є҆го́же трепе́щꙋтъ всѧ́ческаѧ , томꙋ̀ поклони́мсѧ . Оу҆чени́къ ѿве́ржесѧ , разбо́йникъ возопѝ , помѧни́ мѧ гдⷭ҇и во црⷭ҇твїи сѝ . Без̾ стра́сти ро́ждьшаѧ тѧ , за ны̀ мо́литъ тѧ , помѧнѝ чл҃колю́бче вѣ́рою пою́щїѧ тѧ . Ꙗ҆́же ра́дость ѿ а҆́нг҃ла прїи́мшаѧ , и҆ ро́ждьшаѧ зижди́телѧ своегѡ̀ , дв҃о спасѝ тебѐ велича́ющїѧ . сла́ва , боⷢ҇ . Оу҆мирѝ ми́ръ , и҆́же ѿ дв҃ы пло́ть прїѧ́тъ гдⷭ҇и за рабы̀ своѧ̀ , да согла́снѡ тебѐ славосло́вимъ чл҃колю́бче . и҆ ны́нѣ , то́йже .
 а҆нтифо́нъ , а҃і . гла́съ , ѕ҃ . За бл҃га́ѧ ꙗ҆́же сотворѝ хрⷭ҇тѐ ро́дꙋ є҆вре́йскомꙋ , распѧ́ти тѧ ѡ҆сꙋди́ша , ѻ҆цта̀ и҆ же́лчи напои́ша . но да́ждь и҆́мъ гдⷭ҇и по дѣ́ломъ и҆́хъ , ꙗ҆́кѡ неразꙋмѣ́ша твоегѡ̀ смотре́нїѧ . Ѡ҆ преда́нїи недово́льни бы́ша хрⷭ҇тѐ , ро́ди є҆вре́йстїи , но покива́хꙋ глава́ми свои́ми , хꙋлꙋ̀ и҆ рꙋга́нїе приносѧ́ще . но да́ждь и҆́мъ гдⷭ҇и по дѣ́ломъ и҆́хъ , ꙗ҆́кѡ неразꙋмѣ́ша твоегѡ̀ смотре́нїѧ . Ни землѧ̀ є҆гда̀ потрѧсе́сѧ , ни ка́менїе є҆гда̀ распаде́сѧ , жидо́въ препрѣ́ша , ни цр҃ко́внаѧ катапета́зма , ни ме́ртвыхъ воскрⷭ҇нїе . . но да́ждь и҆́мъ гдⷭ҇и по дѣ́ломъ и҆́хъ , ꙗ҆́кѡ тще́тнымъ натѧ̀ поꙋчи́шасѧ . Животꙋ̀ пода́телѧ , и҆ сме́ртїю ѡ҆блада́ющагѡ , мт҃и зрѧ́щи без̾дꙋ́шна ме́ртва на́ древѣ , вопїѧ́ше , ви́ждь ꙗ҆́кѡ тва́рь с̾ болѣ́знꙋетъ мѝ сн҃е ; но просвѣти́сѧ свѣ́те незаходи́мыи , и҆з̾ ме́ртвыхъ і҆с҃е , ꙗ҆́кѡ ты̀ є҆сѝ ѻ҆́ч҃ее сїѧ́нїе . сла́ва , боⷢ҇ . Є҆диноча́де и҆ є҆диносꙋ́щне , ѻ҆ц҃ꙋ своемꙋ̀ и҆ дх҃ови , ѿ дв҃ы воплоти́сѧ несмѣ́снѡ ꙗ҆́коже вѣ́си са́мъ , в̾ чистотѣ̀ сохранѧ́й ста́до твоѐ , в̾ ми́рѣ же и҆ совокꙋпле́нїи содержѝ прⷭ҇нѡ . и҆ ны́нѣ , то́йже .
 а҆нтифо́нъ , в҃і . гла́съ , и҃ . Си́це глаго́летъ гдⷭ҇ь і҆ꙋде́ѡмъ , лю́дїе моѝ что̀ ва́мъ сотвори́хъ ; и҆лѝ чи́мъ вы̀ смꙋти́хъ ; слѣпцы̀ ва́ша просвѣти́хъ , прокаже́нныѧ ѡ҆чи́стихъ , мꙋ́жа сꙋ́щїѧ на ѻ҆дрѣ́хъ воз̾ста́вихъ . лю́дїе моѝ чи́мъ ѡ҆скорби́хъ вы , и҆ что́ ми воз̾да́сте ; за ма́ннꙋ же́лчь , за́ водꙋ же ѻ҆це́тъ . занѐ є҆́же люби́ти мѧ , ко крⷭ҇тꙋ́ мѧ пригвозди́сте . к̾ томꙋ̀ нетерплю̀ про́чее , но призовꙋ̀ моѧ̀ ꙗ҆зы́ки , и҆ ті́и менѐ просла́вѧтъ со ѻ҆ц҃е́мъ и҆ со ст҃ы́мъ дх҃омъ , и҆ а҆́зъ да́рꙋю и҆́мъ живо́тъ вѣ́чныи . Дне́сь цр҃ко́внаѧ за́вѣса распаде́сѧ на ѡ҆бличе́нїе без̾зако́нным̾ , и҆ сл҃нце своѧ̀ лꙋчѝ скрыва́етъ , влⷣкꙋ ви́дѧ распина́ема . Законополо́жницы і҆и҃левы , і҆ꙋде́и и҆ фарисѣ́и , ли́къ а҆пⷭ҇льскїи вопїе́тъ къ ва́мъ , сѐ цр҃ковь , ю҆́же вы̀ разори́сте ; сѐ а҆́гнецъ , є҆го́же вы̀ распѧ́сте , и҆ гро́бꙋ преда́сте , но вла́стїю свое́ю воста́нетъ . нельсти́тесѧ і҆ꙋде́и , то́й бо є҆́сть и҆́же в̾ мо́ри спасы́и , и҆ в̾ пꙋсты́ни пита́выи . то́й є҆́сть живо́тъ и҆ свѣ́тъ , и҆ ми́ръ ми́рови . Без̾зако́ннꙋющимъ є҆дина́кѡ , кꙋстоді́ѧ пагꙋбоꙋби́йственаѧ . дв҃аѧ же и҆ мт҃и вопїе́тъ к̾ ва́мъ , сѐ бг҃ъ , пло́ть воспрїе́мыи . сѐ зе́менъ , ѡ҆божи́выи забве́ное , стра́сть прїе́млетъ , си́лою же дви́жетъ тва́рь . раз̾сѣда́етсѧ ка́менїе , и҆ землѧ̀ трѧсе́тсѧ . цр҃кви ри́зꙋ раз̾дира́етъ , сл҃нце оу҆жаса́етсѧ дерзнове́нїѧ . оу҆стыди́тесѧ непокори́вїи , и҆ ва́съ пита́вшагѡ разꙋмѣ́йте . сла́ва , боⷢ҇ . Ты̀ є҆сѝ бцⷣе ѻ҆рꙋ́жїе на́ше и҆ стѣна̀ . ты̀ є҆сѝ застꙋ́пница , и҆ к̾ тебѣ̀ прибѣга́емъ , и҆ тѧ̀ ны́нѣ на моли́твꙋ призыва́емъ , да и҆зба́вимсѧ ѿ вра́гъ на́шихъ . и҆ ны́нѣ , то́йже .
 сѣда́ленъ . гла́съ , и҃ . Є҆гда̀ пред̾ста̀ каїа́фѣ бж҃е , и҆ преда́лсѧ є҆сѝ пила́тꙋ сꙋдїѧ̀ всѣ́хъ , тогда̀ нбⷭ҇ныѧ си́лы ѿ́ страха поколѣба́шасѧ . є҆гда́ же вознесе́сѧ на́ древо , посредѝ двою̀ разбо́йникꙋ , и҆ в̾мѣни́сѧ со без̾зако́нными без̾грѣ́шне , за є҆́же спастѝ человѣ́ка . неѕло́биве гдⷭ҇и сла́ва тебѣ̀ . сла́ва , коне́цъ . и҆ ны́нѣ , ве́сь .
 та́же , дїа́конъ : и҆ ѡ҆сподо́битисѧ на́мъ . є҆ѵⷢ҇а́лїе , є҃ е . ѿ матѳе́ѧ . заⷱ҇ , ра҃і . во́ времѧ ѻ҆́но , ви́дѣвъ і҆ꙋ́да преда́тель . коне́ц̾ : понестѝ крⷭ҇тъ є҆гѡ̀ .
 а҆нтифо́нъ , г҃і . гла́съ , ѕ҃ . Собо́рище і҆ꙋде́йское , оу҆ пила́та и҆спроси́ша распѧ́ти тѧ гдⷭ҇и , и҆ вины̀ оу҆́бѡ в̾ тебѣ̀ не ѡ҆брѣто́ша , пови́ннаго же вара́ввꙋ свободи́ша , и҆ тѧ̀ пра́веднагѡ ѡ҆сꙋди́ша , и҆ па́гꙋбнагѡ оу҆бі́йства , грѣ́хъ наслѣ́доваша . но да́ждь и҆́мъ гдⷭ҇и по дѣ́ломъ и҆́хъ , ꙗ҆́кѡ сꙋ́етнымъ натѧ̀ поꙋчи́шасѧ . Є҆го́же всѧ̀ оу҆жаса́ютсѧ и҆ трепе́щꙋтъ , и҆ всѧ́къ ꙗ҆зы́къ пое́тъ хрⷭ҇та̀ , бж҃їю си́лꙋ и҆ бж҃їю премꙋ́дрость . сщ҃е́нницы в̾ лани́тꙋ оу҆да́риша , и҆ да́ша є҆мꙋ̀ же́лчь , и҆ всѧ̀ пострада́ти и҆з̾во́ли , спасти́ ны хотѧ̀ ѿ без̾зако́нїи на́шихъ . свое́ю кро́вїю , ꙗ҆́кѡ чл҃колю́бецъ . Да́выи зако́нъ и҆ проро́ки , ка́кѡ под̾зако́ннымъ сꙋди́щемъ сн҃е и҆ бж҃е без̾нача́льне , во́лею пред̾стои́ши ; ка́кожели тѧ прїи́мꙋтъ а҆́дова црⷭ҇твїѧ , всѧ́ческаѧ го́рстїю содержа́щагѡ , речѐ чи́стаѧ ; зрѧ́щи ви́сѧща свое́ю во́лею без̾сме́ртнагѡ . сла́ва , боⷢ҇ . Ви́дѧщи тѧ распина́ема хрⷭ҇тѐ , тебѐ ро́ждьшаѧ вопїѧ́ше , что̀ стра́нное є҆́же ви́жꙋ та́инство сн҃е мо́й ; ка́кѡ на́ древѣ оу҆мира́еши , пло́тїю повѣ́шенъ всѣ́хъ животѐ . и҆ ны́нѣ , то́йже .
 а҆нтифо́нъ , д҃і . гла́съ , и҃ . Гдⷭ҇и и҆́же разбо́йника с̾пꙋ́тника прїе́мъ , и҆́же кро́вїю рꙋ́цѣ ѡ҆скве́рньшагѡ , и҆ на́съ с̾ ни́мъ причтѝ , ꙗ҆́кѡ бл҃гъ и҆ чл҃колю́бецъ . Ма́лъ гла́съ и҆спꙋстѝ разбо́йникъ на крⷭ҇тѣ̀ , ве́лїю вѣ́рꙋ ѡ҆брѣ́те , и҆ во є҆ди́нъ ча́съ спасе́сѧ , и҆ пе́рвыи ра́еви две́ри ѿве́рзъ вни́де . и҆́же тогѡ̀ покаѧ́нїе воспрїе́мыи , гдⷭ҇и сла́ва тебѣ̀ . Нема́лꙋ болѣ́знь и҆мѧ́ше чи́стаѧ при крⷭ҇тѣ̀ стоѧ́щи , и҆ ви́дѧщи пагꙋбоꙋбі́йственѡ дерзнове́нїе , и҆ рыда́нїемъ ве́лїимъ оу҆жа́снѡ пла́чꙋщисѧ гл҃аше , и҆́же земны́хъ не́мощь свѣ́дыи , гдⷭ҇и сла́ва тебѣ̀ . сла́ва , боⷢ҇ . Ра́дꙋисѧ прⷭ҇ноживо́тныи и҆сто́чниче нетлѣ́нїѧ . ра́дꙋисѧ всесвѣ́тлыи сл҃нца ѻ҆́блаче . ра́дꙋисѧ носи́ло бжⷭ҇тва всегѡ̀ , ра́дꙋисѧ ковче́же ѡ҆сщ҃е́нїѧ . и҆ ны́нѣ , то́йже .
 а҆нтифо́нъ , є҃і . гла́съ , ѕ҃ . Дне́сь ви́ситъ на́ древѣ , и҆́же на вода́хъ зе́млю повѣ́шеи . вѣнце́мъ ѿ те́рнїѧ ѡ҆блага́етсѧ , и҆́же а҆́нг҃лѡмъ цр҃ь . въ ло́жнꙋю багрѧни́цꙋ ѡ҆блачи́тсѧ , ѡ҆блача́ѧи нб҃са̀ ѻ҆́блаки . оу҆даре́нїе прїѧ́тъ , и҆́же во і҆ѡрда́нѣ свободи́выи а҆да́ма . гвоздьмѝ пригвозди́сѧ , жени́хъ цр҃ко́вныи . копїе́мъ прободе́сѧ , сн҃ъ дв҃ыѧ . поклонѧ́емсѧ страсте́мъ твои́мъ хрⷭ҇тѐ [покло́н̾ до землѝ] . поклонѧ́емсѧ страсте́мъ твои́мъ хрⷭ҇тѐ [покло́н̾ до землѝ] . поклонѧ́емсѧ стрⷭ҇те́мъ твои́мъ хрⷭ҇тѐ [покло́н̾ до землѝ] . покажѝ на́мъ и҆ сла́вное твоѐ воскрⷭ҇нїе . Не ꙗ҆́кѡ і҆ꙋде́и пра́зднꙋемъ , и҆́бо па́сха на́ша заны̀ пожре́сѧ хрⷭ҇то́съ бг҃ъ . но ѡ҆чи́стимъ са́ми себѐ ѿ всѧ́кїѧ скве́рны , и҆ вои́стинꙋ помо́лимсѧ є҆мꙋ̀ , воскрⷭ҇нѝ гдⷭ҇и , спасѝ на́съ , ꙗ҆́кѡ чл҃колю́бецъ . Крⷭ҇тъ тво́й гдⷭ҇и , жи́знь и҆ застꙋпле́нїе лю́демъ твои́мъ є҆́сть , и҆ на́нь надѣ́ющесѧ , тебѐ распѧ́таго бг҃а на́шегѡ пое́мъ , поми́лꙋй на́съ . Свѣти́ло сы́и ра́зꙋма , просвѣти́лсѧ в̾ лю́дехъ твои́хъ , і҆с҃е чл҃колю́бче , и҆́же во́лею ѡ҆оу҆бо́жавъ , хотѧ̀ ѿве́рсти є҆де́мъ , є҆го́же затворѝ а҆да́мъ престꙋпле́нїемъ дре́вле . сла́ва , боⷢ҇ . Пресла́внꙋю хрⷭ҇то́вꙋ мт҃рь , и҆ ст҃ы́хъ а҆́нг҃лъ ст҃ѣ́йшꙋ , немо́лчнѡ воспое́мъ срⷣцемъ и҆ оу҆стна́ми , бцⷣꙋ тѧ̀ и҆сповѣ́дающе , ꙗ҆́кѡ вои́стинꙋ ро́ждьшꙋю на́мъ бг҃а воплоще́нна , и҆ молѧ́щꙋсѧ непреста́нно ѡ҆ дш҃а́хъ на́шихъ . и҆ нн҃ѣ , то́йже .
 сѣда́ленъ . гла́съ , д҃ . И҆скꙋпи́лъ ны̀ є҆сѝ ѿ клѧ́твы зако́нныѧ , честно́ю си кро́вїю хрⷭ҇тѐ бж҃е . на крⷭ҇тѣ̀ пригвозди́всѧ , и҆ копїе́мъ прободе́сѧ без̾сме́ртїе и҆сточи́лъ є҆сѝ чл҃кѡмъ , сп҃се на́шъ сла́ва тебѣ̀ . сла́ва , коне́цъ . и҆ ны́нѣ , ве́сь .
 та́же , дїа́конъ : и҆ ѡ҆сподо́битисѧ на́мъ . є҆ѵⷢ҇а́лїе , ѕ҃ е . ѿ ма́рка . заⷱ҇ , ѯ҃з . во́ времѧ ѻ҆́но , во́ини ведо́ша і҆с҃а внꙋ́трь двора̀ є҆́же є҆́сть . коне́цъ : да вѣ́рꙋ и҆́мемъ є҆мꙋ̀ .
 та́же , бл҃же́нны . поста́вимъ , стихо́въ , і҃ . гла́съ , д҃ . Во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ , ꙗ҆́кѡ тѣ́хъ є҆́сть црⷭ҇тво нбⷭ҇ное . бл҃же́ни пла́чꙋщїи , ꙗ҆́кѡ ті́и оу҆тѣ́шатсѧ . бл҃же́ни кро́тцїи , ꙗ҆́кѡ ті́и наслѣ́дѧтъ зе́млю . Дре́ва ра́ди а҆да́мъ раѧ̀ бы́сть и҆зселе́нъ , дре́вомъ же крⷭ҇тнымъ разбо́йникъ в̾ ра́й всели́сѧ . ѻ҆́въ оу҆́бѡ вкꙋ́шъ за́повѣдь престꙋпѝ сотво́ршаго и҆̀ . ѻ҆́въ же сраспина́емъ , бг҃а тѧ̀ и҆сповѣ́да таѧ́щагосѧ . помѧни́ мѧ сп҃се вопїѧ̀ во црⷭ҇твїи сѝ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Зако́нꙋ творца̀ , ѿ оу҆ченика̀ кꙋпи́ша без̾зако́ннїи , и҆ ꙗ҆́кѡ престꙋ́пника зако́нꙋ , тогѡ̀ пила́товꙋ сꙋди́щꙋ пред̾ста́виша , зовꙋ́ще распнѝ и҆̀ , и҆́же в̾ пꙋсты́ни си́хъ ма́нны напита́вшаго . мы́же бл҃горазꙋ́мномꙋ разбо́йникꙋ подо́бѧщесѧ , вѣ́рою зове́мъ , помѧнѝ на́съ гдⷭ҇и во црⷭ҇твїи сѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Бг҃оꙋбі́ицъ собо́ръ і҆ꙋде́йскїи и҆ ꙗ҆зы́къ без̾зако́нныи , к̾ пила́тꙋ гнѣ́вающесѧ взыва́хꙋ гл҃юще , распнѝ хрⷭ҇та̀ непови́ннаго , вара́ввꙋ же па́че на́мъ ѿпꙋстѝ . мы́же провѣщава́емъ гла́съ к̾ немꙋ̀ разбо́йника бл҃горазꙋ́мнаго , помѧнѝ на́съ сп҃се во црⷭ҇твїи сѝ .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ѿ живоно́снаго ти ребра̀ , ꙗ҆́кѡ и҆сто́чникъ и҆з̾ є҆де́ма и҆стека́ѧи , цр҃квь ст҃ꙋ́ю твою̀ хрⷭ҇тѐ , ꙗ҆́кѡ слове́сенъ ра́й напоѧ́етъ . ѿ сю́дꙋ раздѣлѧ́ѧсѧ , ꙗ҆́кѡ и҆з̾ нача́ла в̾ четы́ри є҆ѵⷢ҇а́лїѧ , ми́ръ напоѧ́ѧ , и҆ тва́рь веселѧ̀ . и҆ ꙗ҆зы́ки вѣ́рнѡ наꙋча́ѧ поклонѧ́тисѧ црⷭ҇твїю твоемꙋ̀ .
 бл҃же́ни миротво́рцы ,꙳ ꙗ҆́кѡ ті́и сн҃ѡве бж҃їи нарекꙋ́тсѧ . Распѧ́лсѧ є҆сѝ менѐ ра́ди , да мнѣ̀ и҆сточи́ши без̾сме́ртїе . и҆ прободе́сѧ в̾ ре́бра , да ка́пли жи́зни и҆сточи́ши ми . гвоздьмѝ пригвозди́всѧ , да и҆ а҆́зъ стра́стїю спасе́ною ти , высото́ю держа́вы твоеѧ̀ , оу҆вѣрѧ́емь зовꙋ̀ тебѣ̀ , живода́вче хрⷭ҇тѐ , сла́ва крⷭ҇тꙋ̀ и҆ стрⷭ҇ти твое́й .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Рꙋкописа́нїе на́ше , на крⷭ҇тѣ̀ растерза́лъ є҆сѝ гдⷭ҇и , и҆ вмѣни́сѧ в̾ ме́ртвыхъ , та́мошнѧгѡ мꙋчи́телѧ свѧза́лъ є҆сѝ , и҆зба́вль всѣ́хъ ѿ оу҆́зъ сме́ртныхъ , воскрⷭ҇нїемъ свои́мъ . и҆́мже просвѣти́хомсѧ чл҃колю́бче гдⷭ҇и , и҆ вопїе́мъ ти , помѧнѝ на́съ во црⷭ҇твїи сѝ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕѡ́лъ гл҃ъ ,꙳ на вы̀ лжꙋ́ще менѐ ра́ди . Распина́емꙋ ти хрⷭ҇тѐ , всѧ̀ тва́рь ви́дѧщи трепета́ше . и҆ ѡ҆снова́нїѧ землѝ колеба́хꙋсѧ стра́хомъ держа́вы твоеѧ̀ . свѣти́ла же скрыва́хꙋсѧ . и҆ цр҃ко́внаѧ раздира́шесѧ ѡ҆по́на . го́ры вострепета́шасѧ , и҆ ка́менїе раз̾пада́шесѧ . и҆ разбо́йникъ вѣ́рныи зове́тъ тебѣ̀ с̾ на́ми сп҃се , є҆́же помѧнѝ на́съ во црⷭ҇твїи сѝ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́шѧ мно́га на́ небесѣхъ . Воз̾ше́дъ на́ крⷭ҇тъ , и҆ сме́ртнꙋю держа́вꙋ разори́лъ є҆сѝ . и҆ во́ гробѣ положе́нъ бы́въ , пра́ведники всѧ̀ воскр҃си́лъ є҆сѝ , и҆ бы́сть пе́рвенецъ и҆з̾ ме́ртвыхъ , жи́знь подаѧ̀ вѣ́чнꙋю . тѣ́мже воста́нїемъ ти спа́сшесѧ , вопїе́мъ тебѣ̀ и҆зба́вителю і҆с҃е , помѧнѝ на́съ во црⷭ҇твїи сѝ .
 сла́ва . Ѻ҆ц҃а и҆ сн҃а и҆ дх҃а ст҃а́гѡ , всѝ є҆дино мꙋ́дренѡ вѣ́рнїи славосло́вити досто́йнѡ мо́лимсѧ . є҆ди́ницꙋ бжⷭ҇тва̀ , въ трїе́хъ сꙋ́щꙋ соста́вѣхъ , неслїѧ́ннѡ пребыва́ющꙋ , про́стꙋ нераздѣ́льнꙋ и҆ непристꙋ́пнꙋ . є҆́юже и҆збавлѧ́емсѧ ѻ҆́гненагѡ мꙋче́нїѧ .
 и҆ ны́нѣ , боⷢ҇ . Кади́льницꙋ зла́тꙋ , ковче́гъ и҆ рꙋ́чкꙋ и҆ трапе́зꙋ дв҃о пое́мъ тѧ , ю҆́же ѿ всѣ́хъ родо́въ и҆збра́ннꙋю , є҆ди́нꙋ зижди́телю своемꙋ̀ , ꙗ҆́кѡ в̾ тебѣ̀ содѣ́ѧшасѧ ꙗ҆́же вы́ше чл҃ка . ѻ҆́гнь бо носи́ла є҆сѝ всегѡ̀ бжⷭ҇тва̀ мт҃и дв҃о . ра́дꙋисѧ оу҆́бѡ сокро́вище животꙋ̀ на́шемꙋ .
 проки́менъ . гла́съ , д҃ . раздѣли́ша ри́зы моѧ̀ себѣ̀ , и҆ ѡ҆ ѻ҆де́жди мое́й мета́ша жре́бїѧ . сти́хъ : бж҃е бж҃е мо́й вонми́ ми вскꙋ́ю ѡ҆ста́ви мѧ . та́же , дїа́конъ : и҆ ѡ҆сподо́битисѧ на́мъ . є҆ѵⷢ҇а́лїе , з҃ е . ѿ матѳе́ѧ . заⷱ҇ , рг҃і . во́ времѧ ѻ҆́но , прише́дше во́ини . коне́ц̾ : вои́стинꙋ бж҃їи бѣ̀ сн҃ъ се́й . пото́мъ , ѱало́мъ , н҃ .
 та́же , дїа́конъ : и҆ ѡ҆сподо́битисѧ на́мъ . є҆ѵⷢ҇а́лїе , и҃ е . ѿ лꙋкѝ . заⷱ҇ , ра҃і . во́ времѧ ѻ҆́но , ведѧ́хꙋ со і҆с҃омъ и҆́на два̀ ѕлодѣ́ѧ . коне́цъ : ѿ галиле́и зрѧ́ще си́хъ .
 посе́мъ пое́мъ , трипѣ́снецъ , творе́нїе ки́ръ козмы̀ . і҆рмо́съ , по вⷤ . тропарѝ , на в҃і . гла́съ , ѕ҃ . пѣ́снь , є҃ . і҆рмо́съ . Къ тебѣ̀ оу҆́треннюю , млрⷭ҇дїѧ ра́ди самогѡ̀ па́дшагѡ , прело́жшасѧ непрело́жнѡ , и҆ до́ страсти без̾стра́стїемъ прекло́ньшасѧ сло́ве бж҃їи , ми́ръ пода́ждь ми чл҃колю́бче .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Оу҆мы́вше но́ги , и҆ пред̾ѡ҆чи́стившесѧ та́инства причаще́нїемъ , бжⷭ҇твенагѡ оу҆ма̀ хрⷭ҇тѐ твоѝ слꙋжи́телїе . ѿ сїѡ́на въ є҆леѡ́нскꙋю го́рꙋ вели́кꙋю , с̾ тобо́ю взыдо́ша , пою́ще тѧ̀ чл҃колю́бче . Зри́те речѐ дрꙋ́зи и҆ небо́йтесѧ , ны́нѣ бо прибли́жисѧ ча́съ ꙗ҆́тꙋ ми бы́ти , и҆ оу҆бїе́нꙋ рꙋка́ма без̾зако́нныхъ . вси́же разы́детесѧ , менѐ ѡ҆ста́вивше . но соберꙋ̀ оу҆́бѡ вы̀ , проповѣ́дати мѧ чл҃колю́бца .
 катава́сїѧ : Къ тебѣ̀ оу҆́треннюю .
 конда́къ . гла́съ , и҃ . На́съ ра́ди распѧ́тагѡ , прїиди́те всѝ воспое́мъ . того́ бо ви́дѣвши мр҃і́ѧ на́ древѣ , и҆ гл҃аше , а҆́ще и҆ распѧ́тїе терпи́ши , но ты̀ є҆сѝ сн҃ъ и҆ бг҃ъ мо́й . и҆́косъ . Своегѡ̀ а҆́гньца а҆́гница зрѧ́щи , къ заколе́нїю ведо́ма , послѣ́дствꙋющи мр҃і́ѧ вла́сы просте́рши со и҆нѣ́ми жена́ми , си́це вопїю́щи , ка́мѡ и҆́деши ча́до ; чесѡ̀ ра́ди ско́рѡ тече́нїе твори́ши ; є҆да̀ дрꙋгі́и бра́къ па́ки є҆́сть в̾ ка́нѣ галиле́йстѣй , и҆ та́мѡ ны́нѣ тщи́шисѧ , да во́дꙋ въ вино̀ преложи́ши и҆́мъ ; и҆дꙋ́ ли с̾ тобо́ю ча́до , и҆лѝ пождꙋ̀ тебѐ ; да́ждь ми сло́во сло́ве , немо́лча ми́мѡ и҆дѝ менѐ . и҆́же чи́стꙋ соблюды́и мѧ̀ , ты́ бо є҆сѝ сн҃ъ и҆ бг҃ъ мо́й .
 пѣ́снь , и҃ . і҆рмо́съ . Тѣ́ло ѕло́бы бг҃опроти́вное , ѻ҆́троцы бжⷭ҇твеннїи ѡ҆бличи́ша . на хрⷭ҇та́ же шата́ющеесѧ без̾зако́нныхъ собо́рище , помышлѧ́етъ тще́тнаѧ , оу҆би́ти поꙋча́етсѧ , живота̀ держа́щагѡ дла́нїю , є҆го́же всѧ̀ тва́рь бл҃гослови́тъ , сла́вѧщи во́ вѣки . Ѿ ѻ҆́чїю оу҆ченико́мъ , ны́нѣ ре́клъ є҆сѝ хрⷭ҇тѐ , со́нъ ѿтрѧси́те . въ мл҃твѣ же ста́вше бди́те , да не в̾ напа́сть вни́дете . и҆ па́че же си́мѡне , крѣпча́йшемꙋ бо бо́лїи и҆скꙋ́съ . разꙋмѣ́й мѧ пе́тре , є҆го́же всѧ̀ тва́рь бл҃гослови́тъ , и҆ превозно́ситъ во́ вѣки . Скве́рнена сло́ва , ника́коже оу҆стна́ма и҆з̾реко́хъ тебѣ̀ влⷣко . съ тобо́ю оу҆мрꙋ̀ ꙗ҆́кѡ бл҃горазꙋ́менъ , а҆́ще и҆ всѝ ѿве́ргꙋтсѧ возопѝ пе́тръ . пло́ть же и҆ кро́вь не ѿкры̀ мнѣ̀ тебѐ , но ѻ҆ц҃ъ тво́й ѿкры́ ми . є҆го́же всѧ̀ тва́рь бл҃гослови́тъ , и҆ превозно́ситъ во́ вѣки . Глꙋбины̀ премꙋ́дрости бж҃їѧ ра́зꙋма , не всѧ̀ и҆спыта́лъ є҆сѝ . бе́зднъ же мои́хъ сꙋде́бъ , непости́глъ є҆сѝ чл҃че , гдⷭ҇ь речѐ . пло́ть оу҆́бѡ сы́и нехвали́сѧ , ѿве́ржешибосѧ менѐ три́жды . є҆го́же всѧ̀ тва́рь бл҃гослови́тъ , и҆ превозно́ситъ во́ вѣки . Ѿвѣщава́еши сопроти́въ си́мѡне пе́тре , и҆ є҆́же сотвори́ши в̾ско́рѣ , ꙗ҆́коже рече́сѧ , и҆ тѧ̀ рабы́нѧ срѣ́тши грѧдꙋ́ща , оу҆страши́тъ тѧ̀ , гдⷭ҇ь речѐ . го́рцѣ же прослези́въ , ѡ҆брѧ́щеши мѧ млⷭ҇тива . є҆го́же всѧ̀ тва́рь бл҃гослови́тъ , и҆ превозно́ситъ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Тѣ́ло ѕло́бы . [покло́н̾ до землѝ] .
 пѣ́снь , ѳ҃ . і҆рмо́съ . Чтⷭ҇нѣ́йшꙋю херꙋви́мъ , и҆ сла́внѣйшꙋю вои́стинꙋ серафи́мъ , без̾ и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ велича́емъ . Лꙋка́вныхъ собо́рище бг҃оме́рзско , лꙋка́вствꙋющихъ бг҃оꙋбі́ицъ со́нмища , пред̾ста́ша тебѣ̀ хрⷭ҇тѐ , и҆ ꙗ҆́кѡ непра́ведника влеча́хꙋ тѧ̀ , творца̀ всѧ́ческимъ . є҆го́же велича́емъ . Зако́на неразꙋмѣ́юще нечести́вїи , гла́сомъ проро́ческимъ поꙋча́ющесѧ вотщетꙋ̀ . ꙗ҆́кѡ ѻ҆вча̀ ведѧ́хꙋ тѧ всѣ́хъ влⷣкꙋ , непра́веднѡ закла́ти . є҆го́же велича́емъ . Ꙗ҆зы́кѡмъ даю́щаго жи́знь , съ кни́жники оу҆би́ти сщ҃е́нницы тща́хꙋсѧ , пораже́ни за́вистїю ѕло́бною , є҆стество́мъ живода́вца . є҆го́же велича́емъ . Ѡ҆быдо́ша тѧ ꙗ҆́кѡ псѝ мно́зи , собра́шасѧ цр҃ю на заꙋше́нїе твоѐ . вопраша́юще же тебѐ ло́жнымъ свидѣ́тельствомъ , и҆ всѧ̀ претерпѣ́въ , всѣ́хъ спа́слъ є҆сѝ . катава́сїѧ : Честнѣ́йшꙋю херꙋви́мъ . [покло́н̾ до землѝ] .
 свѣти́ленъ . Разбо́йника бл҃горазꙋ́мнагѡ , въ є҆ди́номъ часѣ̀ ра́еви сподо́билъ є҆сѝ хрⷭ҇тѐ . мене́ же дре́вомъ крⷭ҇та̀ твоегѡ̀ просвѣтѝ чл҃колю́бче , и҆ спаси́ мѧ . двⷤа . сла́ва , и҆ ны́нѣ , то́йже .
 та́же , дїа́конъ : и҆ ѡ҆сподо́битисѧ на́мъ . є҆ѵⷢ҇а́лїе , ѳ҃ е . ѿ і҆ѡа́нна . заⷱ҇ , ѯ҃а . во́ времѧ ѻ҆́но , стоѧ́хꙋ при крⷭ҇тѣ̀ і҆с҃овѣ . коне́ц̾ : є҆го́же прободо́ша .
 На хвали́тѣхъ стихѣ́ры , на д҃ . гла́съ , г҃ . Два̀ лꙋка́вства сотворѝ , пе́рвенецъ сн҃ъ мо́й і҆и҃ль , менѐ ѡ҆ста́ви и҆сто́чника во́дъ живо́тныхъ , и҆ и҆скопа̀ себѣ̀ кла́дѧзь сокрꙋше́нъ . менѐ на́ древѣ распѧ́тъ , вара́ввꙋже и҆спросѝ и҆ ѿпꙋстѝ . оу҆жасе́сѧ не́бо ѡ҆ се́мъ , и҆ сл҃нце лꙋчѝ съкры̀ , ты́же і҆и҃лю неꙋсрами́сѧ менѐ , но сме́рти мѧ пре́далъ є҆сѝ . но ѡ҆ста́ви и҆́мъ ѻ҆́ч҃е ст҃ы́и , невѣ́дѧтъ бо что̀ сотвори́ша . Ко́йждо оу҆́дъ ст҃ы́ѧ твоеѧ̀ пло́ти , без̾че́стїе на́съ ра́ди претерпѣ̀ . те́рнїе глава̀ , лицѐ ѡ҆плева́нїе , лани́тѣ оу҆даре́нїе , оу҆ста̀ и҆́же во ѻ҆це́тѣ смѣше́ныѧ же́лчи вкꙋ́съ . оу҆́ши ѕлочести́выѧ хꙋле́нїѧ . плещѝ бїе́нїѧ , и҆ рꙋка̀ тро́сть . и҆ ꙗ҆́же всегѡ̀ тѣлесѐ , протѧже́нїѧ на крⷭ҇тѣ̀ . соста́вы гво́здїѧ , и҆ ре́бра копїѐ . пострада́выи заны̀ , и҆ ѿ стрⷭ҇те́й свободи́выи на́съ , сше́дыи к̾ на́мъ за чл҃колю́бїе , и҆ вознесы́и на́съ , всеси́льныи сп҃се поми́лꙋй на́съ . Распе́ншꙋтисѧ хрⷭ҇тѐ , всѧ̀ тва́рь ви́дѧщи трепета́ше , ѡ҆снова́нїѧ землѝ позыба́шасѧ , стра́хомъ держа́вы твоеѧ̀ . тебѣ́ бо воз̾дви́гшꙋсѧ дне́сь , ро́дъ є҆вре́йскїи поги́бе . цр҃ко́внаѧ за́вѣса раздра́сѧ на́ двое , и҆ ме́ртвїи ѿ гро́бъ воскресо́ша . со́тникъ же ви́дѣвъ чꙋ́до , оу҆жасе́сѧ . пред̾стоѧ́щи же мт҃и твоѧ̀ вопїѧ́ше , пла́чꙋщи мт҃рьски , ка́кѡ нерыда́ю , и҆ оу҆тро́бою не оу҆ѧзвлѧ́юсѧ , зрѧ́щи тѧ на́га ꙗ҆́кѡ ѡ҆сꙋжде́на , на́ древѣ ви́сѧща . распѧ́тыи и҆ погребе́ныи , и҆ воскр҃сы́и и҆з̾ ме́ртвыхъ , гдⷭ҇и сла́ва тебѣ̀ . Дне́сь влⷣка и҆ гдⷭ҇ь тва́ри пред̾стои́тъ пила́тꙋ , и҆ на распѧ́тїе предае́тсѧ зижди́тель всѣ́хъ , ꙗ҆́кѡ а҆́гнецъ приводи́мъ на заколе́нїе свое́ю во́лею , гвоздьмѝ пригвожда́етсѧ , и҆ в̾ ре́бра пробода́етсѧ , и҆ гꙋ́бою напоѧ́етсѧ , и҆́же ма́ннꙋ ѡ҆дожди́выи . по лани́тома оу҆дарѧ́етсѧ , и҆зба́витель ми́рꙋ . и҆ ѿ свои́хъ ра́бъ порꙋга́емь быва́етъ , содѣ́тель всѧ́ческихъ . ѽ влⷣчнѧгѡ чл҃колю́бїѧ . за распина́ющїѧ молѧ́ше своегѡ̀ ѻ҆ц҃а . ѻ҆́ч҃е ѿпꙋстѝ и҆́мъ грѣ́хъ се́й , невѣ́дѧтъ бо без̾зако́ннїи , что̀ непра́веднѡ сотворѧ́ютъ . сла́ва . гла́съ , ѕ҃ . Совлеко́ша с̾ менѐ ри́зы моѧ̀ , и҆ ѡ҆блеко́ша мѧ в̾ ри́зꙋ червленꙋ̀ . воз̾ложи́ша на главꙋ̀ мою̀ вѣне́цъ ѿ те́рнїѧ , и҆ в̾ деснꙋ́ю ми рꙋ́кꙋ да́ша тро́сть , да сокрꙋшꙋ̀ и҆́хъ , ꙗ҆́кѡ сосꙋ́ды скꙋде́льничи . и҆ ны́нѣ . гла́съ , то́йже . Плещѝ моѝ вда́хъ на ра́ны , лице́ же моѐ не ѿврати́хъ ѿ заплева́нїѧ . сꙋди́щꙋ пила́товꙋ пред̾ста́хъ , и҆ распѧ́тїе претерпѣ́хъ , за мирско́е спасе́нїе .
 та́же , дїа́конъ : и҆ ѡ҆сподо́битисѧ на́мъ . є҆ѵⷢ҇а́лїе , і҃ . ѿ ма́рка . заⷱ҇ , ѯ҃ѳ . во́ времѧ ѻ҆́но , прише́дъ і҆ѡ́сифъ . коне́цъ : и҆зрѧ́ста гдѣ̀ є҆гѡ̀ полога́хꙋ . посе́мъ : сла́ва в̾ вы́шнихъ бг҃ꙋ . та́же , є҆ктенїѧ̀ : и҆спо́лнимъ оу҆́тренїѧ мл҃твы . и҆ про́чаѧ , по ѡ҆бы́чаю . та́же , дїа́кон̾ : и҆ ѡ҆сподо́битисѧ на́м̾ . є҆ѵⷢ҇а́лїе , а҃і . ѿ і҆ѡа́нна . заⷱ҇ , ѯ҃в . во́ времѧ ѻ҆́но , молѝ пила́та і҆ѡ́сифъ . коне́цъ : положи́ста і҆с҃а .
 На стихо́внѣ , стихѣ́ры . гла́съ , а҃ . Всѧ̀ тва́рь и҆змѣнѧ́шесѧ стра́хомъ , зрѧ́щи тѧ на крⷭ҇тѣ̀ ви́сѧща хрⷭ҇тѐ . сл҃нце ѡ҆мрача́шесѧ , и҆ землѝ ѡ҆снова́нїѧ трѧса́хꙋсѧ , всѧ̀ с̾ тобо́ю сострада́хꙋ , и҆́же всѧ̀ созда́вшимъ . во́лею на́съ ра́ди претерпѣ́выи , гдⷭ҇и сла́ва тебѣ̀ .
 сти́хъ : гла́съ , в҃ . раздѣли́ша ри́зы моѧ̀ себѐ ,꙳ и҆ ѡ҆ ѻ҆де́жди мое́й мета́ша жре́бїѧ . Лю́дїе ѕлочести́вїи и҆ без̾зако́ннїи , в̾скꙋ́ю поꙋча́ютсѧ тще́тнымъ , почто̀ живота̀ всѣ́хъ , сме́ртїю ѡ҆сꙋди́ша ; ве́лїе чꙋ́до , ꙗ҆́кѡ зижди́тель ми́рꙋ , в̾ рꙋ́цѣ без̾зако́нныхъ предае́тсѧ , и҆ на́ древо воз̾выша́етсѧ ꙗ҆́кѡ чл҃колю́бецъ . да и҆́же во а҆́дѣ оу҆́зники свободи́тъ , вопїю́щихъ , долготерпѣли́ве гдⷭ҇и сла́ва тебѣ̀ .
 сти́хъ : да́ша в̾ снѣ́дь мою̀ же́лчь ,꙳ и҆ в̾ жа́ждꙋ мою̀ напои́ша мѧ ѻ҆цта̀ . На́ древѣ ви́дѧщи ви́сѧща хрⷭ҇тѐ , тебѐ всѣ́хъ зижди́телѧ и҆ бг҃а , ꙗ҆́же тебѐ без̾ сѣ́мене ро́ждьшаѧ , вопїѧ́ше го́рькѡ , сн҃е мо́й , гдѣ̀ добро́та за́йде зра́ка твоегѡ̀ ; нетерплю̀ зрѣ́ти тѧ , непра́веднѡ распина́ема . оу҆скорѝ оу҆́бѡ и҆ воскр҃снѝ , ꙗ҆́кѡ да ви́жꙋ и҆ а҆́зъ твоѐ и҆з̾ ме́ртвыхъ воскрⷭ҇нїе .
 сти́хъ : бг҃ъ же цр҃ь на́шъ пре́жде вѣ́къ ,꙳ содѣ́ла спасе́нїе посредѣ̀ землѝ . Дне́сь зрѧ́щи тѧ непоро́чнаѧ дв҃а на крⷭ҇тѣ̀ , просте́рта сло́ве , рыда́ющи мт҃рьски оу҆тро́бою , снѣда́шесѧ срⷣцемъ го́рцѣ , и҆ стонѧ́щи болѣ́зненѡ и҆з̾ глꙋбины̀ дꙋшѝ , вла́сы просте́рши рыда́ше . тѣ́мже и҆ пе́рси бїю́щи , взыва́ше жа́лостнѣ , оу҆вы̀ мнѣ̀ бжⷭ҇твеное ча́до . оу҆вы̀ мнѣ̀ свѣ́те ми́рꙋ , ка́кѡ за́йде ѿ ѻ҆́чїю мое́ю а҆́гньче бж҃їи . тѣ́мже во́инства беспло́тныхъ . тре́петомъ ѡ҆держи́ми бѣ́ѧхꙋ гл҃юще , непости́жиме гдⷭ҇и сла́ва тебѣ̀ . сла́ва . гла́съ , и҃ . Гдⷭ҇и восходѧ́щꙋ ти на́ крⷭ҇тъ , стра́хъ и҆ тре́петъ нападѐ тва́ри . и҆ землѝ оу҆́бѡ воз̾бранѧ́лъ є҆сѝ , поглоти́ти распина́ющихъ тѧ̀ , а҆́дꙋ же повелѣва́лъ є҆сѝ и҆спꙋсти́ти оу҆́зники , на ѡ҆бновле́нїе чл҃кѡмъ , сꙋдїѐ живы́мъ и҆ ме́ртвымъ , жи́знь прише́лъ є҆сѝ пода́ти а҆ не сме́рть , долготерпѣли́ве гдⷭ҇и сла́ва тебѣ̀ . и҆ нн҃ѣ . гла́съ , то́йже . Оу҆́же ѡ҆мака́етсѧ тро́сть ѡ҆сꙋжде́нїѧ , ѿ сꙋде́й непра́ведныхъ . и҆ і҆с҃ъ сꙋди́мь быва́ше , и҆ ѡ҆сꙋжда́етсѧ на распѧ́тїе , и҆ стра́ждетъ тва́рь , на крⷭ҇тѣ̀ ви́дѧщи тѧ̀ гдⷭ҇а . но и҆́же є҆стество́мъ тѣлесѐ , менѐ ра́ди стражда̀ пребл҃гі́и , гдⷭ҇и сла́ва тебѣ̀ .
 та́же , дїа́конъ : и҆ ѡ҆сподо́битисѧ на́мъ . є҆ѵⷢ҇а́лїе , в҃і . ѿ матѳе́ѧ . заⷱ҇ , рд҃і . во оу҆́трѣи же де́нь є҆́же є҆́сть по пѧтцѣ̀ . коне́ц̾ : и҆ зна́менаша гро́бъ с̾ кꙋстоді́ею . та́же , бл҃го є҆́сть и҆сповѣ́датисѧ гдⷭ҇ви . трист҃о́е , и҆ по ѻ҆́ч҃е на́шъ . тропа́рь . гла́съ , д҃ . И҆скꙋпи́лъ ны є҆сѝ ѿ клѧ́твы зако́нныѧ , честно́ю сѝ кро́вїю , на крⷭ҇тѣ̀ пригвозди́сѧ , и҆ копїе́мъ прободе́сѧ , без̾сме́ртїе и҆сточи́лъ є҆сѝ чл҃кѡмъ . сп҃се на́шъ сла́ва тебѣ̀ . посе́мъ , є҆ктенїѧ̀ : поми́лꙋй на́съ бж҃е . честнѣ́йшꙋю херꙋви́мъ . и҆ ѿпꙋ́стъ .
 пе́рвыи же ча́съ не присовокꙋплѧ́емъ .
 
 
 
 Причасѣ́же , в҃ мъ , днѝ . кле́плетъ , в̾ ма́лое . и҆ собра́вшесѧ въ цр҃ковь . і҆єре́й ѡ҆блачи́тсѧ в̾ патрахи́ль и҆ в̾ ѳело́нь . дїа́конъ же в̾ стиха́рь . пое́мъ , а҃ , ча́съ . начина́етъ , і҆єре́й : блгⷭ҇ве́нъ бг҃ъ на́шъ . и҆ мы̀ : а҆ми́нь . цр҃ю нбⷭ҇ныи . трⷭ҇то́е . и҆ по ѻ҆́ч҃е на́шъ . гдⷭ҇и поми́лꙋй , в҃і . сла́ва , и҆ ны́нѣ . прїиди́те поклони́мсѧ , гⷤ . та́же , ѱало́мъ , є҃ . Гл҃ы моѧ̀ внꙋшѝ гдⷭ҇и , разꙋмѣ́й зва́нїе моѐ . воньмѝ гла́съ мл҃твы моеѧ̀ , цр҃ю мо́й и҆ бж҃е мо́й . ꙗ҆́кѡ к̾ тебѣ̀ помолю́сѧ гдⷭ҇и , заꙋ́тра оу҆слы́ши гла́съ мо́й . заꙋ́тра пред̾ста́нꙋ тѝ и҆ оу҆́зриши мѧ̀ , ꙗ҆́кѡ бг҃ъ нехотѧ́и без̾зако́нїе , ты̀ є҆сѝ . не прїи́детъ к̾ тебѣ̀ лꙋка́внꙋѧи , ни пребꙋ́дꙋтъ же законопрестꙋ́пницы , пред̾ ѻ҆чи́ма твои́ма . воз̾ненави́дѣлъ є҆сѝ всѧ̀ творѧ́щїѧ без̾зако́нїе , погꙋби́ши всѧ̀ гл҃ющїѧ лжꙋ̀ . мꙋ́жа кро́ви и҆ льсти́ва гнꙋша́етсѧ гдⷭ҇ь . а҆́зъ же мно́жествомъ млⷭ҇ти твоеѧ̀ , в̾ни́дꙋ в̾ до́мъ тво́й , поклоню́сѧ къ цр҃кви ст҃ѣ́й твое́й в̾ стра́сѣ твое́мъ . гдⷭ҇и , наста́ви мѧ пра́вдою твое́ю , вра́гъ мои́хъ ра́ди и҆спра́ви пред̾ собо́ю пꙋ́ть мо́й . ꙗ҆́кѡ нѣ́сть во оу҆стѣ́хъ и҆́хъ и҆́стины , срⷣце и҆́хъ сꙋ́етно . гро́бъ ѿве́рстъ горта́нь и҆́хъ , ꙗ҆зы́ки свои́ми льща́хꙋ , сꙋдѝ и҆́мъ бж҃е . да ѿпадꙋ́тъ ѿ мы́слей свои́хъ , по мно́жествꙋ нече́стїѧ и҆́хъ и҆зри́ни ѧ҆̀ , ꙗ҆́кѡ прогнѣ́ваша тѧ̀ гдⷭ҇и . и҆ воз̾веселѧ́тсѧ всѝ оу҆пова́ющїи на тѧ̀ , во́ вѣки воз̾ра́дꙋютсѧ , и҆ всели́шисѧ в̾ ни́хъ . и҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ , ꙗ҆́кѡ ты̀ бл҃гослови́ши пра́ведника . гдⷭ҇и ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ .
 ѱало́мъ , в҃ . Вскꙋ́ю шата́шасѧ ꙗ҆зы́цы , и҆ лю́дїе поꙋчи́шасѧ тще́тнымъ . пред̾ста́ша цр҃їе зе́мстїи . и҆ кнѧ́зи собра́шасѧ в̾кꙋ́пѣ , на́ гдⷭ҇а и҆ на хрⷭ҇та̀ є҆гѡ̀ . расто́ргнемъ оу҆́зы и҆́хъ , и҆ ѿве́ржемъ ѿ на́съ и҆́го и҆́хъ . живы́и на́ нб҃сѣхъ посмѣе́тсѧ и҆́мъ , и҆ гдⷭ҇ь порꙋга́етсѧ и҆́мъ . тогда̀ воз̾гл҃етъ к̾ ни́мъ гнѣ́вомъ свои́мъ , и҆ ꙗ҆́ростїю свое́ю смꙋти́тъ ѧ҆̀ . а҆́зъ же поста́вленъ є҆́смь цр҃ь ѿ негѡ̀ . над̾ сїѡ́номъ горо́ю ст҃о́ю є҆гѡ̀ , воз̾вѣща́ѧ повелѣ́нїе гдⷭ҇не . гдⷭ҇ь речѐ ко мнѣ̀ , сн҃ъ мо́й є҆сѝ ты̀ , а҆́зъ дне́сь роди́хъ тѧ̀ . просѝ ѿ менѐ , и҆ да́мъ тѝ ꙗ҆зы́ки достоѧ́нїе твоѐ , и҆ ѡ҆держа́нїе твоѐ концы̀ землѝ . оу҆пасе́ши ѧ҆̀ па́лицею желѣ́зною , ꙗ҆́кѡ сосꙋ́ды скꙋде́льнича сокрꙋши́ши ѧ҆̀ . и҆ ны́нѣ ца́рїе разꙋмѣ́йте , накажи́тесѧ всѝ сꙋдѧ́щїи землѝ . рабо́тайте гдⷭ҇ви со́страхомъ , и҆ ра́дꙋйтесѧ є҆мꙋ̀ с̾ тре́петомъ . прїимѣ́те наказа́нїе , да некогда̀ прогнѣ́ваетсѧ гдⷭ҇ь , и҆ поги́бнете ѿ пꙋтѝ пра́веднагѡ , є҆гда̀ воз̾гори́тсѧ в̾ско́рѣ ꙗ҆́рость є҆гѡ̀ , бл҃же́ни всѝ надѣ́ющїисѧ на́нь .
 ѱало́мъ , к҃а . Бж҃е бж҃е мо́й воньми́ ми , въскꙋ́ю ѡ҆ста́ви мѧ . дале́че ѿ спасе́нїѧ моегѡ̀ , словеса̀ грѣхопаде́нїи мои́хъ . бж҃е мо́й воз̾зовꙋ̀ во́ днехъ и҆ не оу҆слы́шиши , и҆ в̾ нощѝ и҆ не в̾ безꙋ́мїе мнѣ̀ . ты́же во ст҃ѣ́мъ живе́ши хвала̀ і҆и҃лева . натѧ̀ оу҆пова́ша ѻ҆ц҃ы на́ши . оу҆пова́ша , и҆ и҆зба́вилъ є҆сѝ и҆́хъ . къ тебѣ̀ воз̾ва́ша и҆ спасо́шасѧ , натѧ̀ оу҆пова́ша и҆ не постыдѣ́шасѧ . а҆́зъ же є҆́смь че́рвь , а҆ не чл҃къ . поноше́нїе чл҃кѡмъ , и҆ оу҆ничиже́нїе лю́демъ . всѝ ви́дѧщїи мѧ̀ порꙋга́шамисѧ гл҃аша оу҆стна́ми , покива́ша главꙋ̀ . оу҆пова̀ на́ гдⷭ҇а , да и҆зба́витъ и҆̀ , да спасе́тъ є҆гѡ̀ ꙗ҆́кѡ хо́щетъ є҆гѡ̀ . ꙗ҆́кѡ ты̀ є҆сѝ и҆сто́ргїи мѧ и҆́з̾ чрева . оу҆пова́нїе моѐ ѿ сосцꙋ̀ мт҃ре моеѧ̀ . къ тебѣ̀ приве́рженъ є҆́смь ѿ ложе́снъ , ѿ́ чрева мт҃ре моеѧ̀ . бг҃ъ мо́й є҆сѝ ты̀ , не ѿстꙋпѝ ѿ менѐ . ꙗ҆́кѡ ско́рбь бли́зъ , ꙗ҆́кѡ нѣ́сть помога́ющагѡ мѝ . ѡ҆быдо́ша мѧ тельцы̀ мно́зи , ю҆́ньцы тꙋ́чнїи ѡ҆держа́ша мѧ . ѿверзо́ша на мѧ̀ оу҆ста̀ своѧ̀ , ꙗ҆́кѡ ле́въ восхища́ѧи и҆ рыка́ѧи . ꙗ҆́кѡ вода̀ и҆злїѧ́сѧ , и҆ разсы́пашасѧ всѧ̀ ко́сти моѧ̀ . бы́сть срⷣце моѐ , ꙗ҆́кѡ во́скъ та́ѧ посредѣ̀ чре́ва моегѡ̀ . и҆́з̾сше ꙗ҆́кѡ скꙋде́ль крѣ́пость моѧ̀ , и҆ ꙗ҆зы́къ мо́й прильпѐ горта́ни моемꙋ̀ , и҆ въ пе́рсть сме́рти све́лъ мѧ є҆сѝ . ꙗ҆́кѡ ѡ҆быдо́ша мѧ псѝ мно́зи , со́нмъ лꙋка́выхъ ѡ҆держа́ша мѧ . и҆скопа́ша рꙋ́цѣ моѝ и҆ но́зѣ моѝ , и҆счето́ша всѧ̀ ко́сти моѧ̀ . ті́и же смотри́ша , и҆ презрѣ́ша мѧ . раздѣли́ша ри́зы моѧ̀ себѣ̀ , и҆ ѡ҆ ѻ҆де́жди мое́й мета́ша жре́бїѧ . ты́же гдⷭ҇и не оу҆да́ли по́мощь твою̀ ѿ менѐ , на застꙋпле́нїе моѐ вонмѝ . и҆змѝ ѿ ѻ҆рꙋ́жїѧ дш҃ꙋ мою̀ , и҆ и҆з̾ рꙋкѝ пе́сїѧ є҆диноро́днꙋю мою̀ . спаси́ мѧ ѿ оу҆́стъ льво́въ , и҆ ѿ ро́гъ є҆диноро́жь смире́нїе моѐ . повѣ́мъ и҆́мѧ твоѐ бра́тїи мое́й , посредѣ̀ цр҃кве воспою́ тѧ . боѧ́щїисѧ гдⷭ҇а восхвали́те и҆̀ , всѐ сѣ́мѧ і҆а́кѡвле , просла́вите є҆гѡ̀ . да оу҆бои́тъжесѧ ѿ негѡ̀ всѐ сѣ́мѧ і҆и҃лево , ꙗ҆́кѡ не оу҆ничижѝ ни негодова̀ мл҃твы ни́щагѡ . ни ѿврати́ же лица̀ своегѡ̀ ѿ менѐ . и҆ є҆гда̀ воз̾ва́хъ к̾ немꙋ̀ , оу҆слы́ша мѧ̀ . ѿ тебѣ̀ похвала̀ моѧ̀ , въ цр҃кви вели́цѣ и҆сповѣ́мсѧ тебѣ̀ , моли́твы моѧ̀ воз̾да́мъ пред̾ боѧ́щимисѧ є҆гѡ̀ . ꙗ҆дѧ́тъ ни́щїи , и҆ насы́тѧтсѧ , и҆ восхва́лѧтъ гдⷭ҇а взыска́ющїи є҆гѡ̀ , жива̀ бꙋ́дꙋтъ срⷣца̀ и҆́хъ в̾ вѣ́къ вѣ́ка . помѧнꙋ́тсѧ и҆ ѡ҆братѧ́тсѧ ко́ гдⷭ҇ꙋ всѝ концы̀ землѝ , и҆ покло́нѧтсѧ пред̾ ни́мъ всѧ̀ ѻ҆те́чествїѧ ꙗ҆зы́къ . ꙗ҆́кѡ гдⷭ҇не є҆́сть црⷭ҇твїе , и҆ то́й ѡ҆блада́етъ ꙗ҆зы́ки . ꙗ҆до́ша и҆ поклони́шасѧ всѝ тꙋ́чнїи землѝ . пред̾ ни́мъ припадꙋ́тъ всѝ низ̾ходѧ́щїи в̾ зе́млю . и҆ дш҃а моѧ̀ томꙋ̀ живе́тъ , и҆ сѣ́мѧ моѐ порабо́таетъ є҆мꙋ̀ . воз̾вѣсти́тъ гдⷭ҇ви ро́дъ грѧдꙋ́щїи , и҆ воз̾вѣстѧ́тъ пра́вдꙋ є҆гѡ̀ лю́демъ ро́ждьшимсѧ , и҆́хъ же сотворѝ гдⷭ҇ь .
 сла́ва , и҆ ны́нѣ . а҆ллилꙋ́їѧ , гⷤ . гдⷭ҇и поми́лꙋй , гⷤ . сла́ва . тропа́рь , гла́съ , а҃ . Распе́ншꙋтисѧ хрⷭ҇тѐ , поги́бе мꙋчи́тельство , и҆ попрана̀ бы́сть си́ла вра́жїѧ . ни а҆́нг҃лъ бо ни человѣ́къ , но ты̀ са́мъ гдⷭ҇и спа́слъ є҆сѝ на́съ , сла́ва тебѣ̀ . и҆ ны́нѣ , боⷢ҇ . Что́ тѧ нарече́мъ ѽ ѡ҆бра́дованнаѧ ; нб҃о , ꙗ҆́кѡ восїѧ́ла є҆сѝ сл҃нце пра́вды . ра́й , ꙗ҆́кѡ воз̾расти́ла є҆сѝ цвѣ́тъ нетлѣ́нїѧ . дв҃ꙋ , ꙗ҆́кѡ пребыла̀ є҆сѝ нетлѣ́нна . чⷭ҇тꙋю мт҃рь , ꙗ҆́кѡ и҆мѣ́ла є҆сѝ на рꙋкꙋ̀ сн҃а всѣ́хъ бг҃а . тогѡ̀ молѝ спасти́сѧ дш҃а́мъ на́шимъ .
 та́же , стихѣ́ры . гла́съ , и҃ . Дне́сь цр҃ко́внаѧ за́вѣса , раздра́сѧ на ѡ҆бличе́нїе без̾зако́ннымъ . и҆ сл҃нце лꙋчѝ своѧ̀ скрыва́етъ , влⷣкꙋ зрѧ̀ распина́ема . два́жды .
 сти́хъ : раздѣли́ша ри́зы моѧ̀ себѐ ,꙳ и҆ ѡ҆ ѻ҆де́жди мое́й мета́ша жре́бїѧ . Ꙗ҆́кѡ ѻ҆вча̀ на заколе́нїе веде́нъ бы́сть хрⷭ҇тѐ цр҃ю . и҆ ꙗ҆́кѡ а҆́гнецъ непоро́ченъ пригвозди́сѧ на крⷭ҇тѣ̀ ѿ без̾зако́нныхъ мꙋже́й , грѣ́хъ ра́ди на́шихъ чл҃колю́бче .
 сти́хъ : да́ша в̾ снѣ́дь мою̀ же́лчь ,꙳ и҆ в̾ жа́ждꙋ мою̀ напои́ша мѧ ѻ҆цта̀ . и҆ па́ки , тꙋ́же , стⷯрꙋ . сла́ва . гла́съ , и҃ . И҆́м̾шимъ тѧ̀ без̾зако́нником̾ , терпѧ̀ си́це вопїѧ́ше гдⷭ҇и , а҆́ще и҆ порази́сте па́стырѧ , и҆ расточи́сте двана́десѧте ѻ҆ве́цъ оу҆ченикѝ моѧ̀ , можа́хъ бо бо́лїи , двана́десѧте легеѡ́на пред̾ста́вити а҆́нг҃лъ . но долготерплю̀ , да соверша́тсѧ ꙗ҆́же гл҃ахъ ва́мъ прⷪ҇рки мои́ми , без̾вѣ́стнаѧ и҆ та́йнаѧ , гдⷭ҇и сла́ва тебѣ̀ . и҆ ны́нѣ , то́йже . та́же , проки́менъ . гла́съ , д҃ . срⷣце є҆гѡ̀ собра̀ без̾зако́нїе себѣ̀ . сти́хъ : бл҃же́нъ разꙋмѣва́ѧи на ни́ща и҆ оу҆бо́га .
 ѿ прⷪ҇рчества заха́рїина , чте́нїе .
 Та́кѡ гл҃етъ гдⷭ҇ь , прїимꙋ̀ же́злъ мо́й до́брыи . и҆ ѿве́ргꙋ разори́ти завѣ́тъ мо́й , є҆го́же завѣща́хъ ко всѣ́мъ лю́демъ земны́мъ , и҆ разори́тсѧ въ де́нь ѻ҆́нъ . и҆ разꙋмѣ́ютъ всѝ ханане́и , ѻ҆́вцы храни́мыѧ мнѣ̀ , занѐ сло́во гдⷭ҇не є҆́сть . и҆ рекꙋ̀ к̾ ни́мъ , а҆́ще добро̀ пред̾ ва́ми є҆́сть , дади́те цѣ́нꙋ мою̀ , и҆лѝ ѿрецы́тесѧ . и҆ поста́виша цѣ́нꙋ мою̀ три́десѧть сре́бреникъ . и҆ речѐ гдⷭ҇ь ко мнѣ̀ , в̾ве́рзи и҆́хъ в̾ горни́ло , и҆ смотрѝ а҆́ще и҆скꙋ́снѡ є҆́сть , и҆́мже ѻ҆́бразомъ и҆скꙋше́нъ бы́хъ ѡ҆ ни́хъ . и҆ прїѧ́хъ три́десѧть сре́бреникъ , и҆ вложи́хъ и҆́хъ въ хра́мъ гдⷭ҇нь в̾ горни́ло , ꙗ҆́коже повелѣ́ ми гдⷭ҇ь . и҆ ѿврати́хъ же́злъ мо́й вторы́и . мѣ́рило , є҆́же разꙋмѣ́ти завѣ́тъ , междꙋ̀ і҆ꙋ́дою , и҆ междꙋ̀ і҆и҃лемъ . и҆ во́зрѧтъ на́нь є҆го́же прободо́ша . и҆ речѐ гдⷭ҇ь , что̀ ра́ны сїѧ̀ посредѣ̀ рꙋ́къ твои́хъ . и҆ речѐ , и҆́миже оу҆ра́нихсѧ в̾ домꙋ̀ воз̾лю́бленагѡ моегѡ̀ . ѻ҆рꙋ́жїе и҆зы́детъ на па́стырѧ моегѡ̀ , и҆ на́ мꙋжа ѿ колѣ́на моегѡ̀ . гл҃етъ гдⷭ҇ь вседержи́тель . поражꙋ̀ па́стырѧ , и҆ разы́дꙋтсѧ ѻ҆́вцы . и҆ прострꙋ̀ рꙋ́кꙋ мою̀ и҆ на ма́лыѧ па́стыри . во ѻ҆́нже де́нь небꙋ́детъ свѣ́та , и҆ зима̀ и҆ мра́зъ бꙋ́детъ во є҆ди́нъ де́нь . и҆ де́нь то́й зна́емъ бꙋ́детъ гдⷭ҇ви , и҆ ни де́нь ни но́щь . и҆ к̾ ве́черꙋ бꙋ́детъ свѣ́тъ . и҆ в̾ де́нь ѻ҆́нъ и҆зы́детъ вода̀ жива̀ и҆з̾ і҆єрⷭ҇ли́ма . и҆ по́лъ є҆ѧ̀ в̾ мо́ре пе́рвое , и҆ по́лъ є҆ѧ̀ в̾ мо́ре послѣ́днее , в̾ жа́твꙋ и҆ в̾ ве́снꙋ бꙋ́детъ та́кѡ . и҆ бꙋ́детъ гдⷭ҇ь цр҃ь по все́й землѝ . в̾ де́нь ѻ҆́нъ бꙋ́детъ гдⷭ҇ь є҆ди́нъ , и҆ и҆́мѧ є҆гѡ̀ є҆ди́но ѡ҆крꙋжа́ѧ всю̀ зе́млю , и҆ пꙋсты́ни . и҆ бꙋ́детъ и҆́же во оу҆здꙋ̀ коню̀ , ст҃о гдⷭ҇ви вседержи́телю , и҆ небꙋ́детъ ханане́й к̾ томꙋ̀ во́ храмѣ гдⷭ҇а вседержи́телѧ , в̾ де́нь ѻ҆́нъ .
 та́же , а҆пⷭ҇лъ , къ гала́тѡмъ . заⷱ҇ , сє҃і . ѿ полꙋ̀ . Бра́тїе мнѣ̀ да небꙋ́детъ хвали́тисѧ , то́кмѡ ѡ҆ крⷭ҇тѣ̀ гдⷭ҇а на́шегѡ і҆с҃а хрⷭ҇та̀ и҆́мже мнѣ̀ ве́сь ми́ръ распѧ́сѧ , и҆ а҆́зъ всемꙋ̀ ми́рꙋ . ѡ҆ хрⷭ҇тѣ́ бо і҆с҃е , ни ѡ҆брѣ́занїе что̀ мо́жетъ , ни не ѡ҆брѣ́занїе , но нова̀ тва́рь . и҆ є҆ли́цы пра́виломъ си́мъ жи́тельствꙋютъ , ми́ръ на ни́хъ и҆ млⷭ҇ть , на і҆и҃ли бж҃їи . про́чее же трꙋды̀ да никто́же ми дае́тъ , а҆́зъ бо ꙗ҆́звы гдⷭ҇а і҆с҃а на́ тѣлѣ мое́мъ ношꙋ̀ . бл҃года́ть гдⷭ҇а на́шегѡ і҆с҃а хрⷭ҇та̀ с̾ дх҃омъ ва́шимъ бра́тїе , а҆ми́нь .
 та́же , є҆ѵⷢ҇а́лїе , ѿ матѳе́ѧ . заⷱ҇ , р҃і . Во́ времѧ ѻ҆́но , оу҆́трꙋ бы́вшꙋ , совѣ́тъ сотвори́ша всѝ а҆рхїєре́е и҆ ста́рцы людсті́и на і҆с҃а , ꙗ҆́кѡ оу҆би́ти є҆гѡ̀ . и҆ свѧза́вше є҆гѡ̀ ведо́ша , и҆ преда́ша є҆гѡ̀ понті́йскомꙋ пила́тꙋ и҆ге́монꙋ . Тогда̀ ви́дѣвъ і҆ꙋ́да преда́выи є҆гѡ̀ , ꙗ҆́кѡ ѡ҆сꙋди́ша є҆гѡ̀ , раска́ѧвсѧ , воз̾вратѝ три́десѧте сре́бреники а҆рхїєре́ѡмъ и҆ ста́рцемъ , глаго́лѧ , согрѣши́хъ , преда́въ кро́вь непови́ннꙋю . ѻ҆ни́же рѣ́ша , что̀ є҆́сть на́мъ , ты̀ оу҆́зриши . и҆ пове́ргъ сре́бреники въ цр҃кви , ѿи҆́де , и҆ ше́дъ оу҆дави́сѧ . а҆рхїєре́е же прїе́мше сре́бреники , рѣ́ша , недосто́йнѡ є҆́сть вложи́ти и҆́хъ в̾ корва́нꙋ , поне́же цѣна̀ кро́ве є҆́сть . совѣ́тъ же сотво́рше , кꙋпи́ша и҆́ми село̀ скꙋде́льниче , в̾ погреба́нїе стра́ннымъ . тѣ́мже нарече́сѧ село̀ то̀ , село̀ кро́ве , до сегѡ̀ днѐ . тогда̀ сбы́стсѧ рече́ное і҆єремі́емъ прⷪ҇ро́комъ гл҃ющемъ . и҆ прїѧ́ша три́десѧте сре́бреникъ , цѣ́нꙋ цѣне́нагѡ , є҆го́же цѣни́ша ѿ сн҃ѡ́въ і҆зра́илевъ , и҆ да́ша ѧ҆̀ на селѣ̀ скꙋде́льничи , ꙗ҆́коже сказа̀ мнѣ̀ гдⷭ҇ь . і҆с҃ъ же ста̀ пред̾ и҆ге́мономъ , и҆ вопросѝ є҆гѡ̀ и҆ге́монъ гл҃ѧ , ты́ли є҆сѝ цр҃ь і҆ꙋде́йскїи ; і҆с҃ъ же речѐ є҆мꙋ̀ , ты̀ гл҃еши . и҆ є҆гда̀ на́нь гл҃ахꙋ а҆рхїєре́е и҆ ста́рцы , ничесо́же ѿвѣщава́ше . тогда̀ гл҃а є҆мꙋ̀ пила́тъ , неслы́шиши ли , коли́кѡ натѧ̀ свидѣ́тельствꙋютъ ; и҆ не ѿвѣща̀ є҆мꙋ̀ ни к̾ є҆ди́номꙋ гл҃ꙋ , ꙗ҆́кѡ диви́тисѧ и҆ге́монꙋ ѕѣлѡ̀ . на всѧ́къ же пра́здникъ ѻ҆бы́чай бѣ̀ и҆ге́монꙋ ѿпꙋща́ти є҆ди́ного наро́дꙋ свѧ́знѧ , є҆го́же хотѧ́хꙋ . и҆мѧ́хꙋ же тогда̀ свѧ́зана наро́чита , гл҃емаго вара́вва . со́браномъ же и҆́мъ , речѐ и҆́мъ пила́тъ , кого̀ хо́щете ѿ ѻ҆бою̀ ѿпꙋщꙋ̀ ва́мъ , вара́ввꙋли , и҆лѝ і҆с҃а гл҃емаго хрⷭ҇та̀ ; вѣ́дѧше бо ꙗ҆́кѡ за́висти ра́ди преда́ша є҆гѡ̀ . сѣдѧ́щꙋ же є҆мꙋ̀ на сꙋди́щи , посла̀ к̾ немꙋ̀ жена̀ є҆гѡ̀ , гл҃ющи , ничто́же тебѣ̀ , и҆ пра́ведникꙋ томꙋ̀ , мно́гѡ бо пострада́хъ дне́сь во снѣ̀ є҆гѡ̀ ра́ди . а҆рхїєре́е же и҆ ста́рцы , наꙋсти́ша наро́ды , да и҆спро́сѧтъ вара́ввꙋ , і҆с҃а же погꙋбѧ́тъ . ѿвѣща́въ же и҆ге́монъ , речѐ и҆́мъ , кого̀ хо́щете ѿ ѻ҆бою̀ ѿпꙋщꙋ̀ ва́мъ ; ѻ҆ни́же рѣ́ша , вара́ввꙋ . глаго́ла и҆́мъ пила́тъ , что̀ оу҆́бѡ сотворю̀ і҆с҃ꙋ гл҃емомꙋ хрⷭ҇тꙋ̀ . гл҃аша є҆мꙋ̀ всѝ , да ра́спѧтъ бꙋ́детъ . и҆ге́монъ же речѐ , ко́е оу҆́бѡ ѕло̀ сотворѝ ; ѻ҆ни́же и҆́злиха вопїѧ́хꙋ глаго́люще , да про́пѧтъ бꙋ́детъ . ви́дѣвъ же пила́тъ , ꙗ҆́кѡ ничто́же оу҆спѣва́етъ , но па́че молва̀ быва́етъ , прїе́мъ во́дꙋ , оу҆мы̀ рꙋ́цѣ пред̾ наро́домъ , гл҃ѧ , непови́ненъ є҆́смь ѿ́ крове пра́веднагѡ сегѡ̀ , вы̀ оу҆́зрите . и҆ ѿвѣща́вше всѝ лю́дїе , рѣ́ша , кро́вь є҆гѡ̀ на на́съ , и҆ на ча́дѣхъ на́шихъ . тогда̀ ѿпꙋстѝ и҆́мъ вара́ввꙋ . і҆с҃а же би́въ преда́стъ и҆́мъ , да є҆гѡ̀ про́пнꙋтъ . Тогда̀ во́ини и҆гѣ́монови , прїе́мше і҆с҃а на сꙋди́щи , собра́ша на́нь всѐ мно́жество вѡ́инъ . и҆ совле́кше є҆гѡ̀ , ѡ҆дѣ́ѧша є҆гѡ̀ хлами́дою червле́ною . и҆ спле́тше вѣне́цъ ѿ те́рнїѧ , возложи́ша на главꙋ̀ є҆гѡ̀ . и҆ тро́сть въ десни́цꙋ є҆гѡ̀ . и҆ покло́ньшесѧ на колѣ́нꙋ пред̾ ни́мъ , рꙋга́хꙋсѧ є҆мꙋ̀ , глаго́люще , ра́дꙋисѧ цр҃ю і҆ꙋде́йскїи . и҆ плю́нꙋвше на́нь , прїѧ́ша тро́сть , и҆ бїѧ́хꙋ по главѣ̀ є҆гѡ̀ . и҆ є҆гда̀ порꙋга́шасѧ є҆мꙋ̀ , совлеко́ша с̾ негѡ̀ багрѧни́цꙋ , и҆ ѡ҆блеко́ша є҆гѡ̀ в̾ ри́зы є҆гѡ̀ , и҆ ведо́ша є҆гѡ̀ на пропѧ́тїе . и҆сходѧ́ще же , ѡ҆брѣто́ша чл҃ка кирине́йска , и҆́менемъ сі́мона , и҆ семꙋ̀ задѣ́ша понестѝ крⷭ҇тъ є҆гѡ̀ . И҆ прише́дше на мѣ́сто нарица́емое голго́ѳа , є҆́же є҆́сть глаго́лемо кра́нїево мѣ́сто , да́ша є҆мꙋ̀ , пи́ти ѻ҆це́тъ с̾ же́лчїю смѣ́шенъ . и҆ вкꙋ́шь , нехотѧ́ше пи́ти . распе́нше же є҆гѡ̀ , раз̾дѣли́ша ри́зы є҆гѡ̀ , ве́ргше жре́бїѧ . и҆ сѣдѧ́ще стрежа́хꙋ є҆гѡ̀ тꙋ̀ . и҆ воз̾ложи́ша верхꙋ̀ главы̀ є҆гѡ̀ винꙋ̀ є҆гѡ̀ напи́санꙋ , се́й є҆́сть і҆с҃ъ цр҃ь і҆ꙋде́йскїи . тогда̀ распѧ́ша с̾ ни́мъ два̀ разбо́йника , є҆ди́ного ѡ҆деснꙋ́ю , и҆ є҆ди́ного ѡ҆шꙋ́юю . Ми́мо ходѧ́щїи же хꙋ́лѧхꙋ є҆гѡ̀ , покива́юще глава́ми свои́ми , и҆ гл҃юще , разорѧ́ѧи цр҃ковь и҆ тремѝ дн҃ьми созида́ѧ , спаси́сѧ са́мъ . а҆́ще сн҃ъ є҆сѝ бж҃їи , сни́ди с̾ крⷭ҇та̀ ; та́кожде же и҆ а҆рхїєре́е рꙋга́ющесѧ с̾ кни́жники и҆ ста́рцы и҆ фарисе́и , глаго́лахꙋ , и҆ны́ѧ спасѐ , себе́ ли немо́жетъ спастѝ ; а҆́ще цр҃ь і҆зра́илевъ є҆́сть , да сни́детъ ны́нѣ съ крⷭ҇та̀ , и҆ вѣ́рꙋемъ в̾ него̀ . оу҆пова̀ на́ бг҃а , да и҆зба́витъ нн҃ѣ є҆гѡ̀ , а҆́ще хо́щетъ є҆мꙋ̀ . рече́ бо , ꙗ҆́кѡ бж҃їи є҆́смь сн҃ъ . то́жде же и҆ разбо́йника распѧ́таѧ с̾ ни́мъ , поноша́ста є҆мꙋ̀ . ѿ шеста́гѡ же часа̀ , тма̀ бы́сть по все́й землѝ , до часа̀ девѧ́тагѡ . ѡ҆ девѧ́томъ же часѣ̀ , возопѝ і҆с҃ъ гла́сомъ ве́лїемъ , гл҃ѧ , и҆лѝ и҆лѝ , лима̀ савахѳа́ни ; є҆́же є҆́сть бж҃е мо́й бж҃е мо́й , вскꙋ́ю мѧ є҆сѝ ѡ҆ста́вилъ ; нѣ́цыи же ѿ тꙋ̀ стоѧ́щихъ ; слы́шавше , гл҃ахꙋ , ꙗ҆́кѡ и҆лїю̀ глаша́етъ се́й . и҆ а҆́бїе те́къ є҆ди́нъ ѿ ни́хъ , и҆ прїе́мъ гꙋ́бꙋ и҆спо́лнивъ же ѻ҆цта̀ , и҆ вонзѐ на́ трость , напаѧ́ше є҆гѡ̀ . про́чїи же гл҃ахꙋ , ѡ҆ста́ви , да ви́димъ , а҆́ще прїи́детъ и҆лїѧ̀ спастѝ є҆гѡ̀ . і҆с҃ъ же па́ки возопи́въ гла́сомъ ве́лїемъ , и҆спꙋстѝ дх҃ъ . и҆ сѐ завѣ́са цр҃ко́внаѧ раздра́сѧ на́ двое , с̾ вы́шнѧгѡ кра́ѧ до ни́жнѧгѡ . и҆ землѧ̀ потрѧсе́сѧ , и҆ ка́менїе распаде́сѧ , и҆ гро́би ѿверзо́шасѧ , и҆ мно́га тѣлеса̀ оу҆со́пшихъ ст҃ы́хъ воста́ша . и҆ и҆з̾ше́дше и҆з̾ грѡ́бъ по воскрⷭ҇нїи є҆гѡ̀ , внидо́ша во ст҃ы́и гра́дъ , и҆ ꙗ҆ви́шасѧ мно́зѣмъ . со́тникъ же и҆ и҆́же с̾ ни́мъ стрегꙋ́щїи і҆с҃а , ви́дѣвше трꙋ́съ , и҆ бы́вшаѧ , оу҆боѧ́шасѧ ѕѣлѡ̀ , гл҃юще , вои́стинꙋ бж҃їи сн҃ъ бѣ̀ се́й . Бѧ́хꙋже тꙋ̀ и҆ жены̀ мно́ги и҆з̾дале́че зрѧ́ще , и҆́же и҆до́ша по і҆с҃ѣ ѿ галиле́ѧ , слꙋжа́ще є҆мꙋ̀ . в̾ ни́хже бѣ̀ и҆ ма́рїѧ магдалы́ни , и҆ ма́рїѧ і҆а́кѡвлѧ , и҆ і҆ѡсі́и мт҃и . и҆ мт҃и сн҃ꙋ зеведе́ѡвꙋ .
 та́же , Стопы̀ моѧ̀ напра́ви по словесѝ твоемꙋ̀ , и҆ да не ѡ҆долѣ́етъ ми всѧ́ко без̾зако́нїе . и҆зба́ви мѧ ѿ клеветы̀ чл҃ческїѧ , и҆ сохраню̀ за́повѣди твоѧ̀ . лицѐ твоѐ просвѣтѝ на раба̀ твоегѡ̀ , и҆ наꙋчи́ мѧ ѡ҆правда́нїемъ твои́мъ .
 Да и҆спо́лнѧтсѧ оу҆ста̀ моѧ̀ похвалы̀ , ꙗ҆́кѡ да воспою̀ сла́вꙋ твою̀ , ве́сь де́нь велелѣ́потꙋ твою̀ .
 трⷭ҇то́е , и҆ по ѻ҆́ч҃е на́шъ . конда́к̾ . гла́съ , и҃ . На́съ ра́ди распѧ́тагѡ , прїиди́те всѝ воспое́мъ . того́ бо ви́дѣвши мр҃і́ѧ на́ древѣ , и҆ гл҃аше , а҆́ще и҆ распѧ́тїе терпи́ши , но ты̀ є҆сѝ сн҃ъ и҆ бг҃ъ мо́й .
 гдⷭ҇и поми́лꙋй , м҃ . посе́м̾ , мл҃твꙋ . и҆́же на всѧ́ко вре́мѧ . гдⷭ҇и поми́лꙋй , гⷤ . сла́ва , и҆ ны́нѣ . чтⷭ҇нѣ́йшꙋю херꙋви́мъ . и҆́менемъ гдⷭ҇нимъ блгⷭ҇вѝ ѻ҆́ч҃е . і҆єре́й : за мл҃твъ ст҃ы́хъ ѻ҆ц҃ъ . та́же , мл҃твꙋ сїю̀ : Хрⷭ҇тѐ свѣ́те и҆́стинныи , и҆́же просвѣща́ѧ и҆ ѡ҆свѣща́ѧ всѧ́кого человѣ́ка грѧдꙋ́щаго въ ми́ръ , да зна́менаетсѧ на на́съ свѣ́тъ лица̀ твоегѡ̀ гдⷭ҇и , ꙗ҆́кѡ да в̾ не́мъ ходѧ́ще оу҆́зримъ свѣ́тъ , неприкоснове́нныѧ тѝ сла́вы , и҆спра́ви стопы̀ на́ша , к̾ дѣ́ланїю за́повѣдей твои́хъ , мл҃твами пречⷭ҇тыѧ тѝ мт҃ре , и҆ всѣ́хъ ст҃ы́хъ твои́хъ , ꙗ҆́кѡ бл҃гослове́нъ є҆сѝ во́ вѣки , а҆ми́нь . и҆ ѿпꙋ́стъ .
 та́же , ча́съ , г҃ . прїиди́те поклони́мсѧ , гⷤ .
 ѱало́мъ , м҃ . Блаже́нъ разꙋмѣва́ѧи на ни́ща и҆ оу҆бо́га , в̾ де́нь лю́тъ и҆зба́витъ и҆̀ гдⷭ҇ь . гдⷭ҇ь сохрани́тъ и҆̀ и҆ живи́тъ и҆̀ , и҆ оу҆блажи́тъ и҆̀ на землѝ , и҆ не преда́стъ є҆гѡ̀ в̾ рꙋ́ки врагѡ́мъ є҆гѡ̀ . гдⷭ҇ь помо́жетъ є҆мꙋ̀ на ѻ҆дрѣ̀ болѣ́зни є҆гѡ̀ , всѐ ло́же є҆гѡ̀ ѡ҆брати́лъ є҆сѝ в̾ болѣ́зни є҆гѡ̀ . а҆́зъ рѣ́хъ , гдⷭ҇и поми́лꙋй мѧ , и҆сцѣлѝ дш҃ꙋ мою̀ , ꙗ҆́кѡ согрѣши́хъ ти . вразѝ моѝ рѣ́ша мнѣ̀ ѕла́ѧ , когда̀ оу҆́мретъ и҆ поги́бнетъ и҆́мѧ є҆гѡ̀ ; и҆ вхожда́ше ви́дѣти , в̾сꙋ́е гл҃аше , срⷣце є҆гѡ̀ собра̀ без̾зако́нїе є҆мꙋ̀ . и҆схожда́ше во́нъ , и҆ гл҃аше вкꙋ́пѣ . на мѧ̀ шепта́хꙋ всѝ вразѝ моѝ , на мѧ̀ помышлѧ́хꙋ ѕла́ѧ мнѣ̀ . сло́во законопрестꙋ́пно воз̾ложи́ша на мѧ̀ , є҆да̀ спѧ́и не приложи́тъ воскре́снꙋ ти . и҆́бо чл҃къ ми́ра моегѡ̀ на́нь же оу҆пова́хъ , ꙗ҆ды́и хлѣ́бы моѧ̀ воз̾вели́чи на мѧ̀ пѧ́тꙋ . ты́ же гдⷭ҇и поми́лꙋй мѧ̀ и҆ воз̾дви́гни мѧ̀ , и҆ воз̾да́мъ и҆́мъ . ѡ҆ се́мъ позна́хъ ꙗ҆́кѡ восхотѣ́ мѧ , ꙗ҆́кѡ не воз̾ра́дꙋетсѧ вра́гъ мо́й ѡ҆ мнѣ̀ . мене́ же за не ѕло́бїе прїѧ́тъ , и҆ оу҆тверди́лъ мѧ є҆сѝ пред̾ собо́ю в̾ вѣ́къ . бл҃гослове́нъ гдⷭ҇ь бг҃ъ і҆и҃левъ , ѿ́ вѣ́ка и҆ до́ вѣка , бꙋ́детъ бꙋ́детъ .
 ѱало́мъ , ѯ҃и . Спаси́ мѧ бж҃е , ꙗ҆́кѡ внидо́ша во́ды до дꙋшѝ моеѧ̀ . оу҆глѣбо́хъ в̾ тимѣ́нїи глꙋбины̀ , и҆ нѣ́сть постоѧ́нїѧ . прїидо́хъ въ глꙋбины̀ морскі́ѧ , и҆ бꙋ́рѧ потопи́ мѧ . оу҆трꙋди́хсѧ зовы̀ , и҆з̾молчѐ горта́нь мо́й . и҆счезо́стѣ ѻ҆́чи моѝ , оу҆пова́ющꙋ мѝ на́ бг҃а моегѡ̀ . оу҆мно́жишасѧ па́че вла́съ главы̀ моеѧ̀ , ненави́дѧщїи мѧ̀ в̾сꙋ́е . оу҆крѣпи́шасѧ вразѝ моѝ , и҆з̾гонѧ́щїи мѧ без̾ пра́вды . ꙗ҆́же невосхища́хъ , тогда̀ воз̾даѧ́хъ . бж҃е ты̀ оу҆вѣ́дѣ безꙋ́мїе моѐ , и҆ прегрѣше́нїѧ моѧ̀ ѿ тебѐ не оу҆таи́шасѧ . да не постыдѧ́тсѧ ѡ҆ мнѣ̀ терпѧ́щїи тебѐ гдⷭ҇и , гдⷭ҇и си́лъ . нижѐ посра́мѧтсѧ ѡ҆ мнѣ̀ и҆́щꙋщїи тебѐ бж҃е і҆и҃левъ . ꙗ҆́кѡ тебѐ ра́ди прїѧ́хъ поноше́нїе , покры̀ срамота̀ лицѐ моѐ . чꙋ́ждь бы́хъ бра́тїи мое́й , и҆ стра́ненъ сн҃ово́мъ ма́тере моеѧ̀ . ꙗ҆́кѡ ре́вность до́мꙋ твоегѡ̀ снѣ́сть мѧ , и҆ поноше́нїе поносѧ́щихъ тѝ , нападо́ша на мѧ̀ . и҆ покры́хъ постѡ́мъ дш҃ꙋ мою̀ , и҆ бы́сть в̾ поноше́нїе мнѣ̀ . и҆ положи́хъ ѻ҆дѣѧ́нїе моѐ вре́тище , и҆ бы́хъ и҆́мъ в̾ при́тчꙋ . ѡ҆ мнѣ̀ глꙋмлѧ́хꙋсѧ сѣдѧ́щїи во вратѣ́хъ , и҆ ѡ҆ мнѣ̀ поѧ́хꙋ пїю́щїи вино̀ . а҆́зъ же мл҃твою мое́ю к̾ тебѣ̀ бж҃е , вре́мѧ бл҃говоле́нїѧ . бж҃е , во мно́жествѣ млⷭ҇ти твоеѧ̀ оу҆слы́ши мѧ , вои́стинѣ спасе́нїѧ твоегѡ̀ . спаси́ мѧ ѿ бре́нїѧ да не оу҆глѣ́бнꙋ , и҆зба́ви мѧ ѿ ненави́дѧщихъ мѧ̀ , и҆ ѿ глꙋбо́кихъ во́дъ . да непотопи́тъ менѐ бꙋ́рѧ водна́ѧ , нижѐ пожре́тъ менѐ глꙋбина̀ , нижѐ сведе́тъ ѡ҆ мнѣ̀ рове́никъ оу҆́стъ свои́хъ . оу҆слы́ши мѧ гдⷭ҇и , ꙗ҆́кѡ бл҃га млⷭ҇ть твоѧ̀ . по мно́жествꙋ щедро́тъ твои́хъ при́зри на мѧ̀ . не ѿвратѝ лица̀ твоегѡ̀ ѿ ѻ҆́трока твоегѡ̀ , ꙗ҆́кѡ скорблю̀ , ско́рѡ оу҆слы́ши мѧ . воньмѝ дꙋшѝ мое́й и҆ и҆зба́ви є҆ѧ̀ , вра́гъ мои́хъ ра́ди и҆зба́ви мѧ . ты́ бо свѣ́си поноше́нїе моѐ , и҆ стꙋ́дъ мо́й , и҆ срамотꙋ̀ мою̀ . пред̾ тобо́ю всѝ стꙋжа́ющїи ми . поноше́нїе прича́ѧ дш҃а моѧ̀ и҆ стра́сть . и҆ жда́хъ и҆́же со мно́ю поскорби́тъ , и҆ не бѣ̀ , и҆ оу҆тѣша́ющихъ , и҆ не ѡ҆брѣто́хъ . и҆ да́ша в̾ снѣ́дь мою̀ же́лчь , и҆ в̾ жа́ждꙋ мою̀ напои́ша мѧ ѻ҆цта̀ . да бꙋ́детъ трапе́за и҆́хъ пред̾ ни́ми в̾ сѣ́ть , и҆ в̾ воз̾даѧ́нїе , и҆ в̾ собла́знъ . помрачи́тѣсѧ ѻ҆́чи и҆́хъ неви́дѣти , и҆ хребе́тъ и҆́хъ ѿ ню́дъ преклонѝ . проле́й на нѧ̀ гнѣ́въ тво́й , и҆ ꙗ҆́рость гнѣ́ва твоегѡ̀ пости́гнетъ и҆́хъ . да бꙋ́детъ дво́ръ и҆́хъ пꙋ́стъ , и҆ в̾ жили́щихъ и҆́хъ да небꙋ́детъ живꙋ́щагѡ . занѐ є҆го́же ты̀ поразѝ , ті́и погна́ша . и҆ къ болѣ́зни ꙗ҆́звъ мои́хъ приложи́ша . приложѝ без̾зако́нїе къ без̾зако́нїю и҆́хъ , и҆ да не вни́дꙋтъ в̾ пра́вдꙋ твою̀ . да потребѧ́тсѧ ѿ кни́гъ живꙋ́щихъ , и҆ с̾ пра́ведными ненапи́шꙋтсѧ . ни́щь и҆ болѧ̀ є҆́смь а҆́зъ , спасе́нїе твоѐ бж҃е прїѧ́тъ мѧ . восхвалю̀ и҆́мѧ бг҃а моегѡ̀ с̾ пѣ́снїю , и҆ воз̾вели́чꙋ є҆гѡ̀ во хвале́нїи . и҆ оу҆го́днѡ бꙋ́детъ бг҃ꙋ , па́че тельца̀ ю҆́на , ро́ги и҆здаю́ща и҆ па́знокти . да оу҆́зрѧтъ ни́щїи и҆ воз̾веселѧ́тсѧ . взыщи́те бг҃а и҆ жива̀ бꙋ́детъ дш҃а ва́ша . ꙗ҆́кѡ оу҆слы́ша ни́щїѧ гдⷭ҇ь , и҆ ѡ҆кова́нныхъ свои́хъ не оу҆ничижи́тъ . да восхва́лѧтъ є҆гѡ̀ нб҃са̀ и҆ землѧ̀ , мо́ре , и҆ всѧ̀ живꙋ́щаѧ в̾ не́мъ . ꙗ҆́кѡ бг҃ъ спасе́тъ сїѡ́на , и҆ сози́ждꙋтсѧ гра́ди і҆ꙋде́йстїи , и҆ вселѧ́тсѧ та́мѡ и҆ наслѣ́дѧтъ и҆̀ . и҆ сѣ́мѧ ра́бъ твои́хъ оу҆держи́тъ и҆̀ , и҆ лю́бѧщїи и҆́мѧ твоѐ , вселѧ́тсѧ в̾ не́мъ .
 ѱало́мъ , н҃ . Поми́лꙋй мѧ бж҃е по вели́цѣй млⷭ҇ти твое́й . и҆ по мно́жествꙋ щедро́тъ твои́хъ , ѡ҆чи́сти без̾зако́нїе моѐ . наипа́че ѡ҆мы́й мѧ ѿ без̾зако́нїѧ моегѡ̀ , и҆ ѿ грѣха̀ моегѡ̀ ѡ҆чи́сти мѧ . ꙗ҆́кѡ без̾зако́нїе моѐ а҆́зъ зна́ю , и҆ грѣ́хъ мо́й предо мно́ю є҆́сть вы́нꙋ . тебѣ̀ є҆ди́номꙋ согрѣши́хъ , и҆ лꙋка́вое пред̾ тобо́ю сотвори́хъ . ꙗ҆́кѡ да ѡ҆правди́шисѧ во словесѣ́хъ свои́хъ , и҆ побѣди́ши внегда̀ сꙋди́ти . се́бо въ без̾зако́нїихъ зача́тъ є҆́смь , и҆ во грѣсѣ́хъ роди́ мѧ мт҃и моѧ̀ . се́бо и҆́стинꙋ воз̾люби́лъ є҆сѝ , без̾вѣ́стнаѧ и҆ та́йнаѧ премꙋ́дрости твоеѧ̀ , ꙗ҆ви́лъ ми є҆сѝ . ѡ҆кропи́ши мѧ ѵ҆с̾со́помъ , и҆ ѡ҆чи́щꙋсѧ . ѡ҆мы́еши мѧ̀ , и҆ па́че снѣ́га оу҆бѣлю́сѧ . слꙋ́хꙋ моемꙋ̀ да́си ра́дость и҆ весе́лїе , воз̾ра́дꙋютсѧ ко́сти смире́нныѧ . ѿвратѝ лицѐ твоѐ ѿ грѣ́хъ мои́хъ , и҆ всѧ̀ без̾зако́нїѧ моѧ̀ ѡ҆чи́сти . срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во оу҆тро́бѣ мое́й . не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿи҆мѝ ѿ менѐ . воз̾да́ждь мѝ ра́дость спасе́нїѧ твоегѡ̀ , и҆ дх҃омъ влⷣчномъ оу҆тверди́ мѧ . наꙋчꙋ̀ без̾зако́нныѧ пꙋте́мъ твои́мъ , и҆ нечести́вїи к̾ тебѣ̀ ѡ҆братѧ́тсѧ . и҆зба́ви мѧ ѿ крові́й бж҃е , бж҃е спасе́нїѧ моегѡ̀ , воз̾ра́дꙋетсѧ ꙗ҆зы́къ мо́й пра́вдѣ твое́й . гдⷭ҇и оу҆стнѣ̀ моѝ ѿве́рзеши , и҆ оу҆ста̀ моѧ̀ воз̾вѣстѧ́тъ хвалꙋ̀ твою̀ . ꙗ҆́кѡ а҆́ще бы восхотѣ́лъ же́ртвѣ , да́лъ бы́хъ оу҆́бѡ . всесожже́нїѧ не бл҃говоли́ши . же́ртва бг҃ꙋ дх҃ъ сокрꙋше́нъ . срⷣце сокрꙋше́но и҆ смире́но бг҃ъ не оу҆ничижи́тъ . оу҆блажѝ гдⷭ҇и бл҃говоле́нїемъ твои́мъ сїѡ́на , и҆ да сози́ждꙋтсѧ стѣ́ны і҆єрⷭ҇ли́мскїѧ . тогда̀ бл҃говоли́ши же́ртвꙋ пра́вдѣ , воз̾ноше́нїе и҆ всесожега́емаѧ . тогда̀ воз̾ложа́тъ на ѻ҆лта́рь тво́й тельца̀ .
 сла́ва , и҆ ны́нѣ . а҆ллилꙋ́їѧ , гⷤ . гдⷭ҇и поми́лꙋй , гⷤ . сла́ва . тропа́рь , гла́съ , ѕ҃ . Гдⷭ҇и ѡ҆сꙋди́ша тѧ і҆ꙋде́и на сме́рть , живота̀ всѧ́ческимъ . и҆́же чермно́е мо́ре жезло́мъ проше́дшїи , на крⷭ҇тѣ́ тѧ пригвозди́ша . и҆ и҆́же ѿ ка́мене ме́дъ с̾са́вшїи , же́лчь ти принесо́ша . но во́лею пострада̀ , да на́съ свободи́ши ѿ рабо́ты вра́жїѧ , гдⷭ҇и сла́ва тебѣ̀ .
 и҆ ны́нѣ , боⷢ҇ . Бцⷣе ты̀ є҆сѝ лоза̀ и҆́стиннаѧ , воз̾расти́вшаѧ на́мъ пло́дъ живо́тныи , тебѣ̀ мо́лимсѧ , моли́сѧ влⷣчце со ст҃ы́ми а҆пⷭ҇лы , поми́ловатисѧ дш҃а́мъ на́шимъ .
 та́же , стⷯры . гла́съ , и҃ . Стра́ха ра́ди і҆ꙋде́йскагѡ , дрꙋ́гъ тво́й бли́жнїи пе́тръ , ѿве́ржесѧ тебѐ гдⷭ҇и , и҆ пла́часѧ си́це вопїѧ́ше , сле́зъ мои́хъ непремолчѝ , рѣ́хъ бо сохрани́ти вѣ́рꙋ ще́дре , и҆ несохрани́хъ . и҆ на́ше покаѧ́нїе та́коже прїимѝ , и҆ поми́лꙋй на́съ . два́жды .
 сти́хъ : раздѣли́ша ри́зы моѧ̀ себѐ ,꙳ и҆ ѡ҆ ѻ҆де́жди мое́й мета́ша жре́бїѧ . Пре́же чⷭ҇тна́гѡ ти крⷭ҇та̀ , во́инѡмъ рꙋга́ющимсѧ тебѣ̀ гдⷭ҇и , разꙋ́мнаѧ во́инства оу҆жаса́хꙋсѧ . ѡ҆бложи́л̾босѧ є҆сѝ вѣнце́мъ порꙋга́нїѧ , и҆́же зе́млю оу҆краси́выи цвѣ́ты , и҆ багрѧни́цею порꙋга́нїѧ ѡ҆дѣ́ѧсѧ , ѻ҆́блаки ѡ҆дѣва́ѧи тве́рдь . таковы́мъ бо смотре́нїемъ разꙋмѣ́сѧ твоѐ млрⷭ҇дїе хрⷭ҇тѐ , ве́лїѧ твоѧ̀ млⷭ҇ть сла́ва тебѣ̀ .
 сти́хъ : да́ша в̾ снѣ́дь мою̀ же́лчь ,꙳ и҆ в̾ жа́ждꙋ мою̀ напои́ша мѧ ѻ҆цта̀ . и҆ па́ки , тꙋ́же , стⷯрꙋ . сла́ва . гла́съ , є҃ . Влеко́мъ на крⷭ҇тъ си́це вопїѧ́ше гдⷭ҇и , зако́е дѣ́ло хо́щете мѧ распѧ́ти і҆ꙋде́и ; ꙗ҆́кѡ раз̾сла́бленыѧ ва́ша и҆сцѣли́хъ , и҆ мертвецы̀ ꙗ҆́кѡ ѿ сна̀ воз̾ста́вихъ . кровоточи́вꙋю и҆сцѣли́хъ , ханане́ю поми́лова , зако́е дѣ́ло хо́щете мѧ оу҆би́ти і҆ꙋде́и ; но оу҆́зрите є҆го́же ны́нѣ пробода́ете хрⷭ҇та̀ , без̾зако́нницы . и҆ ны́нѣ , то́йже . та́же , проки́менъ . гла́съ , д҃ . ꙗ҆́кѡ а҆́зъ на ра́ны гото́въ , и҆ болѣ́знь моѧ̀ предомно́ю є҆́сть вы́нꙋ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ .
 ѿ прⷪ҇рчества и҆са́ина , чте́нїе .
 Гдⷭ҇ь даде́ ми ꙗ҆зы́къ наказа́нїѧ , є҆́же разꙋмѣ́ти во́ времѧ , внегда̀ подоба́етъ рещѝ сло́во . приложи́ ми оу҆́трꙋ оу҆́тро , и҆ приложи́ ми оу҆́хо слы́шати , и҆ наказа́нїе гдⷭ҇не ѿверза́етъ ми оу҆́ши . а҆́зъ же несопроти́влюсѧ , ни вопрекѝ глаго́лю . плещѝ моѝ да́хъ на ра́ны , и҆ лани́тѣ моѝ на оу҆даре́нїе , лице́ же моѐ не ѿврати́хъ ѿ стꙋда̀ заплева́нїѧ , и҆ гдⷭ҇ь помо́щникъ мнѣ̀ бы́сть . сегѡ̀ ра́ди не оу҆срами́хсѧ , но положи́хъ лицѐ моѐ ꙗ҆́кѡ тве́рдъ ка́мень , и҆ разꙋмѣ́хъ ꙗ҆́кѡ непостыжꙋ́сѧ , ꙗ҆́кѡ приближа́етсѧ ѡ҆правда́выи мѧ . кто̀ сꙋдѧ́и со мно́ю , да сопроти́вꙋ ста́нетъ ми в̾кꙋ́пѣ ; и҆ кто̀ сꙋдѧ́и ми да прибли́житсѧ ко мнѣ̀ ; сѐ гдⷭ҇ь бг҃ъ помо́жетъ ми . и҆ кто̀ ѡ҆ѕло́битъ мѧ ; сѐ всѝ вы̀ ꙗ҆́кѡ ри́за ѡ҆бетша́ете , и҆ ꙗ҆́кѡ мо́лїе поѧ́стъ ва́съ . кто̀ ѿ ва́съ боѧ́исѧ гдⷭ҇а , да оу҆слы́шитъ гла́са ѻ҆́трока є҆гѡ̀ ; ходѧ́щїи во тмѣ̀ , и҆ нѣ́сть и҆́мъ свѣ́та . надѣ́йтесѧ на́ и҆мѧ гдⷭ҇не , и҆ оу҆тверди́тесѧ ѡ҆́ бз҃ѣ . сѐ всѝ вы̀ ѻ҆́гнь разжиза́ете , и҆ оу҆крѣплѧ́ете пла́мень . ходи́те свѣ́томъ ѻ҆гнѧ̀ ва́шегѡ , и҆ пла́менемъ и҆́мже раз̾жего́стесѧ . менѐ ра́ди бы́сть сїѧ̀ ва́мъ , въ ско́рби оу҆́снете .
 та́же , а҆пⷭ҇лъ , къ ри́млѧнѡмъ . заⷱ҇ , п҃и . ѿ полꙋ̀ . Бра́тїе , хрⷭ҇то́съ сꙋ́щимъ на́мъ немощны́мъ , на́ времѧ за нечести́выхъ оу҆́мре . є҆два́ бо за пра́ведника кто̀ оу҆́мретъ , за бл҃га́го же не́гли кто̀ и҆ де́рзнетъ оу҆мретѝ ; составлѧ́етъ же свою̀ любо́вь в̾ на́съ бг҃ъ , ꙗ҆́кѡ и҆ є҆щѐ грѣ́шникѡмъ сꙋ́щемъ на́мъ хрⷭ҇то́съ заны̀ оу҆́мре . мно́го же оу҆́бѡ па́че ѡ҆правда́ни бы́вше ны́нѣ кро́вїю є҆гѡ̀ , спасе́мсѧ и҆́мъ ѿ́ гнѣва . а҆́ще бо вразѝ бы́вше , примири́хомсѧ къ бг҃ꙋ сме́ртїю сн҃а є҆гѡ̀ , мно́жае па́че примири́вшесѧ спасе́мсѧ в̾ животѣ̀ є҆гѡ̀ .
 та́же , є҆ѵⷢ҇а́лїе , ѿ ма́рка . заⷱ҇ , ѯ҃з . Во́ времѧ ѻ҆́но , во́ини ведо́ша і҆с҃а на дво́ръ каїа́финъ , є҆́же є҆́сть прето́ръ . и҆ созва́ша всю̀ спи́рꙋ , и҆ ѡ҆блеко́ша є҆гѡ̀ в̾ препрѧ́дꙋ . и҆ воз̾ложи́ша на́нь с̾пле́тше те́рновъ вѣне́цъ . и҆ нача́ша цѣлова́ти є҆гѡ̀ , и҆ гл҃ати , ра́дꙋисѧ цр҃ю і҆ꙋде́йскїи . и҆ бїѧ́хꙋ є҆гѡ̀ по главѣ̀ тро́стїю , и҆ плюва́хꙋ на́нь . и҆ прегиба́юще колѣ́на , покланѧ́хꙋсѧ є҆мꙋ̀ . и҆ є҆гда̀ порꙋга́шасѧ є҆мꙋ̀ , совлеко́ша с̾ негѡ̀ препрѧ́дꙋ , и҆ ѡ҆блеко́ша є҆гѡ̀ в̾ ри́зы своѧ̀ . и҆ и҆з̾ведо́ша є҆гѡ̀ , да про́пнꙋтъ є҆гѡ̀ . и҆ задѣ́ша ми́мѡ ходѧ́щꙋ нѣ́коемꙋ си́монꙋ кирине́ю , грѧдꙋ́щꙋ с̾ села̀ , ѻ҆ц҃ꙋ а҆леѯа́ндровꙋ и҆ рꙋ́фовꙋ , да во́зметъ крⷭ҇тъ є҆гѡ̀ . и҆ приведо́ша є҆гѡ̀ на голго́ѳꙋ мѣ́сто . є҆́же є҆́сть сказа́емо ло́бное мѣ́сто . и҆ даѧ́хꙋ є҆мꙋ̀ пи́ти , є҆смирнисме́но вино̀ . ѻ҆́нъ же непрїѧ́тъ . и҆ распе́ншїи є҆гѡ̀ , раз̾дѣли́ша ри́зы є҆гѡ̀ , мета́юще жре́бїѧ ѻ҆нѧ̀ кто̀ что̀ во́зметъ . бѣ́же ча́съ тре́тїи , и҆ пропѧ́ша є҆гѡ̀ . и҆ бѣ̀ написа́нїе вины̀ є҆гѡ̀ напи́сано , цр҃ь і҆ꙋде́йскъ . и҆ с̾ ни́мъ распѧ́ша два̀ раз̾бо́йника , є҆ди́ного ѡ҆деснꙋ́ю , и҆ є҆ди́ного ѡ҆шꙋ́юю є҆гѡ̀ . и҆ с̾бы́стьсѧ писа́нїе , є҆́же гл҃етъ . и҆ со без̾зако́нными вмѣни́сѧ . и҆ ми́мѡ ходѧ́щїи хꙋ́лѧхꙋ є҆гѡ̀ покива́юще глава́ми свои́ми , и҆ глаго́люще , оу҆а̀ , разорѧ́ѧи цр҃квь , и҆ тремѝ де́ньми созида́ѧ , спаси́сѧ са́мъ , и҆ сни́ди с̾ крⷭ҇та̀ . та́коже и҆ а҆рхїєре́е рꙋга́ющесѧ дрꙋ́гъ ко́ дрꙋгꙋ с̾ кни́жники гл҃ахꙋ . и҆́ны спасѐ , себе́ ли немо́жетъ спастѝ . хрⷭ҇то́съ , цр҃ь і҆и҃левъ , да сни́детъ ны́нѣ съ крⷭ҇та̀ , да ви́димъ и҆ вѣ́рꙋ и҆́мемъ є҆мꙋ̀ . и҆ пропѧ́таѧ с̾ ни́мъ поноша́ста є҆мꙋ̀ . бы́вшꙋ же часꙋ̀ шесто́мꙋ , тма̀ бы́сть по все́й землѝ , до часа̀ девѧ́тагѡ . и҆ в̾ ча́съ девѧ́тыи , возопѝ і҆с҃ъ гла́сомъ ве́лїемъ , гл҃ѧ , є҆ло́й є҆ло́й , лимасавахѳа́ни . є҆́же є҆́сть сказа́емо , бж҃е бж҃е мо́й , во что́ мѧ ѡ҆ста́ви ; и҆ нѣ́цыи ѿ стоѧ́щихъ , слы́шавше гл҃ахꙋ , сѐ и҆лїю̀ гласи́тъ . те́къ же є҆ди́нъ , и҆ напо́лнивъ гꙋ́бꙋ ѻ҆цта̀ , и҆ возло́жь на́трость , напаѧ́ше є҆гѡ̀ , гл҃ѧ , ѡ҆ста́вите да ви́димъ , а҆́ще прїи́детъ и҆лїѧ̀ снѧ́ти є҆гѡ̀ . і҆с҃ъ же пꙋ́щь гла́съ ве́лїи , и҆́з̾дше . и҆ за́вѣса цр҃ко́внаѧ раз̾дра́сѧ на́ двое , с̾вы́ше дони́же . ви́дѣвъ же со́тникъ стоѧ̀ прѧ́мѡ є҆мꙋ̀ , ꙗ҆́кѡ та́кѡ возопи́въ и҆́з̾дше , речѐ , вои́стинꙋ чл҃къ се́й , сн҃ъ бѣ̀ бж҃їи . бѧ́хꙋ же и҆ жены̀ , и҆з̾ дале́ча зрѧ́ще . в̾ ни́хже бѣ̀ мр҃їѧ магдалы́ни , и҆ мр҃їѧ і҆а́кѡва ма́лагѡ , и҆ і҆ѡсі́и мт҃и , и҆ саломі́ѧ . ꙗ҆́же и҆ є҆гда̀ бѣ̀ в̾ галиле́и хожда́хꙋ по не́мъ , и҆ слꙋжа́хꙋ є҆мꙋ̀ , и҆ и҆́ны мно́гїѧ , ꙗ҆́же взыдо́ша с̾ ни́мъ во і҆єрⷭ҇ли́мъ .
 та́же , Гдⷭ҇ь бг҃ъ блгⷭ҇ве́нъ , блгⷭ҇ве́нъ гдⷭ҇ь де́нь днѐ . поспѣши́тъ на́мъ бг҃ъ спасе́нїи на́шихъ , бг҃ъ на́шъ , бг҃ъ спаса́ти .
 трⷭ҇то́е , и҆ по ѻ҆́ч҃е на́шъ . конда́к̾ . гла́съ , и҃ . На́съ ра́ди распѧ́тагѡ , прїиди́те всѝ воспое́мъ . того́ бо ви́дѣвши мр҃і́ѧ на́ древѣ , и҆ гл҃аше , а҆́ще и҆ распѧ́тїе терпи́ши , но ты̀ є҆сѝ сн҃ъ и҆ бг҃ъ мо́й .
 гдⷭ҇и поми́лꙋй , м҃ . посе́м̾ , мл҃твꙋ . и҆́же на всѧ́ко вре́мѧ . гдⷭ҇и поми́лꙋй , гⷤ . сла́ва , и҆ ны́нѣ . чтⷭ҇нѣ́йшꙋю херꙋви́мъ . и҆́менемъ гдⷭ҇нимъ блгⷭ҇вѝ ѻ҆́ч҃е . і҆єре́й : за мл҃твъ ст҃ы́хъ ѻ҆ц҃ъ . та́же , мл҃твꙋ сїю̀ : Влⷣко бж҃е ѻ҆́ч҃е вседержи́телю , и҆ гдⷭ҇и сн҃е є҆диноро́дныи і҆с҃е хрⷭ҇тѐ , и҆ ст҃ы́и д́ш҃е , є҆ди́но бжⷭ҇тво̀ и҆ є҆ди́на си́ла , поми́лꙋй мѧ грѣ́шнаго , и҆ и҆́ми же вѣ́си сꙋдьба́ми , спаси́ мѧ недосто́йнаго раба̀ твоегѡ̀ , ꙗ҆́кѡ бл҃гослове́нъ є҆сѝ во́ вѣки , а҆ми́нь .
 та́же , ча́съ , ѕ҃ . прїиди́те поклони́мсѧ , гⷤ .
 ѱало́мъ , н҃а . Что́ сѧ хва́лиши въ ѕло́бѣ си́льне без̾зако́нїемъ ; ве́сь де́нь не пра́вдꙋ оу҆мы́сливъ . ꙗ҆зы́къ тво́й ꙗ҆́кѡ бри́тва и҆з̾ѡ҆щре́нна , сотвори́лъ є҆сѝ ле́сть . воз̾люби́лъ є҆сѝ ѕло́бꙋ , па́че бл҃госты́ни , не пра́вдꙋ , не́же глаго́лати пра́вдꙋ . воз̾люби́лъ є҆сѝ всѧ̀ гл҃ы пото́пныѧ , ꙗ҆зы́къ льсти́въ . сегѡ̀ ра́ди бг҃ъ разрꙋши́тъ тѧ до конца̀ , восто́ргнетъ тѧ̀ и҆ пресели́тъ тѧ ѿ селе́нїѧ твоегѡ̀ , и҆ ко́рень тво́й ѿ землѝ живы́хъ . оу҆́зрѧтъ пра́веднїи и҆ оу҆боѧ́тсѧ , и҆ ѡ҆ не́мъ воз̾смѣю́тсѧ и҆ рекꙋ́тъ . се́й чл҃къ , и҆́же неположѝ бг҃а помо́щника себѣ̀ , но оу҆пова̀ на мно́жество бога́тства своегѡ̀ , и҆ воз̾мо́же сꙋето́ю свое́ю . а҆́зъ же ꙗ҆́кѡ ма́слина плодови́та в̾ домꙋ̀ бж҃їи , оу҆пова́хъ на млⷭ҇ть бж҃їю во́ вѣки , и҆ в̾ вѣ́къ вѣ́ка . и҆сповѣ́мсѧ тебѣ̀ во́ вѣки , ꙗ҆́кѡ сотвори́лъ є҆сѝ . и҆ терплю̀ и҆́мѧ твоѐ ꙗ҆́кѡ бл҃го , пред̾ прпⷣбными твои́ми .
 ѱало́мъ , р҃и . Бж҃е хвалꙋ̀ мою̀ не премолчѝ , ꙗ҆́кѡ оу҆ста̀ грѣ́шнича , и҆ оу҆ста̀ льсти́вагѡ на мѧ̀ ѿверзо́шасѧ . гл҃аша на мѧ̀ ꙗ҆зы́кѡмъ льсти́вымъ , и҆ словесы̀ ненави́стными ѡ҆быдо́ша мѧ , и҆ бра́шасѧ со мно́ю тꙋ́не . вмѣ́стѡ любвѐ ѡ҆болга́хꙋ мѧ , а҆́зъ же мл҃твꙋ дѣ́ѧхъ . и҆ положи́ша на мѧ̀ ѕла̀ воз̾бл҃га́ѧ , и҆ не́нависть за воз̾любле́нїе моѐ . поста́ви на́нь грѣ́шника , и҆ дїѧ́волъ да ста́нетъ ѡ҆деснꙋ́ю є҆гѡ̀ . внегда̀ сꙋди́тисѧ є҆мꙋ̀ , да и҆зы́детъ ѡ҆сꙋжде́нъ , и҆ мл҃тва є҆гѡ̀ бꙋ́ди в̾ грѣ́хъ . да бꙋ́дꙋтъ дні́е є҆гѡ̀ ма́ли , и҆ є҆пи́скопство є҆гѡ̀ преи́метъ и҆́нъ . да бꙋ́дꙋтъ сы́нове є҆гѡ̀ си́ры , и҆ жена̀ є҆гѡ̀ вдова̀ . дви́жꙋщесѧ да преселѧ́тсѧ сы́нове є҆гѡ̀ , и҆ воспро́сѧтъ . да и҆згна́ни бꙋ́дꙋтъ и҆з̾ домѡ́въ свои́хъ . да взы́щетъ заимода́вецъ всѧ̀ є҆ли́ка сꙋ́ть є҆гѡ̀ , и҆ да восхи́тѧтъ чꙋжді́и трꙋды̀ є҆гѡ̀ . да небꙋ́детъ є҆мꙋ̀ застꙋ́пника , нижѐ бꙋ́детъ и҆́же оу҆ще́дритъ сироты̀ є҆гѡ̀ . да бꙋ́дꙋтъ ча́да є҆гѡ̀ въ па́гꙋбꙋ , въ ро́дъ є҆ди́нъ . да потреби́тсѧ и҆́мѧ є҆гѡ̀ . да воспомѧне́тсѧ без̾зако́нїе ѻ҆те́цъ є҆гѡ̀ пре́д̾ гдⷭ҇емъ , и҆ грѣ́хъ ма́тере є҆гѡ̀ да не ѡ҆чи́ститсѧ . да бꙋ́дꙋтъ пре́д̾ гдⷭ҇емъ вы́нꙋ , и҆ да потреби́тсѧ ѿ землѝ па́мѧть и҆́хъ . зане́же не помѧнꙋ̀ сотвори́ти млⷭ҇ть . и҆ погна̀ чл҃ка ни́ща и҆ оу҆бо́га , и҆ смире́на срⷣцемъ оу҆мертви́ти . и҆ воз̾любѝ клѧ́твꙋ , и҆ прїи́детъ є҆мꙋ̀ . и҆ невосхотѣ̀ бл҃гослове́нїѧ , и҆ оу҆да́литсѧ ѿ негѡ̀ . и҆ ѡ҆блече́сѧ в̾ клѧ́твꙋ ꙗ҆́кѡ в̾ ри́зꙋ . и҆ вни́де ꙗ҆́кѡ вода̀ во оу҆тро́бꙋ є҆гѡ̀ , и҆ ꙗ҆́кѡ є҆ле́й в̾ ко́сти є҆гѡ̀ . да бꙋ́детъ є҆мꙋ̀ ꙗ҆́кѡ ри́за в̾ ню́же ѡ҆блачи́тсѧ , и҆ ꙗ҆́кѡ по́ѧсъ и҆́мже вы́нꙋ ѡ҆поѧсꙋ́етсѧ . сѐ дѣ́ло ѡ҆болга́ющихъ мѧ̀ ѿ́ гдⷭ҇а , и҆ гл҃ющихъ лꙋка́ваѧ на́ дш҃ꙋ мою̀ . и҆ ты̀ гдⷭ҇и , гдⷭ҇и сотворѝ со мно́ю и҆́мене ра́ди своегѡ̀ , ꙗ҆́кѡ бл҃га млⷭ҇ть твоѧ̀ . и҆зба́ви мѧ̀ ꙗ҆́кѡ ни́щь и҆ оу҆бо́гъ є҆́смь а҆́зъ , и҆ срⷣце моѐ смꙋти́сѧ во мнѣ̀ . ꙗ҆́кѡ сѣ́нь є҆гда̀ оу҆клони́тсѧ ѿѧ́хсѧ , сотрѧсо́хсѧ ꙗ҆́кѡ прꙋ́зи . колѣ́на моѧ̀ и҆знемого́ста ѿ поста̀ , и҆ пло́ть моѧ̀ и҆змѣни́сѧ є҆ле́ѧ ра́ди . и҆ а҆́зъ бы́хъ поноше́нїе и҆́мъ . ви́дѣша мѧ покива́ша глава́ми свои́ми . помози́ ми гдⷭ҇и бж҃е мо́й , и҆ спаси́ мѧ по ми́лости твое́й . и҆ разꙋмѣ́ютъ ꙗ҆́кѡ рꙋка̀ твоѧ̀ сѝ , и҆ ты̀ гдⷭ҇и сотвори́лъ є҆сѝ ю҆̀ . прокленꙋ́тъ ті́и , и҆ ты̀ бл҃гослови́ши . воста́ющїи на мѧ̀ постыдѧ́тсѧ , ра́бъ же тво́й воз̾весели́тсѧ . да ѡ҆блекꙋ́тсѧ ѡ҆болга́ющїи мѧ̀ въ сра́мъ , и҆ ѻ҆де́ждꙋтсѧ ꙗ҆́кѡ ѻ҆де́жею стꙋдо́мъ свои́мъ . и҆сповѣ́мсѧ гдⷭ҇ви ѕѣлѡ̀ оу҆сты̀ мои́ми , и҆ посредѣ̀ мно́гъ восхвалю̀ и҆̀ . ꙗ҆́кѡ ста̀ ѡ҆деснꙋ́ю оу҆бо́гагѡ , спастѝ ѿ гонѧ́щихъ дш҃ꙋ мою̀ .
 ѱало́мъ , ч҃ . Живы́и въ по́мощи вы́шнѧгѡ , въ кро́вѣ бг҃а нбⷭ҇нагѡ водвори́тсѧ . рече́тъ гдⷭ҇ви , застꙋ́пникъ мо́й є҆сѝ , и҆ прибѣ́жище моѐ , бг҃ъ мо́й , и҆ оу҆пова́ю на́нь . ꙗ҆́кѡ то́й и҆зба́витъ тѧ̀ ѿ сѣ́ти ло́вчи , и҆ ѿ словесѐ мѧте́жна . пле́щьма свои́ма ѡ҆сѣ́нитъ тѧ̀ , и҆ под̾ крилѣ̀ є҆гѡ̀ надѣ́ешисѧ . ѻ҆рꙋ́жїе ѡ҆бы́детъ тѧ̀ и҆́стина є҆гѡ̀ , не оу҆бои́шисѧ ѿ́ страха нощна́гѡ , ѿ стрѣлы̀ летѧ́щїѧ во́ дне . ѿ ве́щи во тмѣ̀ преходѧ́щїѧ , ѿ срѧ́ща и҆ бѣ́са полꙋ́деннагѡ . паде́тъ ѿ страны̀ твоеѧ̀ ты́сѧща , и҆ тма̀ ѡ҆деснꙋ́ю тебѐ , к̾ тебѣ́ же не прибли́житсѧ . ѻ҆ба́че ѻ҆чи́ма свои́ма смо́триши , и҆ воздаѧ́нїе грѣ́шникѡмъ оу҆́зриши . ꙗ҆́кѡ ты̀ гдⷭ҇и оу҆пова́нїе моѐ , вы́шнѧгѡ положи́лъ є҆сѝ прибѣ́жище твоѐ . непрїи́детъ к̾ тебѣ̀ ѕло̀ , и҆ ра́на неприбли́житсѧ тѣлесѝ твоемꙋ̀ . ꙗ҆́кѡ а҆́нг҃лѡмъ свои́мъ заповѣ́сть ѡ҆ тебѣ̀ , сохрани́ти тѧ̀ во всѣ́хъ пꙋте́хъ твои́хъ . на рꙋка́хъ во́змꙋтъ тѧ̀ , да некогда̀ преткне́ши ѡ҆ ка́мень ногѝ твоеѧ̀ . на а҆́спида и҆ васили́ска настꙋ́пиши , и҆ попере́ши льва̀ и҆ ѕмїѧ̀ . ꙗ҆́кѡ на мѧ̀ оу҆пова̀ , и҆ и҆зба́влю и҆̀ , покры́ю и҆̀ , ꙗ҆́кѡ позна̀ и҆́мѧ моѐ . воз̾зове́тъ ко мнѣ̀ , и҆ оу҆слы́шꙋ и҆̀ . с̾ ни́мъ є҆́смь в̾ ско́рби , и҆змꙋ̀ и҆̀ , и҆ просла́влю є҆гѡ̀ . долготꙋ̀ дні́й и҆спо́лню и҆̀ . и҆ ꙗ҆влю̀ є҆мꙋ̀ спасе́нїе моѐ .
 сла́ва , и҆ ны́нѣ . а҆ллилꙋ́їѧ , гⷤ . гдⷭ҇и поми́лꙋй , гⷤ . сла́ва . тропа́рь , гла́съ , в҃ . Спасе́нїе содѣ́ѧ посредѣ̀ землѝ хрⷭ҇тѐ бж҃е , на крⷭ҇тѣ̀ пречⷭ҇тѣи рꙋ́цѣ своѝ просте́ръ , собира́ѧ всѧ̀ ꙗ҆зы́ки , вопїю́щїѧ , гдⷭ҇и сла́ва тебѣ̀ . и҆ ны́нѣ , боⷢ҇ . Ꙗ҆́кѡ не и҆́мамы дерзнове́нїѧ , за премно́гїѧ грѣхѝ на́ша , но ты̀ и҆́же ѿ тебѐ ро́ждьшагосѧ , молѝ бцⷣе дв҃о , мно́го бо мо́жетъ моли́тва ма́терьнѧ , на оу҆моле́нїе влⷣки , непре́зри грѣ́шныхъ мольбы̀ всечⷭ҇таѧ , ꙗ҆́кѡ млⷭ҇тивъ є҆́сть , и҆ спастѝ могі́и , и҆́же страда́ти на́съ ра́ди и҆з̾во́ливыи .
 та́же , стихѣ́ры . гла́съ , и҃ . Та́кѡ гл҃етъ гдⷭ҇ь і҆ꙋде́ѡмъ , лю́дїе моѝ что̀ сотвори́хъ ва́мъ , и҆лѝ чи́мъ ва́мъ стꙋжи́хъ ; слѣпцы̀ ва́ша просвѣти́хъ , прокаже́нныѧ ѡ҆чи́стихъ , мꙋ́жи сꙋ́щїѧ на ѻ҆дрѣ́хъ воз̾дра́вихъ . лю́дїе моѝ чи́мъ ва́съ ѡ҆скорби́хъ , и҆ что́ ми воздае́те ; за ма́ннꙋ же́лчь , за́ водꙋ же ѻ҆це́тъ , за є҆́же люби́ти мѧ ко крⷭ҇тꙋ́ мѧ пригвожда́ете . к̾ томꙋ̀ нетерплю̀ про́чее , но призовꙋ̀ моѧ̀ ꙗ҆зы́ки , и҆ ті́и менѐ просла́вѧтъ со ѻ҆ц҃е́мъ и҆ со ст҃ы́мъ дх҃омъ , и҆ а҆́зъ да́мъ и҆́мъ живо́тъ вѣ́чныи . два́жды .
 сти́хъ : гла́съ , є҃ . раздѣли́ша ри́зы моѧ̀ себѐ ,꙳ и҆ ѡ҆ ѻ҆де́жди мое́й мета́ша жре́бїѧ . Прїиди́те хрⷭ҇тоно́снїи лю́дїе , да ви́димъ что̀ совѣща̀ і҆ꙋ́да преда́тель , съ свѧще́нники без̾зако́нными , на сп҃са на́шегѡ дне́сь ; пови́нна сме́рти , без̾сме́ртнаго сло́ва сотвори́ша , и҆ пила́тꙋ преда́вше , на мѣ́стѣ ло́бнѣмъ распѧ́ша . и҆ сїѧ̀ стражда̀ вопїѧ́ше сп҃съ на́шъ , глаго́лѧ , ѡ҆ста́ви и҆́мъ ѻ҆́ч҃е грѣ́хъ се́й , и҆ да оу҆вѣ́дѧтъ ꙗ҆зы́цы и҆з̾ ме́ртвыхъ моѐ воскрⷭ҇нїе .
 сти́хъ : да́ша в̾ снѣ́дь мою̀ же́лчь ,꙳ и҆ в̾ жа́ждꙋ мою̀ напои́ша мѧ ѻ҆цта̀ . и҆ па́ки , тꙋ́же , стⷯрꙋ . сла́ва . гла́съ , и҃ . Законополо́жницы і҆и҃левы , і҆ꙋде́и и҆ фарисе́и , ли́къ а҆пⷭ҇льскїи вопїе́тъ к̾ ва́мъ , сѐ цр҃ковь , ю҆́же вы̀ разори́сте . сѐ а҆́гнецъ , є҆го́же вы̀ распѧ́сте , и҆ гро́бꙋ преда́сте . но вла́стїю свое́ю воскр҃се . нельсти́тесѧ і҆ꙋде́и , то́й бо є҆́сть и҆́же в̾ мо́ри спасы́и , и҆ в̾ пꙋсты́ни пита́выи . то́й є҆́сть жи́знь и҆ свѣ́тъ , и҆ ми́ръ ми́рови . и҆ ны́нѣ , то́йже . та́же , проки́менъ . гла́съ , д҃ . да́ша въ снѣ́дь мою̀ же́лчь , и҆ в̾ жа́ждꙋ мою̀ напои́ша мѧ ѻ҆цта̀ . сти́хъ : спаси́ мѧ бж҃е ꙗ҆́кѡ внидо́ша во́ды до дꙋшѝ моеѧ̀ .
 ѿ прⷪ҇рчества и҆са́ина , чте́нїе .
 Та́кѡ гл҃етъ гдⷭ҇ь , сѐ разꙋмѣ́етъ ѻ҆́трокъ мо́й , и҆ вознесе́тсѧ и҆ просла́витсѧ и҆ превознесе́тсѧ ѕѣлѡ̀ . и҆́м̾же ѻ҆́бразомъ оу҆дивѧ́тсѧ мно́зи ѡ҆ тебѣ̀ , та́кѡ ѡ҆без̾сла́витсѧ ѿ чл҃къ видѣ́нїе твоѐ , и҆ сла́ва твоѧ̀ ѿ сыно́въ чл҃ческихъ . та́ко бо оу҆дивѧ́тсѧ ꙗ҆зы́цы мно́зи ѡ҆ не́мъ , и҆ за́ймꙋтъ цр҃їе оу҆ста̀ своѧ̀ , ꙗ҆́кѡ и҆́м̾же невозвѣсти́сѧ ѡ҆ не́мъ , оу҆́зрѧтъ , и҆ и҆́же неслы́шаша , разꙋмѣ́ютъ . гдⷭ҇и кто̀ вѣ́рова слꙋ́хꙋ на́шемꙋ , и҆ мы́шца гдⷭ҇нѧ комꙋ̀ ѿкры́сѧ ; возвѣсти́хомъ пре́д̾ гдⷭ҇емъ , ꙗ҆́кѡ по́ле , и҆ ꙗ҆́кѡ ко́рень в̾ землѝ жа́ждꙋщей . нѣ́сть ѻ҆́браза є҆мꙋ̀ ни сла́вы . и҆ ви́дѣхомъ є҆гѡ̀ , и҆ не и҆мѧ́ше видѣ́нїѧ ни добро́ты , но видѣ́нїе є҆гѡ̀ без̾че́стно , оу҆ма́лено па́че сыно́въ чл҃ческихъ . чл҃къ в̾ ꙗ҆́звѣ сы́и , и҆ оу҆мѣ́ѧ терпѣ́ти болѣ́знь , и҆ не ѿвратѝ лицѐ своѐ , оу҆гото́вивсѧ и҆ не вмѣни́сѧ є҆́же без̾че́стенъ бы́ти , се́й грѣхѝ на́ша но́ситъ , и҆ ѡ҆ на́съ поболѧ́етъ . и҆ мы̀ вмѣни́хомъ є҆гѡ̀ бы́ти в̾ болѣ́зни сꙋ́ща , и҆ в̾ ра́нахъ ѿ́ бг҃а , и҆ во ѡ҆ѕлобле́нїи . то́й же оу҆ѧ́звенъ бы́сть за без̾зако́нїѧ на́ша , и҆ мꙋ́ченъ бы́сть за грѣхѝ на́ша , и҆ наказа́нїе смире́нїѧ на́шегѡ на не́мъ , ꙗ҆́звою бо є҆гѡ̀ мы̀ и҆сцѣлѣ́хомъ всѝ , ꙗ҆́кѡ ѻ҆́вцы заблꙋди́хомъ . ходѧ́ бо чл҃къ пꙋте́мъ свои́мъ прельсти́сѧ , и҆ гдⷭ҇ь преда́стъ є҆гѡ̀ , грѣ́хъ ра́ди на́шихъ . и҆ то́й за є҆́же ѡ҆ѕло́битисѧ , не ѿверза́етъ оу҆́стъ свои́хъ . ꙗ҆́кѡ ѻ҆вча̀ на заколе́нїе веде́сѧ , и҆ ꙗ҆́кѡ а҆́гнецъ пред̾ стригꙋ́щимъ є҆гѡ̀ без̾гла́сенъ , та́ко же не ѿверза́етъ оу҆́стъ свои́хъ . во смире́нїи є҆гѡ̀ сꙋ́дъ є҆гѡ̀ взѧ́тсѧ , ро́дъ же є҆гѡ̀ кто̀ и҆сповѣ́сть ; ꙗ҆́кѡ взе́млетсѧ ѿ землѝ живо́тъ є҆гѡ̀ , ѡ҆ без̾зако́нїи люде́й мои́хъ прїи́де на́ смерть . и҆ да́мъ лꙋка́выѧ вмѣ́стѡ погребе́нїѧ є҆гѡ̀ , и҆ бога́тыѧ вмѣ́стѡ сме́рти є҆гѡ̀ . ꙗ҆́кѡ без̾зако́нїѧ несотворѝ , ни ѡ҆брѣ́тесѧ ле́сть во оу҆стѣ́хъ є҆гѡ̀ . и҆ хо́щетъ гдⷭ҇ь ѡ҆чи́стити є҆гѡ̀ ѿ ра́ны . а҆́ще дадитѐ ѡ҆ грѣсѣ́хъ дꙋша̀ ва́ша , оу҆́зрите сѣ́мѧ долгоживо́тнѡ ; и҆ хо́щетъ гдⷭ҇ь рꙋко́ю свое́ю ѿꙗ҆́ти болѣ́знь ѿ дꙋшѝ є҆гѡ̀ , и҆ ꙗ҆ви́ти и҆́мъ свѣ́тъ , и҆ созда́ти ра́зꙋмъ , ѡ҆правда́ти пра́ведника до́брѣ слꙋжа́ща мно́гимъ , и҆ грѣхѝ и҆́хъ то́й вознесе́тъ . сегѡ̀ ра́ди наслѣ́дитъ мно́гихъ , и҆ крѣ́пкихъ раздѣли́тъ коры́сть . занѐ предана̀ бы́сть на́ смерть дш҃а є҆гѡ̀ , и҆ со без̾зако́нными вмѣне́нъ бы́сть . и҆ то́й оу҆́бѡ грѣхѝ мно́гихъ воз̾несе́тъ , и҆ за грѣхѝ и҆́хъ преда́стсѧ . воз̾весели́сѧ непло́ды неражда́ющаѧ , расто́ргни и҆ возопѝ неболѣ́вшаѧ . ꙗ҆́кѡ мно́га ча́да пꙋсты́ѧ па́че , не́жели и҆мꙋ́щїѧ мꙋ́жа .
 та́же , а҆пⷭ҇лъ , къ є҆вре́ѡмъ . заⷱ҇ , т҃ѕ . Бра́тїе , ст҃ѧ́и и҆ ст҃ѧ́емїи , ѿ є҆ди́ногѡ всѝ , є҆ѧ́же ра́ди вины̀ нестыди́тсѧ бра́тїю нарица́ти и҆́хъ гл҃ѧ . воз̾вѣщꙋ̀ и҆́мѧ твоѐ бра́тїи мое́й . посредѣ̀ цр҃кве воспою́ тѧ . и҆ па́ки , а҆́зъ бꙋ́дꙋ надѣ́ѧсѧ на́нь . и҆ па́ки , сѐ а҆́зъ и҆ дѣ́ти ꙗ҆́же ми да́лъ є҆́сть бг҃ъ . поне́же оу҆́бѡ дѣ́ти прїѡ҆бщи́шасѧ пло́ти и҆ кро́ви , и҆ то́й подо́бнѣ прїѡ҆бщи́сѧ тѣ́хже , да сме́ртїю оу҆пра́зднитъ и҆мꙋ́щаго держа́вꙋ сме́рти , си́рѣчь дїѧ́вола . и҆ и҆зба́витъ си́хъ є҆ли́цы стра́хомъ сме́рти по всемꙋ̀ житїю̀ пови́нны бѣ́ша рабо́тѣ . не ѿ а҆́нг҃лъ оу҆́бѡ когда̀ прїе́млетъ , но ѿ сѣ́мене а҆враа́мова прїе́млетъ , ѿ ню́дꙋ же до́лженъ бѣ̀ по всемꙋ̀ подо́битисѧ бра́тїи , да ми́лостивъ бꙋ́детъ и҆ вѣ́ренъ первосщ҃е́нникъ ꙗ҆́же к̾ бг҃ꙋ , во є҆́же ѡ҆чи́стити грѣхѝ людьскі́ѧ . ѡ҆ не́мже бо пострада̀ са́мъ и҆скꙋше́нъ бы́въ , мо́жетъ и҆ напа́ствованнымъ помощѝ .
 та́же , є҆ѵⷢ҇а́лїе , ѿ лꙋкѝ . заⷱ҇ , ра҃і . Во́ времѧ ѻ҆́но , ведѧ́хꙋ со і҆с҃омъ , и҆ и҆́на два̀ ѕлодѣ́ѧ с̾ ни́мъ оу҆би́ти . и҆ є҆гда̀ прїидо́ша на мѣ́сто , нарица́емое ло́бное , тꙋ̀ распѧ́ша є҆гѡ̀ , и҆ ѕлодѣ́ѧ , ѻ҆́вогѡ оу҆́бѡ ѡ҆деснꙋ́ю , а҆ дрꙋга́го ѡ҆шꙋ́юю . і҆с҃ъ же гл҃аше , ѻ҆́ч҃е , ѿпꙋстѝ и҆́мъ , невѣ́дѧтъ бо что̀ творѧ́тъ . раз̾дѣлѧ́юще же ри́зы є҆гѡ̀ , мета́хꙋ жре́бїѧ . и҆ стоѧ́хꙋ лю́дїе зрѧ́ще . рꙋга́хꙋжесѧ и҆ кнѧ́зи с̾ ни́ми , гл҃юще , и҆ны́ѧ спасѐ , да спасе́тъ и҆ себѐ , а҆́ще то́й є҆́сть хрⷭ҇то́съ , бж҃їи и҆збра́нныи . рꙋга́хꙋжесѧ є҆мꙋ̀ и҆ во́ини пристꙋпа́юще , и҆ ѻ҆це́тъ придѣ́юще є҆мꙋ̀ , и҆ гл҃ахꙋ , а҆́ще ты̀ є҆сѝ цр҃ь і҆ꙋде́йскъ , спаси́сѧ са́мъ . бѣ́ же и҆ написа́нїе напи́сано над̾ ни́мъ , писмены̀ є҆́ллинскими , и҆ ри́мскими , и҆ є҆вре́йскими , се́й є҆́сть цр҃ь і҆ꙋде́йскъ . є҆ди́нъ же ѿ ѡ҆бѣ́шеною ѕлодѣ́ю , хꙋ́лѧше є҆гѡ̀ , гл҃ѧ , а҆́ще ты̀ є҆сѝ хрⷭ҇то́съ , спасѝ себѐ и҆ на́ю . ѿвѣща́въ же дрꙋгі́и , преща́ше є҆мꙋ̀ , гл҃ѧ , нилѝ ты̀ бои́шисѧ бг҃а , ꙗ҆́кѡ в̾ то́мже ѡ҆сꙋжде́нъ є҆сѝ ; и҆ мы̀ оу҆́бѡ в̾ пра́вдꙋ , досто́йнаѧ бо по дѣ́ломъ на́ю воспрїе́млева , се́й же ни є҆ди́ногѡ ѕла̀ сотворѝ . и҆ гл҃аше і҆с҃ови , помѧни́ мѧ гдⷭ҇и , є҆гда̀ прїи́деши во црⷭ҇твїи сѝ . и҆ речѐ є҆мꙋ̀ і҆с҃ъ , а҆ми́нь гл҃ю тебѣ̀ , дне́сь со мно́ю бꙋ́деши в̾ раѝ . бѣ́ же ча́съ ꙗ҆́кѡ шесты́и , и҆ тма̀ бы́сть по все́й землѝ , до часа̀ девѧ́тагѡ . и҆ поме́рче сл҃нце , и҆ за́вѣса цр҃ко́внаѧ раздра́сѧ посредѣ̀ . и҆ воз̾гла́шь гла́сомъ ве́лїемъ і҆с҃ъ , речѐ , ѻ҆́ч҃е , в̾ рꙋ́цѣ твоѝ предаю̀ дх҃ъ мо́й . и҆ сїѧ̀ ре́къ , и҆́з̾дше . ви́дѣвъ же со́тникъ бы́вшее , просла́ви бг҃а , гл҃ѧ , вои́стинꙋ чл҃къ се́й , пра́веденъ бѣ̀ . и҆ всѝ прише́дшїи наро́ди на позо́ръ се́й , ви́дѧще быва́ющаѧ , бїю́ще пе́рси своѧ̀ , воз̾враща́хꙋсѧ . стоѧ́хꙋ же всѝ зна́емїи є҆гѡ̀ и҆з̾дале́че . и҆ жены̀ спослѣ́дствовавшїѧ є҆мꙋ̀ ѿ галиле́и , зрѧ́ще си́хъ .
 та́же , Ско́рѡ да пред̾варѧ́тъ ны̀ щедро́ты твоѧ̀ гдⷭ҇и , ꙗ҆́кѡ ѡ҆бнища́хѡмъ ѕѣлѡ̀ , помозѝ на́мъ бж҃е спаси́телю на́шъ , сла́вы ра́ди и҆́мене твоегѡ̀ гдⷭ҇и , и҆зба́ви на́съ , и҆ ѡ҆чи́сти грѣхѝ на́ша , и҆́мене твоегѡ̀ ра́ди .
 трⷭ҇то́е , и҆ по ѻ҆́ч҃е на́шъ . конда́к̾ . гла́съ , и҃ . На́съ ра́ди распѧ́тагѡ , прїиди́те всѝ воспое́мъ . того́ бо ви́дѣвши мр҃і́ѧ на́ древѣ , и҆ гл҃аше , а҆́ще и҆ распѧ́тїе терпи́ши , но ты̀ є҆сѝ сн҃ъ и҆ бг҃ъ мо́й .
 гдⷭ҇и поми́лꙋй , м҃ . посе́м̾ , мл҃твꙋ . и҆́же на всѧ́ко вре́мѧ . гдⷭ҇и поми́лꙋй , гⷤ . сла́ва , и҆ ны́нѣ . чтⷭ҇нѣ́йшꙋю херꙋви́мъ . и҆́менемъ гдⷭ҇нимъ блгⷭ҇вѝ ѻ҆́ч҃е . і҆єре́й : за мл҃твъ ст҃ы́хъ ѻ҆ц҃ъ . та́же , мл҃твꙋ сїю̀ : Бж҃е и҆ гдⷭ҇и си́ламъ , и҆ всеѧ̀ тва́ри содѣ́телю , и҆́же за милосе́рдїе не и҆зрече́нныѧ млⷭ҇ти твоеѧ̀ , є҆диноро́днагѡ сн҃а твоегѡ̀ гдⷭ҇а на́шегѡ і҆с҃а хрⷭ҇та̀ , низ̾посла́въ на спасе́нїе ро́дꙋ на́шемꙋ , и҆ честны́мъ є҆гѡ̀ крⷭ҇то́мъ , рꙋкописа́нїе грѣ́хъ на́шихъ растерза́въ , и҆ ѡ҆бличи́въ тѣ́мъ нача́ла и҆ вла́сти тмы̀ . са́мъ влⷣко чл҃колю́бче , прїимѝ ѿ на́съ грѣ́шныхъ , бл҃года́рныѧ сїѧ̀ мл҃твы , и҆ и҆зба́ви на́съ ѿ всѧ́кагѡ всегꙋби́тельнагѡ и҆ мра́чнагѡ грѣхопаде́нїѧ , и҆ всѣ́хъ и҆́же ѡ҆ѕло́бити на́съ и҆́щꙋщихъ , ви́димыхъ и҆ неви́димыхъ вра́гъ . пригвоздѝ стра́сѣ твое́мъ пло́ти на́ша , и҆ не оу҆клонѝ серде́цъ на́шихъ , в̾ словеса̀ и҆ помышле́нїѧ лꙋка́вствїѧ , но любо́вїю твое́ю оу҆ѧзвѝ дш҃а на́ша . да к̾ тебѣ̀ всегда̀ взира́юще , и҆ є҆́же ѿ тебѐ свѣ́томъ наставлѧ́еми , тебѐ неприкоснове́ннагѡ и҆ присносꙋ́щнагѡ зрѧ́ще свѣ́та , непреста́нное тебѣ̀ и҆сповѣ́данїе , и҆ бл҃годаре́нїе воз̾сыла́емъ , без̾нача́льномꙋ ѻ҆ц҃ꙋ , со є҆диноро́днымъ тѝ сн҃омъ , и҆ съ прест҃ы́мъ и҆ бл҃ги́мъ и҆ животворѧ́щимъ тѝ дх҃омъ , ны́нѣ и҆ при́снѡ и҆ во́ вѣки вѣко́мъ , а҆ми́нь .
 та́же , ча́съ , ѳ҃ . прїиди́те поклони́мсѧ , гⷤ .
 ѱало́мъ , н҃и . И҆зми́ мѧ ѿ вра́гъ мои́хъ бж҃е , и҆ ѿ воста́ющихъ намѧ̀ и҆зба́ви мѧ . и҆зми́ мѧ ѿ творѧ́щихъ без̾зако́нїе , и҆ ѿ мꙋ́жь кро́ве спаси́ мѧ . ꙗ҆́кѡ сѐ оу҆лови́ша дш҃ꙋ мою̀ , нападо́ша намѧ̀ крѣ́пцыи . ни без̾зако́нїе моѐ , ни грѣ́хъ мо́й гдⷭ҇и . без̾ без̾зако́нїѧ теко́хъ , и҆ напра́вихъ . воста́ни в̾ стрѣ́тенїе моѐ , и҆ ви́ждь . и҆ ты̀ гдⷭ҇и бж҃е си́лъ , бж҃е і҆и҃левъ . воньмѝ посѣти́ти всѧ̀ ꙗ҆зы́ки , не оу҆ще́дриши всѧ̀ дѣ́лающїѧ без̾зако́нїе . воз̾вратѧ́тсѧ на́ вечеръ , и҆ вза́лчꙋтъ ꙗ҆́кѡ псѝ , и҆ ѡ҆бы́дꙋтъ гра́дъ . сѐ ті́и ѿвѣща́ютъ оу҆сты̀ свои́ми , и҆ ѻ҆рꙋ́жїе во оу҆стна́хъ и҆́хъ . ꙗ҆́кѡ кто̀ слы́ша ; и҆ ты̀ гдⷭ҇и посмѣе́шисѧ и҆́мъ , оу҆ничижи́ши всѧ̀ ꙗ҆зы́ки . держа́вꙋ мою̀ к̾ тебѣ̀ сохраню̀ . ꙗ҆́кѡ ты̀ бж҃е застꙋ́пникъ мо́й є҆сѝ . бг҃ъ мо́й , млⷭ҇ть є҆гѡ̀ пред̾вари́тъ мѧ . бг҃ъ мо́й ꙗ҆ви́тъ мнѣ̀ на вразѣ́хъ мои́хъ . не оу҆бі́й и҆́хъ , да некогда̀ забꙋ́дꙋтъ зако́нъ тво́й . разженѝ и҆́хъ си́лою твое́ю , и҆ низ̾ложѝ и҆́хъ защи́тниче мо́й гдⷭ҇и . грѣ́хъ оу҆́стъ и҆́хъ , сло́во оу҆сте́нъ и҆́хъ , и҆ ꙗ҆́ти бꙋ́дꙋтъ в̾ горды́ни свое́й . и҆ ѿ клѧ́твы и҆ лжѝ воз̾вѣстѧ́тсѧ в̾ кончи́нѣ , во́ гнѣвѣ кончи́ны , и҆ небꙋ́дꙋтъ . и҆ оу҆вѣ́дѧтъ , ꙗ҆́кѡ бг҃ъ ѡ҆блада́етъ і҆а́кѡвомъ и҆ концы̀ землѝ . воз̾вратѧ́тсѧ на́ вечеръ , и҆ вза́лчꙋтъ ꙗ҆́кѡ псѝ , и҆ ѡ҆бы́дꙋтъ гра́дъ . ті́и разы́дꙋтсѧ ꙗ҆́сти . а҆́ще ли же ненасы́тѧтсѧ и҆ поро́пщꙋтъ . а҆́зъ же воспою̀ си́лꙋ твою̀ , и҆ воз̾ра́дꙋюсѧ заꙋ́тра млⷭ҇ти твое́й . ꙗ҆́кѡ бы́сть застꙋ́пникъ мо́й , и҆ прибѣ́жище моѐ , въ де́нь печа́ли моеѧ̀ . помо́щникъ мо́й є҆сѝ тебѣ̀ пою̀ . ꙗ҆́кѡ бг҃ъ помо́щникъ мо́й є҆́сть , бж҃е мо́й млⷭ҇ть моѧ̀ .
 ѱало́мъ , рл҃ѳ . И҆зми́ мѧ гдⷭ҇и ѿ чл҃ка лꙋка́ва , ѿ́ мꙋжа непра́ведна и҆зба́ви мѧ . и҆́же помы́слиша непра́вдꙋ в̾ срⷣцы , ве́сь де́нь ѡ҆полча́хꙋ бра́ни . и҆з̾ѡ҆стри́ша ꙗ҆зы́къ сво́й ꙗ҆́кѡ ѕмі́инъ , ꙗ҆́дъ а҆́спидинъ под̾ оу҆стна́ми и҆́хъ . сохрани́ мѧ гдⷭ҇и и҆з̾ рꙋкѝ грѣ́шничи , ѿ чл҃къ непра́веденъ и҆зми́ мѧ . и҆́же помы́слиша запѧ́ти стопы̀ моѧ̀ . скры́ша го́рдїи сѣ́ть мнѣ̀ . и҆ оу҆́жи препѧ́ша сѣ́ть нога́мъ мои́мъ , при стезѝ собла́зны положи́ша ми . рѣ́хъ гдⷭ҇ви , бг҃ъ мо́й є҆сѝ ты̀ , внꙋшѝ гдⷭ҇и гла́съ моле́нїѧ моегѡ̀ . гдⷭ҇и гдⷭ҇и си́ла спасе́нїѧ моегѡ̀ , ѡ҆сѣни́лъ є҆сѝ над̾ главо́ю мое́ю в̾ де́нь бра́ни . не преда́ждь менѐ гдⷭ҇и ѿ жела́нїѧ моегѡ̀ грѣ́шникꙋ . помы́слиша намѧ̀ , не ѡ҆ста́ви менѐ , да некогда̀ воз̾несꙋ́тсѧ . глава̀ ѡ҆крꙋже́нїѧ и҆́хъ , трꙋ́дъ оу҆сте́нъ и҆́хъ , покры́етъ и҆́хъ . падꙋ́тъ на ни́хъ оу҆́глїѧ ѻ҆́гненаѧ . низ̾ложи́ши и҆́хъ в̾ страсте́хъ и҆ непостоѧ́тъ . мꙋ́жь ꙗ҆зы́ченъ не и҆спра́витсѧ на землѝ . мꙋ́жа непра́ведна ѕло̀ оу҆лови́тъ во и҆стлѣ́нїе . позна́хъ ꙗ҆́кѡ сотвори́тъ гдⷭ҇ь сꙋ́дъ ни́щимъ , и҆ ме́сть оу҆бо́гимъ . ѻ҆ба́че пра́веднїи и҆сповѣ́дѧтсѧ и҆́мени твоемꙋ̀ , и҆ вселѧ́тсѧ пра́вїи с̾ лице́мъ твои́мъ .
 ѱало́мъ , п҃є . Приклонѝ гдⷭ҇и оу҆́хо твоѐ , и҆ оу҆слы́ши мѧ , ꙗ҆́кѡ ни́щь и҆ оу҆бо́гъ є҆́смь а҆́зъ . сохранѝ дш҃ꙋ мою̀ , ꙗ҆́кѡ прⷣпбенъ є҆́смь . спасѝ раба̀ твоегѡ̀ бж҃е мо́й , оу҆пова́ющагѡ натѧ̀ . поми́лꙋй мѧ гдⷭ҇и , ꙗ҆́кѡ к̾ тебѣ̀ воз̾зовꙋ̀ ве́сь де́нь . воз̾веселѝ дш҃ꙋ раба̀ твоегѡ̀ , ꙗ҆́кѡ к̾ тебѣ̀ взѧ́хъ дш҃ꙋ мою̀ . ꙗ҆́кѡ ты̀ гдⷭ҇и бл҃гъ , и҆ долготерпѣли́въ , и҆ многомлⷭ҇тивъ всѣ́мъ призыва́ющимъ тѧ̀ . внꙋшѝ гдⷭ҇и моли́твꙋ мою̀ , и҆ воньмѝ гла́сꙋ моле́нїѧ моегѡ̀ . въ де́нь печа́ли моеѧ̀ воз̾ва́хъ к̾ тебѣ̀ , ꙗ҆́кѡ оу҆слы́ша мѧ . нѣ́сть подо́бенъ тебѣ̀ в̾ бо́зѣхъ гдⷭ҇и , и҆ нѣ́сть по дѣ́ломъ твои́мъ . всѝ ꙗ҆зы́цы є҆ли́кѡ сотворѝ , прїи́дꙋтъ и҆ покло́нѧтсѧ пред̾ тобо́ю гдⷭ҇и , и҆ просла́вѧтъ и҆́мѧ твоѐ . ꙗ҆́кѡ ве́лїи є҆сѝ ты̀ , и҆ творѧ́и чꙋдеса̀ , ты̀ є҆сѝ бг҃ъ є҆ди́нъ . наста́ви мѧ гдⷭ҇и на пꙋ́ть тво́й , и҆ пойдꙋ̀ во и҆́стинѣ твое́й . да воз̾весели́тсѧ се́рдце моѐ , боѧ́тисѧ и҆́мене твоегѡ̀ . и҆сповѣ́мсѧ тебѣ̀ гдⷭ҇и бж҃е мо́й всѣ́мъ срⷣцемъ мои́мъ , и҆ просла́влю и҆́мѧ твоѐ в̾ вѣ́къ . ꙗ҆́кѡ млⷭ҇ть твоѧ̀ ве́лїѧ на мнѣ̀ , и҆ и҆зба́ви дш҃ꙋ мою̀ ѿ а҆́да преи҆спо́днѧгѡ . бж҃е , законопрестꙋ́пницы воста́ша намѧ̀ , и҆ со́нмъ держа́вныхъ взыска́ша дш҃ꙋ мою̀ , и҆ непред̾ложи́ша тебѐ пред̾ собо́ю . и҆ ты̀ гдⷭ҇и бж҃е мо́й ще́дръ и҆ млⷭ҇тивъ , долготерпѣли́въ и҆ многомлⷭ҇тивъ и҆ и҆́стиненъ . при́зри намѧ̀ и҆ поми́лꙋй мѧ̀ . да́ждь держа́вꙋ твою̀ ѻ҆́трокꙋ твоемꙋ̀ , и҆ спасѝ сы́на рабы̀ твоеѧ̀ . сотворѝ со мно́ю зна́менїе во́ бл҃го , и҆ да ви́дѧтъ ненави́дѧщїи мѧ̀ , и҆ постыдѧ́тсѧ . ꙗ҆́кѡ ты̀ гдⷭ҇и помо́же мѝ и҆ оу҆тѣ́шилъ мѧ є҆сѝ .
 сла́ва , и҆ ны́нѣ . а҆ллилꙋ́їѧ , гⷤ . гдⷭ҇и поми́лꙋй , гⷤ . сла́ва . тропа́рь , гла́съ , и҃ . Ви́дѧ разбо́йникъ нача́льника жи́зни , на крⷭ҇тѣ̀ ви́сѧща , и҆ глаго́лаше , а҆́ще небы̀ бг҃ъ бы́лъ вопло́щьсѧ , и҆́же с̾ на́ми распны́исѧ , небы̀ сл҃нце лꙋчѝ своѧ̀ потаи́ло , нижѐ землѧ̀ трепе́щꙋщи трѧсла́сѧ . но и҆́же за всѧ̀ терпѧ́и , помѧни́ мѧ сп҃се є҆гда̀ прїи́деши во црⷭ҇твїи сѝ . и҆ ны́нѣ , боⷢ҇ . И҆́же на́съ ра́ди рожде́исѧ ѿ дв҃ы , и҆ распѧ́тїе претерпѣ́въ бл҃гі́и , и҆спрове́ргїи сме́ртїю сме́рть , и҆ воскрⷭ҇нїе ꙗ҆́вль ꙗ҆́кѡ бг҃ъ , непре́зри и҆́хже созда̀ рꙋко́ю свое́ю . ꙗ҆вѝ чл҃колю́бїе своѐ млⷭ҇тиве . прїимѝ ро́ждьшꙋю тѧ̀ бцⷣꙋ молѧ́щꙋсѧ заны̀ , и҆ спасѝ сп҃се на́шъ лю́ди согрѣ́ш̾шїѧ .
 та́же , стихѣ́ры . гла́съ , з҃ . Оу҆́жасъ бѣ̀ ви́дѣти , нб҃ꙋ и҆ землѝ творца̀ на крⷭ҇тѣ̀ ви́сима . сл҃нце поме́ркше , де́нь же па́ки в̾ но́щь преложи́сѧ . и҆ зе́млю и҆з̾ гробо́въ и҆спꙋща́ющꙋ тѣлеса̀ ме́ртвыхъ . с̾ ни́миже поклонѧ́ем̾тисѧ , спасѝ на́съ . два́жды .
 сти́хъ : раздѣли́ша ри́зы моѧ̀ себѐ ,꙳ и҆ ѡ҆ ѻ҆де́жди мое́й мета́ша жре́бїѧ . Є҆гда̀ на крⷭ҇тѣ̀ пригвозди́ша без̾зако́ннїи гдⷭ҇а сла́вы , вопїѧ́ше к̾ ни́мъ , чи́мъ ва́съ ѡ҆печа́лихъ , и҆лѝ ѡ҆ че́мъ прогнѣ́вахъ , и҆ пре́жде менѐ кто̀ ва́съ и҆зба́ви ѿ ско́рби ; и҆ ны́нѣ что́ ми воз̾да́сте ѕла́ѧ за блага́ѧ ; за сто́лпъ ѻ҆́гненыи , на крⷭ҇тѣ́ мѧ пригвозди́сте . за ѻ҆́блакъ , гро́бъ ми и҆скопа́сте . за ма́ннꙋ , же́лчь ми принесо́сте , за́водꙋ , ѻ҆цта́ мѧ напои́сте . про́чее призовꙋ̀ моѧ̀ ꙗ҆зы́ки , и҆ ті́и мѧ просла́вѧтъ , со ѻ҆ц҃е́мъ и҆ со ст҃ы́мъ дх҃омъ .
 сти́хъ : да́ша в̾ снѣ́дь мою̀ же́лчь ,꙳ и҆ в̾ жа́ждꙋ мою̀ напои́ша мѧ ѻ҆цта̀ . и҆ па́ки , тꙋ́же , стⷯрꙋ . сла́ва . гла́съ , ѕ҃ . Дне́сь ви́ситъ на́ древѣ , и҆́же на вода́хъ зе́млю повѣ́шеи . вѣнце́мъ ѿ те́рнїѧ ѡ҆блага́етсѧ , и҆́же а҆́нг҃лѡмъ цр҃ь . въ ло́жнꙋю багрѧни́цꙋ ѡ҆блачи́тсѧ , ѡ҆блача́ѧи нб҃са̀ ѻ҆́блаки . оу҆даре́нїе прїѧ́тъ , и҆́же во і҆ѡрда́нѣ свободи́выи а҆да́ма . гвоздьмѝ пригвозди́сѧ , жени́хъ цр҃ко́вныи . копїе́мъ прободе́сѧ , сн҃ъ дв҃ыѧ . поклонѧ́емсѧ страсте́мъ твои́мъ хрⷭ҇тѐ [покло́н̾ до землѝ] . поклонѧ́емсѧ страсте́мъ твои́мъ хрⷭ҇тѐ [покло́н̾ до землѝ] . поклонѧ́емсѧ стрⷭ҇те́мъ твои́мъ хрⷭ҇тѐ [покло́н̾ до землѝ] . покажѝ на́мъ и҆ сла́вное твоѐ воскрⷭ҇нїе . и҆ ны́нѣ , то́йже . та́же , проки́менъ . гла́съ , ѕ҃ . речѐ безꙋ́менъ в̾ срⷣцы свое́мъ , нѣ́сть бг҃а . сти́хъ : нѣ́сть творѧ́и бл҃госты́ню , нѣ́сть до є҆ди́нагѡ .
 ѿ пррⷪ҇чества і҆єремі́ина , чте́нїе .
 Гдⷭ҇и скажи́ ми да разꙋмѣ́ю . тогда̀ ви́дѣхъ начина́нїѧ и҆́хъ , а҆́зъ же ꙗ҆́кѡ а҆́гнѧ неѕло́биво ведо́мо на заколе́нїе , но разꙋмѣ́хъ , ꙗ҆́кѡ намѧ̀ помы́слиша по́мыслъ лꙋка́въ , гл҃юще , прїиди́те и҆ вложи́мъ дре́во в̾ хлѣ́бъ є҆гѡ̀ , и҆ и҆стреби́мъ є҆гѡ̀ ѿ землѝ живы́хъ , и҆ и҆́мѧ є҆гѡ̀ да непомѧне́тсѧ к̾ томꙋ̀ . гдⷭ҇и си́ламъ и҆́же сꙋ́диши пра́веднѡ , и҆ и҆спыта́ѧ срⷣца̀ и҆ оу҆тро́бы , да ви́жꙋ є҆́же ѿ тебѐ ѿмще́нїе твоѐ на ни́хъ , ꙗ҆́кѡ к̾ тебѣ̀ ѿкры́хъ ѡ҆правда́нїе моѐ . сегѡ̀ ра́ди та́кѡ гл҃етъ гдⷭ҇ь к̾ мꙋ́жемъ а҆наѳѡ́ѳскимъ и҆́щꙋщимъ дш҃ꙋ твою̀ , и҆ гл҃ющимъ , не и҆́маши проро́чествовати ѡ҆ и҆́мени гдⷭ҇ни . а҆́ще ли же нѝ , оу҆́мреши в̾ рꙋка́хъ на́шихъ . сегѡ̀ ра́ди та́кѡ гл҃етъ гдⷭ҇ь си́ламъ , сѐ а҆́зъ посѣщꙋ̀ на ни́хъ , ю҆́ноши и҆́хъ ѻ҆рꙋ́жїемъ оу҆́мрꙋтъ , и҆ сн҃ове и҆́хъ и҆ дще́рѧ и҆́хъ сконча́ютсѧ гла́домъ , и҆ ѡ҆ста́нка небꙋ́дꙋтъ ѿ ни́хъ . занѐ , наведꙋ̀ ѕла́ѧ на живꙋ́щихъ во а҆наѳѡ́ѳѣ , в̾ лѣ́то посѣще́нїѧ и҆́хъ . пра́веденъ є҆сѝ гдⷭ҇и , ꙗ҆́кѡ ѿвѣща́ю к̾ тебѣ̀ . ѻ҆ба́че сꙋдьбы̀ воз̾глаго́лю к̾ тебѣ̀ . что̀ ꙗ҆́кѡ пꙋ́ть нечести́вымъ спѣ́етсѧ , и҆ добро̀ є҆́сть всѣ́мъ и҆́же престꙋпа́ютъ и҆ без̾зако́ннѡ дѣ́ютъ . оу҆гобзи́шасѧ всѝ ѿмѣта́ющїи ѿмета́нїѧ . насади́лъ є҆сѝ и҆́хъ , и҆ оу҆корени́шасѧ . ча́да сотвори́ша , и҆ сотвори́ша пло́дъ . бли́зъ є҆сѝ ты̀ оу҆сто́мъ и҆́хъ , дале́че же ѿ оу҆тро́бъ и҆́хъ . и҆ ты̀ гдⷭ҇и вѣ́си мѧ и҆ ви́дѣлъ мѧ є҆сѝ , и҆ и҆скꙋси́лъ є҆сѝ се́рдце моѐ пред̾ собо́ю . соберѝ и҆́хъ ꙗ҆́кѡ ѻ҆́вцы на заколе́нїе , и҆ ѡ҆чи́сти ѧ҆̀ в̾ де́нь заколе́нїѧ и҆́хъ . доко́лѣ воспла́четсѧ всѧ̀ землѧ̀ , и҆ трава̀ всѧ̀ се́льнаѧ и҆́з̾схнетъ , ѿ ѕло́бъ живꙋ́щихъ на не́й . и҆ погибо́ша ско́ти и҆́хъ и҆ пти́цы , ꙗ҆́кѡ реко́ша , не оу҆́зритъ бг҃ъ пꙋте́й на́шихъ , твоѧ́ же но́ги текꙋ́тъ и҆ ѡ҆слабѣ́стасѧ . собере́тесѧ всѧ̀ ѕвѣ́ри се́льныѧ , и҆ да прїи́дꙋтъ є҆́же снѣ́сти є҆ѧ̀ . па́стырїе мно́зи просмради́ша виногра́дъ мо́й , и҆ ѡ҆скверни́ша ча́сть мою̀ жела́емꙋю . в̾ пꙋсты́ню же непрохо́днꙋю положи́сѧ , и҆ в̾ требле́нїе па́гꙋбы . ꙗ҆́кѡ та́кѡ гл҃етъ гдⷭ҇ь ѡ҆ всѣ́хъ сосѣ́дѣхъ лꙋка́выхъ , и҆ каса́ющихсѧ наслѣ́дїю моемꙋ̀ , є҆́же раздѣли́хъ лю́демъ мои́мъ і҆и҃лю . сѐ а҆́зъ востерза́ю и҆́хъ ѿ землѝ и҆́хъ . и҆ до́мъ і҆ꙋ́довъ и҆змꙋ̀ ѿ среды̀ и҆́хъ . и҆ бꙋ́детъ повнегда̀ и҆зѧ́ти ми и҆́хъ , и҆ вселю̀ и҆́хъ кого́ждо в̾ достоѧ́нїе своѐ , и҆ кого́ждо в̾ зе́млю и҆́хъ .
 та́же , а҆пⷭ҇лъ , къ є҆вре́ѡмъ . заⷱ҇ , тк҃д . Бра́тїе , и҆мꙋ́ще дерзнове́нїе , вхо́дъ ст҃ы́хъ кро́вїю і҆с҃ъ хрⷭ҇то́вою , є҆го́же ѡ҆бнови́лъ є҆́сть на́мъ пꙋ́ть но́въ и҆ жи́въ , завѣ́сою ; си́рѣчь , пло́тїю свое́ю , и҆ а҆рхїєре́ѧ вели́ка в̾ домꙋ̀ бж҃їи . да пристꙋпа́емъ со и҆́стиннымъ срⷣцемъ , и҆ и҆з̾вѣще́нїемъ вѣ́ры , ѡ҆чище́ни срⷣца̀ ѿ со́вѣсти лꙋка́выѧ , и҆ и҆змове́ни тѣлеса̀ водо́ю чи́стою , да держи́мъ и҆сповѣ́данїе оу҆пова́нїю неꙋкло́нно , вѣ́ренъ бо є҆́сть ѡ҆бѣща́выи . и҆ да разꙋмѣва́емъ дрꙋ́гъ дрꙋ́га в̾ поѡ҆щре́нїи любвѐ , и҆ до́брыхъ дѣ́лъ , не ѡ҆ставлѧ́юще цр҃ко́вныхъ собра́нїи свои́хъ , ꙗ҆́коже є҆́сть нѣ́кимъ ѻ҆бы́чай , но дрꙋ́гъ дрꙋ́га под̾виза́юще . и҆ толи́кѡ па́че молѧ́щесѧ , є҆ли́кѡ ви́дите приближа́ющьсѧ де́нь сꙋ́дныи . во́лею бо согрѣша́ющимъ на́мъ по прїѧ́тїи ра́зꙋма и҆́стины , к̾ томꙋ̀ ѡ҆ грѣсѣ́хъ не ѡ҆брѣта́етсѧ же́ртва . стра́шно же нѣ́кое ча́ѧнїе сꙋда̀ , и҆ ѻ҆гнѧ̀ ре́вность , поѧ́сти хотѧ́щагѡ сопроти́вныѧ . ѿве́ргъсѧ кто̀ зако́на мѡѷсе́ѡва , без̾ милосе́рдїѧ придвою̀ и҆лѝ тре́хъ свидѣ́тель оу҆мира́етъ . коли́цѣ мни́тъ го́ршей сподо́битисѧ мꙋ́цѣ , и҆́же сн҃а бж҃їѧ попра́выи , и҆ кро́вь завѣ́тнꙋю скве́рнꙋ воз̾мни́въ , в̾ не́йже ѡ҆ст҃и́сѧ , и҆ дх҃ъ бл҃года́ти оу҆кори́въ . вѣ́мъ бо ре́кшаго , мнѣ̀ ѿмще́нїе , а҆́зъ возда́мъ гл҃етъ гдⷭ҇ь . и҆ па́ки , ꙗ҆́кѡ сꙋ́дитъ гдⷭ҇ь лю́демъ свои́мъ . стра́шно є҆́же впа́сти в̾ рꙋ́цѣ бг҃а жива́гѡ .
 та́же , є҆ѵⷢ҇а́лїе , ѿ і҆ѡа́нна . заⷱ҇ , н҃ѳ . Во́ времѧ ѻ҆́но , ведо́ша і҆с҃а ѿ каїа́фы в̾ прето́ръ , бѣ́ же оу҆́тро . и҆ ті́и невнидо́ша в̾ прето́ръ , да неѡ҆сквернѧ́тсѧ , но да ꙗ҆дѧ́тъ фа́скꙋ . и҆зы́де же пила́тъ к̾ ни́мъ во́нъ , и҆ речѐ , кꙋ́ю рѣ́чь прино́сите на чл҃ка сего̀ ; ѿвѣща́ша и҆ рѣ́ша є҆мꙋ̀ , а҆́ще небы̀ бы́лъ се́й ѕлодѣ́й , небы́хомъ пре́дали є҆гѡ̀ тебѣ̀ . рече́ же и҆́мъ пила́тъ , поимѣ́те є҆гѡ̀ вы̀ , и҆ позако́нꙋ ва́шемꙋ сꙋди́те є҆мꙋ̀ . рѣ́ша же є҆мꙋ̀ і҆ꙋде́е , на́мъ недосто́итъ оу҆би́ти никого́же . да сло́во і҆с҃ово сбꙋ́детсѧ є҆́же речѐ , назна́менꙋѧ ко́ею сме́ртїю хотѧ́ше оу҆́мрети . вни́де же па́ки пила́тъ в̾ прето́ръ , и҆ гласѝ і҆с҃а , и҆ речѐ є҆мꙋ̀ , ты́ ли є҆сѝ цр҃ь і҆ꙋде́йскъ ; ѿвѣща̀ є҆мꙋ̀ і҆с҃ъ , ѡ҆ себѣ́ ли ты̀ сѐ гл҃еши , и҆лѝ и҆ні́и тебѣ̀ реко́ша ѡ҆ мнѣ̀ . ѿвѣща̀ пила́тъ , є҆да̀ а҆́зъ жидови́нъ є҆́смь ; ро́дъ тво́й и҆ а҆рхїєре́е преда́ша тѧ̀ мнѣ̀ , что̀ є҆сѝ сотвори́лъ ; ѿвѣща̀ і҆с҃ъ , црⷭ҇тво моѐ , нѣ́сть ѿ́ мира сегѡ̀ . а҆́ще ѿ́ мира сегѡ̀ бы́ло бы црⷭ҇тво моѐ , слꙋгѝ моѧ̀ оу҆́бѡ подвиза́лисѧ бы́ша , да непре́данъ бы́хъ бы́лъ і҆ꙋде́ѡмъ . ны́нѣ же црⷭ҇тво моѐ , нѣ́сть ѿ сю́дꙋ . рече́ же є҆мꙋ̀ пила́тъ , оу҆́бѡ цр҃ь ли є҆сѝ ты̀ ; ѿвѣща̀ і҆с҃ъ . ты̀ гл҃еши , ꙗ҆́кѡ цр҃ь є҆́смь а҆́зъ . а҆́зъ на сѐ роди́хсѧ , и҆ на сѐ прїидо́хъ въ ми́ръ , да свидѣ́тельствꙋю и҆́стинꙋ . и҆ всѧ́къ и҆́же є҆́сть ѿ и҆́стины , послꙋ́шаетъ гла́са моегѡ̀ . гл҃а є҆мꙋ̀ пила́тъ , что̀ є҆́сть и҆́стина ; и҆ сѐ ре́къ , па́ки и҆зы́де ко і҆ꙋде́ѡмъ , и҆ гл҃а и҆́мъ , а҆́зъ ни є҆ди́ныѧ вины̀ ѡ҆брѣта́ю в̾ не́мъ . є҆́сть же ѻ҆бы́чай ва́мъ , да є҆ди́наго ва́мъ ѿпꙋщꙋ̀ на па́схꙋ . хо́щете ли оу҆́бѡ да ѿпꙋщꙋ̀ ва́мъ цр҃ѧ і҆ꙋде́йска ; возопи́ша же всѝ гл҃юще , несего̀ , но вара́ввꙋ , бѣ́ же вара́вва разбо́йникъ . тогда̀ оу҆́бѡ пила́тъ поѧ́тъ і҆с҃а , и҆ бѝ є҆гѡ̀ . и҆ во́ини спле́тше вѣне́цъ ѿ те́рнїѧ , возложи́ша є҆мꙋ̀ на главꙋ̀ , и҆ в̾ ри́зꙋ багрѧ́нꙋ ѡ҆блеко́ша є҆гѡ̀ , и҆ гл҃ахꙋ , ра́дꙋисѧ цр҃ю і҆ꙋде́йскїи , и҆ бїѧ́хꙋ є҆гѡ̀ по лани́тама . и҆зы́де же па́ки во́нъ пила́тъ , и҆ гл҃а и҆́мъ , сѐ и҆звожꙋ̀ є҆гѡ̀ ва́мъ во́нъ , да разꙋмѣ́ете , ꙗ҆́кѡ в̾ не́мъ ни є҆ди́ныѧ вины̀ ѡ҆брѣта́ю . и҆зы́де же во́нъ і҆с҃ъ , носѧ̀ терно́венъ вѣне́цъ , и҆ багрѧ́нꙋ ри́зꙋ . и҆ гл҃а и҆́мъ , сѐ чл҃къ є҆гда́ же ви́дѣша є҆гѡ̀ а҆рхїєре́е и҆ слꙋгѝ , возопи́ша гл҃юще . распнѝ распнѝ є҆гѡ̀ . гл҃а и҆́мъ пила́тъ , пойми́те є҆гѡ̀ вы̀ и҆ распни́те , а҆́зъ бо не ѡ҆брѣта́ю в̾ не́мъ вины̀ . ѿвѣща́ша є҆мꙋ̀ і҆ꙋде́е , мы̀ зако́нъ и҆́мамы , и҆ по зако́нꙋ на́шемꙋ , до́лженъ є҆́сть оу҆́мрети , ꙗ҆́кѡ себѐ сн҃а бж҃їѧ сотворѝ . є҆гда́ же слы́ша пила́тъ сѐ сло́во , па́че оу҆боѧ́сѧ . и҆ вни́де в̾ прето́ръ па́ки , и҆ глаго́ла і҆с҃ови , ѿ кꙋ́дꙋ є҆сѝ ты̀ . і҆с҃ъ же ѿвѣ́та неда́стъ є҆мꙋ̀ . гл҃а же є҆мꙋ̀ пила́тъ , мнѣ́ ли негл҃еши . невѣ́си ли ꙗ҆́кѡ вла́сть и҆́мамъ распѧ́ти тѧ , и҆ вла́сть и҆́мамъ пꙋсти́ти тѧ̀ ; ѿвѣща̀ і҆с҃ъ , не и҆́маши вла́сти ни є҆ди́ныѧ на мнѣ̀ , а҆́ще небы̀ тѝ дано̀ свы́ше . сегѡ̀ ра́ди преда́выи мѧ̀ тебѣ̀ , бо́лїи грѣ́хъ и҆́мать . ѿ сегѡ̀ и҆ска́ше пила́тъ пꙋсти́ти є҆гѡ̀ . і҆ꙋде́е же вопїѧ́хꙋ гл҃юще , а҆́ще сего̀ пꙋ́стиши , нѣ́си дрꙋ́гъ кесаре́въ . всѧ́къ и҆́же цр҃ѧ себѐ творѧ́и , проти́витсѧ кесарю̀ . пила́тъ же слы́шавъ сѐ сло́во , и҆зведѐ во́нъ і҆с҃а , и҆ сѣ́де на сꙋди́щи , на мѣ́стѣ гл҃емѣмъ лиѳострото́нъ , є҆вре́йски же гавва́ѳа , бѣ́ же пѧто́къ па́сцѣ , ча́съ же ꙗ҆́кѡ шесты́и , и҆ гл҃а і҆ꙋде́ѡмъ , сѐ цр҃ь ва́шъ . ѻ҆ни́ же вопїѧ́хꙋ , возмѝ возмѝ распнѝ є҆гѡ̀ . гл҃а и҆́мъ пила́тъ , цр҃ѧ́ ли ва́шегѡ распнꙋ̀ ; ѿвѣща́ша а҆рхїєре́е , не и҆́мамы цр҃ѧ , то́кмѡ кесарѧ̀ . тогда́ же преда́стъ є҆гѡ̀ и҆́мъ , да ра́спнетсѧ . пое́мше же і҆с҃а , и҆ ведо́ша . и҆ носѧ̀ крⷭ҇тъ сво́й , и҆зы́де в̾ гл҃емое ло́бное мѣ́сто , є҆́же гл҃етсѧ є҆вре́йски , голго́ѳа , и҆дѣ́же пропѧ́ша є҆гѡ̀ . и҆ с̾ ни́мъ и҆́на два̀ , сю́дꙋ и҆ сю́дꙋ , посредѣ́ же і҆с҃а . написа́ же и҆ ти́тла пила́тъ , и҆ положѝ на крⷭ҇тѣ̀ . бѣ́ же напи́сано , і҆с҃ъ назарѧни́нъ , цр҃ь і҆ꙋде́йскїи . сего́ же ти́тла мно́зи что́ша ѿ і҆ꙋде́й . ꙗ҆́кѡ бли́зъ бѣ̀ мѣ́сто гра́да , и҆дѣ́же пропѧ́ша і҆с҃а . и҆ бѣ̀ напи́сано , є҆вре́йски , гре́чески , ри́мски . гл҃ахꙋ же пила́тꙋ а҆рхїєре́е і҆ꙋде́йстїи , непишѝ , цр҃ь і҆ꙋде́йскїи , но ꙗ҆́кѡ са́мъ речѐ , цр҃ь є҆́смь і҆ꙋде́йскїи . ѿвѣща̀ пила́тъ , є҆́же писа́хъ , писа́хъ . во́ини же є҆гда̀ пропѧ́ша і҆с҃а , прїѧ́ша ри́зы є҆гѡ̀ и҆ сотвори́ша четы́ри ча́сти , комꙋ́ждо во́инꙋ ча́сть , и҆ хито́нъ . бѣ́ же хито́нъ нешве́нъ , свы́ше и҆стка́нъ ве́сь . рѣ́ша же къ себѣ̀ , непредере́мъ є҆гѡ̀ , но ме́тнемъ жре́бїѧ ѡ҆ не́мъ , комꙋ̀ бꙋ́детъ . да сбꙋ́детсѧ писа́нїе гл҃ющее , раздѣли́ша ри́зы моѧ̀ себѣ̀ , и҆ ѡ҆ мати́смѣ мое́й мета́ша жре́бїѧ . во́ини же оу҆́бѡ сїѧ̀ сотвори́ша . стоѧ́хꙋ же при крⷭ҇тѣ̀ і҆с҃овѣ , мт҃и є҆гѡ̀ , и҆ сестра̀ мт҃ре є҆гѡ̀ , ма́рїѧ клеѡ́пова , и҆ ма́рїѧ магдалы́ни . і҆с҃ъ же ви́дѣвъ мт҃рь и҆ оу҆ченика̀ стоѧ́ща , є҆го́же люблѧ́ше , гл҃а мт҃ри свое́й , же́но сѐ сн҃ъ тво́й . пото́мъ же гл҃а оу҆ченикꙋ̀ , сѐ мт҃и твоѧ̀ . и҆ ѿ тогѡ̀ часа̀ поѧ́тъ ю҆̀ оу҆чени́къ во своѧ́ си . посе́мъ вѣ́дыи і҆с҃ъ , ꙗ҆́кѡ всѧ̀ оу҆́же соверши́шасѧ . да сбꙋ́детсѧ писа́нїе , глаго́ла , жа́ждꙋ . сосꙋ́дъ же стоѧ́ше по́лнъ ѻ҆цта̀ . ѻ҆ни́ же и҆спо́лнивше гꙋ́бꙋ ѻ҆цта̀ , и҆ на́ трость во́нзше , придѣ́ша ко оу҆сто́мъ є҆гѡ̀ . є҆гда́ же прїѧ́тъ ѻ҆це́тъ і҆с҃ъ , речѐ , соверши́шасѧ . и҆ прекло́нь главꙋ̀ , преда́стъ дх҃ъ . і҆ꙋде́е же , поне́же пѧто́къ бѣ̀ , да не ѡ҆ста́нꙋтъ на крⷭ҇тѣ̀ тѣлеса̀ в̾ сꙋбо́тꙋ . бѣ́ бо вели́къ де́нь тоѧ̀ сꙋбо́ты , моли́ша пила́та , да пребїю́тъ го́лени и҆́хъ , и҆ во́змꙋтъ . прїидо́ша же во́ини , и҆ пе́рвомꙋ оу҆́бѡ преби́ша го́лени , и҆ дрꙋго́мꙋ распѧ́томꙋ с̾ ни́мъ . на і҆с҃а же прише́дше , ꙗ҆́кѡ ви́дѣша є҆гѡ̀ оу҆́же оу҆ме́рша , непреби́ша є҆мꙋ̀ го́ленїи , но є҆ди́нъ ѿ во́инъ копїе́мъ ре́бра є҆мꙋ̀ прободѐ , и҆ а҆́бїе и҆зы́де кро́вь и҆ вода̀ . и҆ ви́дѣвыи , свидѣ́тельствова , и҆ и҆́стинно є҆́сть свидѣ́тельство є҆гѡ̀ . и҆ то́й вѣ́сть ꙗ҆́кѡ и҆́стинꙋ гл҃етъ , да вы̀ вѣ́рꙋ и҆́мете . бы́ша бо сїѧ̀ , да сбꙋ́детсѧ писа́нїе , ко́сть несокрꙋши́тсѧ ѿ негѡ̀ . и҆ па́ки дрꙋго́е писа́нїе гл҃етъ , во́з̾зрѧтъ на́нь є҆го́же прободо́ша .
 та́же , Непреда́ждь на́съ доконца̀ , и҆́мене твоегѡ̀ ра́ди , и҆ неразорѝ завѣ́та твоегѡ̀ , и҆ не ѿста́ви ми́лости твоеѧ̀ ѿ на́съ , а҆враа́ма ра́ди воз̾лю́бленнагѡ ѿ тебѐ . и҆ за и҆саа́ка раба̀ твоегѡ̀ , и҆ і҆зра́илѧ ст҃а́гѡ твоегѡ̀ .
 трⷭ҇то́е , и҆ по ѻ҆́ч҃е на́шъ . конда́к̾ . гла́съ , и҃ . На́съ ра́ди распѧ́тагѡ , прїиди́те всѝ воспое́мъ . того́ бо ви́дѣвши мр҃і́ѧ на́ древѣ , и҆ гл҃аше , а҆́ще и҆ распѧ́тїе терпи́ши , но ты̀ є҆сѝ сн҃ъ и҆ бг҃ъ мо́й .
 гдⷭ҇и поми́лꙋй , м҃ . посе́м̾ , мл҃твꙋ . и҆́же на всѧ́ко вре́мѧ . гдⷭ҇и поми́лꙋй , гⷤ . сла́ва , и҆ ны́нѣ . чтⷭ҇нѣ́йшꙋю херꙋви́мъ . и҆́менемъ гдⷭ҇нимъ блгⷭ҇вѝ ѻ҆́ч҃е . і҆єре́й : за мл҃твъ ст҃ы́хъ ѻ҆ц҃ъ . та́же , мл҃твꙋ сїю̀ : Влⷣко гдⷭ҇и і҆с҃е хрⷭ҇тѐ бж҃е на́шъ , долготерпѣли́ве ѡ҆ на́шихъ согрѣше́нїихъ , да́же и҆ до ны́нѣшнѧгѡ часа̀ приведы́и на́съ , во́ньже на животворѧ́щемъ дре́вѣ ви́сѧ , бл҃горазꙋ́мномꙋ разбо́йникꙋ , и҆́же в̾ ра́й пꙋ́ть сотвори́лъ є҆сѝ вхо́дъ , и҆ сме́ртїю сме́рть раз̾рꙋши́лъ є҆сѝ , ѡ҆чи́сти на́съ грѣ́шныхъ , и҆ недосто́йныхъ ра́бъ твои́хъ . согрѣши́хомъ бо и҆ без̾зако́нновахомъ , и҆ нѣ́смы досто́йни воз̾вестѝ ѻ҆́чїю на́шею , и҆ воз̾рѣ́ти на высотꙋ̀ нбⷭ҇нꙋю , зане́же ѡ҆ста́вихомъ пꙋ́ть пра́вды твоеѧ̀ , и҆ ходи́хомъ в̾ во́лѧхъ серде́цъ на́шихъ . но мо́лимъ твою̀ бл҃гость , пощадѝ на́съ гдⷭ҇и по мно́жествꙋ млⷭ҇ти твоеѧ̀ , и҆ спасѝ на́съ и҆́мене твоегѡ̀ ра́ди ст҃а́гѡ , ꙗ҆́кѡ и҆счезо́ша в̾ сꙋетѣ̀ дні́е на́ши . и҆змѝ на́съ и҆з̾ рꙋкѝ сопроти́внагѡ , и҆ ѡ҆ста́ви на́мъ прегрѣше́нїѧ на́ша , и҆ оу҆мертвѝ плотьско́е на́ше мꙋдрова́нїе , да ве́тхагѡ ѿложи́вше чл҃ка , и҆ в̾ но́вагѡ ѡ҆блеце́мсѧ , и҆ тебѣ̀ поживе́мъ на́шемꙋ влⷣцѣ и҆ бл҃года́телю . и҆ та́кѡ твои́мъ повелѣ́нїемъ послѣ́дꙋюще , в̾ вѣ́чный поко́й дости́гнемъ , и҆дѣ́же є҆́сть всѣ́мъ веселѧ́щимсѧ жили́ще , ты́ бо є҆сѝ вои́стинꙋ и҆́стинное весе́лїе , и҆ ра́дость лю́бѧщимъ тѧ̀ хрⷭ҇тѐ бж҃е на́шъ . и҆ тебѣ̀ сла́вꙋ воз̾сыла́емъ , съ без̾нача́льнымъ тѝ ѻ҆ц҃е́мъ , и҆ съ прест҃ы́мъ и҆ бл҃ги́мъ и҆ животворѧ́щимъ тѝ дх҃омъ , ны́нѣ и҆ прⷭ҇нѡ и҆ во́ вѣки вѣко́мъ , а҆ми́нь .
 та́же , Во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ , ꙗ҆́кѡ тѣ́хъ є҆́сть црⷭ҇тво нбⷭ҇ное . бл҃же́ни пла́чꙋщїи , ꙗ҆́кѡ ті́и оу҆тѣ́шатсѧ . бл҃же́ни кро́тцыи , ꙗ҆́кѡ ті́и наслѣ́дѧтъ зе́млю . бл҃же́ни а҆́лчꙋщїи и҆ жа́ждꙋщїи пра́вды , ꙗ҆́кѡ ті́и насы́тѧтсѧ . бл҃же́ни ми́лостивїи , ꙗ҆́кѡ ті́и поми́ловани бꙋ́дꙋтъ . бл҃же́ни чи́стїи срⷣцемъ , ꙗ҆́кѡ ті́и бг҃а оу҆́зрѧтъ . бл҃же́ни миротво́рцы , ꙗ҆́кѡ ті́и сн҃ѡве бж҃їи нарекꙋ́тсѧ . бл҃же́ни и҆з̾гна́ни пра́вды ра́ди , ꙗ҆́кѡ тѣ́хъ є҆́сть црⷭ҇тво нбⷭ҇ное . бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕѡ́лъ гл҃ъ , навы̀ лжꙋ́ще менѐ ра́ди . ра́дꙋйтесѧ и҆ весели́тесѧ , ꙗ҆́кѡ мзда̀ ва́ша мно́га на́ небесѣхъ . сла́ва , и҆ нн҃ѣ . Помѧнѝ на́съ гдⷭ҇и , є҆гда̀ прїи́деши во црⷭ҇твїи сѝ . помѧнѝ на́съ влⷣко , є҆гда̀ прїи́деши во црⷭ҇твїи сѝ . помѧнѝ на́съ ст҃ы́и , є҆гда̀ прїи́деши во црⷭ҇твїи сѝ . ли́къ нбⷭ҇ныи пое́тъ тѧ̀ и҆ гл҃етъ , ст҃ъ ст҃ъ ст҃ъ гдⷭ҇ь саваѡ́ѳъ , и҆спо́лнь нб҃о и҆ зе́млю сла́вы твоеѧ̀ . пристꙋпи́те к̾ немꙋ̀ и҆ просвѣти́тесѧ , и҆ ли́ца ва́ша непостыдѧ́тсѧ . ли́къ нбⷭ҇ныи пое́тъ тѧ̀ и҆ гл҃етъ , ст҃ъ ст҃ъ ст҃ъ гдⷭ҇ь саваѡ́ѳъ , и҆спо́лнь нб҃о и҆ зе́млю сла́вы твоеѧ̀ . сла́ва . собо́ръ ст҃ы́хъ а҆́нг҃лъ и҆ а҆рха́нг҃лъ , со всѣ́ми нбⷭ҇ными си́лами пое́тъ тѧ и҆ гл҃етъ , ст҃ъ ст҃ъ ст҃ъ гдⷭ҇ь саваѡ́ѳъ , и҆спо́лнь нб҃о и҆ зе́млю сла́вы твоеѧ̀ . и҆ ны́нѣ . и҆сповѣ́данїе правосла́вныѧ вѣ́ры , пе́рвагѡ собо́ра . Вѣ́рꙋю во є҆ди́наго бг҃а ѻ҆ц҃а вседержи́телѧ , творца̀ нб҃ꙋ и҆ землѝ , ви́димымъ же всѣ́мъ и҆ неви́димымъ . и҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ , є҆диноро́днаго , и҆́же ѿ ѻ҆ц҃а рожде́ннаго пре́жде всѣ́хъ вѣ́къ . свѣ́та ѿ́ свѣта , бг҃а и҆́стинна ѿ́ бг҃а и҆́стинна , рожде́на а҆ несотворе́на , є҆диносꙋ́щна ѻ҆ц҃ꙋ , и҆́мъ же всѧ̀ бы́ша . на́съ ра́ди чл҃къ , и҆ на́шегѡ ра́ди спасе́нїѧ , с̾ше́дшагѡ с̾ нб҃съ , и҆ воплоти́вшагосѧ ѿ́ дх҃а ст҃а , и҆ мр҃і́и дв҃ы вочл҃чьшасѧ . распѧ́тагѡ заны̀ при понті́йстѣмъ пила́тѣ , страда́вша и҆ погребе́на , и҆ воскрⷭ҇шаго в̾ тре́тїи де́нь по писа́нїихъ . и҆ возше́дшаго на нб҃са̀ , и҆ сѣдѧ́ща ѡ҆деснꙋ́ю ѻ҆ц҃а . и҆ па́ки грѧдꙋ́щаго со сла́вою , сꙋди́ти живы́мъ и҆ ме́ртвымъ , є҆го́же црⷭ҇твїю нѣ́сть конца̀ . втора́гѡ собо́ра . И҆ въ дх҃а ст҃а́гѡ гдⷭ҇а и҆́стиннаго , и҆ животворѧ́щаго , и҆́же ѿ ѻ҆ц҃а и҆з̾ходѧ́щаго , и҆́же со ѻ҆ц҃е́мъ и҆ сн҃омъ с̾покланѧ́ема и҆ с̾сла́вима , гл҃авшаго прⷪ҇рки . и҆ во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь . и҆сповѣ́дꙋю є҆ди́но кр҃ще́нїе , во ѡ҆ставле́нїе грѣхо́въ . ча́ю воскрⷭ҇нїѧ ме́ртвымъ . и҆ жи́зни бꙋ́дꙋщагѡ вѣ́ка , а҆ми́нь .
 посе́мъ , мл҃тва : Ѡ҆сла́би ѡ҆ста́ви , ѿпꙋстѝ бж҃е согреше́нїѧ на́ша , во́льнаѧ и҆ нево́льнаѧ , ꙗ҆́же в̾ сло́вѣ и҆ в̾ дѣ́лѣ , и҆ ꙗ҆́же в̾ вѣ́дѣнїи и҆ не в̾ вѣ́дѣнїи , и҆ ꙗ҆́же во оу҆мѣ̀ и҆ в̾ помышле́нїи , ꙗ҆́же во́ дни и҆ в̾ нощѝ , всѧ́ ми простѝ , ꙗ҆́кѡ бл҃гъ и҆ чл҃колю́бецъ . та́же , ѻ҆́ч҃е на́шъ . конда́къ . гла́съ , и҃ . На́съ ра́ди распѧ́тагѡ , прїиди́те всѝ воспое́мъ . того́ бо ви́дѣвши мр҃і́ѧ на́ древѣ , и҆ гл҃аше , а҆́ще и҆ распѧ́тїе терпи́ши , но ты̀ є҆сѝ сн҃ъ и҆ бг҃ъ мо́й . гдⷭ҇и поми́лꙋй , м҃ . та́же , мл҃тва : Всест҃а́ѧ трⷪ҇це є҆диносꙋ́щнаѧ , не ѡ҆держи́маѧ держа́ва , и҆ не раз̾дѣли́мое црⷭ҇тво , ꙗ҆́же всѣ́мъ благи́мъ вино́вна , благоволѝ в̾ настоѧ́щїй се́й ча́съ ѡ҆ мнѣ̀ грѣ́шнѣмъ , и҆ всѧ́ ми ѡ҆мы́й скве́рны , и҆ просвѣти́ ми смы́слъ , ꙗ҆́кѡ да всегда̀ воспѣва́ю тѧ , и҆ славосло́влю и҆ глаго́лю , є҆ди́нъ ст҃ъ , є҆ди́нъ гдⷭ҇ь і҆с҃ъ хрⷭ҇то́съ , в̾ сла́вꙋ бг҃ꙋ ѻ҆ц҃ꙋ , а҆ми́нь .
 та́же , бꙋ́ди и҆́мѧ гдⷭ҇не бл҃гослове́но ѿ ны́нѣ и҆ до́ вѣка , гⷤ . сла́ва , и҆ ны́нѣ . та́же , ѱало́мъ , л҃г . Бл҃гословлю̀ гдⷭ҇а на всѧ́ко вре́мѧ , вы́нꙋ хвала̀ є҆гѡ̀ во оу҆стѣ́хъ мои́хъ . ѻ҆́ гдⷭ҇ѣ похва́литсѧ дш҃а моѧ̀ . да оу҆слы́шатъ кро́тцыи , и҆ воз̾веселѧ́тсѧ . воз̾вели́чите гдⷭ҇а со мно́ю , и҆ воз̾несе́мъ и҆́мѧ є҆гѡ̀ в̾кꙋ́пѣ . взыска́хъ гдⷭ҇а и҆ оу҆слы́ша мѧ , и҆ ѿ всѣ́хъ ско́рбїй мои́хъ и҆зба́ви мѧ . пристꙋпи́те къ немꙋ̀ и҆ просвѣти́тесѧ , и҆ лица̀ ва́ша непостыдѧ́тсѧ . сѐ ни́щїи возва̀ , и҆ гдⷭ҇ь оу҆слы́ша и҆̀ , и҆ ѿ всѣ́хъ ско́рбїй є҆гѡ̀ спасѐ и҆̀ . ѡ҆полчи́тсѧ а҆́нг҃лъ гдⷭ҇нь ѡ҆́крестъ боѧ́щихсѧ є҆гѡ̀ , и҆ и҆зба́витъ и҆́хъ . вкꙋси́те и҆ ви́дите ꙗ҆́кѡ бл҃гъ гдⷭ҇ь . бл҃же́нъ мꙋ́жъ и҆́же оу҆пова́етъ на́нь . бо́йтесѧ гдⷭ҇а всѝ ст҃і́и є҆гѡ̀ , ꙗ҆́кѡ нѣ́сть лише́нїѧ боѧ́щимсѧ є҆гѡ̀ . бога́тїи ѡ҆бнища́ша и҆ взалка́ша , взыска́ющїи же гдⷭ҇а нелиша́тсѧ ѿ всѧ́когѡ бла́га . прїиди́те ча́да послꙋ́шайте менѐ , стра́хꙋ гдⷭ҇ню наꙋчꙋ̀ ва́съ . кто̀ є҆́сть чл҃къ хотѧ́и живо́тъ , любѧ́и днѝ ви́дѣти бла́ги . оу҆держѝ ꙗ҆зы́къ сво́й ѿ ѕла̀ , и҆ оу҆стнѣ̀ своѝ є҆́же не гл҃ати льстѝ . оу҆клони́сѧ ѿ ѕла̀ , и҆ сотворѝ бл҃го . взыщѝ ми́ръ , и҆ поженѝ и҆̀ . ѻ҆́чи гдⷭ҇ни на пра́ведныѧ , и҆ оу҆́ши є҆гѡ̀ в̾ мл҃твꙋ и҆́хъ . лице́ же гдⷭ҇не на творѧ́щїѧ ѕла́ѧ , є҆́же потреби́ти ѿ землѝ па́мѧть и҆́хъ . возва́ша пра́веднїи , и҆ гдⷭ҇ь оу҆слы́ша и҆́хъ , и҆ ѿ всѣ́хъ печа́лей и҆́хъ и҆зба́ви и҆́хъ . бли́зъ гдⷭ҇ь сокрꙋше́нныхъ се́рдцемъ , и҆ смире́нныѧ дх҃омъ спасе́тъ . мно́ги ско́рби пра́веднымъ , и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь . храни́тъ гдⷭ҇ь всѧ̀ ко́сти и҆́хъ , и҆ ни є҆ди́на ѿ ни́хъ сокрꙋши́тсѧ . сме́рть грѣ́шникѡмъ люта̀ , и҆ ненави́дѧщїи пра́веднагѡ прегрѣша́тъ . и҆зба́витъ гдⷭ҇ь дш҃а ра́бъ свои́хъ , и҆ непрегрѣша́тъ всѝ оу҆пова́ющїи на́нь .
 та́же , досто́йнѡ є҆́сть . сла́ва , и҆ ны́нѣ . гдⷭ҇и поми́лꙋй , двⷤа . гдⷭ҇и бл҃гословѝ . и҆ ѿпꙋ́стъ .
 


 Во ст҃ы́и и҆ вели́кїи пѧто́къ ве́черъ , начина́емъ вече́рню . по ѱалмѣ̀ : бл҃гословѝ дш҃е моѧ̀ гдⷭ҇а . є҆ктенїѧ̀ вели́каѧ . та́же , гдⷭ҇и возва́хъ пое́мъ , на гла́съ , а҃ . та́же , пое́мъ стⷯры , на ѕ҃ . гла́съ , а҃ . Всѧ̀ тва́рь и҆змѣнѧ́шесѧ стра́хомъ , зрѧ́щи тѧ на крⷭ҇тѣ̀ ви́сѧща хрⷭ҇тѐ . сл҃нце ѡ҆мрача́шесѧ , и҆ землѝ ѡ҆снова́нїѧ трѧса́хꙋсѧ , всѧ̀ с̾ тобо́ю сострада́хꙋ , и҆́же всѧ̀ созда́вшимъ . во́лею на́съ ра́ди претерпѣ́выи , гдⷭ҇и сла́ва тебѣ̀ . двⷤа . гла́съ , в҃ . Лю́дїе ѕлочести́вїи и҆ без̾зако́ннїи , в̾скꙋ́ю поꙋча́ютсѧ тще́тнымъ , почто̀ живота̀ всѣ́хъ , сме́ртїю ѡ҆сꙋди́ша ; ве́лїе чꙋ́до , ꙗ҆́кѡ зижди́тель ми́рꙋ , в̾ рꙋ́цѣ без̾зако́нныхъ предае́тсѧ , и҆ на́ древо воз̾выша́етсѧ ꙗ҆́кѡ чл҃колю́бецъ . да и҆́же во а҆́дѣ оу҆́зники свободи́тъ , вопїю́щихъ , долготерпѣли́ве гдⷭ҇и сла́ва тебѣ̀ . На́ древѣ ви́дѧщи ви́сѧща хрⷭ҇тѐ , тебѐ всѣ́хъ зижди́телѧ и҆ бг҃а , ꙗ҆́же тебѐ без̾ сѣ́мене ро́ждьшаѧ , вопїѧ́ше го́рькѡ , сн҃е мо́й , гдѣ̀ добро́та за́йде зра́ка твоегѡ̀ ; нетерплю̀ зрѣ́ти тѧ , непра́веднѡ распина́ема . оу҆скорѝ оу҆́бѡ и҆ воскр҃снѝ , ꙗ҆́кѡ да ви́жꙋ и҆ а҆́зъ твоѐ и҆з̾ ме́ртвыхъ воскрⷭ҇нїе . Дне́сь зрѧ́щи тѧ непоро́чнаѧ дв҃а на крⷭ҇тѣ̀ , просте́рта сло́ве , рыда́ющи мт҃рьски оу҆тро́бою , снѣда́шесѧ срⷣцемъ го́рцѣ , и҆ стонѧ́щи болѣ́зненѡ и҆з̾ глꙋбины̀ дꙋшѝ , вла́сы просте́рши рыда́ше . тѣ́мже и҆ пе́рси бїю́щи , взыва́ше жа́лостнѣ , оу҆вы̀ мнѣ̀ бжⷭ҇твеное ча́до . оу҆вы̀ мнѣ̀ свѣ́те ми́рꙋ , ка́кѡ за́йде ѿ ѻ҆́чїю мое́ю а҆́гньче бж҃їи . тѣ́мже во́инства беспло́тныхъ . тре́петомъ ѡ҆держи́ми бѣ́ѧхꙋ гл҃юще , непости́жиме гдⷭ҇и сла́ва тебѣ̀ . гла́съ , ѕ҃ . Дне́сь влⷣка и҆ гдⷭ҇ь тва́ри пред̾стои́тъ пила́тꙋ , и҆ на распѧ́тїе предае́тсѧ зижди́тель всѣ́хъ , ꙗ҆́кѡ а҆́гнецъ приводи́мъ на заколе́нїе свое́ю во́лею , гвоздьмѝ пригвожда́етсѧ , и҆ в̾ ре́бра пробода́етсѧ , и҆ гꙋ́бою напоѧ́етсѧ , и҆́же ма́ннꙋ ѡ҆дожди́выи . по лани́тома оу҆дарѧ́етсѧ , и҆зба́витель ми́рꙋ . и҆ ѿ свои́хъ ра́бъ порꙋга́емь быва́етъ , содѣ́тель всѧ́ческихъ . ѽ влⷣчнѧгѡ чл҃колю́бїѧ . за распина́ющїѧ молѧ́ше своегѡ̀ ѻ҆ц҃а . ѻ҆́ч҃е ѿпꙋстѝ и҆́мъ грѣ́хъ се́й , невѣ́дѧтъ бо без̾зако́ннїи , что̀ непра́веднѡ сотворѧ́ютъ . сла́ва . гла́съ , ѕ҃ . Ѽ ка́кѡ без̾зако́нныи собо́ръ , цр҃ѧ тва́ри ѡ҆сꙋдѝ на сме́рть не оу҆стыдѣ́всѧ бл҃годѣѧ́нїѧ . и҆́хже воспомина́ѧ , пред̾ оу҆твержа́ше глаго́лѧ к̾ ни́мъ , лю́дїе моѝ что̀ сотвори́хъ ва́мъ ; не чꙋде́съ ли и҆спо́лнихъ і҆ꙋде́ю ; не мертвеца́ ли воскр҃си́хъ , є҆ди́нѣмъ сло́вомъ ; не всѧ́кꙋ ли болѣ́знь и҆сцѣли́хъ и҆ недꙋ́гъ . что̀ оу҆́бѡ ми возда́сте ; вскꙋ́ю непо́мните мѧ ; за и҆сцѣле́нїѧ ра́ны воз̾ложи́вше , за живо́тъ оу҆мерщвѧ́ете , распина́юще на́ древѣ ꙗ҆́кѡ ѕлодѣ́ѧ бл҃года́телѧ , ꙗ҆́кѡ законопрестꙋ́пна , законода́вца , ꙗ҆́кѡ ѡ҆сꙋ́жена , всѣ́хъ цр҃ѧ . долготерпѣли́ве гдⷭ҇и сла́ва тебѣ̀ . и҆ ны́нѣ . гла́съ , то́йже . Стра́шна и҆ пресла́вна та́йна , дне́сь содѣва́ема зри́тсѧ , неѡ҆сѧза́емыи держи́мь є҆́сть , и҆ вѧ́жетсѧ , раз̾рѣша́ѧи а҆да́ма ѿ клѧ́твы . и҆спыта́ѧи сердца̀ и҆ оу҆тро́бы , непра́веднѡ и҆спытꙋ́етсѧ . и҆ в̾ темни́цѣ затворѧ́етсѧ , и҆́же бе́зднꙋ затвори́выи . и҆ пила́тꙋ пред̾стои́тъ , є҆мꙋ́же тре́петомъ пред̾стоѧ́тъ нбⷭ҇ныѧ си́лы . заꙋша́етсѧ рꙋко́ю , содѣ́тель тва́ри . на́ древо ѡ҆сꙋжда́етсѧ , сꙋдѧ́и живы́мъ и҆ ме́ртвымъ . гро́бꙋ предае́тсѧ , разори́тель а҆́дꙋ . и҆́же всѧ̀ терпѧ́и милосе́рднѡ , и҆ всѣ́хъ спасы́и ѿ клѧ́твы , неѕло́биве гдⷭ҇и сла́ва тебѣ̀ .
 вы́ходъ , с̾ є҆ѵⷢ҇а́лїемъ : свѣ́тѣ ти́хїи . проки́менъ . гла́съ , д҃ . раздѣли́ша себѣ̀ ри́зы моѧ̀ , и҆ ѡ҆ ѻ҆де́жди мое́й мета́ша жре́бїѧ . сти́хъ : бж҃е бж҃е мо́й вонми́ ми в̾скꙋ́ю ѡ҆ста́ви мѧ .
 ѿ и҆схо́да , чте́нїе .
 Глаго́ла гдⷭ҇ь к̾ мѡѷсе́ю , лице́мъ к̾ лицꙋ̀ , ꙗ҆́коже кто̀ воз̾гл҃етъ к̾ своемꙋ̀ дрꙋ́гꙋ , и҆ ѿсыла́шесѧ в̾ по́лкъ . слꙋга́ же і҆с҃ъ сн҃ъ на́ввинъ ю҆́ноша , не и҆схожда́ше и҆́з̾ храма . рече́ же мѡѷсе́й ко́ гдⷭ҇ꙋ , сѐ ты̀ мнѣ̀ глаго́леши , и҆зведѝ лю́ди сїѧ̀ , ты́ же несказа̀ мнѣ̀ є҆го́же по́слеши со мно́ю , ты́ же мнѣ̀ речѐ , вѣ́дѣ тѧ̀ па́че всѣ́хъ , и҆ бл҃года́ть и҆́маши ѿ менѐ . а҆́ще є҆́смь ѡ҆брѣ́лъ бл҃года́ть пред̾ тобо́ю , ꙗ҆ви́мисѧ са́мъ ꙗ҆́вѣ , и҆ разꙋ́мнѡ да ви́жꙋ тѧ̀ , ꙗ҆́кѡ да ѡ҆брѣ́тъ бꙋ́дꙋ бл҃года́ть пред̾ тобо́ю . и҆ да разꙋмѣ́ютъ лю́дїе твоѝ сі́и ꙗ҆зы́къ ве́лїи . и҆ гл҃а є҆мꙋ̀ гдⷭ҇ь , а҆́зъ пред̾ и҆дꙋ̀ пред̾ тобо́ю и҆ оу҆поко́ю тѧ . и҆ речѐ к̾ немꙋ̀ мѡѷсе́й , а҆́ще са́мъ ты̀ неше́ствꙋеши с̾ на́ми , да неи҆зведѝ на́съ ѿ сю́дꙋ . и҆ ка́кѡ разꙋ́мнѡ бꙋ́детъ вои́стинꙋ , ꙗ҆́кѡ ѡ҆брѣто́хъ бл҃года́ть ѿ тебѐ , а҆́зъ же и҆ лю́дїе твоѝ . но и҆дѝ ты̀ с̾ на́ми , и҆ просла́вленъ бꙋ́дꙋ а҆́зъ и҆ лю́дїе твоѝ , па́че всѣ́хъ ꙗ҆зы́къ є҆ли́кѡ є҆́сть на землѝ . рече́ же гдⷭ҇ь к̾ мѡѷсе́ю . сѐ сло́во є҆́же вѣща́хъ тебѣ̀ сотворю̀ . ѡ҆брѣ́лъ бо є҆сѝ бл҃года́ть предо мно́ю , и҆ вѣ́мъ тѧ па́че всѣ́хъ . и҆ гл҃а мѡѷсе́й , покажи́ ми сла́вꙋ твою̀ . и҆ речѐ гдⷭ҇ь к̾ мѡѷсе́ю , а҆́зъ и҆дꙋ̀ пред̾ тобо́ю , со сла́вою мое́ю , и҆ призовꙋ̀ и҆́мѧ моѐ пред̾ тобо́ю , гдⷭ҇ь . и҆ поми́лꙋю є҆го́же а҆́ще поми́лꙋю , и҆ оу҆ще́дрю є҆го́же а҆́ще оу҆ще́дрю . и҆ речѐ , невозмо́жеши ви́дѣти сла́вы лица̀ моегѡ̀ , немо́жетъ бо чл҃къ ви́дѣти лицѐ моѐ и҆ жи́въ бы́ти . и҆ речѐ гдⷭ҇ь сѐ мѣ́сто оу҆ менѐ , и҆ ста́неши при ка́мени , до́ндеже оу҆́бѡ пре́йдетъ сла́ва моѧ̀ ; и҆ поста́влю тѧ в̾ раз̾сѣ́ли ка́меню . и҆ покры́ю рꙋко́ю мое́ю над̾ тобо́ю , до́ндеже оу҆́бѡ ми́мѡ и҆дꙋ̀ . и҆ ѿи҆мꙋ̀ рꙋ́кꙋ мою̀ , и҆ тогда̀ оу҆́зриши за́днѧѧ моѧ̀ , лице́ же моѐ не ꙗ҆ви́т̾тисѧ .
 проки́менъ . гла́съ , д҃ . сꙋдѝ гдⷭ҇и ѡ҆би́дѧщїѧ мѧ , воз̾бранѝ борю́щїѧ мѧ . сти́хъ : прїимѝ ѻ҆рꙋ́жїе и҆ щи́тъ , и҆ воста́ни в̾ по́мощь мою̀ .
 ѿ і҆́ѡва , чте́нїе .
 Бл҃гословѝ гдⷭ҇ь послѣ́днѧѧ і҆́ѡвꙋ , не́же пре́жнѧѧ . бѧ́хꙋ же ско́ти є҆гѡ̀ , ѻ҆ве́цъ четы́ри на́десѧть ты́сѧщь . вельблю́дѡвъ , ше́сть ты́сѧщь . и҆ сꙋпрꙋ́гъ воло́въ ты́сѧща . ѻ҆сли́цъ ста́дныхъ , ты́сѧща . роди́шажесѧ є҆мꙋ̀ сн҃о́въ се́дмь , и҆ дще́ри трѝ . и҆ наречѐ пе́рвꙋю оу҆́бѡ де́нь , вторꙋ́ю же касі́ѧ , тре́тїю же а҆малѳе́й ро́гъ . и҆ не ѡ҆брѣто́шажесѧ подо́бнѣе в̾ лѣпотѣ̀ дще́рей і҆́ѡвовыхъ , ꙗ҆́же в̾ под̾нбⷭ҇нѣй . да́стъ же і҆́ѡвъ дще́ремъ свои́мъ наслѣ́дїе в̾ бра́тїѧхъ и҆́хъ . Жи́тъ же , і҆́ѡвъ по ꙗ҆́звѣ то́й лѣ́тъ сто̀ и҆ се́дмьдесѧть . всѣ́хъ же лѣ́тъ жи́тъ , двѣ́сти четы́редесѧть ѻ҆́смь . и҆ ви́дѣ і҆́ѡвъ сы́ны своѧ̀ , и҆ сы́ны сн҃о́въ свои́хъ , да́же до четве́ртагѡ ро́да , и҆ сконча́сѧ і҆́ѡвъ ста́ръ , и҆ и҆спо́лнь дні́й , пи́шет̾жесѧ па́ки воста́ти є҆мꙋ̀ , с̾ ни́миже гдⷭ҇ь воста́витъ и҆̀ . сѐ оу҆́бѡ протолко́вано ѿ сі́рскихъ кни́гъ . в̾ землѝ оу҆́бѡ живы́и а҆всиди́тстѣй на предѣ́лѣхъ и҆дꙋмѣ́ѧ и҆ а҆раві́и . пре́же бо бѧ́ше , и҆́мѧ є҆мꙋ̀ і҆ѡа́въ . взе́мъ же женꙋ̀ а҆ра́влѧныню , родѝ сы́на , є҆мꙋ́же и҆́мѧ є҆ннѡ́нъ . бѧ́ше же ѻ҆ц҃а за́ры . ѿ и҆са́вовѣхъ сыно́въ сы́нъ , ма́тере же восо́ры . ꙗ҆́коже бы́ти є҆мꙋ̀ пѧ́томꙋ ѿ а҆враа́ма .
 ѿ прⷪ҇рчества и҆са́ина , чте́нїе .
 Та́кѡ гл҃етъ гдⷭ҇ь , сѐ разꙋмѣ́етъ ѻ҆́трокъ мо́й , и҆ вознесе́тсѧ и҆ просла́витсѧ и҆ превознесе́тсѧ ѕѣлѡ̀ . и҆́м̾же ѻ҆́бразомъ оу҆дивѧ́тсѧ мно́зи ѡ҆ тебѣ̀ , та́кѡ ѡ҆без̾сла́витсѧ ѿ чл҃къ видѣ́нїе твоѐ , и҆ сла́ва твоѧ̀ ѿ сыно́въ чл҃ческихъ . та́ко бо оу҆дивѧ́тсѧ ꙗ҆зы́цы мно́зи ѡ҆ не́мъ , и҆ за́ймꙋтъ цр҃їе оу҆ста̀ своѧ̀ , ꙗ҆́кѡ и҆́м̾же невозвѣсти́сѧ ѡ҆ не́мъ , оу҆́зрѧтъ , и҆ и҆́же неслы́шаша , разꙋмѣ́ютъ . гдⷭ҇и кто̀ вѣ́рова слꙋ́хꙋ на́шемꙋ , и҆ мы́шца гдⷭ҇нѧ комꙋ̀ ѿкры́сѧ ; возвѣсти́хомъ пре́д̾ гдⷭ҇емъ , ꙗ҆́кѡ по́ле , и҆ ꙗ҆́кѡ ко́рень в̾ землѝ жа́ждꙋщей . нѣ́сть ѻ҆́браза є҆мꙋ̀ ни сла́вы . и҆ ви́дѣхомъ є҆гѡ̀ , и҆ не и҆мѧ́ше видѣ́нїѧ ни добро́ты , но видѣ́нїе є҆гѡ̀ без̾че́стно , оу҆ма́лено па́че сыно́въ чл҃ческихъ . чл҃къ в̾ ꙗ҆́звѣ сы́и , и҆ оу҆мѣ́ѧ терпѣ́ти болѣ́знь , и҆ не ѿвратѝ лицѐ своѐ , оу҆гото́вивсѧ и҆ не вмѣни́сѧ є҆́же без̾че́стенъ бы́ти , се́й грѣхѝ на́ша но́ситъ , и҆ ѡ҆ на́съ поболѧ́етъ . и҆ мы̀ вмѣни́хомъ є҆гѡ̀ бы́ти в̾ болѣ́зни сꙋ́ща , и҆ в̾ ра́нахъ ѿ́ бг҃а , и҆ во ѡ҆ѕлобле́нїи . то́й же оу҆ѧ́звенъ бы́сть за без̾зако́нїѧ на́ша , и҆ мꙋ́ченъ бы́сть за грѣхѝ на́ша , и҆ наказа́нїе смире́нїѧ на́шегѡ на не́мъ , ꙗ҆́звою бо є҆гѡ̀ мы̀ и҆сцѣлѣ́хомъ всѝ , ꙗ҆́кѡ ѻ҆́вцы заблꙋди́хомъ . ходѧ́ бо чл҃къ пꙋте́мъ свои́мъ прельсти́сѧ , и҆ гдⷭ҇ь преда́стъ є҆гѡ̀ , грѣ́хъ ра́ди на́шихъ . и҆ то́й за є҆́же ѡ҆ѕло́битисѧ , не ѿверза́етъ оу҆́стъ свои́хъ . ꙗ҆́кѡ ѻ҆вча̀ на заколе́нїе веде́сѧ , и҆ ꙗ҆́кѡ а҆́гнецъ пред̾ стригꙋ́щимъ є҆гѡ̀ без̾гла́сенъ , та́ко же не ѿверза́етъ оу҆́стъ свои́хъ . во смире́нїи є҆гѡ̀ сꙋ́дъ є҆гѡ̀ взѧ́тсѧ , ро́дъ же є҆гѡ̀ кто̀ и҆сповѣ́сть ; ꙗ҆́кѡ взе́млетсѧ ѿ землѝ живо́тъ є҆гѡ̀ , ѡ҆ без̾зако́нїи люде́й мои́хъ прїи́де на́ смерть . и҆ да́мъ лꙋка́выѧ вмѣ́стѡ погребе́нїѧ є҆гѡ̀ , и҆ бога́тыѧ вмѣ́стѡ сме́рти є҆гѡ̀ . ꙗ҆́кѡ без̾зако́нїѧ несотворѝ , ни ѡ҆брѣ́тесѧ ле́сть во оу҆стѣ́хъ є҆гѡ̀ . и҆ хо́щетъ гдⷭ҇ь ѡ҆чи́стити є҆гѡ̀ ѿ ра́ны . а҆́ще дадитѐ ѡ҆ грѣсѣ́хъ дꙋша̀ ва́ша , оу҆́зрите сѣ́мѧ долгоживо́тнѡ ; и҆ хо́щетъ гдⷭ҇ь рꙋко́ю свое́ю ѿꙗ҆́ти болѣ́знь ѿ дꙋшѝ є҆гѡ̀ , и҆ ꙗ҆ви́ти и҆́мъ свѣ́тъ , и҆ созда́ти ра́зꙋмъ , ѡ҆правда́ти пра́ведника до́брѣ слꙋжа́ща мно́гимъ , и҆ грѣхѝ и҆́хъ то́й вознесе́тъ . сегѡ̀ ра́ди наслѣ́дитъ мно́гихъ , и҆ крѣ́пкихъ раздѣли́тъ коры́сть . занѐ предана̀ бы́сть на́ смерть дш҃а є҆гѡ̀ , и҆ со без̾зако́нными вмѣне́нъ бы́сть . и҆ то́й оу҆́бѡ грѣхѝ мно́гихъ воз̾несе́тъ , и҆ за грѣхѝ и҆́хъ преда́стсѧ . воз̾весели́сѧ непло́ды неражда́ющаѧ , расто́ргни и҆ возопѝ неболѣ́вшаѧ . ꙗ҆́кѡ мно́га ча́да пꙋсты́ѧ па́че , не́жели и҆мꙋ́щїѧ мꙋ́жа .
 проки́менъ , ѱало́мъ дв҃довъ . положи́ша мѧ в̾ ро́вѣ преи҆спо́днѣмъ , в̾ те́мныхъ и҆ сѣ́ни сме́ртнѣй . сти́хъ : гдⷭ҇и бж҃е спасе́нїѧ моегѡ̀ , во́ дне воз̾ва́хъ и҆ в̾ но́щи пред̾ тобо́ю . а҆пⷭ҇лъ , къ кори́нѳѡмъ . заⷱ҇ , рк҃є . а҆ллилꙋ́їѧ . спаси́ мѧ бж҃е , ꙗ҆́кѡ внидо́ша во́ды до дш҃и моеѧ̀ . сти́хъ : поноше́нїе прича́ѧ дш҃а моѧ̀ и҆ стра́сть . сти́хъ : помрачи́стесѧ ѻ҆́чи и҆́хъ неви́дѣти . є҆ѵⷢ҇а́лїе , ѿ матѳе́ѧ . зача́ло , р҃і . та́же , є҆ктенїѧ̀ : рце́мъ всѝ ѿ всеѧ̀ дш҃и . и҆ сподо́би гдⷭ҇и в̾ ве́черъ сі́и . та́же , є҆ктенїѧ̀ : и҆спо́лнимъ вече́рнѧѧ моли́твы .
 На стихо́внѣ , стихѣ́ры , подо́бны . гла́съ , в҃ . Є҆гда̀ ѿ́ древа тѧ ме́ртва , а҆римаѳе́й снѧ́тъ всѣ́хъ жи́знь , зми́рною и҆ плащани́цею тѧ хрⷭ҇тѐ ѡ҆бви́тъ , и҆ любо́вїю под̾виза́шесѧ , се́рдцемъ и҆ оу҆сты̀ тѣ́ло причи́стое твоѐ лобыза́ти . ѡ҆ба́че ѡ҆держи́мь стра́хомъ , и҆ ра́дꙋѧсѧ вопїѧ́ше ти , сла́ва смотре́нїю твоемꙋ̀ чл҃колю́бче .
 сти́хъ : гдⷭ҇ь воцр҃и́сѧ ,꙳ въ лѣ́потꙋсѧ ѡ҆блечѐ . Є҆гда̀ во́ гробѣ но́вѣмъ за всѣ́хъ положи́лсѧ є҆сѝ и҆зба́вителю всѣ́хъ , а҆́дъ всесмѣ́шныи ви́дѣвъ тѧ оу҆жасе́сѧ , вереѧ̀ сотро́шасѧ , сокрꙋши́шасѧ врата̀ , гро́би ѿверзо́шасѧ , ме́ртвїи воста́ша . тогда̀ а҆да́мъ бл҃года́рнѡ ра́дꙋѧсѧ вопїѧ́ше ти , сла́ва смотре́нїю твоемꙋ̀ чл҃колю́бче .
 сти́хъ : и҆́бо оу҆твердѝ вселе́ннꙋю ,꙳ ꙗ҆́же не подви́житсѧ . Є҆гда̀ си́лы зрѧ́хꙋ тѧ хрⷭ҇тѐ , ꙗ҆́кѡ лестьца̀ ѿ без̾зако́нныхъ ѡ҆клевета́ема , оу҆жаса́хꙋсѧ не и҆з̾глаго́ланномꙋ долготерпѣ́нїю твоемꙋ̀ . и҆ ка́мень гро́бныи рꙋка́ма запечатлѣ́вшихъ , и҆́ми же и҆ твоѧ̀ нетлѣ́ннаѧ ре́бра прободо́ша . ѡ҆ба́че ѡ҆ на́шемъ спасе́нїи ра́дꙋющесѧ вопїѧ́хꙋ , сла́ва смотре́нїю твоемꙋ̀ чл҃колю́бче . сла́ва , и҆ ны́нѣ . гла́съ , є҃ . Тебѐ ѡ҆дѣ́ющагосѧ свѣ́томъ ꙗ҆́кѡ ри́зою , сне́мъ і҆ѡ́сифъ съ дре́ва съ никоди́момъ . и҆ ви́дѣвъ ме́ртва , на́га непогребе́на , бл҃гоꙋми́ленъ пла́чь воспрїе́мъ , рыда́ѧ гл҃аше , оу҆вы̀ мнѣ̀ сладча́йшїи і҆с҃е , є҆го́же пре́жде в̾ ма́лѣ ви́дѣ сл҃нце на крⷭ҇тѣ̀ ви́сѧща , мра́комъ ѡ҆блага́шесѧ , и҆ землѧ̀ стра́хомъ колеба́шесѧ , и҆ раздира́шесѧ цр҃ко́внаѧ за́вѣса . но сѐ ны́нѣ ви́жꙋ тѧ , менѐ ра́ди во́лею под̾є́мша сме́рть . ка́кѡ погребꙋ́ тѧ бж҃е мо́й ; и҆лѝ како́ю плащани́цею ѡ҆бьвїю́ тѧ ; ко́има ли рꙋка́ма прикоснꙋ́сѧ к̾ пречⷭ҇томꙋ ти тѣ́лꙋ ; и҆лѝ кі́ѧ пѣ́сни воспою̀ твоемꙋ̀ и҆схо́дꙋ ще́дре ; велича́ю стра́сти твоѧ̀ . славосло́влю погребе́нїе твоѐ съ воскрⷭ҇нїемъ . и҆ вопїю̀ , гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , в҃ . Бл҃гоѡ҆бра́зныи і҆ѡ́сифъ , со крⷭ҇та̀ сне́мъ пречи́стое тѣ́ло твоѐ , плащани́цею чи́стою ѡ҆бви́въ , и҆ со бл҃гоꙋха́ньми во́ гробѣ но́вѣ закры́въ положѝ . но в̾ тре́тїи де́нь воскр҃се гдⷭ҇ь , да́рꙋѧ ми́рови ве́лїю млⷭ҇ть . и҆ ѿпꙋ́стъ .
 Во ст҃ы́и и҆ вели́кїи пѧто́къ , па́вечерницꙋ пое́мъ ма́лꙋю . та́же , кано́нъ , ѡ҆ распѧ́тїи гдⷭ҇ни . и҆ на пла́чь прест҃ѣ́й бцⷣѣ . творе́нїе , сѷмеѡ́на , логѡѳе́та . гла́съ , ѕ҃ . пѣ́снь , а҃ . і҆рмо́съ . Ꙗ҆́кѡ по́ сꙋхꙋ ходи́въ і҆и҃ль , по бе́зднѣ стопа́ми , гони́телѧ фараѡ́на , ви́дѧ потоплѧ́ема , бг҃ꙋ побѣ́днꙋю пѣ́снь пое́мъ вопїѧ́ше . двⷤа .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Повѣ́шена ꙗ҆́кѡ ви́дѣ на крⷭ҇тѣ̀ , сн҃а и҆ гдⷭ҇а , дв҃аѧ чⷭ҇таѧ , терза́ющисѧ вопїѧ́ше го́рцѣ , съ дрꙋги́ми жена́ми стеню́ще гл҃аше . Ви́жꙋ тѧ̀ ны́нѣ воз̾лю́бленное моѐ ча́до и҆ люби́мое , на крⷭ҇тѣ̀ ви́сѧща , и҆ оу҆ѧзвлѧ́юсѧ го́рцѣ срⷣцемъ , речѐ чⷭ҇таѧ . но да́ждь ми сло́во бл҃гі́и рабѣ̀ твое́й . сла́ва . Во́лею сн҃е мо́й и҆ тво́рче , терпи́ши на́ древѣ лю́тꙋю сме́рть , дв҃аѧ гл҃аше пред̾стоѧ́щи оу҆ крⷭ҇та̀ , съ воз̾лю́бленымъ оу҆ченико́мъ . и҆ ны́нѣ . Нн҃ѣ моегѡ̀ ча́ѧнїѧ , и҆ ра́дости и҆ весе́лїѧ , сн҃а моегѡ̀ и҆ гдⷭ҇а лише́на бы́хъ . оу҆вы̀ мнѣ̀ бо͏лѣ́знꙋю срⷣцемъ , чⷭ҇таѧ пла́чꙋщисѧ гл҃аше .
 катава́сїѧ : Ꙗ҆́кѡ по́ сꙋхꙋ ходи́въ .
 пѣ́снь , г҃ . і҆рмо́съ . Нѣ́сть ст҃а ꙗ҆́коже ты̀ , гдⷭ҇и бж҃е мо́й , вознесы́и ро́гъ вѣ́рныхъ си бл҃же , и҆ оу҆тве́рждь и҆́хъ на ка́мени и҆сповѣ́данїѧ тѝ . вⷤ . Стра́ха ра́ди жидо́вска пе́тръ скры́сѧ , и҆ всѝ ѿбѣго́ша вѣ́рнїи , ѡ҆ста́вльше хрⷭ҇та̀ , дв҃аѧ рыда́ющи гл҃аше . Ѡ҆ стра́ннѣмъ ти ржⷭ҇твѣ̀ , и҆ стра́шнѣмъ сн҃е мо́й . па́че всѣ́хъ матере́й возвели́чена бы́хъ а҆́зъ . но оу҆вы̀ мнѣ̀ , нн҃ѣ тѧ ви́дѧщи на́ древѣ , распала́юсѧ оу҆тро́бою . сла́ва . Хощꙋ́ оу҆тро́бꙋ мою̀ на́ рꙋкꙋ , и҆́маже ꙗ҆́кѡ младе́нца держа́хъ съ дре́ва прїѧ́ти вѣща́ше чⷭ҇таѧ , но оу҆вы̀ мнѣ̀ , никто́же сегѡ̀ да́стъ . и҆ ны́нѣ . Сѐ свѣ́тъ мо́й сла́дкїи , наде́жда и҆ живо́тъ мо́й бл҃гі́и , сн҃ъ и҆ бг҃ъ мо́й оу҆гасѐ на крⷭ҇тѣ̀ , распала́юсѧ оу҆тро́бою , дв҃аѧ стеню́щи гл҃аше . катава́сїѧ : Нѣ́сть ст҃а ꙗ҆́коже .
 пѣ́снь , д҃ . і҆рмо́съ . Хрⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ цр҃кви бг҃олѣ́пнѡ зове́тъ вопїю́щи , ѿ со́вѣсти чи́сты ѡ҆́ гдⷭ҇ѣ пра́зднꙋющи . вⷤ . Сл҃нце незаходѧ́и бж҃е превѣ́чныи , и҆ тво́рче всѣ́мъ тваре́мъ гдⷭ҇и , ка́кѡ терпи́ши стрⷭ҇ть на крⷭ҇тѣ̀ ; чⷭ҇таѧ пла́чꙋщи гл҃аше . Пла́чꙋщи гл҃аше браконеи҆скꙋси́маѧ , к̾ бл҃гоѡ҆бра́зномꙋ , потщи́сѧ і҆ѡ́сифе , к̾ пила́тꙋ пристꙋпи́ти , и҆ и҆спросѝ снѧ́ти со́ древа оу҆чи́телѧ сѝ . сла́ва . Ви́дѣвъ пречⷭ҇тꙋю го́рцѣ слезѧ́щꙋ , і҆ѡ́сифъ смꙋти́сѧ , и҆ пла́часѧ пристꙋпѝ к̾ пила́тꙋ , да́ждь ми вопїѧ̀ с̾ пла́чемъ тѣ́ло бг҃а моегѡ̀ . и҆ ны́нѣ . Оу҆ѧ́звена тѧ ви́дѧщи и҆ без̾ сла́вы , на́га на́ древѣ , ча́до моѐ , оу҆тро́бою распала́юсѧ рыда́ющи , ꙗ҆́кѡ мт҃и дв҃аѧ провѣщава́ше .
 катава́сїѧ : Хрⷭ҇то́съ мнѣ̀ си́ла .
 пѣ́снь , є҃ . і҆рмо́съ . Бж҃їимъ свѣ́томъ тѝ бл҃же , оу҆́тренюющихъ тѝ дш҃а любо́вїю , просвѣтѝ молю́сѧ , тѧ̀ вѣ́дѣти сло́во бж҃їе , и҆́стиннагѡ бг҃а , ѿ́ мрака грѣхо́внагѡ и҆зима́юща . двⷤа . Растерза́ѧсѧ и҆ рыда́ѧ , и҆ дивѧ́сѧ в̾кꙋ́пѣ с̾ никоди́момъ і҆ѡ́сифъ снѧ́тъ , пречⷭ҇тое тѣ́ло цѣлова́ше оу҆чи́телево , рыда́ше и҆ стенѧ́ше , и҆ поѧ̀ є҆гѡ̀ ꙗ҆́кѡ бг҃а и҆ гдⷭ҇а . Прїи́мши сн҃а своегѡ̀ с̾ пла́чемъ мт҃и неи҆скꙋсомꙋ́жнаѧ . и҆ положѝ на колѣ́нꙋ , молѧ́щи со слеза́ми , и҆ лобыза́ющи є҆гѡ̀ , го́рцѣ же рыда́ющи крича́ше . сла́ва . Є҆ди́нꙋ наде́ждꙋ и҆ живо́тъ , влⷣко сн҃е мо́й и҆ бж҃е , во ѻ҆́чїю свѣ́тъ раба̀ твоѧ̀ и҆мѣ́хъ , нн҃ѣ же лише́на бы́хъ тебѐ , сла́дкое моѐ ча́до и҆ люби́мое . и҆ ны́нѣ . Болѣ́зни и҆ ско́рби , и҆ воздыха́нїѧ ѡ҆брѣто́ша мѧ , оу҆вы̀ мнѣ̀ , чⷭ҇таѧ го́рцѣ рыда́ющи гл҃аше , ви́дѧщи ча́до моѐ возлю́бленое , на́га оу҆єдине́на , тѧ̀ и҆ вонѧ́ми пома́зана мертвеца̀ . катава́сїѧ : Бж҃їимъ свѣ́томъ .
 пѣ́снь , ѕ҃ . і҆рмо́съ . Жите́йскагѡ мо́рѧ воз̾двиза́ема зрѧ̀ , напа́стей бꙋ́рею , в̾ ти́хо приста́нище прите́къ вопїю́ ти , воз̾ведѝ ѿ тлѝ живо́тъ мо́й многомлⷭ҇тиве . двⷤа . Ме́ртва тѧ зрю̀ чл҃колю́бче , ѡ҆живи́вшаго ме́ртвыѧ , и҆ содержа́ща всѧ̀ , лю́тѣ оу҆ѧзвлѧ́юсѧ оу҆тро́бою , хотѣ́ла бы́хъ с̾ тобо́ю оу҆́мрети , пречⷭ҇таѧ гл҃аше . нетерплю́ бо без̾ дш҃и ме́ртва тѧ ви́дѣти . Дивлю́сѧ зрѧ́щи тѧ пребл҃гі́и бж҃е , и҆ преще́дрыи гдⷭ҇и , без̾ сла́вы и҆ без̾ дш҃и . и҆ без̾ѡ҆бра́зна гдⷭ҇а , и҆ пла́чꙋсѧ держа́щи тѧ , ꙗ҆́кѡ ненадѣ́ѧхсѧ оу҆вы̀ мнѣ̀ , ви́дѣти тѧ сн҃е мо́й и҆ бж҃е . сла́ва . Не и҆з̾гл҃еши ли рабѣ̀ свое́й сло́ва , сло́ве бж҃їи , не оу҆ще́дриши ли влⷣко тебѐ ро́ждьшꙋю , гл҃аше чⷭ҇таѧ ; рыда́ющи и҆ пла́чꙋщи , и҆ ѡ҆блобыза́ющи тѣ́ло гдⷭ҇а своегѡ̀ . и҆ ны́нѣ . Помышлѧ́ю влⷣко , ꙗ҆́кѡ к̾ томꙋ̀ сла́дкаго тѝ гла́са не оу҆слы́шꙋ , и҆ ни добро́ты лица̀ твоегѡ̀ оу҆́зрю , ꙗ҆́коже пре́жде раба̀ твоѧ̀ . и҆́бо за́йде сн҃е мо́й ѿ ѻ҆́чїю мое́ю .
 катава́сїѧ : Жите́йскагѡ мо́рѧ .
 гдⷭ҇и поми́лꙋй , гⷤ . сла́ва , и҆ ны́нѣ . конда́къ . гла́съ , и҃ . На́съ ра́ди распе́ншагосѧ , прїиди́те всѝ вѣ́рнїи воспое́мъ . того́ бо ви́дѣ мр҃і́ѧ на́ древѣ , и҆ гл҃аше , а҆́ще и҆ распѧ́тїе терпи́ши , ты̀ є҆сѝ сн҃ъ и҆ бг҃ъ мо́й . и҆́косъ . Своегѡ̀ а҆́гньца а҆́гница зрѧ́щи , къ заколе́нїю влеко́ма , послѣ́доваше мр҃і́ѧ скорбѧ́щи , съ дрꙋги́ми жена́ми сїѧ̀ вопїю́щи , ка́мѡ и҆́деши ча́до . что̀ ра́ди ско́рѡ тече́нїе твори́ши ; є҆да̀ дрꙋгі́и бра́къ па́ки є҆́сть в̾ ка́нѣ галиле́йстѣй , и҆ та́мѡ ли ны́нѣ тщи́шисѧ , да во́дꙋ въ вино̀ и҆́мъ преложи́ши . и҆дꙋ́ли с̾ тобо́ю ча́до , и҆лѝ пождꙋ̀ тебѐ па́че . да́ждь ми сло́во сло́ве , не молча̀ ми́мѡ и҆дѝ менѐ , и҆́же чи́стꙋ соблюды́и мѧ , сн҃е и҆ бж҃е мо́й .
 пѣ́снь , з҃ . і҆рмо́съ . Хладода́тельнꙋ оу҆́бѡ пе́щь сотворѝ а҆́нг҃лъ , прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ оу҆вѣща̀ вопи́ти , бл҃гослове́нъ бг҃ъ ѻ҆ц҃ъ на́шихъ . двⷤа . Гдѣ̀ сн҃е мо́й и҆ бж҃е бл҃говѣствова́нїе , є҆́же ми гаврїи́лъ гл҃аше , цр҃ѧ́ тѧ вы́шнѧгѡ и҆ сн҃а и҆ бг҃а нарица́ше . ны́нѣ же тѧ ви́жꙋ , свѣ́те мо́й сла́дкїи , и҆ на́га и҆ оу҆ѧ́звена мертвеца̀ . И҆збавлѧ́ѧ ѿ болѣ́зни , и҆ нн҃ѣ прїими́ мѧ с̾ собо́ю сн҃е мо́й и҆ бж҃е , да сни́дꙋ во а҆́дъ влⷣко с̾ тобо́ю и҆ а҆́зъ . не ѡ҆ста́ви менѐ є҆ди́нꙋ є҆щѐ жи́ти , и҆́бо нетерплю̀ неви́дѧщи тебѐ , сла́дкаго моегѡ̀ свѣ́та . сла́ва . Со дрꙋги́ми жена́ми мѷроно́сицами , рыда́ющи непоро́чнаѧ го́рцѣ , носи́ма ви́дѧщи хрⷭ҇та̀ , и҆ гл҃аше , оу҆вы̀ мнѣ̀ что̀ ви́жꙋ , и҆ ка́мѡ и҆́деши ны́нѣ сн҃е мо́й . а҆ менѐ є҆ди́нꙋ ѡ҆ставлѧ́еши . и҆ ны́нѣ . И҆з̾немога́ющи рыда́ше непоро́чнаѧ , мѷроно́сицамъ гл҃аше , срыда́йте со мно́ю , и҆ пла́чите го́рько , се́бо свѣ́тъ мо́й сла́дкїи , и҆ оу҆чи́тель ва́шъ гро́бꙋ предае́тсѧ . катава́сїѧ : Хладода́тельнꙋ оу҆́бѡ .
 пѣ́снь , и҃ . і҆рмо́съ . И҆с̾пла́мени ст҃ы́мъ ро́сꙋ и҆сточѝ , а҆ пра́веднагѡ же́ртвꙋ и҆ во́ды попалѝ , всѧ́ бо твори́ши хрⷭ҇тѐ , є҆ли́ко хо́щеши , тѣ́мъ тѧ превозно́симъ гдⷭ҇а во́ вѣки . двⷤа . Дв҃ꙋ рыда́ющꙋ і҆ѡ́сифъ ви́дѣвъ , растерза́шесѧ ве́сь , и҆ вопїѧ́ше го́рькѡ , ка́кѡ тѧ ѽ бж҃е мо́й , ны́нѣ погребꙋ̀ ра́бъ тво́й ; ка́цѣми плащани́цами ѡ҆бвїю̀ тѣ́ло твоѐ . Па́че оу҆ма̀ превзы́де стра́нное тебѐ видѣ́нїе , носѧ́щаго тва́рь всю̀ гдⷭ҇а . сегѡ̀ і҆ѡ́сифъ ꙗ҆́кѡ ме́ртва на рꙋкꙋ̀ свое́ю с̾ никоди́момъ , но́ситъ и҆ погреба́етъ . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Стра́ннꙋ и҆ пресла́внꙋ ви́жꙋ та́йнꙋ дв҃аѧ вопїѧ́ше сн҃ꙋ и҆ гдⷭ҇ꙋ , ка́кѡ в̾ хꙋдо́мъ гро́бѣ полага́ешисѧ , ме́ртвыѧ повелѣ́нїемъ воставлѧ́ѧ и҆з̾ гро́бъ . и҆ ны́нѣ . Ни ѿ гро́ба твоегѡ̀ воста́нꙋ ча́до моѐ , ни сле́зы преста́нꙋ точа́щи раба̀ твоѧ̀ , до́ндеже и҆ а҆́зъ сни́дꙋ во а҆́дъ . немогꙋ́ бо терпѣ́ти разлꙋче́нїѧ твоегѡ̀ свѣ́те мо́й .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . И҆с̾пла́мени ст҃ы́мъ . [покло́н̾ до землѝ] .
 пѣ́снь , ѳ҃ . і҆рмо́съ . Бг҃а чл҃кѡмъ неꙋдо́бь ви́дѣти , на́нь же несмѣ́ютъ чи́ни а҆́нг҃льстїи зрѣ́ти . тобо́ю бо пречⷭ҇таѧ ꙗ҆ви́сѧ на́мъ сло́во воплоще́нно , є҆го́же велича́юще , с̾ нбⷭ҇ными вѡ́и тѧ̀ велича́емъ . двⷤа . Ра́дость мнѣ̀ ника́коже ѿсе́лѣ прико́снетсѧ , рыда́ющи гл҃ѧ непоро́чнаѧ , свѣ́тъ мо́й и҆ ра́дость моѧ̀ во́ гробъ за́йде . но не ѡ҆ста́влю тебѐ є҆ди́нагѡ , здѣ́же и҆ оу҆мрꙋ̀ и҆ спогребꙋ́сѧ с̾ тобо́ю . Дш҃е́внꙋю ми ꙗ҆́звꙋ ны́нѣ и҆сцѣлѝ ча́до моѐ , пречⷭ҇таѧ вопїѧ́ше слезѧ́щи , воскрⷭ҇нѝ и҆ преста́ви ми болѣ́знь и҆ печа́ль . мо́жеши бо влⷣко є҆ли́кѡ хо́щеши , и҆ твори́ши , а҆́ще и҆ погребе́сѧ во́лею . сла́ва . ѽ ка́кѡ оу҆таи́ласѧ ти є҆́сть бе́здна щедро́тъ , мт҃ри в̾ та́йнѣ и҆з̾речѐ гдⷭ҇ь . тва́рь бо мою̀ хотѧ́щꙋ ми спастѝ , и҆зво́лихъ оу҆́мрети . но воскрⷭ҇нꙋ̀ , и҆ тебѐ воз̾вели́чꙋ , ꙗ҆́кѡ бг҃ъ нб҃сѝ и҆ землѝ . и҆ ны́нѣ . Воспѣва́ю млрⷭ҇дїе твоѐ чл҃колю́бче , и҆ поклонѧ́юсѧ бога́тствꙋ млⷭ҇ти твоеѧ̀ влⷣко . созда́нїе бо своѐ хотѧ̀ спастѝ , сме́рть прїѧ́тъ речѐ пречⷭ҇таѧ , но воскрⷭ҇нїемъ свои́мъ , сп҃се поми́лꙋй всѣ́хъ на́съ .
 катава́сїѧ : Бг҃а чл҃кѡмъ неꙋдо́бь ви́дѣти , на́нь же несмѣ́ютъ чи́ни а҆́нг҃льстїи зрѣ́ти . тобо́ю бо пречⷭ҇таѧ ꙗ҆ви́сѧ на́мъ сло́во воплоще́нно , є҆го́же велича́юще , съ нбⷭ҇ными вѡ́и тѧ̀ велича́емъ . [покло́н̾ до землѝ] .
 трⷭ҇то́е , и҆ по ѻ҆́ч҃е на́шъ . конда́къ . гла́съ , и҃ . На́съ ра́ди распе́ншагосѧ , прїиди́те всѝ вѣ́рнїи воспое́мъ . того́ бо ви́дѣ мр҃і́ѧ на́ древѣ , и҆ гл҃аше , а҆́ще и҆ распѧ́тїе терпи́ши , ты̀ є҆сѝ сн҃ъ и҆ бг҃ъ мо́й . Гдⷭ҇и поми́лꙋй , м҃ . и҆ про́чее . и҆ ѿпꙋ́стъ .
 на полꙋ́нощницѣ , по пе́рвомъ трⷭ҇то́мъ , и҆ по ѻ҆́ч҃е на́шъ . тропа́рь : бл҃гоѡ҆бра́зныи і҆ѡ́сифъ . по второ́мъ трⷭ҇то́мъ , и҆ по ѻ҆́ч҃е на́шъ . конда́къ : и҆́же бе́зднꙋ затвори́выи . гдⷭ҇и поми́лꙋй , в҃і . и҆ ѿпꙋ́стъ . мл҃твы же , помѧнѝ гдⷭ҇и , негл҃емъ .
 Во ст҃ꙋ́ю и҆ вели́кꙋю сꙋбо́тꙋ , кле́плетъ , въ седмы́и ча́съ , но́щи . и҆ собра́вшимсѧ бра́тїѧмъ в̾ цр҃квь , гл҃етъ , і҆єре́й : бл҃гослове́нъ бг҃ъ на́шъ . и҆ мы̀ : трⷭ҇то́е , и҆ по ѻ҆́ч҃е на́шъ . гдⷭ҇и поми́лꙋй , в҃і . и҆ про́чее ѡ҆бы́чное оу҆́трени . та́же , є҆ѯа̀ ѱалмы̀ , и҆ є҆ктенїѧ̀ вели́каѧ . на бг҃ъ гдⷭ҇ь . тропа́рь . гла́съ , в҃ . Бл҃гоѡ҆бра́зныи і҆ѡ́сифъ , со крⷭ҇та̀ сне́мъ пречи́стое тѣ́ло твоѐ , плащани́цею чи́стою ѡ҆бви́въ , и҆ со бл҃гоꙋха́ньми во́ гробѣ но́вѣ закры́въ положѝ . но в̾ тре́тїи де́нь воскр҃се гдⷭ҇ь , да́рꙋѧ ми́рови ве́лїю ми́лость . два́жды . сла́ва . Є҆гда̀ сни́де к̾ сме́рти животѐ без̾сме́ртныи , тогда̀ а҆́дъ оу҆мертви́лъ є҆сѝ , блиста́нїемъ бжⷭ҇тва̀ . є҆гда́ же оу҆ме́ршїѧ ѿ преиспо́днихъ воскр҃си́лъ є҆сѝ , всѧ̀ си́лы нбⷭ҇ныѧ взыва́хꙋ ти , жизнода́вче хрⷭ҇тѐ бж҃е на́шъ сла́ва тебѣ̀ . и҆ ны́нѣ . Мѷроно́сицамъ жена́мъ , при́ гробѣ пред̾ста́въ а҆́нг҃лъ гл҃аше , мѵ́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́ждь . но возопі́ите пою́ше , воскр҃се гдⷭ҇ь , подаѧ̀ ми́рови ве́лїю ми́лость .
 посе́мъ , параеклисїа́рхъ поставлѧ́етъ нало́й , на не́мже пра́здникъ , средѝ цр҃кви , и҆ свѣщѝ раздае́тъ бра́тїи . та́же , пое́мъ , каѳи́смꙋ , з҃і . бл҃же́ни непоро́чнїи . на́ гласъ , є҃ . с̾ припѣ́вы на́ три статїѝ . на пе́рвой статїѝ , кади́тъ и҆гꙋ́менъ . на второ́й же , и҆ на тре́тїей , кадѧ́тъ сщ҃е́нницы . та́же , пое́тъ пе́рвое і҆єре́й , припѣ́въ сі́й посредѣ̀ цр҃кве . прекрести́вши кади́льницею .
 Велича́емъ тѧ̀ живода́вче хрⷭ҇тѐ , на́съ ра́ди вчера̀ погребе́нъ є҆сѝ претерпѣ́вшагѡ . и҆ ѡ҆живлѧ́ющагѡ пресла́внѡ ме́ртвыѧ .
 Бл҃же́ни непоро́чнїи въ пꙋ́ть , ходѧ́щїи въ зако́нѣ гдⷭ҇ни . Велича́емъ тѧ̀ живода́вче хрⷭ҇тѐ . и҆ почита́емъ страда́нїѧ твоѧ̀ честна́ѧ , и҆ сла́вное сла́вимъ погребе́нїе .
 Бл҃же́ни и҆спыта́ющїи свидѣ́нїѧ є҆гѡ̀ , всѣ́мъ срⷣцемъ взы́щꙋтъ є҆гѡ̀ . Велича́емъ тѧ̀ і҆с҃е цр҃ю . и҆ почита́емъ погребе́нїе и҆ стра́сти твоѧ̀ , и҆́миже спа́слъ є҆сѝ на́съ и҆з̾ и҆стлѣ́нїѧ .
 Недѣ́лающїи бо без̾зако́нїѧ , в̾ пꙋте́хъ є҆гѡ̀ ходи́ша . ты̀ заповѣ́далъ є҆сѝ за́повѣди твоѧ̀ , сохрани́ти ѕѣлѡ̀ . дабы̀ и҆спра́вилисѧ бы́ша пꙋтїѐ моѝ , сохрани́ти ѡ҆правда́нїѧ твоѧ̀ . Живо́тъ во́ гробѣ положи́сѧ хрⷭ҇тѐ , и҆ а҆́нг҃льскаѧ во́инства дивлѧ́хꙋсѧ зрѧ́ще . схожде́нїе твоѐ сла́вѧще .
 Тогда̀ непостыжꙋ́сѧ , є҆гда̀ при́зрю на всѧ̀ за́повѣди твоѧ̀ . и҆сповѣ́мсѧ тебѣ̀ в̾ пра́вости срⷣца , внегда̀ наꙋчи́тимисѧ сꙋдьба́мъ пра́вды твоеѧ̀ . Влⷣка всѣ́хъ зри́тсѧ ме́ртвъ , и҆ во́ гробѣ но́вѣ полога́етсѧ , ѡ҆бно́вль гро́бы ме́ртвымъ .
 Ѡ҆правда́нїѧ твоѧ̀ сохраню̀ , да не ѡ҆ста́виши менѐ до ѕѣла̀ в̾ че́мъ и҆спра́витъ ю҆́нныи пꙋ́ть сво́й , внегда̀ сохрани́ти словеса̀ твоѧ̀ . Живо́тъ во́ гробѣ положи́сѧ хрⷭ҇тѐ , и҆ сме́ртїю свое́ю сме́рть погꙋбѝ . и҆сточи́лъ є҆сѝ ми́рови жи́знь .
 Всѣ́мъ срⷣцемъ мои́мъ взыска́хъ тебѐ , не ѿри́ни менѐ ѿ заповѣде́й твои́хъ . въ срⷣцы мое́мъ съкры́хъ словеса̀ твоѧ̀ , да не согрѣшꙋ̀ тебѣ̀ . Красе́нъ добро́тою па́че сыно́въ чл҃ческихъ , ꙗ҆́кѡ без̾зра́ченъ ме́ртвъ ꙗ҆влѧ́етсѧ , є҆стество̀ оу҆краше́и всѧ́ческихъ .
 Бл҃гослове́нъ є҆сѝ гдⷭ҇и , наꙋчи́ мѧ ѡ҆правда́нїемъ твои́мъ . оу҆стна́ма мои́ма возвѣсти́хъ , всѧ̀ сꙋдьбы̀ оу҆́стъ твои́хъ . Тебѣ̀ положе́нꙋ бы́вшꙋ во́ гробѣ созда́телю хрⷭ҇тѐ , а҆́дъскаѧ под̾виза́шасѧ ѡ҆снова́нїѧ . и҆ гро́бы ѿверзо́шасѧ земны́хъ .
 Въ пꙋтѝ свидѣ́нїи твои́хъ наслади́хсѧ . ꙗ҆́кѡ ѡ҆ всѧ́комъ бога́тствѣ , в̾ за́повѣдехъ твои́хъ поꙋчꙋ́сѧ , и҆ оу҆разꙋмѣ́ю пꙋтѝ твоѧ̀ . Зе́млю содержа́и дла́нїю , оу҆мерщве́нъ пло́тїю , земле́ю ны́нѣ ѡ҆держи́мъ є҆́сть , ме́ртвыѧ и҆збавлѧ́ѧ а҆́дова ѡ҆держа́нїѧ .
 Во ѡ҆правда́нїихъ твои́хъ поꙋчꙋ́сѧ , незабꙋ́дꙋ слове́съ твои́хъ . возда́ждь рабꙋ̀ твоемꙋ̀ живи́ мѧ , и҆ сохраню̀ словеса̀ твоѧ̀ . И҆з̾ и҆стлѣ́нїѧ взы́де живо́тъ мо́й сп҃се , тебѣ̀ оу҆ме́ршꙋ , и҆ к̾ ме́ртвымъ прише́дшꙋ , и҆ сокрꙋ́шьшꙋ вереѧ̀ а҆́довы .
 Ѿкры́й ѻ҆́чи моѝ , и҆ разꙋмѣ́ю чꙋдеса̀ ѿ зако́на твоегѡ̀ . пришле́цъ а҆́зъ є҆́смь на землѝ , не скры́й ѿ менѐ заповѣде́й твои́хъ . Ꙗ҆́коже свѣ́тъ свѣти́льника пло́ть бж҃їѧ , под̾ земле́ю ꙗ҆́коже под̾ спꙋ́домъ сокрыва́ема є҆́сть . ѿгонѧ́етъ тмꙋ̀ а҆́довꙋ .
 Воз̾любѝ дш҃а моѧ̀ воз̾жела́ти сꙋдьбы̀ твоѧ̀ , на всѧ́ко вре́мѧ . запрети́лъ є҆сѝ горды́мъ . про́клѧти оу҆клонѧ́ющїисѧ ѿ заповѣде́й твои́хъ . Ка́мень живо́тныи , прїе́мъ а҆́дъ всеѧ́децъ , и҆з̾блева̀ и҆́хже пожрѐ ѿ́ вѣка ме́ртвыѧ .
 Ѿи҆мѝ ѿ менѐ поно́съ и҆ оу҆ничиже́нїе , занѐ свидѣ́нїѧ твоѧ̀ взыска́хъ . и҆́бо сѣдо́ша кн҃зи и҆ на мѧ̀ клевета́хꙋ . ра́бъ же тво́й поꙋча́шесѧ во ѡ҆правда́нїихъ твои́хъ . Во́ гробѣ но́вѣ положи́сѧ хрⷭ҇тѐ , и҆ є҆стество̀ чл҃ческое ѡ҆бнови́лъ є҆сѝ . воскре́съ новолѣ́пно и҆з̾ ме́ртвыхъ .
 И҆́бо свидѣ́нїѧ твоѧ̀ поꙋче́нїе моѐ є҆́сть . и҆ совѣ́ти моѝ ѡ҆правда́нїѧ твоѧ̀ . прильпѐ землѝ дш҃а моѧ̀ , живи́ мѧ по словесѝ твоемꙋ̀ . На́ землю сни́де да спасе́ши а҆да́ма . и҆ на землѝ сегѡ̀ не ѡ҆брѣ́тъ влⷣко , да́же до а҆́да сни́де и҆скі́и .
 Пꙋтѝ моѧ̀ и҆сповѣ́дахъ и҆ оу҆слы́шалъ мѧ̀ є҆сѝ , наꙋчи́ мѧ ѡ҆правда́нїемъ твои́мъ . пꙋтѝ ѡ҆правда́нїи твои́хъ вразꙋми́ мѧ , и҆ поꙋчꙋ́сѧ въ чꙋдесѣ́хъ твои́хъ . Ꙗ҆́коже зе́рно пшени́чно , в̾нѣ́дра земна́ѧ заше́дъ . многопе́рстныи во́здалъ є҆сѝ кла́съ , воз̾ста́вивъ земны́ѧ , ꙗ҆́же ѿ а҆да́ма .
 Воз̾дрема̀ дш҃а моѧ̀ ѿ оу҆ны́нїѧ , оу҆тверди́ мѧ въ словесѣ́хъ твои́хъ . пꙋ́ть не пра́вды ѿста́ви ѿ менѐ , и҆ зако́номъ твои́мъ поми́лꙋй мѧ . Под̾ земле́ю скры́сѧ ꙗ҆́кѡ сл҃нце , ны́нѣ но́щїю сме́ртною покрове́нъ бы́сть . но воз̾сїѧ́й свѣтлѣ́йше сп҃се .
 Пꙋ́ть и҆́стинныи и҆з̾во́лихъ , и҆ сꙋдьбы̀ твоѧ̀ незабы́хъ . прилѣпи́хсѧ свидѣ́нїемъ твои́мъ , гдⷭ҇и не посрамѝ менѐ . Ꙗ҆́коже крꙋгъ сл҃нчныи лꙋча̀ сокрыва́етъ сп҃се , тебѐ ны́нѣ гро́бъ сокры̀ , сконча́вшасѧ сме́ртїю пло́тьски .
 Пꙋ́ть заповѣде́й твои́хъ теко́хъ , є҆гда̀ раз̾шири́лъ є҆сѝ срⷣце моѐ . законоположѝ мнѣ̀ гдⷭ҇и пꙋ́ть ѡ҆правда́нїи твои́хъ , и҆ взыщꙋ̀ и҆̀ вы́нꙋ . А҆́нг҃льскаѧ ра́дость сп҃се сы́и , ны́нѣ и҆ печа́ли си́хъ вина̀ , ви́димь пло́тїю без̾дыха́нїѧ ме́ртвъ .
 Вразꙋми́ мѧ и҆ и҆спыта́ю зако́нъ тво́й , и҆ сохраню̀ и҆̀ всѣ́мъ срⷣцемъ мои́мъ . наста́ви мѧ на пꙋ́ть заповѣде́й твои́хъ , ꙗ҆́кѡ то́й восхотѣ̀ . Воз̾не́ссѧ на́ древо , и҆ жи́вы земны́ѧ совоз̾дви́жеши . под̾ земле́ю же бы́въ , лежа́щїѧ под̾ не́ю совоскреша́еши .
 Приклонѝ срⷣце моѐ во свидѣ́нїѧ твоѧ̀ , а҆ не в̾ лихои́мство . ѿвратѝ ѻ҆́чи моѝ не ви́дѣти сꙋеты̀ , в̾ пꙋтѝ твое́мъ живи́ мѧ . Ꙗ҆́коже ле́въ оу҆снꙋ́въ сп҃се пло́тїю . ꙗ҆́коже нѣ́кїи ски́менъ мла́дъ воста́еши , ѿ ло́жь ста́рость плотьскꙋ́ю .
 Поста́ви рабꙋ̀ твоемꙋ̀ сло́во твоѐ в̾ стра́хъ тво́й . ѿи҆мѝ поноше́нїе моѐ , є҆́же не пщева́хъ , ꙗ҆́кѡ сꙋдьбы̀ твоѧ̀ бла́ги . Въ ре́бра прободе́нъ бы́сть , ребро̀ взе́мыи а҆да́мле , ѿ него́же всѐ со́здалъ є҆сѝ , и҆ и҆сточѝ то́ки чисти́тельныѧ .
 Сѐ воз̾желѣ́хъ за́повѣди твоѧ̀ , в̾ пра́вдѣ твое́й живи́ мѧ . и҆ да прїи́детъ на мѧ̀ млⷭ҇ть твоѧ̀ гдⷭ҇и , спасе́нїе твоѐ по словесѝ твоемꙋ̀ . Та́йнѡ оу҆́бѡ дре́вле закала́етсѧ а҆́гнецъ . ты́же ꙗ҆́вѣ жре́нъ бы́въ неѕло́биве , всю̀ тва́рь ѡ҆чи́стилъ є҆сѝ сп҃се .
 И҆ ѿвѣща́ю поноша́ющимъ мѝ сло́во , ꙗ҆́кѡ оу҆пова́хъ на словеса̀ твоѧ̀ . и҆ не ѿи҆мѝ ѿ оу҆́стъ мои́хъ словесѐ и҆́стинна до ѕѣла̀ , занѐ на сꙋдьбы̀ твоѧ̀ оу҆пова́хъ . Кто̀ и҆з̾рече́тъ ѻ҆́бразъ та́йно оу҆жа́сныи , влады́и бо тва́рїю , дне́сь стра́сть прїе́млетъ , и҆ оу҆мира́етъ на́съ ра́ди .
 И҆ сохраню̀ зако́нъ тво́й всегда̀ во́ вѣки , и҆ в̾ вѣ́къ вѣ́ка . и҆ хожда́хъ в̾ широтѣ̀ , ꙗ҆́кѡ за́повѣди твоѧ̀ взыска́хъ . А҆́ще и҆ ме́ртвъ ꙗ҆ви́сѧ , но жи́въ ꙗ҆́кѡ бг҃ъ , оу҆мерщве́ныѧ чл҃ки ѡ҆живи́лъ є҆сѝ , на́ше оу҆мертвѝ оу҆мерщве́нїе .
 И҆ глаго́лахъ ѡ҆ свидѣ́нїихъ твои́хъ пред̾ царѝ и҆ нестыдѧ́хсѧ . и҆ поꙋча́хсѧ в̾ за́повѣдехъ твои́хъ . и҆́хже воз̾люби́хъ ѕѣлѡ̀ . и҆ воз̾двиго́хъ рꙋ́цѣ моѝ к̾ за́повѣдемъ твои́мъ , и҆́хже воз̾люби́хъ . и҆ поꙋча́хсѧ во ѡ҆правда́нїихъ твои́хъ . Ѽ ра́дости ѻ҆́ноѧ , ѽ мно́гїѧ сла́дости , є҆ѧ́же и҆́хъ же во а҆́дѣ напо́лнилъ є҆сѝ , во́ днехъ мра́чныхъ свѣ́тъ воз̾сїѧ́въ .
 Помѧнѝ словесѐ твоегѡ̀ рабꙋ̀ твоемꙋ̀ , ѡ҆ не́мже оу҆пова́нїе да́лъ ми є҆сѝ . та́ мѧ оу҆тѣ́ши во смире́нїи мое́мъ , занѐ сло́во твоѐ ѡ҆живи́ мѧ . го́рдїи законопрестꙋпова́хꙋ до ѕѣла̀ , ѿ зако́на же твоегѡ̀ не оу҆клони́хсѧ . А҆́ще и҆ во́ гробѣ покрыва́ешисѧ , и҆лѝ въ вереѧ́хъ а҆́дъскихъ , но и҆ гро́бы и҆стощи́лъ є҆сѝ , и҆ а҆́да ѡ҆бнажи́лъ є҆сѝ хрⷭ҇тѐ .
 Помѧнꙋ́хъ сꙋдьбы̀ твоѧ̀ ѿ́ вѣка гдⷭ҇и , и҆ оу҆тѣ́шихсѧ . печа́ли ѡ҆бдержа́тъ мѧ̀ ѿ грѣ́шникъ , ѡ҆ставлѧ́ющихъ зако́нъ тво́й . Во́лею соше́дъ сп҃се на́ землю , оу҆мерщве́ныѧ чл҃ки ѡ҆живи́лъ є҆сѝ , и҆ воз̾ведѐ к̾ сла́вѣ ѻ҆́ч҃ей .
 Пѣ́та бѧ́хꙋ мнѣ̀ ѡ҆правда́нїѧ твоѧ̀ , на мѣ́стѣ прише́льствїѧ моегѡ̀ . помѧнꙋ́хъ в̾ нощѝ и҆́мѧ твоѐ гдⷭ҇и , и҆ сохрани́хъ зако́нъ тво́й . И҆́же рꙋко́ю свое́ю созда́въ а҆да́ма ѿ землѝ , тогѡ̀ ра́ди є҆стество́мъ бы́сть чл҃къ , и҆ распѧ́сѧ во́лею свое́ю .
 Сїѧ̀ бы́сть мнѣ̀ , занѐ ѡ҆правда́нїѧ твоѧ̀ взыска́хъ . ча́сть моѧ̀ є҆сѝ гдⷭ҇и , рѣ́хъ сохрани́ти зако́нъ тво́й . Послꙋ́шавъ сло́ве ѻ҆ц҃а своегѡ̀ , да́же до а҆́да соше́лъ є҆сѝ , и҆ воскр҃си́лъ є҆сѝ ро́дъ чл҃ческїи .
 Помоли́хсѧ лицꙋ̀ твоемꙋ̀ всѣ́мъ срⷣцемъ мои́мъ . поми́лꙋй мѧ по словесѝ твоемꙋ̀ . помы́слихъ пꙋтѝ твоѧ̀ , и҆ воз̾врати́хъ но́зѣ моѝ во свидѣ́нїѧ твоѧ̀ . Кто̀ претерпи́тъ сло́ве зрѣ́ти тѧ ме́ртва во́ гробѣ , ꙗ҆́кѡ оу҆мерщве́на лежа́ща , чл҃колю́бца влⷣкꙋ и҆ бг҃а .
 Оу҆гото́вихсѧ и҆ несмꙋти́хсѧ , сохрани́ти за́повѣди твоѧ̀ , ю҆́жа грѣ́шникъ ѡ҆бѧза́шасѧ мнѣ̀ , и҆ зако́на твоегѡ̀ незабы́хъ . Оу҆вы̀ мнѣ̀ свѣ́те ми́рꙋ , оу҆вы̀ мнѣ̀ свѣ́те мо́й , і҆с҃е мо́й воз̾желе́нныи , вопїѧ́ше дв҃аѧ съ пла́чемъ взыва́ющи .
 Въ полꙋ́нощи воста́хъ , и҆сповѣ́датисѧ тебѣ̀ ѡ҆ сꙋдьба́хъ пра́вды твоеѧ̀ , прича́стникъ а҆́зъ є҆́смь всѣ́мъ боѧ́щимсѧ тебѐ , и҆ хранѧ́щимъ за́повѣди твоѧ̀ . ѽ бж҃їе сло́ве , ѽ ра́досте моѧ̀ , ка́кѡ претерплю̀ тридне́вное твоѐ погребе́нїе , ны́нѣ бо дви́жꙋсѧ оу҆тро́бою ма́терьски .
 Млⷭ҇ти твоеѧ̀ гдⷭ҇и и҆спо́лнена є҆́сть землѧ̀ , ѡ҆правда́нїемъ твои́мъ наꙋчи́ мѧ . бл҃гость сотвори́лъ є҆сѝ с̾ рабо́мъ твои́мъ гдⷭ҇и , по словесѝ твоемꙋ̀ . Кто̀ да́стъ мѝ во́дꙋ и҆сто́чникъ слеза́мъ , бг҃оневѣ́стнаѧ дв҃аѧ вопїѧ́ше , да воспла́чꙋ сла́дкагѡ сѝ і҆с҃а .
 Бл҃гости и҆ наказа́нїю и҆ ра́зꙋмꙋ наꙋчи́ мѧ , занѐ за́повѣдемъ твои́мъ вѣ́ровахъ , пре́жде да́же несмири́хсѧ , а҆́зъ прегрѣши́хъ . сегѡ̀ ра́ди сло́во твоѐ сохрани́хъ . И҆ го́ры и҆ хо́лми , и҆ чл҃ческаѧ мно́жества , воспла́чите ны́нѣ , и҆ рыда́йте со мно́ю мт҃рїю бж҃їею .
 Бл҃гъ є҆сѝ ты̀ гдⷭ҇и . и҆ бл҃гостїю твое́ю наꙋчи́ мѧ ѡ҆правда́нїемъ твои́мъ . оу҆мно́жисѧ на мѧ̀ не пра́вда горды́хъ , а҆́зъ же всѣ́мъ срⷣцемъ мои́мъ и҆спыта́ю за́повѣди твоѧ̀ . Когда̀ ви́жꙋ тѧ сп҃се без̾лѣ́тнагѡ свѣ́та , ра́дость и҆ сла́дость срⷣца моегѡ̀ , дв҃аѧ ма́терьски взыва́ше .
 Оу҆сыри́сѧ ꙗ҆́кѡ млеко̀ срⷣце и҆́хъ , а҆́зъ же зако́нꙋ твоемꙋ̀ поꙋчи́хсѧ . бла́го мнѣ̀ ꙗ҆́кѡ смири́лъ мѧ є҆сѝ , да наꙋчꙋ́сѧ ѡ҆правда́нїемъ твои́мъ . бла́гъ мнѣ̀ зако́нъ оу҆́стъ твои́хъ , па́че ты́сѧщь зла́та и҆ сребра̀ . А҆́ще и҆ во́лею ꙗ҆ви́сѧ во́ гробѣ ме́ртвъ , но и҆ чл҃ки ꙗ҆́коже проречѐ , воскрⷭ҇нїемъ сп҃се мо́й воз̾дви́жеши .
 Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ . Воспѣва́емъ тѧ̀ сло́ве всѣ́хъ бг҃а , со ѻ҆ц҃е́мъ и҆ дх҃омъ ст҃ы́мъ , сла́вимъ и҆ бжⷭ҇твеное погребе́нїе твоѐ .
 И҆ ны́нѣ и҆ прⷭ҇нѡ и҆ во́ вѣки вѣкѡ́мъ , а҆ми́нь . Бл҃жи́мъ тѧ̀ бцⷣе чи́стаѧ , и҆ почита́емъ тридне́вное погребе́нїе сн҃а твоегѡ̀ , и҆ бг҃а на́шегѡ вѣ́рнѡ .
 А҆ллилꙋ́їѧ , а҆ллилꙋ́їѧ , сла́ва тебѣ̀ бж҃е , три́жды , съ припѣ́вы : Велича́емъ тѧ̀ живода́вче хрⷭ҇тѐ , на́съ ра́ди вчера̀ погребе́нъ є҆сѝ претерпѣ́вшагѡ . и҆ ѡ҆живлѧ́ющагѡ пресла́внѡ ме́ртвыѧ .
 та́же , статїю̀ вторꙋ́ю начина́етъ і҆єре́й , и҆ пое́тъ є҆ди́нощи : Досто́йнѡ є҆́сть велича́ти тѧ̀ , живода́вче хрⷭ҇тѐ , врата̀ а҆́дова сте́ршагѡ , и҆ наси́лїе дїѧ́воле разо́ршагѡ .
 Рꙋ́цѣ твоѝ сотвори́стѣ мѧ и҆ созда́стѣ мѧ . вразꙋми́ мѧ и҆ наꙋчꙋ́сѧ заповѣде́мъ твои́мъ . Досто́йнѡ є҆́сть велича́ти тѧ̀ живода́вца , на крⷭ҇тѣ̀ рꙋ́цѣ просте́ршагѡ , и҆ сокрꙋ́шшагѡ держа́вꙋ вра́жїю .
 Боѧ́щїисѧ тебѐ оу҆́зрѧтъ мѧ̀ и҆ воз̾веселѧ́тсѧ , ꙗ҆́кѡ на словеса̀ твоѧ̀ оу҆пова́хъ . разꙋмѣ́хъ гдⷭ҇и ꙗ҆́кѡ пра́вда повелѣ́нїѧ твоѧ̀ . и҆ вои́стинꙋ смири́лъ мѧ є҆сѝ . Досто́йнѡ є҆́сть велича́ти тѧ̀ всѣ́хъ зижди́телѧ . страда́нїи бо твои́ми и҆мѣ́хомъ без̾сме́ртїе , и҆зба́вльшесѧ и҆з̾ и҆стлѣ́нїѧ .
 Бꙋ́ди же млⷭ҇ть твоѧ̀ , да оу҆тѣ́шитъ мѧ̀ по словесѝ твоемꙋ̀ раба̀ твоегѡ̀ . да прїи́дꙋтъ мнѣ̀ щедро́ты твоѧ̀ , и҆ жи́въ бꙋ́дꙋ . ꙗ҆́кѡ зако́нъ тво́й поꙋче́нїе моѐ є҆́сть . Оу҆жасе́сѧ землѧ̀ , и҆ сл҃нце сп҃се сокры́сѧ , тебѣ̀ невече́рнемꙋ свѣ́тꙋ хрⷭ҇тѐ , заше́дшꙋ во́ гробъ пло́тїю .
 Да постыдѧ́тсѧ го́рдїи , ꙗ҆́кѡ не пра́веднѣ без̾зако́новаша намѧ̀ . а҆́зъ же поꙋчꙋ́сѧ в̾ за́повѣдехъ твои́хъ . да ѡ҆братѧ́тъ мѧ̀ боѧ́щїисѧ тебѐ , и҆ вѣ́дꙋщїи свидѣ́нїѧ твоѧ̀ . Оу҆снꙋ́лъ є҆сѝ хрⷭ҇тѐ , є҆сте́ствено живо́тныи со́нъ во́ гробѣ , и҆ ѿ тѧ́жкагѡ сна̀ грѣхо́внагѡ , воз̾дви́гнꙋлъ є҆сѝ ро́дъ чл҃ческїи .
 Да бꙋ́детъ срⷣце моѐ непоро́чно во ѡ҆правда́нїихъ твои́хъ , да́сѧ непостыжꙋ̀ . ѡ҆скꙋдѣва́етъ во спасе́нїе твоѐ дш҃а моѧ̀ , въ сло́во твоѐ оу҆пова́хъ . За́йде по́д̾ землю , рꙋко́ю созда́выи чл҃ка , да воз̾дви́гнеши ѿ паде́нїѧ собо́ры чл҃ческїѧ , всеси́льною держа́вою .
 Ѡ҆скꙋдѣ́ша ѻ҆́чи моѝ в̾ сло́во твоѐ гл҃юще , когда̀ оу҆тѣ́шиши мѧ̀ . занѐ бы́хъ ꙗ҆́кѡ мѣ́хъ на сла́нѣ , ѡ҆правда́нїи твои́хъ незабы́хъ . Пла́чь сщ҃е́нныи прїидѣ́те воспое́мъ , хрⷭ҇то́ви оу҆ме́ршемꙋ , ꙗ҆́кѡ дре́вле жены̀ мѷроно́сицы , да ра́дꙋйтесѧ оу҆слы́шимъ с̾ ни́ми .
 Коли́кѡ є҆́сть дні́й раба̀ твоегѡ̀ , когда̀ сотвори́ши ѿ гонѧ́щихъ мѧ̀ сꙋ́дъ . повѣ́даша мнѣ̀ законопрестꙋ́пницы глꙋмле́нїѧ , но не ꙗ҆́кѡ зако́нъ тво́й гдⷭ҇и . Ми́ро вои́стинꙋ є҆сѝ ты̀ сло́ве не и҆стощи́мое . тѣ́мже тѝ и҆ ми́ра приноша́хꙋ , ꙗ҆́кѡ ме́ртвꙋ живо́мꙋ , жены̀ мѷроно́сицы .
 Всѧ̀ за́повѣди твоѧ̀ и҆́стина . без̾ пра́вды погна́ша мѧ помози́ ми . ма́ла не сконча́ша менѐ на землѝ . а҆́зъ же не ѡ҆ста́вихъ заповѣде́й твои́хъ . И҆злїѧ̀ ѡ҆ тебѣ̀ оу҆мерщве́нѣ сло́ве ма́терьнѧѧ рыда́нїѧ , без̾ сѣ́мене ро́ждьшаѧ тѧ̀ , сп҃са дш҃а́мъ на́шимъ .
 По млⷭ҇ти твое́й живи́ мѧ , и҆ сохраню̀ свидѣ́нїѧ оу҆́стъ твои́хъ . во́ вѣки гдⷭ҇и сло́во твоѐ пребывае́тъ на́ нб҃си , въ ро́дъ и҆ ро́дъ и҆́стина твоѧ̀ . За́йде по́д̾ землю ѕвѣзда̀ пра́веднаѧ , и҆ ме́ртвыѧ ꙗ҆́коже ѿ сна̀ воз̾дви́глъ є҆сѝ , ѿгна́въ всѧ́кꙋ тмꙋ̀ и҆́же во а҆́дѣ .
 Ѡ҆снова́лъ є҆сѝ зе́млю , и҆ пребыва́етъ оу҆чине́нїемъ твои́мъ . пребыва́етъ де́нь , ꙗ҆́кѡ всѧ́ческаѧ рабо́тна тебѣ̀ . Зе́рно двоера́слено , є҆стество̀ жи́зненое , в̾ нѣ́дра земна́ѧ сѣ́етсѧ со слеза́ми дне́сь , но прозѧбѐ ми́рови ѡ҆бра́дованїе .
 Ꙗ҆́кѡ а҆́ще незако́нъ тво́й поꙋче́нїе моѐ є҆́сть , тогда̀ оу҆́бѡ поги́блъ бы́хъ во смире́нїи мое́мъ . во́ вѣки незабꙋ́дꙋ ѡ҆правда́нїи твои́хъ , занѐ въ ни́хъ живи́лъ мѧ є҆сѝ . Оу҆боѧ́сѧ а҆да́мъ , бг҃ꙋ ходѧ́щꙋ въ раѝ . ра́дꙋетъжесѧ томꙋ̀ , ко а҆́дꙋ соше́дшꙋ . пады́и пре́жде , ны́нѣ воз̾двиза́емь .
 Тво́й є҆́смь а҆́зъ спаси́ мѧ , ꙗ҆́кѡ ѡ҆правда́нїи твои́хъ взыска́хъ . менѐ жда́ша грѣ́шницы погꙋби́ти мѧ̀ , свидѣ́нїѧ твоѧ̀ разꙋмѣ́хъ . Жре́тъ тѝ же́ртвꙋ сле́знꙋю , ро́ждьшаѧ тѧ̀ хрⷭ҇тѐ , пло́тїю положе́нꙋ во́ гробѣ , вопїю́щи , воста́ни ча́до ꙗ҆́коже проречѐ .
 Всѧ́коѧ кончи́ны ви́дѣхъ коне́цъ , широка̀ за́повѣдь твоѧ̀ ѕѣлѡ̀ . ко́ль воз̾люби́хъ зако́нъ тво́й гдⷭ҇и , ве́сь де́нь поꙋче́нїе моѐ є҆́сть . Захо́диши по́д̾ землю сп҃се , сл҃нце пра́вдѣ , тѣ́мже ро́ждьшаѧ тѧ лꙋна̀ , печа́лїю ѡ҆скꙋдѣва́етъ , ви́да твоегѡ̀ лиша́ема .
 Па́че вра́гъ мои́хъ оу҆мꙋдри́лъ мѧ̀ є҆сѝ за́повѣдїю твое́ю , занѐ в̾ вѣ́къ моѧ̀ є҆́сть . па́че всѣ́хъ оу҆ча́щихъ мѧ̀ разꙋмѣ́хъ , занѐ свидѣ́нїѧ твоѧ̀ поꙋче́нїе моѐ є҆́сть . Оу҆жасе́сѧ а҆́дъ сп҃се зрѧ́ тѧ живода́вца , бога́тство є҆гѡ̀ оу҆праздни́вша , и҆ и҆́же ѿ́ вѣка ме́ртвыѧ воз̾дви́жꙋща .
 Па́че ста́рецъ разꙋмѣ́хъ , занѐ заповѣде́й твои́хъ взыска́хъ . ѿ всѧ́когѡ пꙋтѝ лꙋка́ва воз̾брани́хъ нога́мъ мои́мъ , да сохраню̀ словеса̀ твоѧ̀ . Сл҃нце свѣ́тъ воз̾сїѧва́етъ по́ нощи сло́ве . ты̀ оу҆́бѡ воскре́съ , просїѧ̀ по сме́рти ꙗ҆́снѡ , ꙗ҆́кѡ ѿ черто́га .
 Ѿ сꙋде́бъ твои́хъ не оу҆клони́хсѧ , занѐ ты̀ зако́нъ положи́лъ ми є҆сѝ . ко́ль сладка̀ горта́ни моемꙋ̀ словеса̀ твоѧ̀ , па́че ме́да оу҆сто́мъ мои́мъ . Землѧ̀ созда́телѧ в̾ нѣ́дра прїе́мши , тре́петомъ ѡ҆бъє́мшисѧ коле́блетсѧ , оу҆спи́вши ме́ртвыѧ трѧсе́нїемъ .
 Ѿ заповѣде́й твои́хъ разꙋмѣ́хъ , сегѡ̀ ра́ди воз̾ненави́дѣхъ всѧ́къ пꙋ́ть не пра́вды . свѣти́льникъ нога́мъ мои́мъ зако́нъ тво́й , и҆ свѣ́тъ стезѧ́мъ мои́мъ . Ты̀ сло́ве животꙋ̀ да́тель . тѣ́мже і҆ꙋдѣ́и на крⷭ҇тѣ̀ вознесе́нъ оу҆́мрети , но воздви́же с̾ собо́ю всѧ̀ ме́ртвыѧ .
 Клѧ́хсѧ и҆ поста́вихъ , сохрани́ти сꙋдьбы̀ пра́вды твоеѧ̀ . смири́хсѧ до ѕѣла̀ гдⷭ҇и , живи́ мѧ по словесѝ твоемꙋ̀ . Добро́тꙋ сло́ве пе́рвꙋю не и҆мѣ̀ ни ви́дъ , є҆гда̀ стражда́ше . но воскр҃съ провозсїѧ̀ , оу҆до́бривъ человѣ́ки бжⷭ҇твеными зарѧ́ми .
 Во́льнаѧ оу҆́стъ мои́хъ бл҃говоли́ же гдⷭ҇и , и҆ сꙋдьба́мъ твои́мъ наꙋчи́ мѧ дш҃а моѧ̀ в̾ рꙋ́кꙋ твое́ю вы́нꙋ , и҆ зако́на твоегѡ̀ незабы́хъ . За́йде пло́тїю в̾ зе́млю , свѣ́те невече́рнїи . и҆ нетерпѧ̀ зрѣ́ти со́лнце поме́рче , полꙋ́дне и҆ є҆щѐ сꙋ́щи .
 Положи́ша грѣ́шницы сѣ́ть мнѣ̀ , и҆ ѿ заповѣде́й твои́хъ незаблꙋди́хъ . наслѣ́довах̾ свидѣ́нїѧ твоѧ̀ во́ вѣки , ꙗ҆́кѡ ра́дованїе срⷣца моегѡ̀ сꙋ́ть . Сл҃нце в̾кꙋ́пѣ и҆ лꙋна̀ поме́ркше сп҃се , рабо́мъ бл҃горазꙋ́мнымъ подоблѧ́хꙋсѧ , и҆́же въ че́рны ѻ҆де́жды ѡ҆блача́тсѧ .
 Приклони́хъ срⷣце моѐ , сотвори́ти ѡ҆правда́нїѧ твоѧ̀ , въ вѣ́къ за воз̾даѧ́нїе . законопрестꙋ́пныѧ воз̾ненави́дѣхъ , зако́нъ же тво́й воз̾люби́хъ . Оу҆снꙋ́лъ є҆сѝ ма́лѡ , ѡ҆живи́лъ є҆сѝ оу҆ме́ршїѧ , и҆ воскр҃съ , воскреси́лъ є҆сѝ всѧ̀ спѧ́щїѧ ѿ́ вѣка бл҃же .
 Помо́щникъ мо́й , и҆ застꙋ́пникъ мо́й є҆сѝ ты̀ , на словеса̀ твоѧ̀ оу҆пова́хъ . оу҆клони́тесѧ ѿ менѐ лꙋка́внꙋющїи , и҆ и҆спыта́ю за́повѣди бг҃а моегѡ̀ . Ꙗ҆́коже неꙗ҆́сыть оу҆ѧ́звенъ в̾ ре́бра твоѧ̀ сло́ве . ѻ҆́троки своѧ̀ оу҆ме́ршїѧ ѡ҆живи́лъ є҆сѝ , и҆ска́пивъ внꙋ́трь стрꙋѝ жи́зненыѧ .
 Застꙋпи́ мѧ по словесѝ твоемꙋ̀ , и҆ жи́въ бꙋ́дꙋ . и҆ непосрамѝ менѐ ѿ ча́ѧнїѧ моегѡ̀ . помози́ ми и҆ спасꙋ́сѧ , и҆ поꙋчꙋ́сѧ во ѡ҆правда́нїихъ твои́хъ вы́нꙋ . Сл҃нце пре́жде оу҆ста́ви и҆сꙋ́съ , и҆ноплеме́нники сѣкі́и , ты́же съкры́сѧ , низ̾лага́ѧ тмѣ̀ нача́льника .
 Оу҆ничижи́лъ є҆сѝ всѣ́хъ ѿстꙋпа́ющихъ ѿ ѡ҆правда́нїи твои́хъ , ꙗ҆́кѡ непра́ведно помышле́нїе и҆́хъ . престꙋпа́ющихъ непщева́хъ всѧ̀ грѣ́шныѧ землѝ , сегѡ̀ ра́ди возлюби́хъ свидѣ́нїѧ твоѧ̀ . Прїи́де и҆ распѧ́сѧ , и҆́же на вода́хъ зе́млю повѣ́шеи , и҆ ꙗ҆́кѡ без̾дыха́ненъ въ не́й воз̾лега́етъ , и҆́же нетерпѧ́щи колеба́шесѧ лю́тѣ .
 Пригвоздѝ ѿ́ страха твоегѡ̀ пло́ти моѧ̀ , ѿ сꙋде́бъ бо твои́хъ оу҆боѧ́хсѧ . сотвори́хъ сꙋ́дъ и҆ пра́вдꙋ , не преда́ждь менѐ ѡ҆би́дѧщимъ мѧ̀ . И҆з̾ нѣ́дръ ѻ҆те́ческихъ не и҆схо́денъ пребы́сть ще́дре , чл҃къ бы́ти и҆зво́лилъ є҆сѝ , и҆ во а҆́дъ сни́де хрⷭ҇тѐ .
 Воспрїимѝ раба̀ твоегѡ̀ во́ бл҃го , да не ѡ҆клевета́ютъ менѐ го́рдїи . ѻ҆́чи моѝ ѡ҆скꙋдѣ́ша во спасе́нїе твоѐ , и҆ въ сло́во пра́вды твоеѧ̀ . Оу҆жасе́сѧ ви́дѣвъ свѣ́тъ чꙋ́вственыи , неви́димагѡ свѣ́та тѧ̀ хрⷭ҇тѐ мо́й , во́ гробѣ сокрыва́ема без̾ дыха́нїѧ .
 Сотворѝ с̾ рабо́мъ твои́мъ по млⷭ҇ти твое́й , и҆ ѡ҆правда́нїемъ твои́мъ наꙋчи́ мѧ . ра́бъ тво́й є҆́смь а҆́зъ , вразꙋми́ мѧ , и҆ оу҆вѣ́мъ свидѣ́нїѧ твоѧ̀ . Оу҆ѧзвлѧ́юсѧ лю́то , возопѝ ро́ждьшаѧ тѧ̀ , є҆гда̀ на крⷭ҇тѣ́ тѧ оу҆зрѣ̀ пробода́ема в̾ ре́бра копїе́мъ .
 Вре́мѧ сотвори́ти гдⷭ҇ви , разори́ша зако́нъ тво́й . сегѡ̀ ра́ди воз̾люби́хъ за́повѣди твоѧ̀ , па́че зла́та и҆ топа́зїѧ . Пла́каше го́рько , пренепоро́чнаѧ мт҃и твоѧ̀ сло́ве , є҆гда̀ во́ гробѣ ви́дѣ тебѐ , без̾нача́льнагѡ и҆ нетлѣ́ннагѡ бг҃а .
 Сегѡ̀ ра́ди ко всѣ́мъ за́повѣдемъ твои́мъ направлѧ́хсѧ , всѧ́къ пꙋ́ть не пра́вды воз̾ненави́дѣхъ . ди́вна свидѣ́нїѧ твоѧ̀ , сегѡ̀ ра́ди и҆спыта́етъ ѧ҆̀ дш҃а моѧ̀ . Ме́ртвость твою̀ , пренепоро́чнаѧ мт҃и твоѧ̀ зрѧ́щи , го́рько к̾ тебѣ̀ вѣща́ше , некоснѝ животѐ в̾ ме́ртвыхъ .
 Ꙗ҆вле́нїе слове́съ твои́хъ , просвѣща́етъ и҆ вразꙋмлѧ́етъ младе́нца . оу҆ста̀ моѧ̀ ѿверзо́хъ и҆ привлеко́хъ дх҃ъ , занѐ за́повѣди твоѧ̀ жела́хъ . А҆́дъ лю́тыи потрепета̀ , є҆гда́ тѧ ви́дѣ сл҃нца сла́вы без̾сме́ртне , и҆з̾дава́ше оу҆́зники то́щно .
 Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ . Без̾нача́льне бж҃е , соприсносꙋ́щне сло́ве , и҆ дꙋ́ше ст҃ы́и , хорꙋ́гви правосла́вныхъ цр҃е́й оу҆крѣпѝ на ра́тныѧ , ꙗ҆́кѡ бла́гъ .
 И҆ ны́нѣ и҆ прⷭ҇нѡ и҆ во́ вѣки вѣкѡ́мъ , а҆ми́нь . Жи́знь ро́ждьшаѧ , всенепоро́чнаѧ чи́стаѧ дв҃о , оу҆толѝ цр҃ко́вныѧ собла́зны , и҆ пода́ждь смире́нїе .
 А҆ллилꙋ́їѧ , а҆ллилꙋ́їѧ , сла́ва тебѣ̀ бж҃е , три́жды , съ припѣ́вы : Досто́йнѡ є҆́сть велича́ти тѧ̀ , живода́вче хрⷭ҇тѐ , врата̀ а҆́дова сте́ршагѡ , и҆ наси́лїе дїѧ́воле разо́ршагѡ .
 тре́тїе статїѐ , пое́тъ і҆єре́й є҆ди́нощи : Ро́ди всѝ пѣ́снь , погребе́нїю твоемꙋ̀ прино́симъ ще́дре .
 При́зри намѧ̀ и҆ поми́лꙋй мѧ , по сꙋдꙋ̀ лю́бѧщихъ и҆́мѧ твоѐ . Ро́ди всѝ пѣ́снь , погребе́нїю твоемꙋ̀ прино́симъ ще́дре .
 Стопы̀ моѧ̀ напра́ви по словесѝ твоемꙋ̀ , и҆ да не ѡ҆долѣ́етъ ми всѧ́ко без̾зако́нїе . Ро́ди всѝ сп҃се , воспѣва́емъ стра́сти твоѧ̀ честны́ѧ .
 И҆зба́ви мѧ ѿ клеветы̀ чл҃ческїѧ , и҆ сохраню̀ за́повѣди твоѧ̀ . лицѐ твоѐ просвѣтѝ на раба̀ твоегѡ̀ , и҆ наꙋчи́ мѧ ѡ҆правда́нїемъ твои́мъ . Грѧдѝ всѧ̀ тва́рь , пѣ́сни и҆схо́дныѧ принесе́мъ зижди́телю .
 И҆схо́дища водна́ѧ и҆зведо́стѣ ѻ҆́чи моѝ , поне́же не сохрани́хъ зако́на твоегѡ̀ . пра́веденъ є҆сѝ гдⷭ҇и , и҆ пра́въ сꙋ́дъ тво́й . заповѣ́далъ є҆сѝ пра́вдꙋ свидѣ́нїѧ твоѧ̀ , и҆ и҆́стинꙋ ѕѣлѡ̀ . Ꙗ҆́кѡ ме́ртва жива́гѡ съ мѷроно́сицами , мѵ́ромъ пома́жемъ мꙋ́дрено .
 И҆ста́ѧла мѧ є҆́сть ре́вность твоѧ̀ , ꙗ҆́кѡ забы́ша словеса̀ твоѧ̀ вразѝ моѝ . раз̾жже́но сло́во твоѐ ѕѣлѡ̀ , и҆ ра́бъ тво́й воз̾любѝ є҆̀ . І҆ѡ́сифе треблаже́нне , спрѧ́тай тѣ́ло хрⷭ҇та̀ жизнода́вца .
 Ю҆́нѣйшїи а҆́зъ є҆́смь и҆ оу҆ничиже́нъ , ѡ҆правда́нїи твои́хъ незабы́хъ . пра́вда твоѧ̀ пра́вда во́ вѣки , и҆ зако́нъ тво́й и҆́стина . Живода́вче сп҃се , сла́ва держа́вѣ твое́й , а҆́дъ разо́ршей .
 Ско́рби и҆ нꙋ́жды ѡ҆брѣто́ша мѧ̀ , за́повѣди твоѧ̀ поꙋче́нїе моѐ . пра́вда свидѣ́нїѧ твоѧ̀ в̾ вѣ́къ , вразꙋми́ мѧ и҆ жи́въ бꙋ́дꙋ . Гора̀ тꙋ́чнаѧ , пречи́стаѧ тѧ̀ сло́ве , матерелѣ́пнѡ пла́каше .
 Воз̾ва́хъ всѣ́мъ срⷣцемъ мои́мъ , оу҆слы́ши мѧ гдⷭ҇и , ѡ҆правда́нїи твои́хъ взыщꙋ̀ . воз̾ва́хъ ти спаси́ мѧ , и҆ сохраню̀ свидѣ́нїѧ твоѧ̀ . Пла́чь сподвиза́ше ро́ждьшаѧ тѧ , тебѣ̀ сло́ве оу҆ме́ршꙋ .
 Пред̾вари́хъ в̾ без̾го́дїи и҆ воз̾ва́хъ , на словеса̀ твоѧ̀ оу҆пова́хъ . пред̾вари́стѣ ѻ҆́чи моѝ ко оу҆́трꙋ , поꙋчи́тисѧ словесе́мъ твои́мъ . Жены̀ с̾ мѵ́ромъ прїидо́ша пома́зати хрⷭ҇та̀ , бжⷭ҇твенаго ми́ра .
 Гла́съ мо́й оу҆слы́ши гдⷭ҇и , по млⷭ҇ти твое́й и҆ по сꙋдьбѣ̀ твое́й живи́ мѧ . прибли́жиша гонѧ́щїи мѧ без̾зако́нїе , ѿ зако́на же твоегѡ̀ оу҆дали́шасѧ . Сме́рть сме́ртїю оу҆мертви́лъ є҆сѝ бж҃е мо́й , бжⷭ҇твеною вла́стїю свое́ю .
 Бли́зъ є҆сѝ ты̀ гдⷭ҇и , и҆ всѝ пꙋтїѐ твоѝ и҆́стина . и҆спе́рва позна́хъ ѿ свидѣ́нїи твои́хъ , ꙗ҆́кѡ во́ вѣки ѡ҆снова́лъ ѧ҆̀ є҆сѝ . Прельсти́сѧ преле́стникъ , прельсти́выисѧ и҆збавлѧ́етсѧ , премꙋ́дростїю твое́ю бж҃е мо́й .
 Ви́ждь смире́нїе моѐ и҆ и҆зми́ мѧ , ꙗ҆́кѡ зако́на твоегѡ̀ не забы́хъ . сꙋдѝ сꙋ́дъ мо́й и҆ и҆зба́ви мѧ , ра́ди словесѐ твоегѡ̀ живи́ мѧ . Ѻ҆цто́мъ напое́нъ бы́сть и҆ же́лчїю ще́дре , дре́внее разрѣша́ѧ вкꙋше́нїе .
 Дале́че ѿ грѣ́шникъ спасе́нїе , ꙗ҆́кѡ ѡ҆правда́нїи твои́хъ не взыска́ша . щедро́ты твоѧ̀ мно́ги гдⷭ҇и , по сꙋдьбѣ̀ твое́й живи́ мѧ . На крⷭ҇тѣ̀ пригвожде́нъ бы́сть , и҆́же дре́вле лю́ди своѧ̀ , столпо́мъ ѻ҆́блачнымъ покрыва́ѧ .
 Мно́зи гонѧ́щїи мѧ̀ и҆ стꙋжа́ющїи ми , ѿ свидѣ́нїи твои́хъ не оу҆клони́хсѧ . ви́дѣхъ неразꙋмѣва́ющїѧ и҆ и҆ста́ѧхъ , ꙗ҆́кѡ слове́съ твои́хъ не сохрани́ша . Мѷроно́сицы сп҃се ко́ гробꙋ прише́дше , мѵ́рѡ принесо́ша тѝ .
 Ви́ждь ꙗ҆́кѡ за́повѣди твоѧ̀ воз̾люби́хъ гдⷭ҇и , по млⷭ҇ти твое́й живи́ мѧ . нача́ло слове́съ твои́хъ и҆́стина , и҆ во́ вѣки всѧ̀ сꙋдьбы̀ пра́вды твоеѧ̀ . Воста́ни ще́дре , ѿ ѡ҆снова́нїи а҆́дскихъ , воскреша́ѧ на́съ .
 Кнѧ́зи погна́ша мѧ тꙋ́не , и҆ ѿ слове́съ твои́хъ оу҆страши́сѧ срⷣце моѐ . воз̾ра́дꙋюсѧ а҆́зъ ѡ҆ словесѣ́хъ твои́хъ , ꙗ҆́кѡ ѡ҆брѣта́ѧи коры́сть мно́гꙋ . Воскреснѝ живода́вче , сле́зы точа́щи глаго́лаше ро́ждьшаѧ тѧ̀ .
 Не пра́вдꙋ воз̾ненави́дѣхъ и҆ ѡ҆ме́рзѣ мѝ , зако́нъ же тво́й воз̾люби́хъ . седми́жды дне́мъ хвали́хъ тѧ̀ , ѡ҆ сꙋдьба́хъ пра́вды твоеѧ̀ . Потщи́сѧ воскреснꙋ́ти , печа́ль разрѣша́ѧ сло́ве , чи́стѡ ро́ждьшей тѧ̀ .
 Ми́ръ мно́гъ лю́бѧщимъ зако́нъ тво́й , и҆ нѣ́сть и҆́мъ собла́знъ . ча́ѧхъ спасе́нїе твоѐ гдⷭ҇и , и҆ за́повѣди твоѧ̀ воз̾люби́хъ . Во́ гробѣ положе́нъ бы́сть , и҆ ме́ртвъ ви́дѣнъ бы́сть живо́тъ всѣ́хъ .
 Сохранѝ дш҃а моѧ̀ свидѣ́нїѧ твоѧ̀ , и҆ воз̾любѝ ѧ҆̀ ѕѣлѡ̀ . сохрани́хъ за́повѣди твоѧ̀ , и҆ свидѣ́нїѧ твоѧ̀ , ꙗ҆́кѡ всѝ пꙋтїѐ моѝ пред̾ тобо́ю гдⷭ҇и . Нбⷭ҇ныѧ си́лы оу҆диви́шасѧ стра́хомъ , ме́ртва тѧ̀ зрѧ́ще .
 Да прибли́житсѧ мл҃тва моѧ̀ пред̾ тѧ̀ гдⷭ҇и , по словесѝ твоемꙋ̀ вразꙋми́ мѧ . да вни́детъ проше́нїе моѐ пред̾ тѧ̀ гдⷭ҇и , по словесѝ твоемꙋ̀ и҆зба́ви мѧ . Ꙗ҆́кѡ ме́ртвꙋ мѵ́рѡ принесо́ша жены̀ , пома́зати тѣ́ло твоѐ .
 Да ѿры́гнꙋтъ оу҆стнѣ̀ моѝ пѣ́нїе , є҆гда̀ наꙋчи́ши мѧ̀ ѡ҆правда́нїемъ твои́мъ . да провѣща́етъ ꙗ҆зы́къ мо́й словеса̀ твоѧ̀ , занѐ всѧ̀ за́повѣди твоѧ̀ пра́вда . Рыда́етъ и҆ пла́четъ тѧ̀ пречⷭ҇таѧ , мт҃и твоѧ̀ сп҃се и҆ бж҃е мо́й .
 Да бꙋ́детъ рꙋка̀ твоѧ̀ спаса́ющи мѧ̀ , ꙗ҆́кѡ за́повѣди твоѧ̀ и҆зво́лихъ , воз̾желѣ́хъ спасе́нїе твоѐ гдⷭ҇и , и҆ зако́нъ тво́й поꙋче́нїе моѐ є҆́сть . Любо́вїю и҆ стра́хомъ , стра́сти твоѧ̀ почита́ющимъ , пода́ждь согрѣше́нїемъ разрѣше́нїе .
 Жива̀ бꙋ́детъ дш҃а моѧ̀ и҆ восхва́литъ тѧ̀ , и҆ сꙋдьбы̀ твоѧ̀ помо́гꙋтъ мнѣ̀ . заблꙋди́хъ ꙗ҆́кѡ ѻ҆вча̀ поги́бшее , взыщѝ раба̀ твоегѡ̀ , ꙗ҆́кѡ заповѣде́й твои́хъ не забы́хъ . Смире́нїе цр҃кви , и҆ лю́демъ спасе́нїе , да́рꙋй воскрⷭ҇нїемъ свои́мъ .
 Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ , и҆ ны́нѣ и҆ прⷭ҇нѡ и҆ во́ вѣки вѣкѡ́мъ , а҆ми́нь .
 та́же пое́мъ , тропарѝ сїѧ̀ . гла́съ , є҃ . Блгⷭ҇ве́нъ є҆сѝ гдⷭ҇и , наꙋчѝ на́съ ѡ҆правда́нїемъ твои́мъ . А҆́нг҃льскїи собо́ръ оу҆диви́сѧ , зрѧ̀ тебѐ в̾ ме́ртвыхъ вмѣ́ньшасѧ . сме́ртнꙋю же сп҃се крѣ́пость разо́рша , и҆ съ собо́ю а҆да́ма воз̾дви́гша , и҆ ѿ а҆́да всѧ̀ свобо́ждьша .
 блгⷭ҇ве́нъ є҆сѝ гдⷭ҇и , наꙋчѝ на́съ ѡ҆правда́нїемъ твои́мъ . Почто̀ мѵ́рѡ , съ ми́лостивыми слеза́ми , ѽ оу҆чени́цы и҆злива́ете , блиста́ѧсѧ на́ гробѣ а҆́нг҃лъ , мѷроно́сицамъ вѣща́ше , ви́дите вы̀ гро́бъ то́щь и҆ разꙋмѣ́йте , сп҃съ бо воскр҃се ѿ́ гроба .
 блгⷭ҇ве́нъ є҆сѝ гдⷭ҇и , наꙋчѝ на́съ ѡ҆правда́нїемъ твои́мъ . Ѕѣлѡ̀ ра́нѡ , мѷроно́сицы теча́хꙋ , на́ гробъ рыда́юще . но пред̾ста̀ к̾ ни́мъ а҆́нг҃лъ и҆ речѐ , рыда́нїю вре́мѧ преста̀ непла́читесѧ . воскрⷭ҇нїе же а҆пⷭ҇лѡмъ рцѣ́те .
 блгⷭ҇ве́нъ є҆сѝ гдⷭ҇и , наꙋчѝ на́съ ѡ҆правда́нїемъ твои́мъ . Мѷроно́сицы жены̀ , съ ми́ромъ прише́дше , ко́ гробꙋ твоемꙋ̀ сп҃се рыда́юще . а҆́нг҃лꙋ же к̾ ни́мъ вѣща́ющꙋ , что̀ с̾ ме́ртвыми жива́гѡ помышлѧ́ете ; и҆́бо ꙗ҆́кѡ бг҃ъ воскр҃се ѿ́ гроба .
 сла́ва . Поклони́мсѧ ѻ҆ц҃ꙋ , и҆ тогѡ̀ сн҃ови и҆ ст҃о́мꙋ дх҃ꙋ , ст҃ѣ́й трⷪ҇цѣ во є҆ди́номъ сꙋществѣ̀ . с̾ серафи́ми зовꙋ́ще , ст҃ъ , ст҃ъ , ст҃ъ є҆сѝ гдⷭ҇и .
 и҆ ны́нѣ . Жизнода́вца ро́ждьши , ѿ грѣха̀ дв҃це а҆да́ма и҆зба́вила є҆сѝ . ра́дость же є҆́ввѣ , в̾ печа́ли мѣ́сто дарова̀ , ѿпа́дшей жи́зни . тѣ́мъ па́ки къ то́й воз̾во́дитъ , и҆з̾ тебѐ воплоти́выисѧ бг҃ъ и҆ чл҃къ . А҆ллилꙋ́їѧ , а҆ллилꙋ́їѧ , сла́ва тебѣ̀ бж҃е , гⷤ .
 та́же , є҆ктенїѧ̀ , ма́лаѧ . воз̾гла́съ : Ты́ бо є҆сѝ цр҃ь ми́рꙋ хрⷭ҇тѐ бж҃е на́шъ , и҆ тебѣ̀ сла́вꙋ возсыла́емъ , со без̾нача́льнымъ ти ѻ҆ц҃е́мъ , и҆ с̾ прⷭ҇ты́мъ бл҃ги́мъ , и҆ животворѧ́щимъ тѝ дх҃омъ , ны́нѣ и҆ прⷭ҇нѡ , и҆ во́ вѣки вѣко́мъ .
 сѣда́ленъ . гла́съ , д҃ . Содержа́и всю̀ вселе́ннꙋю , в̾ ме́ртвыхъ вмѣнѧ́етсѧ . и҆ во а҆́дъ соше́дъ , без̾сме́ртїе да́рꙋетъ , и҆́же ѿ́ вѣка тꙋ̀ спѧ́щимъ . сла́ва , и҆ ны́нѣ . гла́съ , а҃ . Оу҆жасо́шасѧ ли́цы а҆́нг҃льстїи , зрѧ́ще сѣдѧ́щагѡ въ нѣ́дрѣхъ ѻ҆́ч҃ихъ , ка́кѡ во́ гробъ полага́етсѧ ꙗ҆́кѡ ме́ртвыи без̾сме́ртныи . є҆го́же чи́ни а҆́нг҃льстїи ѡ҆крꙋжа́ютъ и҆ сла́вѧтъ , съ ме́ртвыми во а҆́дѣ , ꙗ҆́кѡ созда́телѧ и҆ гдⷭ҇а . воскрⷭ҇нїе же хрⷭ҇то́во , негл҃емъ . но а҆́бїе , ѱало́мъ , н҃ . Кано́нъ , дню̀ . творе́нїе ма́рка мни́ха . є҆мꙋ́же краегране́сїе : и҆ дне́сь же сꙋбо́тꙋ пою̀ вели́кꙋю . і҆рмо́съ , по двⷤа . тропарѝ , на в҃і . послѣдѝ і҆рмо́съ , ѻ҆́ба ли́ка в̾кꙋ́пѣ . гла́съ , ѕ҃ . пѣ́снь , а҃ . і҆рмо́съ . Волно́ю морско́ю скры́вшагѡ дре́вле , гони́телѧ мꙋчи́телѧ , под̾ земле́ю скры́ша , спасе́ныхъ дѣ́ти . но мы̀ ꙗ҆́кѡ ѻ҆трокови́ца гдⷭ҇ви пое́мъ , сла́вно бо просла́висѧ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Гдⷭ҇и бж҃е мо́й , и҆схо́дное пѣ́нїе , и҆ над̾гро́бнꙋю тѝ пѣ́снь воспое́мъ , є҆́же погребе́нїемъ твои́мъ жи́зни моеѧ̀ вхо́ды ѿве́рзшемꙋ , и҆ сме́ртїю сме́рть разо́ршемꙋ , и҆ а҆́да оу҆мертви́вшемꙋ . Горѣ̀ тѧ̀ на престо́лѣ преми́рнаѧ , и҆ до́лꙋ во́ гробѣ под̾земна́ѧ ви́дѧще сп҃се мо́й , зыблѧ́хꙋсѧ оу҆мерщве́нїемъ твои́мъ , па́че оу҆ма́ бо ви́дѣнъ бы́сть мертве́цъ животꙋ̀ нача́льникъ . Да твоеѧ̀ сла́вы всѧ̀ и҆спо́лниши , сше́лъ є҆сѝ в̾ ни́жнѧѧ землѝ и҆ погре́бсѧ . и҆ нескры́сѧ оу҆́бѡ ѿ тебѐ соста́въ мо́й и҆́же во а҆́дѣ , и҆ и҆стлѣ́вша мѧ̀ , но́ва твори́ши чл҃колю́бче .
 пѣ́снь , г҃ . і҆рмо́съ . Тебѣ̀ на вода́хъ повѣ́сившагѡ всю̀ зе́млю не ѡ҆держи́мѡ , тва́рь ви́дѣвши на ло́бнѣмъ ви́сѧща , оу҆́жасомъ ѡ҆держи́ма бѣ , нѣ́сть ст҃а ра́звѣ тебѐ гдⷭ҇и взыва́юща . Ѻ҆́бразы погребе́нїѧ твоегѡ̀ показа́лъ є҆сѝ , видѣ́нїѧ оу҆мно́живъ ны́нѣ же сокрове́нныѧ твоѧ̀ та́йны , бг҃омꙋ́жнѡ оу҆ѧсни́лъ є҆сѝ , и҆ во а҆́дѣ сꙋ́щимъ влⷣко . нѣ́сть ст҃а ра́звѣ тебѐ чл҃колю́бче . Просте́рлъ є҆сѝ на́ древѣ дла́ни своѝ сп҃се , и҆ совокꙋпи́лъ є҆сѝ ꙗ҆́же дре́вле раз̾стоѧ́щїѧсѧ , ѡ҆дѣѧ́нїемъ є҆́же во плащани́цѣ и҆ во́ гробѣ , ѡ҆кова́нныѧ разрѣши́лъ є҆сѝ , нѣ́сть ст҃а ра́звѣ тебѐ чл҃колю́бче . Гро́бомъ и҆ печа́тьми , невмѣсти́ме содержи́мъ є҆сѝ бы́лъ хотѣ́нїемъ . и҆́бо си́лꙋ свою̀ дѣ́йствы показа́лъ є҆сѝ , бл҃годѣ́тельнѡ пою́щимъ , нѣ́сть ст҃а ра́звѣ тебѐ чл҃колю́бче .
 сѣда́ленъ . гла́съ , а҃ . Гро́бъ тво́й сп҃се , во́ини стрегꙋ́ще , ме́ртви бы́ша , ѿ ѡ҆блиста́нїѧ ꙗ҆́вльшагосѧ а҆́нг҃ла , проповѣ́дающа жена́мъ воскрⷭ҇нїе . тебѐ сла́вимъ тлѝ потреби́телѧ . тебѣ̀ припа́даемъ воскрⷭ҇шемꙋ и҆́з̾ гроба , є҆ди́номꙋ бг҃ꙋ на́шемꙋ . сла́ва , и҆ ны́нѣ . Плащани́цею чи́стою тѣ́ло и҆спроси́въ оу҆ пила́та , мѵ́ромъ помазꙋ́етъ и҆ полага́етъ і҆ѡ́сифъ в̾ но́вомъ гро́бѣ . тѣ́мже оу҆ра́нше мѷроно́сицы жены̀ , возопи́ша , покажѝ на́мъ , ꙗ҆́коже пред̾ре́клъ є҆сѝ хрⷭ҇тѐ воскрⷭ҇нїе .
 пѣ́снь , д҃ . і҆рмо́съ . Є҆́же на крⷭ҇тѣ̀ твоѐ бжⷭ҇твенное смире́нїе , прови́дѧ а҆вва́кꙋмъ , оу҆жа́сно вопїѧ́ше , ты̀ си́льныхъ с̾сѣчѐ держа́вꙋ бл҃гі́и , прїѡбщи́всѧ сꙋ́щимъ во а҆́дѣ , ꙗ҆́кѡ всеси́ленъ . Седьмы́и де́нь дне́сь ѡ҆ст҃и́лъ є҆сѝ , є҆го́же дре́вле бл҃гослови́лъ є҆сѝ оу҆покое́нїемъ дѣ́лъ . прево́диши бо всѧ́ческаѧ и҆ ѡ҆бновлѧ́еши , препочива́ѧ сп҃се мо́й и҆ назида́ѧ . Си́лою лꙋ́чшею ѡ҆долѣ́вшꙋ тебѣ̀ , ѿ́ плоти твоеѧ̀ дш҃а раздѣли́сѧ . растерза́ющи сꙋгꙋ́бѡ оу҆́зы сме́рти и҆ а҆́дꙋ , сло́ве держа́вою твое́ю . А҆́дъ сло́ве срѣ́тъ тѧ̀ ѡ҆горчи́сѧ , чл҃ка зрѧ̀ ѡ҆боже́на , оу҆ѧ́звена же ра́нами , и҆ всеси́льна дѣ́телїю , стра́шнымъ же си́мъ ѻ҆́бразомъ оу҆бїе́нъ бы́сть .
 пѣ́снь , є҃ . і҆рмо́съ . Бг҃оѧвле́нїѧ ти хрⷭ҇тѐ , є҆́же к̾ на́мъ ми́лостивнѡ бы́вшагѡ , и҆са́їѧ свѣ́тъ ви́дѧ невече́рнїи , и҆з̾ нощѝ оу҆́треннюѧ взыва́ше , воскре́снꙋтъ ме́ртвїи и҆҆ воста́нꙋтъ и҆́же во гробѣ́хъ , и҆҆ всѝ и҆́же на землѝ воз̾ра́дꙋютсѧ . Ѡ҆бновлѧ́еши земны́ѧ содѣ́телю , зе́мленъ бы́въ , и҆ плащани́ца и҆ гро́бъ ꙗ҆влѧ́ютъ є҆́же в̾ тебѣ̀ сло́ве та́инство . бл҃гоѡ҆бра́зныи бо совѣ́тникъ тебѐ ро́ждьшагосѧ совѣ́тъ ѡ҆бразꙋ́етъ въ тебѣ̀ велелѣ́пнѡ , новотворѧ́ща мѧ̀ . Сме́ртїю сме́ртное , и҆ погребе́нїемъ тлѣ́нное ѡ҆бновлѧ́еши , нетлѣ́ннѡ твори́ши бг҃олѣ́пнѡ без̾сме́ртнѡ творѧ̀ прїѧ́тїе . пло́ть бо твоѧ̀ и҆стлѣ́нїѧ неви́дѣ влⷣко , ни дш҃а твоѧ̀ во а҆́дѣ страшнолѣ́пнѡ не ѡ҆ста́влена бы́сть . И҆з̾ небра́чныѧ проше́дъ , и҆ прободе́нъ в̾ ре́бра содѣ́телю мо́й , и҆з̾ ни́хъ содѣ́лалъ є҆сѝ ѡ҆бновле́нїе є҆́в̾вино , а҆да́мъ бы́въ , оу҆снꙋ́въ па́че є҆стества̀ сно́мъ є҆сте́ственымъ . воз̾дви́гнꙋвсѧ ѿ сна̀ и҆ пло́ти тлѣ́нїѧ ꙗ҆́кѡ всеси́ленъ .
 пѣ́снь , ѕ҃ . і҆рмо́съ . Ꙗ҆́тъ бы́сть но неꙋде́ржанъ в̾пе́рсѣхъ ки́товѣхъ і҆ѡ́на , тво́й бо ѻ҆́бразъ носѧ̀ , пострада́вша и҆ погребе́нїю дана̀ , ꙗ҆́кѡ ѿ черто́га ѿ ѕвѣ́рѧ и҆з̾ше́дъ . приглаша́ше же кꙋстоді́и , хранѧ́щїи всꙋ́е лжꙋ̀ , млⷭ҇ти ва́шеѧ ѡ҆ста́вили є҆стѐ . Оу҆бїе́нъ бы́сть , но неразлꙋчи́сѧ сло́ве , є҆ѧ́же прїѡбщи́сѧ пло́ти . а҆́ще бо и҆ разори́сѧ хра́мъ во́ времѧ стра́сти , но и҆ та́кѡ є҆ди́нъ небѣ̀ пра́зденъ соста́въ бжⷭ҇тва̀ пло́ти твоеѧ̀ , во ѡ҆бои́хъ бо є҆ди́нъ є҆сѝ сн҃ъ сло́во бж҃їе , бг҃ъ и҆ чл҃къ . Чл҃коꙋбі́йствено бы́сть паде́нїе а҆да́мово , но не бг҃оꙋбі́йствено . а҆́ще бо и҆ пострада̀ твоѐ плотьско́е пе́рстное сꙋщество̀ , но бжⷭ҇тво̀ без̾стра́стно пребы́сть . тлѣ́нное же в̾ нетлѣ́нїе премѣни́сѧ . и҆ нетлѣ́нныѧ жи́зни показа́лъ є҆сѝ и҆сто́чникъ воскрⷭ҇нїемъ . Ца́рствꙋетъ а҆́дъ , но невѣ́чнꙋетъ ро́домъ чл҃ческимъ . ты́бо сп҃се положи́сѧ во́ гробѣ , крѣ́пкою и҆ живонача́льною дла́нїю , сме́рти ключѝ разве́рглъ є҆сѝ . и҆ проповѣ́далъ є҆сѝ и҆́же ѿ́ вѣка тꙋ̀ спѧ́щимъ , и҆збавле́нїе нело́жное , бы́въ ме́ртвымъ пе́рвенецъ .
 конда́къ . гла́съ , ѕ҃ . И҆́же бе́зднꙋ затвори́выи ме́ртвъ зри́тсѧ , и҆ зми́рною и҆ плащани́цею по́витъ . во́ гробѣ полога́етсѧ , ꙗ҆́кѡ ме́ртвъ без̾сме́ртныи . жены́ же прїидо́ша пома́зати є҆гѡ̀ мѵ́рѡмъ , пла́чꙋще го́рькѡ и҆ вопїю́ще , сїѧ̀ сꙋбо́та є҆́сть пребл҃гослове́ннаѧ , в̾ ню́же хрⷭ҇то́съ оу҆снꙋ́въ , и҆ воскр҃се тридне́внѡ . и҆́косъ . И҆́же содержа́и концы̀ , на крⷭ҇тъ вознесе́сѧ , и҆ рыда́етъ всѧ̀ тва́рь , того̀ ви́дѧщи ви́сѧща на́га на́ древѣ , сл҃нце лꙋчѝ скры̀ , и҆ ѕвѣ́зды ѿложи́ша свѣ́тъ . землѧ́ же со мно́гимъ стра́хомъ поколѣба́сѧ , и҆ мо́ре побѣжѐ , и҆ ка́менїе распаде́сѧ . гро́би же мно́зи ѿверзо́шасѧ . и҆ тѣлеса̀ воста́ша ст҃ы́хъ блиста́ющасѧ , а҆́дъ ни́зꙋ сто́нетъ , і҆ꙋде́и совѣ́тꙋютъ ѡ҆клевета́ти хрⷭ҇то́во воскрⷭ҇нїе , жены́ же взыва́хꙋ , сїѧ̀ сꙋбо́та преблгⷭ҇ве́ннаѧ , в̾ ню́же хрⷭ҇то́съ оу҆снꙋ́въ , и҆ воскр҃се тридне́внѡ .
 пѣ́снь , з҃ . і҆рмо́съ . Неи҆зрече́нное чꙋ́до и҆́же в̾ пещѝ и҆зба́вивыи , преподо́бныѧ ѻ҆́троки и҆з̾ пла́мени , во́ гробѣ но́вѣ бездꙋ́шенъ полага́етсѧ , на спасе́нїе на́мъ пою́щимъ , и҆зба́вителю бж҃е бл҃гослове́нъ є҆сѝ . Оу҆ѧ́звенъ бы́сть а҆́дъ в̾ срⷣце , прїе́мъ прободе́наго копїе́мъ в̾ ре́бра , и҆ воз̾дыха́етъ ѻ҆гне́мъ бжⷭ҇твенымъ снѣда́емь , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ . Бога́тъ гро́бъ , в̾ себѣ́ бо прїе́мъ ꙗ҆́кѡ спѧ́ща содѣ́телѧ , и҆ жи́зни бжⷭ҇твеное сокро́вище показа́сѧ , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ . Зако́номъ оу҆ме́ршихъ є҆́же во́ гробѣ положе́нїе , ꙗ҆́же всѣ́хъ прїе́млетъ жи́знь . и҆ сегѡ̀ и҆сто́чника показꙋ́етъ воста́нїю , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ . Є҆ди́но бѧ́ше неразлꙋ́чно , є҆́же во а҆́дѣ и҆ во́ гробѣ и҆ во є҆де́мѣ , бжⷭ҇тво̀ хрⷭ҇то́во со ѻ҆ц҃е́мъ и҆ дх҃омъ , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ .
 пѣ́снь , и҃ . і҆рмо́съ . Оу҆жасни́сѧ боѧ́исѧ нб҃о , и҆ да подви́жатсѧ ѡ҆снова́нїѧ землѝ . сѐ оу҆́бѡ в̾ мертвецѣ́хъ вмѣнѧ́етсѧ и҆́же в̾ вы́шнихъ живы́и , и҆ во́ гробѣ ма́лѣ ѡ҆битова́етъ . є҆го́же дѣ́ти бл҃гослови́те , сщ҃е́ннїи по́йте , и҆ превозноси́те є҆гѡ̀ во́ вѣки . Разрꙋши́сѧ пречи́стыи хра́мъ , па́дшꙋю же воставлѧ́етъ сѣ́нь . а҆да́мꙋ бо пе́рвомꙋ , вторы́и и҆́же в̾ вы́шнихъ живы́и сни́де , да́же до а҆́довыхъ сокро́вищъ . є҆го́же дѣ́ти блгⷭ҇ви́те , сщ҃е́ннїи по́йте , лю́дїе превозноси́те є҆гѡ̀ во́ вѣки . Преста̀ де́рзость оу҆ченико́мъ , а҆римаѳе́й же побѣжда́етъ і҆ѡ́сифъ , ме́ртва бо и҆ на́га зрѧ̀ и҆́же надовсѣ́ми бг҃а , про́ситъ и҆ погреба́етъ , зовы́и , дѣ́ти блгⷭ҇ви́те , сщ҃е́ннїи по́йте , лю́дїе превозноси́те є҆гѡ̀ во́ вѣки . ѽ чꙋде́съ но́выхъ , ѽ бл҃гости , ѽ неи҆зрече́ннагѡ терпѣ́нїѧ ; сѐ оу҆́бѡ во́лею под̾ земле́ю покрыва́етсѧ , и҆́же в̾ вы́шнихъ живы́и . и҆ ꙗ҆́кѡ льсте́цъ ѡ҆клевета́емь быва́етъ бг҃ъ . є҆го́же дѣ́ти блгⷭ҇ви́те , сщ҃е́ннїи по́йте , лю́дїе превозноси́те є҆гѡ̀ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Оу҆жасни́сѧ боѧ́исѧ нб҃о . [покло́н̾ до землѝ] .
 честнѣ́йшꙋю непое́мъ .
 пѣ́снь , ѳ҃ . і҆рмо́съ . Нерыда́й менѐ мт҃и , взира́ющи во́ гробѣ , є҆го́же пло́тїю без̾сѣ́мени зачала̀ є҆́си сн҃а . воста́нꙋ бо и҆ сла́венъ бꙋ́дꙋ , и҆ вознесꙋ̀ со сла́вою , немо́лчнѡ ꙗ҆́кѡ бг҃ъ , вѣ́рою и҆ любо́вїю тѧ велича́ющїѧ . Въ стра́ннѣмъ ти ржⷭ҇твѣ̀ , болѣ́зней и҆з̾бѣжа́вши . и҆ па́че є҆стества̀ бл҃же́нна бы́хъ , без̾нача́льне сн҃е . ны́нѣ же тѧ̀ бж҃е мо́й , без̾дыха́нїѧ зрѧ́щи ме́ртва , ѻ҆рꙋ́жїемъ печа́ли растерза́юсѧ лю́тѣ . но воскрⷭ҇нѝ , ꙗ҆́кѡ да возвели́чꙋсѧ . Землѧ̀ покрыва́етъ мѧ хотѧ́ща ѽ мт҃и , но оу҆страша́ютсѧ а҆́довы вра́тницы , ѡ҆дѣ́ѧнна ви́дѧще ѻ҆де́ждею ѡ҆крова́вленною ѿмще́нїѧ . враги́ бо крⷭ҇то́мъ попра́въ , ꙗ҆́кѡ бг҃ъ воскрⷭ҇нꙋ̀ а҆́бїе , и҆ просла́влюсѧ . Да ра́дꙋетсѧ тва́рь , да веселѧ́тсѧ всѝ земноро́днїи , вра́гъ бо плѣне́нъ бы́сть а҆́дъ . съ мѵ́рѡмъ жены̀ да срѣта́ютъ , а҆да́ма со є҆́в̾вою ѿ тлѣ́нїѧ и҆збавлѧ́юща всеро́дна , въ тре́тїи де́нь воскреснꙋ́вша .
 задосто́йнѡ : Нерыда́й менѐ мт҃и . [покло́н̾ до землѝ] . гла́съ , в҃ . ст҃ъ гдⷭ҇ь бг҃ъ на́шъ . гⷤ .
 На хвали́тѣхъ , стихѣ́ры , на д҃ . гла́съ , в҃ . Дне́сь содержи́тъ гро́бъ , содержа́щаго рꙋко́ю тва́рь . и҆ покрыва́етъ ка́мень , покры́вшагѡ добродѣ́телїю нб҃са̀ . спи́тъ живо́тъ , и҆ а҆́дъ трепе́щетъ , и҆ а҆да́мъ ѿ оу҆́зъ раз̾рѣша́етсѧ . сла́ва твоемꙋ̀ смотре́нїю , и҆́мже всѧ̀ соверши́въ , и҆ поко́й вѣ́чныи дарова́лъ є҆сѝ на́мъ ꙗ҆́кѡ бг҃ъ , всест҃ы́мъ и҆з̾ ме́ртвыхъ воскрⷭ҇нїемъ . Что̀ зри́мое видѣ́нїе ; что̀ настоѧ́щїи поко́й ; цр҃ь вѣко́мъ и҆́же стрⷭ҇ти ра́ди соверши́въ смотре́нїе , во́ гробѣ сꙋбо́тствꙋетъ , но́во на́мъ подаѧ̀ сꙋбо́тство . томꙋ̀ возопїе́мъ , воскрⷭ҇нѝ бж҃е сꙋдѝ землѝ , ꙗ҆́кѡ ты̀ црⷭ҇твꙋеши во́ вѣки , и҆́же неи҆зрече́ннꙋю и҆мѣ́ѧи ве́лїю млⷭ҇ть . Прїидѣ́те ви́димъ , живо́тъ всѣ́хъ во́ гробѣ лежа́щъ , да и҆́же во гробѣ́хъ лежа́щїѧ ѡ҆живи́тъ . прїидѣ́те дне́сь и҆́же и҆з̾ і҆ꙋ́ды сꙋ́щагѡ спѧ́ща ви́дѧще , проро́чески є҆мꙋ̀ возопїе́мъ , возле́гъ оу҆снꙋ́лъ є҆сѝ ꙗ҆́кѡ ле́въ , кто̀ воздви́гнетъ тѧ̀ цр҃ю ; но воста́ни самовла́стнѡ , да́выи себѐ ѡ҆ на́съ во́лею , гдⷭ҇и сла́ва тебѣ̀ . гла́съ , ѕ҃ . Просѝ і҆ѡ́сифъ тѣ́ло і҆с҃ово , и҆ положѝ є҆̀ в̾ но́вѣмъ свое́мъ гро́бѣ . подоба́ше бо є҆мꙋ̀ и҆́з̾ гроба ꙗ҆́кѡ и҆з̾ черто́га пройтѝ . сокрꙋши́выи держа́вꙋ сме́рти , и҆ ѿверзы́и врата̀ раю̀ чл҃кѡмъ , гдⷭ҇и сла́ва тебѣ̀ . сла́ва . гла́съ , то́йже . Дне́шнюю та́йнꙋ , вели́кїи мѡѷсе́й проѡ҆бразова́ше гл҃ѧ , и҆ бл҃гословѝ бг҃ъ де́нь седьмы́и , сїѧ́ бо є҆́сть бл҃гослове́наѧ сꙋбо́та . се́й є҆́сть поко́ищныи де́нь , во́ньже почѝ ѿ всѣ́хъ дѣ́лъ свои́хъ , є҆диноро́дныи сн҃ъ бж҃їи , и҆́же на сме́рть смотре́нїемъ пло́тїю почи́въ , и҆ во є҆́же бѣ̀ , па́ки возврати́всѧ , воскрⷭ҇нїѧ ра́ди , да́рꙋѧ на́мъ живо́тъ вѣ́чныи , ꙗ҆́кѡ є҆ди́нъ бл҃гъ и҆ чл҃колю́бецъ . и҆ ны́нѣ . гла́съ , в҃ . Преблгⷭ҇ве́на є҆сѝ бцⷣе дв҃о , вопло́щ̾шимбосѧ и҆з̾ тебѐ , а҆́дъ плѣне́нъ бы́сть , а҆да́мъ призва́сѧ , клѧ́тва разрꙋши́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , бл҃гослове́нъ хрⷭ҇то́съ бг҃ъ на́шъ , и҆зво́ливыи та́кѡ .
 Славосло́вїе вели́кое . і҆єре́й же ѡ҆блачи́тсѧ в̾ патрахи́ль и҆ в̾ ѳелѡ́нь , и҆ и҆схо́дитъ с̾ є҆ѵⷢ҇а́лїемъ . пред̾ходѧ́щимъ є҆мꙋ̀ лампа́домъ на свѣ́щницѣ . на́мъ же пою́щимъ трⷭ҇то́е , над̾гро́бное .
 та́же , стихѣ́ра . гла́съ , є҃ . Прїидѣ́те оу҆блажи́мъ і҆ѡ́сифа приснопа́мѧтнагѡ , и҆́же в̾ нощѝ к̾ пила́тꙋ прише́дша , и҆ живота̀ всѣ́хъ и҆спроси́вша . да́ждь мѝ сегѡ̀ стра́ннаго , и҆́же не и҆мѣ́етъ гдѣ̀ главꙋ̀ под̾клони́ти . да́ждь ми сегѡ̀ стра́ннаго , є҆го́же оу҆чени́къ лꙋка́выи на сме́рть предадѐ . да́ждь ми сегѡ̀ стра́ннаго , є҆го́же мт҃и зрѧ́щи на крⷭ҇тѣ̀ ви́сѧща , рыда́ющи вопїѧ́ше , и҆ мт҃рьски крича́ше . оу҆вы̀ мнѣ̀ ча́до моѐ , оу҆вы̀ мнѣ̀ свѣ́те мо́й , и҆ оу҆тро́бо моѧ̀ возлю́бленаѧ . симеѡ́нъ бо проречѐ , с̾бы́стьсѧ дне́сь гл҃ющее в̾ цр҃кви . твоѐ срⷣце ѻ҆рꙋ́жїе про́йдетъ . но в̾ ра́дость воскрⷭ҇нїѧ твоегѡ̀ пла́чь преложѝ . Покланѧ́емсѧ стрⷭ҇те́мъ твои́мъ хрⷭ҇тѐ [покло́н̾ до землѝ] . Покланѧ́емсѧ стрⷭ҇те́мъ твои́мъ хрⷭ҇тѐ [покло́н̾ до землѝ] . Покланѧ́емсѧ стрⷭ҇те́мъ твои́мъ хрⷭ҇тѐ , и҆ ст҃о́мꙋ воскрⷭ҇нїю [покло́н̾ до землѝ] .
 і҆єре́й , и҆лѝ дїа́конъ , воз̾гла́съ : премꙋ́дрость про́сти . та́же , тропа́рь . паремїѝ , гла́съ , в҃ . Содержа́и концы̀ , гро́бомъ держа́тисѧ и҆зво́лилъ є҆сѝ хрⷭ҇тѐ , да ѿ а҆́дова поглоще́нїѧ и҆зба́виши чл҃чество . и҆ воздви́гъ ѡ҆живи́ши на́съ , ꙗ҆́кѡ бг҃ъ без̾сме́ртенъ . сла́ва , коне́цъ . и҆ ны́нѣ , ве́сь тропа́рь . та́же , проки́менъ , гла́съ , д҃ . воскрⷭ҇нѝ гдⷭ҇и помозѝ на́мъ , и҆ и҆зба́ви на́съ и҆́мене ра́ди твоегѡ̀ . сти́хъ : бж҃е оу҆ши́ма на́шима оу҆слы́шахомъ , и҆ ѻ҆ц҃ы на́ши воз̾вѣсти́ша на́мъ .
 ѿ прⷪ҇рчества і҆єзекі́илева , чте́нїе .
 Бы́сть на мнѣ̀ рꙋка̀ гдⷭ҇нѧ , и҆ и҆зведе́ мѧ дх҃омъ гдⷭ҇нимъ , и҆ поста́ви мѧ посредѝ по́лѧ , и҆ то̀ бѧ́ше по́лно косте́й чл҃ческихъ , и҆ ѡ҆б̾веде́ мѧ ѡ҆ ни́хъ ѻ҆́крестъ ѡ҆́коло , и҆ сѐ мно́зи ѕѣлѡ̀ . на лицы̀ по́лѧ , и҆ сꙋ́хи ѕѣлѡ̀ . и҆ речѐ ко мнѣ̀ , сн҃е чл҃чь , а҆́ще ѡ҆живꙋ́тъ ко́сти сꙋхі́ѧ сїѧ̀ , и҆ реко́хъ , гдⷭ҇и бж҃е , ты̀ вѣ́си та̀ . и҆ речѐ ко мнѣ̀ , сн҃е чл҃чь , прорцы̀ на ко́сти сїѧ̀ . и҆ рече́ши и҆́мъ , ко́сти сꙋхі́ѧ , слы́шите сло́во гдⷭ҇не . та́кѡ гл҃етъ а҆дана́й гдⷭ҇ь косте́мъ си́мъ , сѐ а҆́зъ приношꙋ̀ на ва́съ дх҃ъ жи́зни , и҆ да́мъ на ва́съ жи́лы , и҆ возведꙋ̀ на ва́съ пло́ти , и҆ протѧ́гнꙋ на ва́мъ ко́жꙋ , и҆ да́мъ в̾ ва́съ дх҃ъ мо́й , и҆ жи́ви бꙋ́дете , и҆ позна́ете ꙗ҆́кѡ а҆́зъ гдⷭ҇ь є҆́смь . и҆ прореко́хъ ꙗ҆́коже заповѣ́да ми гдⷭ҇ь . и҆ бы́сть гла́съ внегда́ ми проро́чествовати , и҆ сѐ трꙋ́съ бы́сть , и҆ совокꙋплѧ́хꙋсѧ ко́сть к̾ ко́сти к̾ соста́вꙋ своемꙋ̀ . и҆ ви́дѣхъ , и҆ сѐ на ни́хъ жи́лы и҆ пло́ти растѧ́хꙋ . и҆ восхожа́ше на ни́хъ ко́жа верхꙋ̀ , и҆ дх҃а небѧ́ше в̾ ни́хъ . и҆ речѐ ко мнѣ̀ , прорцы̀ ѡ҆́ дс҃ѣ , прорцы̀ сн҃е чл҃чь . и҆ реко́хъ дх҃ꙋ , сїѧ̀ гл҃етъ гдⷭ҇ь бг҃ъ , ѿ четы́рехъ вѣ́тровъ , да прїи́детъ дх҃ъ , и҆ да дхне́тъ на ме́ртвыѧ сїѧ̀ , и҆ да ѡ҆живꙋ́тъ . и҆ прореко́хъ ꙗ҆́коже ми заповѣ́да гдⷭ҇ь . и҆ вни́де в̾ни́хъ дх҃ъ , и҆ ѡ҆жи́ша и҆ ста́ша на нога́хъ свои́хъ , со́нмъ мно́гъ ѕѣлѡ̀ . и҆ гл҃а гдⷭ҇ь ко мнѣ̀ гл҃ѧ , сн҃е чл҃чь , ко́сти сїѧ̀ , ве́сь до́мъ і҆и҃левъ є҆́сть . ті́и бо гл҃ютъ , сꙋ́хи бы́ша ко́сти на́ши , поги́бе оу҆пова́нїе на́ше , и҆ оу҆бїе́ни бы́хомъ . сегѡ̀ ра́ди прорцы̀ , и҆ рцы̀ к̾ ни́мъ , си́це гл҃етъ гдⷭ҇ь бг҃ъ , сѐ а҆́зъ ѿверза́ю гро́бы ва́ши , и҆ и҆зведꙋ̀ ва́съ ѿ гробо́въ ва́шихъ лю́дїе моѝ . и҆ в̾ведꙋ̀ ва́съ в̾ зе́млю і҆и҃левꙋ . и҆ позна́ете ꙗ҆́кѡ а҆́зъ є҆́смь бг҃ъ , внегда̀ ѿверсти́ ми гро́бы ва́ши , є҆́же возвестѝ ва́съ ѿ гро́бъ ва́шихъ лю́дїе моѝ , и҆ да́мъ дх҃ъ мо́й в̾ ва́съ и҆ жи́ви бꙋ́дете . и҆ положꙋ̀ ва́съ в̾ землѝ ва́шей , и҆ позна́ете ꙗ҆́кѡ а҆́зъ є҆́смь гдⷭ҇ь , гл҃ахъ и҆ сотвори́хъ , гл҃етъ гдⷭ҇ь бг҃ъ .
 проки́менъ , ѱало́мъ дв҃довъ . воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ , повѣ́мъ всѧ̀ чꙋдеса̀ твоѧ̀ . а҆пⷭ҇лъ , къ кори́нѳѡмъ . заⷱ҇ , рл҃г . Бра́тїе , ма́лъ ква́съ , всѐ смѣше́нїе ква́ситъ . ѡ҆чи́стите оу҆́бѡ ве́тхїи ква́съ , да бꙋ́дете но́во смѣше́нїе , ꙗ҆́коже є҆стѐ бесква́сни . и҆́бо па́сха на́ша заны̀ пожре́нъ бы́сть хрⷭ҇то́съ . тѣ́мже да пра́зднꙋемъ не в̾ ква́сѣ ве́тсѣ , ни в̾ ква́сѣ ѕло́бы и҆ лꙋка́вствѣ , но въ бесква́сныхъ , чистоты̀ и҆ и҆́стины . хрⷭ҇то́съ ны̀ и҆скꙋпи́лъ є҆́сть ѿ клѧ́твы зако́нныѧ бы́въ по на́съ клѧ́тва . пи́сано бо є҆́сть , про́клѧтъ всѧ́къ ви́сѧи на́ древѣ . да въ ꙗ҆зы́цѣхъ бл҃гослове́нїе а҆враа́мле бꙋ́детъ ѡ҆ хрⷭ҇тѣ̀ і҆с҃е , да ѡ҆бѣтова́нїе дх҃а прїи́мемъ вѣ́рою .
 а҆ллилꙋ́їѧ . да воскрⷭ҇нетъ бг҃ъ и҆ разы́дꙋтсѧ вразѝ є҆гѡ̀ . сти́хъ : ꙗ҆́кѡ и҆счеза́етъ ды́мъ , да и҆сче́знꙋтъ . сти́хъ : та́кѡ да поги́бнꙋтъ грѣ́шницы ѿ лица̀ бж҃їѧ , а҆ пра́ведницы да возвеселѧ́тсѧ .
 є҆ѵⷢ҇а́лїе , ѿ матѳе́ѧ . заⷱ҇ , рд҃і . Во оу҆́трѣи же де́нь и҆́же є҆́сть по пѧтцѣ̀ , собра́шасѧ а҆рхїєре́е и҆ фарисе́е къ пила́тꙋ глаго́люще , го́споди , помѧнꙋ́хомъ , ꙗ҆́кѡ льсте́цъ ѻ҆́нъ речѐ є҆щѐ сы́и жи́въ , по трїе́хъ дне́хъ воста́нꙋ . повелѝ оу҆́бѡ оу҆тверди́ти гро́бъ , до тре́тїѧгѡ днѐ . да нека́кѡ прише́дше оу҆чн҃цы̀ є҆гѡ̀ , но́щїю оу҆кра́дꙋтъ є҆гѡ̀ , и҆ рекꙋ́тъ лю́демъ , воста̀ ѿ ме́ртвыхъ . и҆ бꙋ́детъ послѣ́днѧѧ ле́сть , го́рша пе́рвыѧ . рече́ же и҆́мъ пила́тъ , и҆́мате кꙋстоді́ю и҆ди́те оу҆тверди́те ꙗ҆́коже вѣ́сте . ѻ҆ни́ же ше́дше , оу҆тверди́ша гро́бъ , зна́менавше ка́мень с̾ кꙋстоді́ею .
 та́же , є҆ктенїѧ̀ : поми́лꙋй на́съ бж҃е . и҆ посе́мъ : и҆спо́лнимъ за оу҆́тренѧѧ мл҃твы . и҆ ѿпꙋ́стъ .
 Присовокꙋплѧ́емъ же , и҆ ча́съ а҃ . тре́тїи же ча́съ , и҆ ѕ҃ , и҆ ѳ҃ , пое́мъ про́сто в̾ притво́рѣ , вкꙋ́пѣ со бл҃же́ннами во своѐ вре́мѧ .


 СЛУ́ЖБА ВЪ НЕДѢ́ЛЮ СТ҃Ы́Ѧ ПА́СХИ
 Во ст҃ꙋ́ю и҆ вели́кꙋю сꙋбо́тꙋ , въ і҃ , ча́съ днѝ начина́емъ вече́рню , по ѡ҆бы́чаю . по ѱалмѣ̀ , Бл҃гословѝ дш҃е моѧ̀ гдⷭ҇а . є҆ктенїѧ̀ вели́каѧ . та́же , Гдⷭ҇и возва́хъ , пое́мъ , на́ гласъ пе́рвыи . та́же , пое́мъ , стихѣ́ры , на и҃ . воскрⷭ҇ны , на д҃ . гла́съ , а҃ . Вече́рнїѧ на́ша мл҃твы , прїимѝ ст҃ы́и гдⷭ҇и , и҆ пода́ждь на́мъ ѡ҆ставле́нїе грѣхѡ́въ , ꙗ҆́кѡ ты̀ є҆ди́нъ є҆сѝ ꙗ҆вле́и в̾ ми́рѣ воскрⷭ҇нїе . Ѡ҆бъи҆ди́те лю́дїе сїѡ́нъ , и҆ ѡ҆бъи҆ми́те є҆гѡ̀ , и҆ дади́те сла́вꙋ в̾не́мъ , воскрⷭ҇шемꙋ и҆з̾ ме́ртвыхъ , ꙗ҆́кѡ то́й є҆́сть бг҃ъ на́шъ , и҆збавле́и на́съ ѿ без̾зако́нїи на́шихъ . Прїиди́те лю́дїе пое́мъ , и҆ поклони́мсѧ хрⷭ҇тꙋ̀ , сла́вѧще є҆гѡ̀ є҆́же и҆з̾ ме́ртвыхъ воскрⷭ҇нїе . ꙗ҆́кѡ то́й є҆́сть бг҃ъ на́шъ , и҆́же ѿ́ лести вра́жїѧ ве́сь ми́ръ и҆збавле́и . Стра́стїю твое́ю хрⷭ҇тѐ , ѿ страсте́й свободи́хомсѧ , и҆ воскрⷭ҇нїемъ твои́мъ и҆з̾ и҆стлѣ́нїѧ и҆збы́хомъ , гдⷭ҇и сла́ва тебѣ̀ .
 И҆́ны , стихѣ́ры , самогла́сны . гла́съ , и҃ . Дне́сь а҆́дъ стонѧ̀ вопїе́тъ , оу҆́не ми бѣ́ѧше , а҆́ще ѿ мр҃і́и ро́ждьшагосѧ непрїѧ́лъ бы́хъ , прише́дъ бо на мѧ̀ держа́вꙋ мою̀ разрꙋшѝ , врата̀ мѣ́днаѧ сотрѐ . дꙋ́ши ꙗ҆́же и҆мѣ́хъ пре́жде , бг҃ъ сы́и воскр҃сѝ . сла́ва гдⷭ҇и крⷭ҇тꙋ̀ твоемꙋ̀ , и҆ воскрⷭ҇нїю твоемꙋ̀ . два́жды . Дне́сь а҆́дъ стонѧ̀ вопїе́тъ , разрꙋши́сѧ моѧ̀ вла́сть . прїѧ́хъ ꙗ҆́кѡ мертвеца̀ є҆ди́наго ѿ оу҆ме́ршихъ , сего́ бо держа́ти ѿню́дъ немогꙋ̀ , но погꙋби́хъ и҆ сїѧ̀ и҆́миже црⷭ҇твовахъ . а҆́зъ и҆мѣ́хъ ме́ртвыхъ ѿ́ вѣка , но се́й всѣ́хъ воздвиза́етъ . сла́ва гдⷭ҇и крⷭ҇тꙋ̀ твоемꙋ̀ , и҆ воскрⷭ҇нїю твоемꙋ̀ . Дне́сь а҆́дъ стонѧ̀ вопїе́тъ , поже́рта ми бы́сть держа́ва , па́стырь распѧ́тсѧ , и҆ а҆да́ма воскр҃сѝ . и҆́миже црⷭ҇твовахъ , лиши́хсѧ . и҆ ꙗ҆́же пожре́ти возмо́гъ , всѣ́хъ и҆зблева́хъ . и҆спраздни́въ бо гро́бы распны́исѧ , некрѣпи́тсѧ сме́ртнаѧ держа́ва . сла́ва гдⷭ҇и крⷭ҇тꙋ̀ твоемꙋ̀ , и҆ воскрⷭ҇нїю твоемꙋ̀ . сла́ва , гла́съ , ѕ҃ . Дне́шнюю та́йнꙋ , вели́кїи мѡѷсе́й проѡбразова́ше глаго́лѧ . и҆ бл҃гословѝ бг҃ъ де́нь седмы́и . се́бо є҆́сть бл҃гослове́наѧ сꙋбѡ́та . се́й є҆́сть оу҆покое́нїѧ де́нь . во́ньже почѝ ѿ всѣ́хъ дѣ́лъ свои́хъ , є҆диноро́дныи сн҃ъ бж҃їи , и҆́же на сме́рть смотре́нїѧ пло́тїю почи́въ . и҆ во є҆́же бѣ̀ па́ки возвра́щьсѧ воскрⷭ҇нїѧ ра́ди , дарова̀ на́мъ живо́тъ вѣ́чныи . ꙗ҆́кѡ є҆ди́нъ бл҃гъ и҆ чл҃колю́бецъ . и҆ ны́нѣ , боⷢ҇ . гла́съ , а҃ . Всеми́рнꙋю сла́вꙋ ѿ чл҃къ прозѧ́бшꙋю , и҆ влⷣкꙋ ро́ждьшꙋю , нбⷭ҇нꙋю две́рь воспое́мъ мр҃і́ю дв҃цꙋ , беспло́тнымъ пѣ́снь , и҆ вѣ́рнымъ оу҆добре́нїе . та́бо ꙗ҆ви́сѧ нб҃о и҆ цр҃кви бжⷭ҇твеннаѧ . та̀ прегражде́нїе вражды̀ разрꙋши́вши , смире́нїе в̾ведѐ и҆ ца́рство ѿве́рзе . тоѧ̀ оу҆́бѡ и҆мꙋ́щи вѣ́рное оу҆тверже́нїе , побо́рника и҆́мамы , и҆з̾ неѧ̀ ро́ждьшагосѧ гдⷭ҇а . дерза́йте оу҆́бѡ , дерза́йте лю́дїе бж҃їи , и҆́бо то́й побѣди́тъ врагѝ , ꙗ҆́кѡ всеси́ленъ .
 вы́ходъ , с̾ є҆ѵⷢ҇а́лїемъ : свѣ́те ти́хїи . проки́менъ , негл҃етсѧ , но а҆́бїе і҆єре́й , премꙋ́дрость . и҆ начина́етъ чте́цъ чте́нїѧ , по́ чинꙋ и҆́хъ , є҃і . а҆́ще ли нѣ́сть литꙋргі́и . проки́менъ , гдⷭ҇ь воцр҃и́сѧ . со стихѝ є҆гѡ̀ , и҆ чте́нїѧ .
 ѿ бытїѧ̀ , чте́нїе .
 И҆сконѝ сотворѝ бг҃ъ , нб҃о и҆ зе́млю . землѧ́ же бѣ̀ неви́дима и҆ неꙋкра́шена , и҆ тма̀ верхꙋ̀ бе́здны . и҆ дх҃ъ бж҃їи ноша́шесѧ верхꙋ̀ воды̀ . И҆ речѐ бг҃ъ , да бꙋ́детъ свѣ́тъ , и҆ бы́сть свѣ́тъ . и҆ ви́дѣ бг҃ъ свѣ́тъ ꙗ҆́кѡ добро̀ . и҆ разлꙋчѝ бг҃ъ междꙋ̀ свѣ́томъ , и҆ междꙋ̀ тмо́ю . и҆ наречѐ бг҃ъ свѣ́тъ де́нь , а҆ тмꙋ̀ наречѐ но́щь . и҆ бы́сть ве́черъ , и҆ бы́сть оу҆́тро , де́нь є҆ди́нъ . И҆ речѐ бг҃ъ , да бꙋ́детъ тве́рдь посредѣ̀ воды̀ , и҆ да бꙋ́детъ разлꙋча́ѧ междꙋ̀ водо́ю и҆ водо́ю , и҆ бы́сть та́кѡ . и҆ сотворѝ бг҃ъ тве́рдь . и҆ разлꙋчѝ бг҃ъ междꙋ̀ водо́ю ꙗ҆́же бѣ̀ под̾ тве́рдїю , и҆ междꙋ̀ водо́ю ꙗ҆́же бѣ̀ над̾ тве́рдїю . и҆ наречѐ бг҃ъ тве́рдь не́бо , и҆ ви́дѣ бг҃ъ ꙗ҆́кѡ добро̀ , и҆ бы́сть ве́черъ , и҆ бы́сть оу҆́тро , де́нь вторы́и . И҆ речѐ бг҃ъ , да соберꙋ́тсѧ во́ды под̾ небесе́мъ в̾ совокꙋпле́нїе є҆ди́но , и҆ да ꙗ҆ви́тсѧ сꙋ́ша , и҆ бы́сть та́кѡ . и҆ собра́сѧ вода̀ ꙗ҆́же под̾ нб҃се́мъ в̾ со́нмы своѧ̀ , и҆ ꙗ҆ви́сѧ сꙋ́ша . и҆ наречѐ бг҃ъ сꙋ́шꙋ зе́млю , а҆ соста́вы водны́ѧ наречѐ мо́ре . и҆ ви́дѣ бг҃ъ ꙗ҆́кѡ добро̀ . И҆ речѐ бг҃ъ , да прорасти́тъ землѧ̀ травꙋ̀ сѣ́ннꙋ , сѣ́ющꙋю сѣ́мѧ по́родꙋ и҆ поподо́бїю , и҆ дре́во плодови́тое творѧ́щее пло́дъ , є҆мꙋ́же сѣ́мѧ є҆гѡ̀ в̾ не́мъ , поподо́бїю на землѝ , и҆ бы́сть та́кѡ . и҆ и҆знесѐ землѧ̀ травꙋ̀ сѣ́ннꙋю , сѣ́ющꙋ сѣ́мѧ по́родꙋ и҆ поподо́бїю , и҆ дре́во плодови́тое творѧ́щее пло́дъ , є҆мꙋ́же сѣ́мѧ є҆гѡ̀ в̾ не́мъ , по́родꙋ на землѝ . и҆ ви́дѣ бг҃ъ ꙗ҆́кѡ добро̀ , и҆ бы́сть ве́черъ , и҆ бы́сть оу҆́тро де́нь тре́тїи .
 ѿ проро́чества і҆са́ина , чте́нїе .
 Свѣти́сѧ свѣти́сѧ і҆єросали́ме , прїи́де бо тво́й свѣ́тъ , и҆ сла́ва гдⷭ҇нѧ на тебѣ̀ возсїѧ̀ . сѐ тма̀ покры́етъ зе́млю , и҆ мра́къ на ꙗ҆зы́ки , а҆ на тебѣ̀ ꙗ҆ви́тсѧ гдⷭ҇ь , и҆ сла́ва є҆гѡ̀ в̾ тебѣ̀ оу҆́зритсѧ . и҆ по́йдꙋтъ цр҃їє во́ свѣтѣ твое́мъ , и҆ ꙗ҆зы́цы свѣ́тлостїю сїѧ́нїѧ твоегѡ̀ . воз̾ведѝ ѻ҆́крⷭ҇тъ ѻ҆́чи твоѝ , и҆ ви́ждь со́брана всѧ̀ ча́да твоѧ̀ . сѐ прїидо́ша всѝ сы́нове твоѝ и҆здале́ча , и҆ дще́ри твоѝ на ра́мѣхъ во́змꙋтсѧ . тогда̀ оу҆́зриши , и҆ возра́дꙋешисѧ , и҆ оу҆бои́шисѧ , и҆ оу҆жа́снешисѧ срⷣцемъ , занѐ преложи́тъ на тѧ̀ бога́тство мо́рѧ , и҆ ꙗ҆зы́къ и҆ люде́й . и҆ прїи́дꙋтъ ти стада̀ вельблю́дъ , и҆ покры́ютъ тѧ вельблю́ды мадїа́мстїи и҆ гефа́рстїи . всѝ ѿ са́вы прїи́дꙋтъ , носѧ́ще ти зла́то и҆ лива́нъ , принесꙋ́тъ ти и҆ ка́мень че́стенъ , и҆ спасе́нїе ѿ гдⷭ҇а бл҃говѣстѧ́тъ . и҆ всѧ̀ ѻ҆́вцы кида́рскїѧ соберꙋ́тсѧ тебѣ̀ , и҆ ѻ҆́вни навеѡ́ѳ̾стїи прїи́дꙋтъ ти , и҆ вознесꙋ́тсѧ прїѧ́тнаѧ на же́ртвеникъ мо́й , и҆ до́мъ мл҃твы моеѧ̀ просла́витсѧ . кто̀ сі́и , ꙗ҆́кѡ ѻ҆́блацы лета́ютъ , и҆ ꙗ҆́кѡ го́лꙋбїе со птенцы̀ свои́ми ; со мно́ю є҆́сть сїѡ́нъ . менѐ ѻ҆́строви пожда́ша , и҆ кораблѝ ѳарси́стїи в̾ пе́рвыхъ , привестѝ ча́да твоѧ̀ и҆здале́ча , и҆ сребро̀ и҆ зла́то и҆́хъ с̾ ни́ми , во́ и҆мѧ гдⷭ҇не ст҃о́е , и҆ ра́ди є҆́же ст҃о́мꙋ і҆и҃левꙋ сла́внꙋ є҆́сть бы́ти . и҆ сози́ждꙋтъ сн҃ѡве и҆норо́днїи стѣ́ны твоѧ̀ , и҆ цр҃їє и҆́хъ слꙋжи́ти бꙋ́дꙋтъ тебѣ̀ . за гнѣ́въ бо мо́й порази́хъ тѧ , и҆ за млⷭ҇ть мою̀ возлюби́хъ тѧ . и҆ ѿве́рста бꙋ́дꙋтъ врата̀ твоѧ̀ і҆єрослали́ме вы́нꙋ , де́нь и҆ но́щь незатворѧ́тсѧ , ввестѝ к̾ тебѣ̀ си́лꙋ ꙗ҆зы́къ , и҆ цр҃ѝ и҆́хъ ведо́мы . ꙗ҆зы́цы бо и҆ цр҃їє и҆́же непорабо́таютъ , поги́бнꙋтъ , и҆ ꙗ҆зы́цы запꙋстѣ́нїемъ запꙋстѣ́ютъ . и҆ сла́ва лива́нова к̾ тебѣ̀ прїи́детъ . кипари́сомъ и҆ пе́вгомъ и҆ ке́дромъ вкꙋ́пѣ , просла́вити мѣ́сто ст҃о́е моѐ , и҆ мѣ́сто но́гꙋ мое́ю просла́влю . и҆ по́йдꙋтъ к̾ тебѣ̀ боѧ́щїисѧ , сы́нѡве смири́вшихъ тѧ , и҆ прогнѣ́вавшихъ тѧ , и҆ покло́нѧтсѧ стопа́мъ но́гꙋ твое́ю всѝ прогнѣ́вавшїи тѧ . и҆ нарече́шисѧ гра́дъ гдⷭ҇нь сїѡ́нъ ст҃а́гѡ і҆и҃лева . за є҆́же бы́ти ти , ѡ҆ста́вленꙋ и҆ возненави́дѣнꙋ , и҆ небѣ̀ помога́ющагѡ ти . и҆ положꙋ́ тѧ в̾ ра́дость вѣ́чнꙋю , и҆ весе́лїе в̾ ро́ды родѡ́въ . и҆ и҆ссе́ши млеко̀ ꙗ҆зы́ковъ , и҆ бога́тство царе́й снѣ́си . и҆ разꙋмѣ́еши ꙗ҆́кѡ а҆́зъ гдⷭ҇ь спаса́ѧи тѧ , и҆ и҆зима́ѧи тѧ , бг҃ъ ст҃ы́и і҆и҃левъ .
 ѿ и҆схо́да , чте́нїе .
 Речѐ гдⷭ҇ь к̾ мѡѷсе́ю и҆ а҆арѡ́нꙋ , мѣ́сецъ се́й ва́мъ нача́ло мѣ́сецей , пе́рвыи бꙋ́детъ ва́мъ в̾ мѣ́сецехъ лѣ́тꙋ . рцы̀ ко всемꙋ̀ со́нмꙋ сынѡ́въ і҆и҃левъ . в̾ десѧ́тыи мѣ́сеца сегѡ̀ , да прїи́метъ ко́ждо ѻ҆вча̀ на́домъ во ѻ҆те́чество своѐ . а҆́щели же ма́лѡ и҆́хъ є҆́сть в̾ домꙋ̀ , ꙗ҆́кѡ недово́льнымъ бы́ти на ѻ҆вча̀ , да прїи́мꙋтъ с̾ собо́ю сосѣ́да бли́жнѧго своегѡ̀ по числꙋ̀ дꙋ́шъ . ко́ждо дово́льное себѣ̀ сочте́тъ на ѻ҆вча̀ соверше́но . мꙋ́жескїи по́лъ , непоро́чно , є҆динолѣ́тно бꙋ́детъ ва́мъ , ѿ а҆́гнецъ и҆ ѿ ко́злищъ прїими́те . и҆ да бꙋ́детъ ва́мъ соблюдено̀ , да́же до четве́ртагѡ на́десѧте днѐ мѣ́сеца сегѡ̀ . и҆ зако́лютъ то̀ всѐ мно́жество собо́ра сынѡ́въ і҆и҃левъ к̾ ве́черꙋ . и҆ прїи́мꙋтъ ѿ́ крове , и҆ пома́жꙋтъ на ѻ҆бою̀ под̾во́ю , и҆ на пра́гахъ и҆́хъ въ домѣ́хъ , є҆го́же снѣдѧ́тъ в̾ ни́хъ сеѧ̀ но́щи мѧса̀ та̀ , печена̀ ѻ҆гне́мъ , и҆ ѻ҆прѣсно́къ съ желтѧни́цею снѣдѧ́тъ . и҆ неснѣ́сте ѿ ни́хъ сꙋ́рово , нижѐ сварено̀ въ водѣ̀ , но печено̀ ѻ҆гне́мъ , со главо́ю и҆ съ нога́ми и҆ со оу҆тро́бою . и҆ не ѡ҆ста́вите ѿ негѡ̀ ничто́же ко оу҆́трꙋ , и҆ ко́сти несокрꙋши́те ѿ негѡ̀ . ѡ҆ста́нки же сꙋ́щїѧ ѿ негѡ̀ , до оу҆́тра ѻ҆гне́мъ сожже́те . Си́це же снѣ́сте є҆̀ , чресла̀ ва́ша препоѧ́сана , и҆ сапозѝ ва́ши на нога́хъ ва́шихъ , и҆ жезлы̀ ва́ши въ рꙋка́хъ ва́шихъ . и҆ снѣ́сте є҆̀ сотща́нїемъ , па́сха є҆́сть гдⷭ҇нѧ .
 ѿ проро́чества і҆ѡ́нина , чте́нїе .
 Бы́сть сло́во гдⷭ҇не ко і҆ѡ́нѣ а҆маѳі́инꙋ , гл҃ѧ , воста́ни , и҆ пойдѝ в̾ ниневі́ю гра́дъ вели́кїи , и҆ проповѣ́ждь в̾ не́мъ , ꙗ҆́кѡ взы́де во́пль ѕло́бы є҆гѡ̀ ко мнѣ̀ . и҆ воста́въ і҆ѡ́на ꙗ҆́кѡ бѣжа́ти в̾ ѳарси́съ ѿ лица̀ гдⷭ҇нѧ , и҆ сни́де во і҆ѡпі́ю , и҆ ѡ҆брѣ́те кора́бль и҆дꙋ́щь в̾ ѳарси́съ , и҆ дадѐ нае́мъ сво́й , и҆ вни́де в̾ то́й ѿплы́ти съ ни́ми въ ѳарси́съ , ѿ лица̀ гдⷭ҇нѧ . и҆ гдⷭ҇ь воздви́же дꙋ́хъ ве́лїи въ мо́ри , и҆ бы́сть бꙋ́рѧ вели́ка въ мо́ри , и҆ кора́бль вла́ѧшесѧ хотѧ̀ сокрꙋши́тисѧ . и҆ оу҆боѧ́шасѧ кора́бленицы , и҆ возопи́ша ко́ждо къ бо́гꙋ своемꙋ̀ , и҆ и҆змета́нїе творѧ́хꙋ сосꙋ́дѡмъ и҆́же въ кораблѝ в̾ мо́ре ѡ҆блегчи́ти є҆гѡ̀ . і҆ѡ́на же сни́де во дно̀ кораблѧ̀ и҆ спѧ́ше и҆ храплѧ́ше . и҆ пристꙋпѝ к̾ немꙋ̀ ко́рмникъ , и҆ речѐ є҆мꙋ̀ , что́ ты хра́плеши ; воста́ни и҆ молѝ и҆ призыва́й бг҃а своегѡ̀ , ꙗ҆́кѡ да спасе́тъ на́съ бг҃ъ , и҆ непоги́бнемъ . и҆ речѐ ко́ждо ко и҆́скренемꙋ своемꙋ̀ , прїиди́те ме́тнемъ жре́бїѧ . и҆ разꙋмѣ́емъ когѡ̀ ра́ди ѕло́ба сїѧ̀ на на́съ бы́сть . и҆ мета́ша жре́бїѧ : и҆ падѐ жре́бїи на і҆ѡ́нꙋ . и҆ реко́ша к̾ немꙋ̀ , повѣ́ждь на́мъ , чесѡ̀ ра́ди ѕло̀ сїѐ на на́съ ; что̀ твоѐ дѣ́ло є҆́сть ; и҆ ѿкꙋ́дꙋ грѧде́ши , и҆ ка́мѡ и҆́деши ; и҆ ѿ коеѧ̀ страны̀ . и҆ ѿ ко́ихъ люде́й є҆сѝ ты̀ ; и҆ речѐ к̾ ни́мъ , ра́бъ гдⷭ҇нь є҆́смь , и҆ гдⷭ҇а бг҃а а҆́зъ молю̀ , и҆́же сотворѝ не́бо и҆ зе́млю и҆ мо́ре . и҆ оу҆боѧ́шасѧ мꙋ́жїе стра́хомъ вели́кимъ , и҆ реко́ша к̾ немꙋ̀ , что̀ сѐ сотвори́лъ є҆сѝ ; занѐ разꙋмѣ́ша мꙋ́жїе , ꙗ҆́кѡ ѿ лица̀ гдⷭ҇нѧ бѧ́ше бѣжа̀ , ꙗ҆́коже бѣ̀ и҆звѣсти́лъ и҆́мъ . и҆ реко́ша к̾немꙋ̀ , что́ ти сотвори́мъ , и҆ оу҆толи́тсѧ мо́ре ѿ на́съ , занѐ мо́ре восхожда́ше , и҆ воздвиза́шесѧ па́че волне́нїе ; и҆ речѐ к̾ ни́мъ і҆ѡ́на , возми́те мѧ , и҆ в̾ве́рзите въ мо́ре , и҆ оу҆толи́тсѧ мо́ре ѿ ва́съ , занѐ разꙋмѣ́хъ а҆́зъ , ꙗ҆́кѡ менѐ ра́ди бы́сть волне́нїе сѐ вели́кое на ва́съ . и҆ нꙋжда́хꙋсѧ мꙋ́жїе ѡ҆брати́тисѧ къ землѝ , и҆ неможа́хꙋ , ꙗ҆́кѡ мо́ре восхожда́ше , и҆ воздвиза́шесѧ па́че на ни́хъ . и҆ возопи́ша ко́ гдⷭ҇ꙋ и҆ реко́ша , ника́коже гдⷭ҇и да непоги́бнемъ дꙋшѝ ра́ди чл҃ка сегѡ̀ , и҆ неда́ждь на ны̀ кро́ве пра́ведны , сегѡ̀ ра́ди и҆́мже ѻ҆́бразомъ восхотѣ̀ , сотвори́лъ є҆сѝ . и҆ взѧ́ша і҆ѡ́нꙋ , и҆ в̾верго́ша є҆гѡ̀ въ мо́ре , и҆ преста̀ мо́ре ѿ волне́нїѧ своегѡ̀ . и҆ оу҆боѧ́шасѧ мꙋ́жїе стра́хомъ вели́кимъ гдⷭ҇а , и҆ пожро́ша же́ртвꙋ бг҃ꙋ , и҆ помоли́шасѧ мл҃твами . И҆ повелѣ̀ гдⷭ҇ь ки́тꙋ вели́комꙋ пожре́ти і҆ѡ́нꙋ , и҆ бѧ́ще і҆ѡ́на во́ чревѣ ки́товѣ трѝ днѝ , и҆ трѝ но́щи . и҆ помоли́сѧ і҆ѡ́на ко́ гдⷭ҇ꙋ бг҃ꙋ своемꙋ̀ , ѿ́ чрева ки́това , и҆ речѐ . моли́тва .
 Возопи́хъ въ печа́ли мое́й ко́ гдⷭ҇ꙋ бг҃ꙋ моемꙋ̀ , и҆ оу҆слы́ша мѧ , и҆́з̾чрева а҆́дова во́пль мо́й , оу҆слы́шалъ є҆сѝ гла́съ мо́й , ѿве́рглъ мѧ є҆сѝ во глꙋбины̀ срⷣца морска́гѡ , и҆ рѣ́ки ѡ҆быдо́ша мѧ . всѧ̀ высоты̀ твоѧ̀ и҆ во́лны твоѧ̀ по мнѣ̀ преидо́ша , и҆ а҆́зъ рѣ́хъ , ѿри́нꙋхсѧ ѿ ѻ҆́чїю твое́ю . є҆да̀ приложꙋ̀ призрѣ́ти к̾ цр҃кви ст҃ѣ́й твое́й , возлїѧ́сѧ вода̀ до дꙋшѝ моеѧ̀ , бе́здна ѡ҆бы́де мѧ послѣ́днѧѧ . понрѐ глава̀ моѧ̀ въ раз̾сѣ́ли го́рскїѧ . снидо́хъ в̾ зе́млю , є҆ѧ́же вереѝ закле́пи вѣ́чнїи . и҆ да взы́детъ и҆з̾ и҆стлѣ́нїѧ живо́тъ мо́й , к̾ тебѣ̀ гдⷭ҇и бж҃е мо́й , є҆гда̀ скончава́шесѧ ѿ менѐ дш҃а моѧ̀ . гдⷭ҇а помѧнꙋ́хъ , и҆ да прїи́детъ к̾ тебѣ̀ мл҃тва моѧ̀ , к̾ цр҃кви ст҃ѣ́й твое́й . хранѧ́щїи сꙋ́етнаѧ и҆ лжꙋ̀ , ми́лость свою̀ ѡ҆ста́виша . а҆́зъ же со́ гласомъ хвале́нїѧ и҆ и҆сповѣ́данїѧ пожрꙋ̀ тебѣ̀ , є҆ли́ка ѡ҆бѣща́хсѧ , возда́мъ тебѣ̀ на спасе́нїе моѐ гдⷭ҇ви . и҆ повелѣ̀ гдⷭ҇ь ки́тꙋ , и҆ и҆зве́рже і҆ѡ́нꙋ на́ сꙋшꙋ . И҆ бы́сть сло́во гдⷭ҇не ко і҆ѡ́нѣ втори́цею гл҃ѧ , воста́ни и҆ пойдѝ в̾ ниневі́ю гра́дъ вели́кїи , и҆ проповѣ́ждь в̾ не́мъ по про́повѣди пре́дней , є҆́же а҆́зъ гл҃ахъ тебѣ̀ . и҆ воста̀ і҆ѡ́на , и҆ и҆́де в̾ ниневі́ю , ꙗ҆́коже гл҃а є҆мꙋ̀ гдⷭ҇ь . ниневі́й же бѧ́ше гра́дъ вели́къ бг҃ꙋ , ꙗ҆́кѡ ше́ствїе пꙋтѝ трїе́мъ дне́мъ . и҆ нача́тъ і҆ѡ́на входи́ти во́ градъ , ꙗ҆́кѡ ше́ствїе пꙋтѝ є҆ди́нагѡ днѐ , и҆ проповѣ́да и҆ речѐ , є҆щѐ трѝ днѝ , и҆ ниневі́й разори́тсѧ . и҆ вѣ́роваша мꙋ́жїе ниневи́тстїи бг҃ꙋ , и҆ проповѣ́даша по́стъ , и҆ ѡ҆блеко́шасѧ во вре́тища , ѿ ма́ла да́же и҆ до вели́ка и҆́хъ . и҆ прибли́жисѧ сло́во къ цр҃ю ниневи́тскомꙋ , и҆ воста̀ со престо́ла своегѡ̀ , и҆ совлечѐ ѻ҆дѣѧ́нїе своѐ , и҆ ѡ҆блече́сѧ во вре́тище , и҆ сѣ́де на пе́пелѣ . и҆ проповѣ́дасѧ , и҆ рече́но бы́сть в̾ ниневі́и ѿ цр҃ѧ и҆ ѿ вельмо́жъ є҆гѡ̀ гл҃ющимъ , чл҃цы , и҆ скоты̀ , воло́ве и҆ ѻ҆́вцы , да невкꙋ́сѧтъ ничто́же , нижѐ пасꙋ́тсѧ , и҆ воды̀ да непїю́тъ . и҆ ѡ҆блеко́шасѧ во вре́тища , чл҃цы и҆ скоты̀ , и҆ возопи́ша прилѣ́жнѡ к̾ бг҃ꙋ . и҆ воз̾врати́шасѧ ко́ждо ѿ пꙋтѝ своегѡ̀ лꙋка́вагѡ , и҆ ѿ непра́вды сꙋ́щїѧ в̾ рꙋка́хъ и҆́хъ , гл҃юще , кто̀ вѣ́сть а҆́ще раска́етсѧ и҆ оу҆моле́нъ бꙋ́детъ бг҃ъ , и҆ ѡ҆брати́тсѧ ѿ́гнѣва ꙗ҆́рости своеѧ̀ , и҆ непоги́бнемъ ; и҆ ви́дѣ бг҃ъ дѣ́ла и҆́хъ , ꙗ҆́кѡ ѡ҆брати́шасѧ ѿ пꙋте́й свои́хъ лꙋка́выхъ , и҆ раска́ѧсѧ бг҃ъ ѡ҆ ѕло́бѣ , є҆́же речѐ сотвори́ти и҆́мъ , и҆ несотворѝ . И҆ ѡ҆скорби́сѧ і҆ѡ́на ско́рбїю вели́кою , и҆ смꙋти́сѧ , и҆ помоли́сѧ ко́ гдⷭ҇ꙋ и҆ речѐ , ѽ гдⷭ҇и не сїѧ́ ли словеса̀ моѧ̀ ꙗ҆́же глаго́лахъ к̾ тебѣ̀ , є҆щѐ сꙋ́щꙋ ми в̾ землѝ мое́й , сегѡ̀ ра́ди предвари́хъ бѣжа́ти въ ѳарси́съ , занѐ вѣ́дѣхъ ꙗ҆́кѡ ты̀ ми́лостивъ є҆сѝ и҆ ще́дръ , долготерпѣли́въ и҆ многомлⷭ҇тивъ , и҆ ка́ѧсѧ ѡ҆ ѕло́бахъ человѣ́ческихъ . и҆ ны́нѣ влⷣко гдⷭ҇и прїимѝ дш҃ꙋ мою̀ ѿ менѐ , ꙗ҆́кѡ до́брѣе мнѣ̀ оу҆́мрети па́че , не́жели жи́вꙋ бы́ти ми . и҆ речѐ гдⷭ҇ь ко і҆ѡ́нѣ , почто̀ ѕѣлѡ̀ ѡ҆скорби́сѧ ты̀ ; и҆ речѐ , ѕѣлѡ̀ ѡ҆печа́лихсѧ а҆́зъ , да́же до сме́рти . и҆ и҆зы́де і҆ѡ́на и҆́з̾града , и҆ сѣ́де прѧ́мѡ гра́дꙋ , и҆ сотворѝ себѣ̀ тꙋ̀ кро́въ , и҆ сѣдѧ́ше под̾ ни́мъ в̾сѣ́ни , до́ндеже ви́дитъ что̀ бꙋ́детъ гра́дꙋ . и҆ повелѣ̀ гдⷭ҇ь бг҃ъ ты́квѣ , и҆ возрастѐ над̾ главо́ю і҆ѡ́ниною , ꙗ҆́кѡ бы́ти сѣ́ни превы́ше главы̀ є҆гѡ̀ , ѡ҆сѣни́ти є҆гѡ̀ ѿ ѕлы́хъ є҆гѡ̀ . и҆ возра́довасѧ і҆ѡ́на ѡ҆ ты́квѣ ра́достїю вели́кою , и҆ повелѣ̀ гдⷭ҇ь бг҃ъ че́рвїю нощно́мꙋ воꙋ́трѣи , и҆ под̾грызѐ ты́квꙋ , и҆ и҆́з̾ше . и҆ бы́сть вкꙋ́пѣ внегда̀ восїѧ́ти сл҃нцꙋ , и҆ повелѣ̀ гдⷭ҇ь бг҃ъ дꙋ́хꙋ ва́рномꙋ сожиза́ющꙋ , и҆ поразѝ сл҃нце над̾ главо́ю і҆ѡ́ниною , и҆ малодꙋ́шьствоваше , и҆ ѿрица́шесѧ дꙋшѝ своеѧ̀ , и҆ речѐ , до́брѣе ми оу҆́мрети па́че , не́жели жи́вꙋ бы́ти . и҆ речѐ гдⷭ҇ь бг҃ъ ко і҆ѡ́нѣ , а҆́ще ѕѣлѡ̀ ѡ҆скорбѣ̀ ты̀ ѡ҆ ты́квѣ ; и҆ речѐ , ѕѣлѡ̀ ѡ҆скорби́хсѧ а҆́зъ до сме́рти . и҆ речѐ гдⷭ҇ь ко і҆ѡ́нѣ , ты̀ оу҆́бѡ пощадѣ̀ ѡ҆ ты́квѣ , ѡ҆ не́йже нетрꙋди́лсѧ , ни воспита̀ є҆ѧ̀ , ꙗ҆́же ѻ҆́бнощь роди́сѧ , и҆ ѻ҆́бнощь поги́бе , а҆́зъ же непощажꙋ́ли , ѡ҆ ниневі́и гра́дѣ вели́цѣмъ , в̾ не́мже живꙋ́тъ мно́жае па́че двана́десѧти те́мъ человѣ́къ , и҆́же непозна́ша десни́цы своеѧ̀ и҆ шꙋ́ицы , и҆ скоты̀ и҆́х̾ мно́зи .
 ѿ і҆сꙋ́са на́ввїина , чте́нїе .
 Прїидо́ша сы́нове і҆и҃левы въ галга́лы , и҆ сотвори́ша па́схꙋ , въ четве́ртыи на́десѧть де́нь , пе́рвагѡ мѣ́сеца , ѿ ве́чера наза́падохъ і҆єрихѡ́нꙋ , ѡ҆бонꙋ̀ странꙋ̀ і҆ѡрда́на , на полѧ́хъ , и҆ ꙗ҆до́ша ѿ пшени́цы земны́ѧ , и҆ во оу҆́трешнїи па́схи ѡ҆прѣсно́ки и҆ но́ваѧ . и҆ в̾ де́нь то́й преста̀ ма́нна воꙋ́трѣи , поне́же снѣдо́ша ѿ пшени́цы земны́ѧ . и҆ к̾ томꙋ̀ небѧ́ше сыновѡ́мъ і҆и҃левымъ ма́нны . воздѣ́лаша же странꙋ̀ фи́ническꙋю въ лѣ́то ѻ҆́но . и҆ бы́сть ꙗ҆́кѡ бѧ́ше і҆сꙋ́съ во і҆єрихо́нѣ , и҆ воз̾зрѣ́въ ѻ҆чи́ма свои́ма , ви́дѣ ꙗ҆ви́вшасѧ чл҃ка стоѧ́ща пред̾ ни́мъ , и҆ ѻ҆рꙋ́жїе є҆гѡ̀ на́го въ рꙋцѣ̀ є҆гѡ̀ . и҆ пристꙋпи́въ і҆сꙋ́съ речѐ є҆мꙋ̀ , на́шъ ли є҆сѝ , и҆лѝ ѿ сопоста́тъ на́шихъ ; ѻ҆́нъ же речѐ є҆мꙋ̀ , а҆́зъ а҆рхистрати́гъ си́лы гдⷭ҇ни , ны́нѣ прїидо́хъ сѣ́мѡ . и҆ па́дъ і҆сꙋ́съ , на лицѣ̀ свое́мъ на́ землю , поклони́сѧ и҆ речѐ є҆мꙋ̀ , влⷣко что̀ повелѣва́еши твоемꙋ̀ рабꙋ̀ ; и҆ гл҃а а҆рхистрати́гъ гдⷭ҇нь ко і҆сꙋ́сꙋ , и҆зꙋ́й сапо́гъ тво́й ѿ ногꙋ̀ твое́ю , мѣ́сто бо на не́мже ты̀ стои́ши , ст҃о є҆́сть . и҆ сотворѝ і҆сꙋ́съ та́кѡ .
 ѿ и҆схо́да , чте́нїе .
 Воздвиго́шасѧ сы́нове і҆и҃левы ѿ сокхо́ѳа , и҆ ѡ҆полчи́шасѧ во ѻ҆ѳо́мѣ при пꙋсты́ни . бг҃ъ же вожда́ше и҆́хъ въ де́нь столпо́мъ ѻ҆́блачнымъ , показа́ти и҆́мъ пꙋ́ть . но́щїю же столпо́мъ ѻ҆́гненымъ , свѣти́ти и҆́мъ . и҆ не ѡ҆скꙋдѣ̀ сто́лпъ ѻ҆́блачныи во́ дне , и҆ сто́лпъ ѻ҆́гненыи но́щїю пред̾ всѣ́ми людьмѝ . И҆ гл҃а гдⷭ҇ь к̾ мѡѷсе́ю гл҃ѧ , рцы̀ сыновѡ́мъ і҆и҃левымъ , ѡ҆брати́вшесѧ да во́инствꙋютъ прѧ́мѡ пред̾гра́дїѧ , посредѣ̀ магда́лы , и҆ посредѝ мо́рѧ , прѧ́мѡ веельсепфѡ́нꙋ , пред̾ ни́ми ѡ҆полчи́тесѧ при́мори . и҆ рече́тъ фараѡ́нъ лю́демъ свои́мъ ѡ҆ сынѣ́хъ і҆и҃левыхъ , блꙋ́дѧтъ си по землѝ , затвори́ бо и҆́хъ пꙋсты́нѧ . а҆́зъ же ѡ҆жесточꙋ̀ срⷣце фараѡ́ново , и҆ пожене́тъ созадѝ и҆́хъ , и҆ просла́влюсѧ ѡ҆ фараѡ́нѣ и҆ ѡ҆ всѣ́хъ во́єхъ є҆гѡ̀ , и҆ разꙋмѣ́ютъ всѝ є҆ги́птѧне , ꙗ҆́кѡ а҆́зъ гдⷭ҇ь , и҆ сотвори́хъ си́цѣ ; и҆ возвеще́но бы́сть царю̀ є҆ги́петскомꙋ , ꙗ҆́кѡ бѣжа́ша лю́дїе , и҆ преврати́сѧ срⷣце фараѡ́ново и҆ слꙋ́гъ є҆гѡ̀ на́ люди , и҆ реко́ша , что̀ сѐ сотвори́хомъ є҆́же ѿпꙋсти́ти сы́ны і҆и҃левы , да непорабо́таютъ на́мъ ; и҆ в̾прѧжѐ оу҆́бѡ фараѡ́нъ колесни́цы своѧ̀ , и҆ всѧ̀ лю́ди своѧ̀ собра̀ с̾ собо́ю , и҆ поѧ́тъ шестьсо́тъ колесни́цъ и҆збра́нныхъ , и҆ всѧ̀ ко́ни є҆ги́петскїѧ , и҆ триста́ты надовсѣ́ми , и҆ ѡ҆жесточѝ гдⷭ҇ь срⷣце фараѡ́на царѧ̀ є҆ги́петскагѡ , и҆ погна̀ созадѝ сынѡ́въ і҆и҃левыхъ . сы́нове же і҆и҃левы и҆схожда́хꙋ рꙋко́ю высо́кою . и҆ погна́ша є҆ги́птѧне въ слѣ́дъ и҆́хъ , и҆ ѡ҆брѣто́ша и҆́хъ ѡ҆полчи́вшихсѧ при́мори . и҆ всѝ ко́ни и҆ колесни́цы фараѡ́новы , и҆ во́инство и҆ ко́нницы прѧ́мѡ пред̾ две́рїю , сопроти́вꙋ веельсепфѡ́на , фараѡ́нъ приближа́шесѧ . и҆ воз̾зрѣ́вше сы́нове і҆и҃левы ѻ҆чи́ма , и҆ ви́дѣша , и҆ сѐ є҆ги́птѧне ѡ҆полчи́шасѧ въ слѣ́дъ и҆́хъ , и҆ оу҆боѧ́шасѧ ѕѣлѡ̀ , и҆ возопи́ша сы́нове і҆и҃левы ко́ гдⷭ҇ꙋ , и҆ реко́ша къ мѡѷсе́ю , занѐ небы́ти ли на́мъ гробѡ́мъ во є҆ги́птѣ , и҆ и҆зве́лъ є҆сѝ на́съ оу҆́мрети въ пꙋсты́ни ; что̀ сѐ сотвори́лъ є҆сѝ на́мъ , и҆зведѐ на́съ и҆з̾ є҆ги́пта ; не се́й ли бѧ́ше глаго́лъ и҆́же рѣ́хомъ к̾ тебѣ̀ гл҃юще , ѡ҆ста́ви на́съ рабо́тати є҆ги́птѧнѡмъ . лꙋ́чше бо бѧ́ше на́мъ рабо́тати є҆ги́птѧнѡмъ , не́жели оу҆́мрети въ пꙋсты́ни се́й ; рече́ же мѡѷсе́й к̾ лю́демъ , дерза́йте , сто́йте , и҆ оу҆́зрите спасе́нїе є҆́же ѿ́ гдⷭ҇а , є҆́же сотвори́тъ на́мъ дне́сь . и҆́мже бо ѻ҆́бразомъ оу҆зрѣ́сте є҆ги́птѧны дне́сь , неприложитѐ к̾ томꙋ̀ ви́дѣти и҆́хъ , въ вѣ́чнаѧ лѣ́та , гдⷭ҇ь бо побо́ретъ по на́съ , и҆ вы̀ оу҆мо́лкните . и҆ речѐ гдⷭ҇ь къ мѡѷсе́ю , что̀ вопїе́ши ко мнѣ̀ . рцы̀ сыновѡ́мъ і҆и҃левымъ , да соберꙋ́тсѧ , и҆ ты̀ возмѝ же́злъ сво́й , и҆ прострѝ рꙋ́кꙋ твою̀ на́ море , и҆ раздѣлѝ є҆̀ , и҆ да вни́дꙋтъ сы́нове і҆и҃левы посредѝ мо́рѧ по́сꙋхꙋ . и҆ сѐ а҆́зъ ѡ҆жесточꙋ̀ срⷣце фараѡ́ново , и҆ слꙋ́гъ є҆гѡ̀ , и҆ є҆ги́птѧнъ всѣ́хъ , и҆ вни́дꙋтъ в̾ слѣ́дъ и҆́хъ , и҆ просла́влюсѧ ѡ҆ фараѡ́нѣ , и҆ ѡ҆ всѣ́хъ во́єхъ є҆гѡ̀ , и҆ ѡ҆ колесни́цахъ , и҆ ѡ҆ ко́нѣхъ є҆гѡ̀ , и҆ да оу҆вѣ́дѧтъ всѝ є҆ги́птѧне ꙗ҆́кѡ а҆́зъ є҆́смь гдⷭ҇ь , прославлѧ́ющїисѧ ѡ҆ фараѡ́нѣ , и҆ ѡ҆ колесни́цахъ и҆ ѡ҆ ко́нѣхъ є҆гѡ̀ . ѡ҆брати́жесѧ а҆́нг҃лъ бж҃їи ходѧ́и пред̾ полко́мъ , сынѡ́въ і҆и҃левыхъ , и҆ по́йде созадѝ и҆́хъ , воздви́жесѧ и҆ сто́лпъ ѻ҆́блачныи ѿ лица̀ и҆́хъ , и҆ ста̀ созадѝ и҆́хъ , и҆ вни́де посредѣ̀ полка̀ є҆ги́петскагѡ , и҆ посредѣ̀ полка̀ сынѡ́въ і҆и҃левыхъ , и҆ бы́сть тма̀ и҆ мгла̀ , и҆ прїи́де но́щь , и҆ несмѣси́шасѧ дрꙋ́гъ ко́ дрꙋгꙋ всю̀ но́щь . простре́ же мѡѷсе́й рꙋ́кꙋ на́ море , и҆ возгна̀ гдⷭ҇ь мо́ре , вѣ́тромъ ю҆́гомъ нꙋ́жнымъ всю̀ но́щь , и҆ разстꙋпи́сѧ вода̀ , и҆ сотворѝ мо́ре сꙋ́шꙋ . и҆ внидо́ша сы́нове і҆и҃левы посредѣ̀ мо́рѧ по́ сꙋхꙋ , и҆ вода̀ и҆́мъ бы́сть стѣна̀ ѡ҆деснꙋ́ю , и҆ стѣна̀ ѡ҆шꙋ́юю . гна́ша же є҆ги́птѧне , и҆ внидо́ша в̾ слѣ́дъ и҆́хъ , и҆ всѧ́къ ко́нь фараѡ́новъ , и҆ колесни́цы и҆ вса́дники посредѣ̀ мо́рѧ . бы́сть же в̾ стра́жꙋ оу҆́тренюю , и҆ воз̾зрѣ̀ гдⷭ҇ь на́полкъ є҆ги́петскїи , въ столпѣ̀ ѻ҆́гненомъ и҆ ѻ҆́блачномъ , и҆ смѧтѐ по́лкъ є҆ги́петскїи , и҆ свѧза̀ ѻ҆́си колесни́цамъ и҆́хъ , и҆ ведѧ́ше и҆́хъ съ нꙋ́ждею . и҆ реко́ша є҆ги́птѧне , бѣжи́мъ ѿ лица̀ і҆и҃лева , гдⷭ҇ь бо посо́бствꙋетъ по ни́хъ , на є҆ги́птѧны . рече́ же гдⷭ҇ь к̾ мѡѷсе́ю , прострѝ рꙋ́кꙋ твою̀ на́ море , и҆ расто́ргни є҆̀ , и҆ да совокꙋпи́тсѧ вода̀ , и҆ да покры́етъ є҆ги́птѧны , съ колесни́цами и҆ со вса́дники , и҆ оу҆стро́итсѧ вода̀ , ко днꙋ̀ на мѣ́сто своѐ . простре́ же мѡѷсе́й рꙋ́кꙋ на́ море , и҆ и҆стрѧсѐ гдⷭ҇ь є҆ги́птѧны посредѣ̀ мо́рѧ . и҆ ѡ҆брати́вшисѧ вода̀ , покры̀ колесни́цы и҆ вса́дники , и҆ всю̀ си́лꙋ фараѡ́новꙋ , и҆дꙋ́щꙋю в̾ слѣ́дъ и҆́хъ в̾ мо́ре . є҆ги́птѧне же бѣжа́ша под̾ водо́ю , и҆ не ѡ҆ста̀ ѿ ни́хъ ни є҆ди́нъ . сы́нове же і҆и҃левы проидо́ша по́ сꙋхꙋ посредѣ̀ мо́рѧ . вода́ же и҆́мъ стѣна̀ бы́сть ѡ҆деснꙋ́ю , и҆ стѣна̀ ѡ҆шꙋ́юю . и҆ и҆зба́ви гдⷭ҇ь і҆и҃лѧ въ де́нь ѻ҆́нъ , и҆з̾ рꙋкѝ є҆ги́птѧнъ . и҆ ви́дѣ і҆зра́иль є҆ги́птѧны и҆зме́рша прикра́и мо́рѧ . ви́дѣвше же і҆и҃льтѧне рꙋ́кꙋ вели́кꙋю ꙗ҆́же сотворѝ гдⷭ҇ь є҆ги́птѧнѡмъ , и҆ оу҆боѧ́шасѧ всѝ лю́дїе гдⷭ҇а , и҆ вѣ́роваша бг҃ꙋ , и҆ мѡѷсе́ю оу҆го́дникꙋ є҆гѡ̀ . тогда̀ воспѣ̀ мѡѷсе́й , и҆ сы́нове і҆и҃левы , пѣ́снь сїю̀ гдⷭ҇ви , и҆ реко́ша . чте́цъ гл҃етъ . Пое́мъ гдⷭ҇ви , на́гласъ , є҃ . Сла́внѡ бо просла́висѧ . Ко́ни и҆ вса́дники вве́рже въ мо́ре , пое́мъ гдⷭ҇ви . И҆ лю́дїе пою́тъ : Сла́внѡ бо просла́висѧ . Помо́щникъ и҆ покрови́тель мо́й гдⷭ҇ь , бы́сть мнѣ̀ во спасе́нїе . пое́мъ гдⷭ҇ви . Се́й ми є҆́сть бг҃ъ , и҆ просла́влю и҆̀ , бг҃ъ ѻ҆ц҃а моегѡ̀ , и҆ вознесꙋ̀ и҆̀ . пое́мъ гдⷭ҇ви . Гдⷭ҇ь сокрꙋша́ѧи бра́ни , гдⷭ҇ь и҆́мѧ є҆мꙋ̀ , колесни́цы фараѡ́новы и҆ си́лꙋ є҆гѡ̀ в̾ве́рже въ мо́ре . пое́мъ гдⷭ҇ви . И҆збра́нныѧ вса́дники и҆ триста́ты потопѝ в̾ чермнѣ́мъ мо́ри . пое́мъ гдⷭ҇ви . Пꙋчи́ною покры̀ и҆́хъ , погрѧзо́ша во глꙋбинѣ̀ ꙗ҆́кѡ ка́мень . пое́мъ гдⷭ҇ви . Десни́ца твоѧ̀ гдⷭ҇и просла́висѧ в̾ крѣ́пости . пое́мъ гдⷭ҇ви . Десна́ѧ ти рꙋка̀ гдⷭ҇и сокрꙋшѝ врагѝ , и҆ мно́жествомъ сла́вы твоеѧ̀ сте́рлъ є҆сѝ сопроти́вныхъ . пое́мъ гдⷭ҇ви . Посла́лъ є҆сѝ гнѣ́въ сво́й , и҆ поѧдѐ и҆́хъ ꙗ҆́кѡ сте́блїе , и҆ дх҃омъ ꙗ҆́рости твоеѧ̀ разстꙋпи́сѧ вода̀ . пое́мъ гдⷭ҇ви . Ѡ҆гꙋстѣ́ша ꙗ҆́кѡ стѣна̀ во́ды , ѡ҆гꙋстѣ́ша и҆ во́лны посредѣ̀ мо́рѧ . пое́мъ гдⷭ҇ви . Речѐ вра́гъ , гна́въ пости́гнꙋ , раздѣлю̀ коры́сть , насы́щꙋ дш҃ꙋ мою̀ , оу҆тнꙋ̀ мече́мъ мои́мъ , ѡ҆долѣ́етъ рꙋка̀ моѧ̀ . пое́мъ гдⷭ҇ви . Посла́лъ є҆сѝ дх҃ъ сво́й , и҆ покры̀ и҆́хъ мо́ре , погрѧзо́ша ꙗ҆́кѡ ѻ҆́лово в̾ водѣ̀ ѕѣ́льнѣ . пое́мъ гдⷭ҇ви . Кто̀ подо́бенъ тебѣ̀ въ бозѣ́хъ гдⷭ҇и ; кто̀ подо́бенъ тебѣ̀ просла́вленъ во ст҃ы́хъ , ди́венъ во сла́вахъ , творѧ́и чꙋдеса̀ ; пое́мъ гдⷭ҇ви . Просте́рлъ є҆сѝ десни́цꙋ свою̀ , и҆ пожрѐ и҆́хъ землѧ̀ , наста́вилъ є҆сѝ пра́вдою твое́ю лю́ди твоѧ̀ сїѧ̀ , ꙗ҆́же и҆зба́ви . пое́мъ гдⷭ҇ви . Вве́лъ є҆сѝ крѣ́постїю свое́ю во ѻ҆би́тель ст҃ꙋ́ю твою̀ , слы́шаша ꙗ҆зы́цы и҆ прогнѣ́вашасѧ , болѣ́зни прїѧ́ша живꙋ́щїи в̾ филисти́мѣ . пое́мъ гдⷭ҇ви . Тогда̀ смꙋти́шасѧ влады́ки є҆до́мстїи , и҆ кнѧ́зи моа́встїи . прїѧ́тъ и҆́хъ тре́петъ , и҆ раста́ѧшасѧ всѝ живꙋ́щїи в̾ ханаа́нѣ . пое́мъ гдⷭ҇ви . Нападѐ на ни́хъ стра́хъ и҆ тре́петъ , вели́чїемъ мы́шцы твоеѧ̀ , да ѡ҆ка́менѧтсѧ . пое́мъ гдⷭ҇ви . До́ндеже проидо́ша лю́дїе твоѝ гдⷭ҇и , до́ндеже проидо́ша лю́дїе твоѝ сі́и , и҆́хже стѧжа̀ . пое́мъ гдⷭ҇ви . Вве́дъ насадѝ ѧ҆̀ въ го́рꙋ достоѧ́нїѧ твоегѡ̀ , въ гото́вое жили́ще твоѐ , є҆́же содѣ́ла гдⷭ҇и , ст҃ы́ню гдⷭ҇и , є҆́же оу҆гото́вастѣ рꙋ́цѣ твоѝ . пое́мъ гдⷭ҇ви . Гдⷭ҇ь црⷭ҇твꙋѧ вѣ́ки , и҆ на́ вѣки и҆ є҆щѐ . ꙗ҆́кѡ вни́де фараѡ́нъ съ ко́ньми и҆ съ колесни́цами и҆ вса́дники в̾ мо́ре , и҆ наведѐ на ни́хъ гдⷭ҇ь во́дꙋ морскꙋ́ю . пое́мъ гдⷭ҇ви . Сы́нове же і҆и҃левы проидо́ша по́сꙋхꙋ посредѣ̀ мо́рѧ . сла́ва , пое́мъ гдⷭ҇ви . и҆ ны́нѣ , пое́мъ гдⷭ҇ви . и҆ чте́цъ : Сла́вно бо просла́висѧ .
 ѿ проро́чества софо́нїева , чте́нїе .
 Та́кѡ глаго́летъ гдⷭ҇ь , потерпѝ менѐ в̾ де́нь воскрⷭ҇нїѧ моегѡ̀ , во свидѣ́тельство моѐ , занѐ сꙋ́дъ мо́й въ со́нмища ꙗ҆зы́къ , прїѧ́ти царѧ̀ , и҆ и҆злїѧ́ти на ни́хъ гнѣ́въ сво́й , и҆ ве́сь гнѣ́въ ꙗ҆́рости моеѧ̀ , занѐ ѻ҆гне́мъ рве́нїѧ моегѡ̀ поѧде́на бꙋ́детъ всѧ̀ землѧ̀ , ꙗ҆́кѡ тогда̀ приѡ҆брѧ́щꙋ на́ люди ꙗ҆зы́къ в̾ ро́дъ и҆́хъ , є҆́же призыва́ти всѣ́мъ и҆́мѧ гдⷭ҇не , рабо́тати є҆мꙋ̀ под̾ и҆́гомъ є҆ди́нѣмъ . ѿ коне́цъ рѣ́къ є҆ѳїѡ́пскихъ , прїимꙋ̀ молѧ́щихъ мѧ , съ раз̾сѣ́ѧнными принесꙋ́тъ же́ртвы мнѣ̀ . въ де́нь ѻ҆́нъ не и҆́маши постыди́тисѧ ѡ҆ всѣ́хъ начина́нїихъ твои́хъ , и҆́хже нече́ствовалъ є҆сѝ въ мѧ̀ , ꙗ҆́кѡ тогда̀ ѿи҆мꙋ̀ ѿ тебѐ оу҆кори́зны , досажде́нїѧ твоегѡ̀ , и҆ к̾ томꙋ̀ не и҆́маши приложи́ти велича́тисѧ в̾ горѣ̀ ст҃ѣ́й мое́й . и҆ ѡ҆ста́влю в̾ тебѣ̀ лю́ди кро́тки и҆ смире́ны , и҆ бꙋ́дꙋтъ надѣ́ѧтисѧ на́ и҆мѧ гдⷭ҇не , и҆ бл҃гоговѣ́ютъ ѡ҆ и҆́мени гдⷭ҇ни ѡ҆ста́нцы і҆и҃левы , и҆ несотворѧ́тъ непра́вдꙋ , и҆ невоз̾гл҃ютъ сꙋ́етнаѧ , и҆ не ѡ҆брѧ́щетсѧ во оу҆стѣ́хъ и҆́хъ ꙗ҆зы́къ льсти́въ , зане́же ті́и пожирꙋ́ютъ и҆ оу҆гнѣздѧ́тсѧ , и҆ небꙋ́детъ оу҆страша́ющаго и҆́хъ . Ра́дꙋисѧ ѕѣлѡ̀ дщѝ сїѡ́нова , проповѣ́дꙋй дщѝ і҆єрⷭ҇ли́мова , весели́сѧ и҆ преꙋкраша́йсѧ ѿ всегѡ̀ срⷣца твоегѡ̀ дщѝ і҆єрⷭ҇ли́мова , ѿ ꙗ҆́тъ гдⷭ҇ь непра́вдованїѧ твоѧ̀ , и҆ и҆зба́вилъ тѧ є҆́сть ѿ рꙋкѝ вра́гъ твои́хъ . воцари́тсѧ гдⷭ҇ь посредѣ̀ тебѐ , и҆ не оу҆́зриши к̾ томꙋ̀ ѕла̀ .
 ѿ црⷭ҇твїѧ тре́тїѧгѡ , чте́нїе .
 Бы́сть сло́во гдⷭ҇не ко и҆лїѝ глаго́лѧ , воста́ни и҆ и҆дѝ въ саре́ффꙋ сидо́нскꙋю , и҆ сѣдѝ тꙋ̀ , и҆ сѐ заповѣ́дахъ тꙋ̀ женѣ̀ вдови́цѣ препита́ти тѧ . и҆ воста́въ и҆ и҆́де въ саре́ффꙋ , и҆ прїи́де во врата̀ гра́да , и҆ сѐ тꙋ̀ бѧ́ше жена̀ вдови́ца собира́ше дро́вца . и҆ возопѝ съ жа́ждею и҆лїѧ̀ , и҆ речѐ к̾ не́й , возмѝ оу҆́бѡ ма́лѡ воды̀ въ сосꙋ́дѣ , и҆ напїю́сѧ . и҆ и҆́де взѧ́ти , и҆ возопѝ в̾ слѣ́дъ є҆ѧ̀ и҆лїѧ̀ и҆ речѐ , прїимѝ оу҆́бѡ ми оу҆крꙋ́хъ хлѣ́ба въ рꙋцѣ̀ твое́й , и҆ да ꙗ҆́мъ . и҆ речѐ жена̀ , жи́въ гдⷭ҇ь бг҃ъ мо́й , а҆́ще є҆́сть оу҆ менѐ в̾ сокро́вищи что̀ , но ра́звѣ є҆ли́кѡ приго́рща мꙋкѝ в̾ водоно́сѣ , и҆ ма́лѡ ма́сла въ чва́нцѣ , и҆ сѐ собира́ю двѣ̀ полѣ́нцѣ , и҆ вше́дъ сотворю̀ себѣ̀ и҆ ча́домъ свои́мъ , и҆ снѣ́мы и҆ оу҆́мремъ . и҆ речѐ и҆лїѧ̀ къ не́й , потщи́сѧ вни́ди , и҆ несотворѝ по гл҃ꙋ твоемꙋ̀ , но сотворѝ мнѣ̀ ѿтꙋ́дꙋ ѻ҆прѣсно́къ ма́лъ пре́же , и҆ принеси́ ми , себѣ́ же и҆ ча́дѡмъ свои́мъ да сотвори́ши по́слѣжде . ꙗ҆́кѡ та́кѡ гл҃етъ гдⷭ҇ь бг҃ъ і҆и҃левъ , водоно́съ мꙋкѝ не ѡ҆скꙋдѣ́етъ , и҆ чва́нецъ ма́сла не оу҆ма́литсѧ , до́дне до́ндеже да́стъ гдⷭ҇ь до́ждь на лицѐ всеѧ̀ землѝ . и҆ и҆́де жена̀ и҆ сотворѝ по гл҃ꙋ и҆лїинꙋ̀ , и҆ дадѐ є҆мꙋ̀ , и҆ ꙗ҆дѧ́ше са́мъ , и҆ та̀ , и҆ ча́да є҆ѧ̀ . и҆ ѿ тогѡ̀ днѐ , водоно́съ бра́шна не ѡ҆скꙋдѣ̀ , и҆ чва́нецъ ма́сла не оу҆ма́лисѧ , по гл҃ꙋ гдⷭ҇ню , є҆́же гл҃а рꙋко́ю и҆лїино́ю . И҆ бы́сть поси́хъ , и҆ разболѣ́сѧ сн҃ъ жены̀ , госпожѝ до́мꙋ , и҆ бѣ̀ болѣ́знь є҆гѡ̀ крѣпка̀ ѕѣлѡ̀ , до́ндеже не ѡ҆ста̀ в̾ не́мъ дꙋ́хъ . и҆ речѐ жена̀ ко и҆лїѝ , что̀ мнѣ̀ и҆ тебѣ̀ чл҃че бж҃їи , прише́лъ є҆сѝ ко мнѣ̀ є҆́же воспомѧнꙋ́ти непра́вды моѧ̀ , и҆ оу҆мори́ти сн҃а моегѡ̀ ; и҆ речѐ и҆лїѧ̀ к̾ женѣ̀ , да́ждь ми сн҃а своегѡ̀ , и҆ взѧ́тъ є҆гѡ̀ ѿ нѣ́дра є҆ѧ̀ , и҆ вознесѐ є҆гѡ̀ въ го́рницꙋ , в̾ не́йже са́мъ почива́ше тꙋ̀ , и҆ положѝ є҆гѡ̀ на ѻ҆дрѣ̀ свое́мъ . и҆ возопѝ и҆лїѧ̀ ко́ гдⷭ҇ꙋ и҆ речѐ , ѽ гдⷭ҇и , содѣ́телю вдо́вѣй , оу҆неѧ́же а҆́зъ живꙋ̀ , ты̀ ѡ҆ѕло́билъ є҆сѝ є҆́же оу҆мори́ти сн҃а є҆ѧ̀ . и҆ дꙋ́нꙋ на ѻ҆́трочища три́жды , и҆ призва̀ гдⷭ҇а бг҃а и҆ речѐ , гдⷭ҇и бж҃е мо́й , да воз̾врати́тсѧ оу҆́бѡ дш҃а ѻ҆́трочища сегѡ̀ во́нь , и҆ бы́сть та́кѡ . и҆ возопѝ ѻ҆́трочищъ , и҆ оу҆слы́ша гдⷭ҇ь , и҆ гла́сомъ и҆лїины́мъ воз̾врати́сѧ дш҃а ѻ҆́трочища , и҆ ѡ҆живѐ . и҆ поѧ́тъ и҆лїѧ̀ ѻ҆́трочища , и҆ сведѐ є҆гѡ̀ ѿ го́рницы в̾ до́мъ , и҆ дадѐ и҆̀ ма́тери є҆гѡ̀ . и҆ речѐ и҆лїѧ̀ , ви́ждь ꙗ҆́кѡ жи́въ є҆́сть сн҃ъ тво́й . и҆ речѐ жена̀ ко и҆лїѝ , сѐ а҆́зъ разꙋмѣ́хъ , ꙗ҆́кѡ ты̀ чл҃къ бж҃їи є҆сѝ , и҆ глаго́лъ гдⷭ҇нь во оу҆стѣ́хъ твои́хъ и҆́стиненъ .
 ѿ проро́чества і҆са́ина , чте́нїе .
 Да возра́дꙋетсѧ дш҃а моѧ̀ ѡ҆́ гдⷭ҇ѣ , ѡ҆блече́ бо мѧ в̾ ри́зꙋ спасе́нїѧ , и҆ ѻ҆де́жею весе́лїѧ ѡ҆дѣ́ѧ мѧ , и҆ ꙗ҆́кѡ на жениха̀ возложѝ на мѧ̀ вѣне́цъ , и҆ ꙗ҆́кѡ невѣ́стꙋ оу҆краси́ мѧ красото́ю , ꙗ҆́кѡ землѧ̀ растѧ́щаѧ цвѣ́тъ сво́й , и҆ ꙗ҆́кѡ вертогра́дъ сѣ́мена своѧ̀ прозѧба́ѧ , та́кѡ просїѧ́етъ гдⷭ҇ь пра́вдꙋ и҆ ра́дость предо всѣ́ми ꙗ҆зы́ки . Сїѡ́на ра́ди непремолчꙋ̀ , і҆єросали́ма ра́ди непопꙋщꙋ̀ , до́ндеже оу҆́бѡ и҆зы́детъ ꙗ҆́кѡ свѣ́тъ пра́вда моѧ̀ , и҆ спасе́нїе моѐ ꙗ҆́кѡ свѣти́ло раз̾жже́тсѧ . и҆ оу҆́зрѧтъ ꙗ҆зы́цы пра́вдꙋ твою̀ , и҆ всѝ ца́рїе сла́вꙋ твою̀ . и҆ прозовꙋ́тъ тѧ и҆́менемъ но́вымъ , є҆́же гдⷭ҇ь и҆менꙋ́етъ є҆̀ . и҆ бꙋ́деши вѣне́цъ добро́ты в̾ рꙋцѣ̀ гдⷭ҇ни , и҆ глави́зна црⷭ҇твїѧ в̾ рꙋцѣ̀ бг҃а твоегѡ̀ , и҆ к̾ томꙋ̀ ненарече́шисѧ ѡ҆ста́вленъ , и҆ землѧ̀ твоѧ̀ к̾ томꙋ̀ ненарече́тсѧ пꙋста̀ . ты́ бо прозове́шисѧ и҆́менемъ мои́мъ , и҆ землѧ̀ твоѧ̀ вселе́ннаѧ , ꙗ҆́кѡ бл҃гоизво́ли гдⷭ҇ь на тебѣ̀ , и҆ землѧ̀ твоѧ̀ насели́тсѧ . и҆ ꙗ҆́кѡ живѧ́и ю҆́ноша съ дѣ́вою , та́кѡ поживꙋ́тъ сы́нове твоѝ съ тобо́ю . и҆ бꙋ́детъ и҆́мже ѻ҆́бразомъ возвесели́тсѧ жени́хъ ѡ҆ невѣ́стѣ , та́кѡ возвесели́тсѧ гдⷭ҇ь ѡ҆ тебѣ̀ .
 ѿ бытїѧ̀ , чте́нїе .
 Бы́сть по глаго́лѣхъ си́хъ , бг҃ъ и҆скꙋша́ше а҆враа́ма , и҆ речѐ к̾ немꙋ̀ , а҆враа́ме , а҆враа́ме . и҆ речѐ , сѐ а҆́зъ . и҆ речѐ , поймѝ сн҃а своегѡ̀ возлю́бленнаго , є҆го́же возлюби́лъ є҆сѝ і҆саа́ка , и҆ и҆дѝ в̾ зе́млю высо́кꙋю , и҆ вознесѝ є҆гѡ̀ в̾ тре́бꙋ на є҆ди́нꙋ ѿ го́ръ , ю҆́же а҆́ще ти покажꙋ̀ . воста́въ же а҆враа́мъ оу҆́тро , ѡ҆седла̀ ѻ҆сла̀ своего̀ , и҆ поѧ́тъ съ собо́ю два̀ ѻ҆́трочища раба̀ , и҆ і҆саа́ка сн҃а своего̀ , и҆ свѧза́въ дрова̀ к̾ тре́бѣ воста́въ и҆́де , и҆ прїи́де на мѣ́сто и҆дѣ́же речѐ є҆мꙋ̀ бг҃ъ , в̾де́нь тре́тїи . и҆ воз̾зрѣ́въ а҆враа́мъ ѻ҆чи́ма свои́ма ви́дѣ мѣ́сто и҆здале́ча , и҆ речѐ а҆враа́мъ рабо́ма свои́ма , сѣди́те тꙋ̀ со ѻ҆слѧ́темъ , а҆́зъ же и҆ дѣ́тищь до́йдема до ѻ҆́ндѣ , и҆ поклони́вшесѧ возврати́мсѧ к̾ ва́мъ . прїѧ́тъ же а҆враа́мъ дрова̀ тре́бныѧ , и҆ возложѝ і҆саа́кꙋ сн҃ꙋ своемꙋ̀ . взѧ́же в̾ рꙋ́цѣ ѻ҆́гнь и҆ но́жь , и҆ и҆до́ста ѻ҆́ба вкꙋ́пѣ . рече́ же і҆саа́къ ко а҆враа́мꙋ ѻ҆ц҃ꙋ своемꙋ̀ ѻ҆́ч҃е , ѻ҆́нъ же речѐ , что̀ є҆́сть ча́до ; рече́ же , сѐ ѻ҆́гнь и҆ дрова̀ , гдѣ̀ є҆́сть ѻ҆вча̀ на тре́бꙋ ; рече́ же а҆враа́мъ , бг҃ъ оу҆́зритъ ѻ҆вча̀ себѣ̀ є҆́же на тре́бꙋ ча́до . и҆ и҆до́ша же ѻ҆́ба вкꙋ́пѣ , и҆ прїидо́ста на мѣ́сто и҆дѣ́же речѐ є҆мꙋ̀ бг҃ъ . и҆ созда̀ а҆враа́мъ тꙋ̀ же́ртвеникъ , и҆ возложѝ дрова̀ , и҆ свѧза̀ і҆саа́ка сн҃а своегѡ̀ , возложѝ є҆гѡ̀ на же́ртвеникъ верхꙋ̀ дро́въ . и҆ прострѐ а҆враа́мъ рꙋ́кꙋ свою̀ прїѧ́ти но́жь , закла́ти сн҃а своегѡ̀ , и҆ возва̀ є҆гѡ̀ а҆́нг҃лъ гдⷭ҇нь с̾ небесѐ , и҆ речѐ є҆мꙋ̀ , а҆враа́ме а҆враа́ме . ѻ҆́нъ же речѐ , сѐ а҆́зъ . рече́ же , невозложѝ рꙋ́кꙋ свою̀ на ѻ҆́трочища , ни сотворѝ є҆мꙋ̀ ничто́же . ны́нѣ бо разꙋмѣ́хъ ꙗ҆́кѡ бои́шисѧ ты̀ бг҃а , и҆ непощадѣ̀ сы́на своегѡ̀ возлю́бленнаго менѐ ра́ди . и҆ воз̾зрѣ̀ а҆враа́мъ ѻ҆чи́ма свои́ма , и҆ ви́дѣ , и҆ сѐ ѻ҆ве́нъ є҆ди́нъ оу҆вѧ́зе держи́мъ за рога̀ в̾ садꙋ̀ саве́ковѣ . и҆ и҆́де а҆враа́мъ , и҆ взѧ́тъ ѻ҆вна̀ , и҆ вознесѐ є҆гѡ̀ на всепло́дїе , вмѣ́стѡ і҆саа́ка сн҃а своегѡ̀ , и҆ наречѐ а҆враа́мъ и҆́мѧ мѣ́стꙋ томꙋ̀ , гдⷭ҇ь ви́дѣ . и҆ да рекꙋ́тъ и҆ до дне́сь , на горѣ̀ гдⷭ҇ь ꙗ҆ви́сѧ . И҆ возва̀ а҆́нг҃лъ гдⷭ҇нь а҆враа́ма второ́е с̾ нб҃сѐ , гл҃ѧ , собо́ю клѧ́хсѧ гл҃етъ гдⷭ҇ь , поне́же сотвори́лъ є҆сѝ глаго́лъ се́й , и҆ непощадѣ̀ сн҃а своегѡ̀ возлю́бленнаго менѐ ра́ди . вои́стинꙋ оу҆́бѡ бл҃гословѧ̀ бл҃гословлю́ тѧ , и҆ мно́жа оу҆мно́жꙋ сѣ́мѧ твоѐ ꙗ҆́кѡ ѕвѣ́зды нбⷭ҇ныѧ , и҆ ꙗ҆́кѡ песо́къ и҆́же въ скра́й мо́рѧ . и҆ наслѣ́дитъ сѣ́мѧ твоѐ гра́ды сопоста́тныхъ , и҆ бл҃гословѧ́тсѧ ѡ҆ сѣ́мени твое́мъ всѝ ꙗ҆зы́цы зе́мстїи , зане́же послꙋ́шалъ є҆сѝ гла́са моего̀ .
 ѿ проро́чества і҆са́ина , чте́нїе .
 Дх҃ъ гдⷭ҇нь на мнѣ̀ , и҆́мже пома́за мѧ , бл҃говѣсти́ти ни́щимъ посла́ мѧ , и҆ и҆сцѣли́ти сокрꙋше́нныѧ срⷣцемъ , проповѣ́дати плѣне́нымъ ѿпꙋще́нїе , и҆ слѣпы́мъ прозрѣ́нїе , призва́ти лѣ́то гдⷭ҇не прїѧ́тно , и҆ де́нь воздаѧ́нїѧ бг҃а на́шегѡ . оу҆тѣ́шити всѧ̀ пла́чꙋщїѧ , да́ти пла́чꙋщимсѧ сїѡ́на . сла́вꙋ за пе́пелъ . пома́занїе весе́лїѧ а҆́чꙋщимъ . и҆ оу҆краше́нїе сла́вы , за́ дꙋхъ оу҆ны́нїѧ . и҆ нарекꙋ́тсѧ ро́дове пра́вды , насажде́нїе гдⷭ҇не въ сла́вꙋ . и҆ сози́ждꙋтсѧ пꙋсты́ни вѣ́чныѧ , запꙋстѣ́вшїѧ пре́жде . воздви́гнꙋтъ и҆ ѡ҆бновѧ́тъ гра́ды запꙋстѣ́вшїѧ , ѿ́рода и҆ ро́да . и҆ прїи́дꙋтъ и҆норо́днїи пасꙋ́ще ѻ҆́вцы твоѧ̀ , и҆ и҆ноплеме́нницы виногра́дницы и҆ ѻ҆рачѝ ва́мъ . вы́ же сщ҃е́нницы гдⷭ҇ни нарече́тесѧ , и҆ слꙋже́бницы бг҃ꙋ ва́шемꙋ . и҆ рече́тсѧ ва́мъ , крѣ́пость ꙗ҆зы́къ поѧ́сте , и҆ въ бога́тствѣ и҆́хъ оу҆диви́тесѧ . и҆ стꙋ́дъ ва́шъ сꙋгꙋ́быи . и҆ за сра́мъ , возра́дꙋетесѧ въ ча́сти и҆́хъ . сегѡ̀ ра́ди зе́млю свою̀ втори́цею наслѣ́дите , и҆ возвесели́тесѧ вѣ́чнѡ над̾ главо́ю и҆́хъ . а҆́зъ бо є҆́смь гдⷭ҇ь любѧ́и пра́вдꙋ , и҆ ненави́дѧи хище́нїѧ ѿ непра́вды . и҆ да́мъ трꙋ́дъ и҆́хъ пра́ведникѡмъ , и҆ завѣ́тъ вѣ́ченъ завѣща́ю и҆́мъ . и҆ позна́ютсѧ во ꙗ҆зы́цѣхъ сѣ́мена и҆́хъ и҆ внꙋ́цы и҆́хъ посредѣ̀ люде́й . и҆ всѧ́къ ви́дѧ и҆́хъ , позна́етъ и҆́хъ , ꙗ҆́кѡ сі́и сꙋ́ть сѣ́мѧ бл҃гослове́но ѿ́ бг҃а . и҆ весе́лїемъ возвеселѧ́тсѧ ѡ҆́ гдⷭ҇ѣ .
 ѿ црⷭ҇твїѧ четве́ртагѡ , чте́нїе .
 Бы́сть де́нь , и҆ ми́мѡ и҆́де є҆лисе́й в̾ сома́нъ , и҆ тꙋ̀ жена̀ вели́ка , и҆ оу҆держа̀ є҆гѡ̀ снѣ́сти хлѣ́бъ . и҆ бы́сть мно́жицею входи́ти є҆мꙋ̀ и҆ и҆сходи́ти , и҆ оу҆клонѧ́шесѧ та́мѡ ꙗ҆́сти . и҆ речѐ жена̀ к̾ мꙋ́жꙋ своемꙋ̀ , сѐ оу҆́бѡ разꙋмѣ́хъ ꙗ҆́кѡ чл҃къ бж҃їи ст҃ъ ми́мѡ хо́дитъ сквозѣ̀ на́съ всегда̀ . сотвори́мъ оу҆́бѡ є҆мꙋ̀ го́рнично мѣ́сто ма́ло , и҆ поста́вимъ є҆мꙋ̀ та́мѡ ѻ҆́дръ , и҆ трапе́зꙋ и҆ престо́лъ и҆ свѣ́щникъ . и҆ бꙋ́детъ внегда̀ входи́ти є҆мꙋ̀ к̾ на́мъ , и҆ оу҆клонѧ́тисѧ та́мѡ . и҆ бы́сть де́нь , и҆ вни́де та́мѡ и҆ оу҆клони́сѧ в̾ го́рницꙋ и҆ спа̀ тꙋ̀ . и҆ речѐ гїѡзі́ю ѻ҆́трочищꙋ своемꙋ̀ , призови́ ми сомантѧны́ню сїю̀ . и҆ призва̀ ю҆̀ , и҆ ста̀ пред̾ ни́мъ . и҆ речѐ є҆мꙋ̀ , рцы̀ оу҆́бѡ к̾ не́й , сѐ оу҆диви́ла є҆сѝ на́мъ вседне́вное сїѐ , и҆ что̀ подоба́етъ ми сотвори́ти тебѣ̀ ; а҆́ще є҆́сть тебѣ̀ сло́во к̾ цр҃ю , и҆лѝ ко́ кнѧзю си́лы ; ѻ҆на́ же речѐ , нѣ́сть , посредѣ̀ люде́й свои́хъ а҆́зъ є҆́смь живꙋ́щи . и҆ речѐ к̾ гїѡзі́ю , что̀ подоба́етъ сотвори́ти є҆́й ; и҆ речѐ гїѡзі́й ѻ҆́трочищь є҆гѡ̀ , и҆ па́че сы́на нѣ́сть оу҆ неѧ̀ , а҆ мꙋ́жъ є҆ѧ̀ нѣ́сть ста́ръ . и҆ речѐ , призовѝ є҆ѧ̀ , и҆ призва̀ ю҆̀ , и҆ ста̀ пред̾ две́рми . и҆ речѐ є҆лисе́й к̾ не́й , во́ времѧ сѐ ꙗ҆́кѡ ча́съ жи́въ , и҆ ты̀ за́чнеши сы́на . ѻ҆на́ же речѐ , нѝ гдⷭ҇и мо́й чл҃че бж҃їи , несолжѝ рабѣ̀ твое́й . и҆ во́ чревѣ прїѧ́тъ жена̀ , и҆ родѝ сы́на во́ времѧ сїѐ , ꙗ҆́кѡ ча́съ жи́въ , ꙗ҆́коже глаго́ла к̾ не́й є҆лисе́й . и҆ оу҆страби́сѧ ѻ҆́трочищь . и҆ бы́сть внегда̀ и҆зы́де ко ѻ҆тцꙋ̀ своемꙋ̀ к̾ жнꙋ́щимъ , и҆ речѐ ко ѻ҆тцꙋ̀ своемꙋ̀ , глава́ ми боли́тъ . и҆ речѐ ѻ҆те́цъ ко ѻ҆́трочищꙋ , несѝ є҆гѡ̀ к̾ ма́тери є҆гѡ̀ . и҆ то́й несѐ є҆гѡ̀ к̾ ма́тери є҆гѡ̀ . и҆ оу҆́спе на колѣ́нꙋ є҆ѧ̀ до полꙋ́дне , и҆ оу҆́мре . и҆ вознесѐ є҆гѡ̀ , и҆ положѝ на ѻ҆дрѣ̀ чл҃ка бж҃їѧ , и҆ затворѝ хра́минꙋ , и҆ и҆зы́де . и҆ призва̀ мꙋ́жа своегѡ̀ и҆ речѐ , послѝ оу҆́бѡ ми є҆ди́нагѡ ѿ ѻ҆́трочищь , и҆ є҆ди́нагѡ ѿ ѻ҆слѧ́тъ , и҆ текꙋ̀ до чл҃ка бж҃їѧ и҆ воз̾вращꙋ́сѧ . и҆ речѐ , что̀ ꙗ҆́кѡ и҆́деши к̾ немꙋ̀ дне́сь , нено́въ мѣ́сецъ нижѐ сꙋбо́та . ѻ҆на́ же речѐ , ми́ръ . и҆ ѡ҆седла̀ ѻ҆сла̀ , и҆ речѐ ко ѻ҆́трочищꙋ своемꙋ̀ , ведѝ и҆ и҆дѝ да незадержи́ши мѧ є҆́же всѣ́сти , ꙗ҆́кѡ а҆́ще рекꙋ́ ти грѧдѝ , и҆ по́йдеши и҆ до́йдеши к̾ чл҃кꙋ бж҃їю в̾ го́рꙋ карми́льскꙋю . и҆ бы́сть ꙗ҆́кѡ ви́дѣ є҆лисе́й грѧдꙋ́щꙋ є҆ѧ̀ , и҆ речѐ к̾ гїѡзі́ю ѻ҆́трочищꙋ своемꙋ̀ , сѐ сомантѧны́нѧ ѻ҆на̀ и҆́детъ , ны́нѣ тецы̀ во срѣ́тенїе є҆́й , и҆ рече́ши ми́ръ тебѣ̀ , ми́ръ мꙋ́жꙋ твоемꙋ̀ , ми́ръ ѻ҆́трочищꙋ . ѻ҆на́ же речѐ ми́ръ , и҆ прїи́де к̾ є҆лисе́ю в̾ го́рꙋ , и҆ ꙗ҆́тсѧ за́ нозѣ є҆гѡ̀ . и҆ прибли́жисѧ гїѡзі́й ѿри́нꙋти ю҆̀ , и҆ речѐ є҆лисе́й , ѡ҆ста́ви ю҆̀ , ꙗ҆́кѡ дш҃а є҆ѧ̀ приско́рбна є҆́сть є҆́й , и҆ гдⷭ҇ь оу҆кры̀ ѿ менѐ , и҆ невозвѣстѝ мнѣ̀ . ѻ҆на́ же речѐ , є҆гда̀ проси́хъ сы́на оу҆́ гдⷭ҇а моегѡ̀ , ꙗ҆́кѡ реко́хъ , непрельстѝ менѐ . и҆ речѐ є҆лисе́й гїѡзі́ю , препоѧ́ши чресла̀ своѧ̀ , и҆ возмѝ же́злъ мо́й в̾ рꙋ́цѣ своѝ , и҆ пойдѝ , ꙗ҆́кѡ а҆́ще ѡ҆брѧ́щеши мꙋ́жа да не блгⷭ҇ви́ши є҆гѡ̀ . и҆ а҆́ще блгⷭ҇ви́тъ тѧ мꙋ́жъ , не ѿвѣща́й є҆мꙋ̀ . и҆ возложѝ же́злъ мо́й на лицѐ ѻ҆́трочищꙋ . и҆ речѐ ма́ти ѻ҆троча́те , жи́въ гдⷭ҇ь , и҆ жива̀ дш҃а твоѧ̀ , а҆́ще ѡ҆ста́влю тебѐ . и҆ воста́въ є҆лисе́й , и҆ и҆́де в̾ слѣ́дъ є҆ѧ̀ . и҆ гїѡзі́й и҆́де пред̾ не́ю . и҆ возложѝ же́злъ на лицѐ ѻ҆́трочищꙋ , и҆ небѣ̀ гла́са и҆ небѣ̀ слы́шанїѧ , и҆ возврати́сѧ в̾ срѣ́тенїе є҆гѡ̀ , и҆ возвѣстѝ є҆мꙋ̀ глаго́лѧ , невоста̀ ѻ҆́трочищь . и҆ вни́де є҆лисе́й в̾ хра́минꙋ , и҆ сѐ ѻ҆́трочищь оу҆ме́рыи положе́нъ на ѻ҆дрѣ̀ є҆гѡ̀ . и҆ вни́де є҆лисе́й , и҆ затворѝ две́ри ѿ ѻ҆бо́ю са́мꙋю , и҆ помоли́сѧ ко́ гдⷭ҇ꙋ . и҆ взы́де и҆ лѧ́же на ѻ҆́трочищи , и҆ положѝ оу҆ста̀ своѧ̀ , на оу҆стѣ́хъ є҆гѡ̀ , и҆ ѻ҆́чи своѝ на ѻ҆́чїю є҆гѡ̀ , и҆ рꙋ́цѣ своѝ , на́ рꙋцѣ є҆гѡ̀ , и҆ плеснѣ̀ своѝ , на плеснꙋ̀ є҆гѡ̀ , и҆ дꙋ́нꙋ на́нь , и҆ ѡ҆бъи́де ѡ҆ не́мъ . и҆ раз̾грѣ́ѧсѧ пло́ть ѻ҆́трочища , и҆ ѡ҆брати́сѧ и҆ ѡ҆бходѝ въ хра́минѣ сю́дꙋ и҆ сю́дꙋ . и҆ взы́де и҆ над̾клони́сѧ над̾ ѻ҆́трочища до се́дмь кра́тъ , и҆ ѿве́рзе ѻ҆́трочищь ѻ҆́чи своѝ . и҆ возопѝ є҆лисе́й къ гїѡзі́ю , и҆ речѐ , призови́ми сомантѧны́ню тꙋ̀ . и҆ возва̀ ю҆̀ , и҆ вни́де к̾ немꙋ̀ , и҆ речѐ є҆́й , прїимѝ сы́на твоегѡ̀ . и҆ взы́де жена̀ , и҆ падѐ на ногꙋ̀ є҆гѡ̀ , и҆ поклони́сѧ є҆мꙋ̀ до землѝ , и҆ поѧ́тъ сы́на своегѡ̀ , и҆ и҆зы́де .
 ѿ проро́чества і҆са́ина , чте́нїе .
 Та́кѡ глаго́летъ гдⷭ҇ь , гдѣ̀ возведы́и ѿ землѝ па́стырѧ ѻ҆вца́мъ свои́мъ ; гдѣ̀ є҆́сть положи́выи в̾ ни́хъ дх҃ъ ст҃ы́и , и҆ возведы́и десни́цею мѡѷсе́ѧ ; мы́шцею сла́вы є҆гѡ̀ оу҆крѣпѣ̀ вода̀ ѿ лица̀ є҆гѡ̀ , сотвори́ти себѣ̀ и҆́мѧ вѣ́чно , и҆ проведѐ и҆́хъ сквозѣ̀ бе́зднꙋ , ꙗ҆́кѡ конѧ̀ сквозѣ̀ пꙋсты́ню , и҆ не оу҆трꙋди́шасѧ . и҆ ꙗ҆́кѡ скоты̀ по́ полю , и҆ неꙋбоѧ́шасѧ . и҆ сни́де дх҃ъ ѿ́ гдⷭ҇а , и҆ наста́ви и҆́хъ . си́це води́лъ є҆́сть лю́ди своѧ̀ , сотвори́ти себѣ̀ и҆́мѧ сла́вно . ѡ҆брати́сѧ с̾ небесѐ гдⷭ҇и , и҆ ви́ждь ѿ́ домꙋ ст҃а́гѡ твоегѡ̀ и҆ сла́вы . гдѣ̀ є҆́сть ре́вность твоѧ̀ и҆ крѣ́пость твоѧ̀ . гдѣ̀ є҆́сть мно́жество млⷭ҇ти твоеѧ̀ , и҆ щедро́тъ твои́хъ , ꙗ҆́кѡ ми́ловаше на́съ гдⷭ҇и . ты́ бо є҆сѝ на́шъ ѻ҆ц҃ъ , ꙗ҆́кѡ а҆враа́мъ неꙋвѣ́дѣ на́съ , и҆ і҆и҃ль непозна̀ на́съ . но ты̀ гдⷭ҇и ѻ҆ц҃ъ на́шъ и҆збавлѧ́ѧ на́съ , и҆ ѿ зача́ла и҆́мѧ твоѐ на на́съ є҆́сть . что̀ оу҆клони́лъ є҆сѝ на́съ гдⷭ҇и ѿ пꙋтѝ твоегѡ̀ , и҆ ѡ҆жести́лъ є҆сѝ срⷣца̀ на́ша , ꙗ҆́кѡ небоѧ́тисѧ тебѐ ; ѡ҆брати́сѧ ра́бъ твои́хъ ра́ди , и҆ племе́нъ достоѧ́нїѧ твоегѡ̀ , да понѐ ма́лѡ наслѣ́димъ горы̀ ст҃ы́ѧ твоеѧ̀ . проти́вницы на́ши попра́ша ст҃ы́ню твою̀ , бы́хомъ ꙗ҆́кѡ и҆спе́рва , є҆гда̀ невладѣ̀ на́ми , нижѐ бѣ̀ нарече́но и҆́мѧ твоѐ на на́съ . а҆́ще ѿве́рзеши не́бо , тре́петъ прїи́мꙋтъ го́ры ѿ тебѐ , и҆ раста́ютсѧ ꙗ҆́коже та́етъ во́скъ ѿ лица̀ ѻ҆гнѧ̀ , и҆ пожже́тъ ѻ҆́гнь сопоста́ты твоѧ̀ , и҆ ꙗ҆́вѣ бꙋ́детъ и҆́мѧ твоѐ сопроти́внымъ . ѿ лица̀ твоегѡ̀ ꙗ҆зы́цы возмѧтꙋ́тсѧ . є҆гда̀ сотвори́ши сла́внаѧ , тре́петъ прїи́мꙋтъ ѿ тебѐ го́ры . ѿ́вѣка неслы́шахомъ , нижѐ ѻ҆́чи на́ши ви́дѣша бг҃а , ра́звѣ тебѐ . и҆ дѣ́ла твоѧ̀ и҆́стинна , ꙗ҆́же сотвори́ши терпѧ́щимъ тѧ . ми́лость бо срѧ́щетъ , творѧ́щихъ пра́вдꙋ , и҆ пꙋтѝ твоѧ̀ помѧ́нꙋтъ .
 ѿ проро́чества і҆єремі́ина , чте́нїе .
 Та́кѡ глаго́летъ гдⷭ҇ь , сѐ дні́е грѧдꙋ́тъ , и҆ завѣща́ю до́мꙋ і҆и҃левꙋ , и҆ до́мꙋ і҆ꙋ́довꙋ завѣ́тъ но́въ , не по завѣ́тꙋ є҆́же завѣща́хъ ѻ҆ц҃е́мъ и҆́хъ , въ де́нь во́ньже є҆́мшꙋ ми за́ рꙋкꙋ и҆́хъ , и҆звестѝ и҆з̾ землѝ є҆ги́петскїѧ , занѐ ті́и непребы́ша в̾ завѣ́тѣ мое́мъ , и҆ а҆́зъ неради́хъ ѡ҆ ни́хъ гл҃етъ гдⷭ҇ь . ꙗ҆́кѡ се́й завѣ́тъ , и҆́же завѣща́ю до́мꙋ і҆и҃левꙋ . по́днехъ ѻ҆́нѣхъ речѐ гдⷭ҇ь , даю̀ зако́ны моѧ̀ в̾ смы́слы и҆́хъ , и҆ на срⷣца́хъ и҆́хъ напишꙋ̀ ѧ҆̀ , и҆ бꙋ́дꙋ и҆́мъ в̾ бг҃а , и҆ ті́и бꙋ́дꙋтъ мнѣ̀ в̾ лю́ди . и҆ ненаꙋча́тъ к̾ томꙋ̀ ко́ждо и҆́скренѧгѡ своегѡ̀ , и҆ ко́ждо бра́та своегѡ̀ гл҃ѧ , позна́й гдⷭ҇а , ꙗ҆́кѡ всѝ оу҆вѣ́дѧтъ мѧ ѿ ма́лагѡ и҆́хъ и҆ до вели́ка , речѐ гдⷭ҇ь , занѐ млⷭ҇тивъ бꙋ́дꙋ непра́вдамъ и҆́хъ , и҆ грѣхѝ и҆́хъ непомѧнꙋ̀ к̾ томꙋ̀ .
 ѿ проро́чества данїи́лова , чте́нїе .
 Въ лѣ́то ѻ҆смонадесѧ́тое , навꙋходоносо́ръ ца́рь сотворѝ ѻ҆́бразъ зла́тъ , высота̀ є҆мꙋ̀ лакте́й шестьдесѧ́тъ , и҆ широта̀ є҆гѡ̀ лакте́й ше́сть . и҆ поста́ви є҆гѡ̀ на́полѣ деи́рѣ , в̾ странѣ̀ вавило́нстѣй . и҆ посла̀ навꙋходоносо́ръ ца́рь , собра́ти всѧ̀ вели́кїѧ мѣ́стныѧ кнѧ́зи , и҆ влады́ки , и҆ воево́ды , и҆ вождѝ , и҆ мꙋчи́тели , и҆ сꙋ́щихъ над̾ властьмѝ , и҆ всѧ̀ кнѧ́зи страна́мъ , и҆ прїитѝ на ѡ҆бновле́нїе кꙋми́ра , є҆го́же поста́ви навꙋходоносо́ръ ца́рь . И҆ собра́шасѧ мѣ́стнїи кнѧ́зи , и҆ влады́ки , и҆ воево́ды , вождѝ и҆ мꙋчи́тели вели́цыи , и҆ и҆́же над̾ властьмѝ , и҆ всѝ кнѧ́зи страна́мъ прїидо́ша на ѡ҆бновле́нїе тѣ́ла , є҆го́же поста́ви навꙋходоносо́ръ ца́рь . и҆ ста́ша пред̾ кꙋми́ромъ , и҆ проповѣ́дникъ вопїѧ́ше крѣ́постїю , ва́мъ глаго́летсѧ ꙗ҆зы́цы , лю́дїе , племена̀ , во́ньже ча́съ а҆́ще оу҆слы́шите гла́съ трꙋбы̀ , свирѣ́лей же и҆ гꙋ́слей , ѡ҆бра́зїѧ же ѻ҆рга́новъ , и҆ пѣ́вницъ согла́сїѧ , и҆ всѧ́кагѡ ро́да мꙋсикі́йска , па́дающе поклонѧ́йтесѧ тѣ́лꙋ злато́мꙋ , є҆го́же поста́ви навꙋходоносо́ръ ца́рь . и҆ и҆́же а҆́ще непа́дъ поклони́тсѧ в̾ то́й ча́съ вве́рженъ бꙋ́детъ в̾ пе́щь ѻ҆гне́мъ горѧ́щꙋю ; И҆ бы́сть є҆гда̀ оу҆слы́шаша лю́дїе гла́съ трꙋ́бъ , свирѣ́лей же и҆ гꙋ́слей , ѡ҆бра́зїѧ же ѻ҆рга́нъ , и҆ пѣ́вницъ согла́сїѧ , и҆ всѧ́кагѡ ро́да мꙋсикі́йска , па́дающе лю́дїе , племена̀ и҆ ꙗ҆зы́цы , поклонѧ́хꙋсѧ тѣ́лꙋ злато́мꙋ , є҆го́же поста́ви навꙋходоносо́ръ ца́рь , прѧ́мѡ и҆́мъ . Тогда̀ пристꙋпи́ша мꙋ́жїе халдѣ́йстїи , и҆ ѡ҆клевета́ша і҆ꙋде́и . ѿвѣща́вше реко́ша царю̀ , навꙋходоносо́ре царю̀ , во́ вѣки живѝ , ты̀ царю̀ , положи́лъ є҆сѝ повелѣ́нїе всѧ́комꙋ человѣ́кꙋ , и҆́же а҆́ще оу҆слы́шитъ гла́съ трꙋбы̀ , свирѣ́лей же , и҆ гꙋ́слей , цѣвни́цы же и҆ пѣ́снивцы , и҆ согла́сїѧ , и҆ всѧ́когѡ ро́да мꙋсикі́йска , да па́дъ покло́нитсѧ тѣ́лꙋ злато́мꙋ , є҆го́же поста́ви . а҆́щели же нѝ , в̾ве́рженъ бꙋ́детъ въ пе́щь ѻ҆гне́мъ горѧ́щꙋю . сꙋ́ть оу҆́бѡ мꙋ́жїе і҆ꙋде́и , и҆́хже поста́вилъ є҆сѝ ѡ҆ дѣ́лѣхъ страны̀ вавилѡ́нскїѧ , седра́хъ , миса́хъ , и҆ а҆́ведныи , и҆́же непослꙋ́шаша повелѣ́нїѧ твоегѡ̀ царю̀ , и҆ богѡ́мъ твои́мъ неслꙋ́жатъ , и҆ тѣ́лꙋ злато́мꙋ є҆го́же поста́вилъ є҆сѝ , непоклонѧ́ютсѧ . тогда̀ навꙋходоносо́ръ ца́рь в̾ ꙗ҆́рости и҆ гнѣ́вѣ речѐ привестѝ , седра́ха миса́ха и҆ а҆́веднаго . и҆ мꙋ́жїе ѻ҆нѝ приведе́ни бы́ша пред̾ царѧ̀ . и҆ ѿвѣща̀ навꙋходоносо́ръ и҆ речѐ и҆́мъ , а҆́ще оу҆́бѡ вои́стинꙋ , седра́хъ миса́хъ и҆ а҆́ведныи , богѡ́мъ мои́мъ неслꙋ́жите , и҆ тѣ́лꙋ злато́мꙋ , є҆го́же поста́вихъ непоклонѧ́етесѧ , ны́нѣ оу҆́бѡ а҆́ще є҆стѐ гото́ви , да ꙗ҆́кѡ оу҆слы́шите гла́съ трꙋбы̀ , свирѣ́лей же и҆ гꙋ́слей , цѣвни́цъ же и҆ пѣ́снивецъ , и҆ всѧ́когѡ ро́да мꙋсикі́йскихъ , па́дше ѻ҆́бразꙋ є҆го́же сотвори́хъ , поклонѧ́йтесѧ . а҆́щели же непокло́нитесѧ , в̾ то́й ча́съ в̾ве́ржени бꙋ́дѣте в̾ пе́щь ѻ҆гне́мъ горѧ́щꙋю . и҆ кто̀ є҆́сть бг҃ъ и҆́же и҆́зметъ ва́съ и҆з̾ рꙋкꙋ̀ мое́ю ; и҆ ѿвѣща́ша , седра́хъ , миса́хъ , и҆ а҆́ведныи , глаго́люще , царю̀ навꙋходоносо́ре , не и҆́мамы потре́бꙋ ѡ҆ глаго́лѣ се́мъ ѿвѣща́ти тебѣ̀ . є҆́сть бо бг҃ъ на́шъ на́ небесѣхъ , є҆мꙋ́же мы̀ слꙋ́жимъ , си́ленъ и҆зъѧ́ти на́съ ѿ пе́щи ѻ҆гне́мъ горѧ́щїѧ , и҆ ѿ рꙋкꙋ̀ твое́ю царю̀ и҆зба́витъ на́съ . и҆ а҆́ще ли разꙋ́мнѡ да бꙋ́детъ ти ѽ царю̀ , ꙗ҆́кѡ богѡ́мъ твои́мъ неслꙋ́жимъ , и҆ тѣ́лꙋ злато́мꙋ є҆го́же поста́вилъ є҆сѝ непоклонѧ́емсѧ . тогда̀ навꙋходоносо́ръ ца́рь и҆спо́лнисѧ ꙗ҆́рости , и҆ гнѣ́ва , и҆ видѣ́нїе лица̀ є҆гѡ̀ и҆змѣни́сѧ , на седра́ха , миса́ха и҆ а҆́веднаго . и҆ речѐ разжжи́те пе́щь се́дмь седми́цею , до́ндеже до конца̀ раз̾гори́тсѧ . и҆ мꙋже́мъ в̾ крѣ́пости речѐ , ѡ҆кова́вше седра́ха , миса́ха и҆ а҆́веднаго , в̾ве́рзите в̾ пе́щь ѻ҆гне́мъ горѧ́щꙋю . Тогда̀ мꙋ́жїе ѻ҆́ни ѡ҆ко́вани бы́ша , съ га́щами свои́ми , и҆ клобꙋкѝ и҆ сапогѝ и҆ ѻ҆де́ждами свои́ми , и҆ в̾ве́ржени бы́ша посредѝ пе́щи ѻ҆гне́мъ горѧ́щїѧ , поне́же глаго́лъ царе́въ превоз̾мо́же , и҆ пе́щь раз̾жже́на бы́сть ѕѣлѡ̀ . и҆ мꙋ́жы ѻ҆́ны ѡ҆болга́вшїѧ , седра́ха , миса́ха , и҆ а҆́веднаго , и҆ жжѐ и҆́хъ пла́мень ѻ҆́гненыи ѻ҆́крестъ . И҆ мꙋ́жїе ті́и трїѐ , седра́хъ , миса́хъ , и҆ а҆́ведныи , падо́ша посредѝ пе́щи ѻ҆гне́мъ горѧ́щїѧ ѡ҆ко́вани . и҆ хожда́хꙋ посредѝ пла́мене , пою́ще бг҃а и҆ бл҃госло́вѧще гдⷭ҇а . и҆ ста́въ с̾ ни́ми а҆за́рїѧ помоли́сѧ си́це , и҆ ѿве́рзе оу҆ста̀ своѧ̀ посредѝ ѻ҆гнѧ̀ , и҆ речѐ . моли́тва .
 Бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ , и҆ хва́льно и҆ просла́влено и҆́мѧ твоѐ во́ вѣки . ꙗ҆́кѡ пра́веденъ є҆сѝ ѡ҆ всѣ́хъ , и҆́хже сотвори́лъ є҆сѝ на́мъ , и҆ всѧ̀ дѣ́ла твоѧ̀ и҆́стинна , и҆ пра́ви пꙋтїѐ твоѝ . и҆ всѝ сꙋдѝ твоѝ и҆́стинни . и҆ сꙋдьбы̀ и҆́стинны сотвори́лъ є҆сѝ во все́мъ , ꙗ҆́же наведѐ на ны̀ , и҆ на гра́дъ ст҃ы́и ѻ҆ц҃ъ на́шихъ і҆єрⷭ҇ли́мъ . ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̀ всѧ̀ на ны̀ , грѣ́хъ ра́ди на́шихъ , ꙗ҆́кѡ согрѣши́хомъ и҆ без̾зако́нновахомъ ѿстꙋпи́ти ѿ тебѐ , и҆ прегрѣши́хомъ во все́мъ , и҆ за́повѣдей твои́хъ непослꙋ́шахомъ , нижѐ соблюдо́хомъ нижѐ сотвори́хомъ , ꙗ҆́коже заповѣ́да на́мъ , да бл҃го на́мъ бꙋ́детъ . и҆ всѧ̀ ꙗ҆́же наведѐ на́мъ , и҆́стиннымъ сꙋдо́мъ сотвори́лъ є҆сѝ , и҆ пре́далъ є҆сѝ на́съ ме́рзскимъ ѿстꙋ́пникомъ , в̾ рꙋ́ки враго́мъ без̾зако́ннымъ . и҆ царе́ви непра́веднꙋ и҆ лꙋка́внѣйшꙋ па́че всеѧ̀ землѝ . и҆ ны́нѣ нѣ́сть на́мъ ѿве́рсти оу҆́стъ , стꙋ́дъ и҆ поноше́нїе бы́хомъ рабѡ́мъ твои́мъ и҆ чтꙋ́щимъ тѧ . непреда́ждь на́съ до конца̀ и҆́мене твоегѡ̀ ра́ди , и҆ неразорѝ завѣ́та твоегѡ̀ , и҆ не ѿста́ви млⷭ҇ть твою̀ ѿ на́съ , а҆враа́ма ра́ди возлю́бленнагѡ ѿ тебѐ и҆ за і҆саа́ка раба̀ твоегѡ̀ , и҆ і҆и҃лѧ ст҃а́гѡ твоегѡ̀ . и҆́мже глаго́ла оу҆мно́жити сѣ́мѧ и҆́хъ , ꙗ҆́кѡ ѕвѣ́зды нбⷭ҇ныѧ , ꙗ҆́кѡ песо́къ в̾скра́й мо́рѧ . ꙗ҆́кѡ влⷣко оу҆ма́лихомсѧ па́че всѣ́хъ ꙗ҆зы́къ , и҆ є҆смы̀ смире́ни по все́й землѝ дне́сь , грѣ́хъ ра́ди на́шихъ . и҆ нѣ́сть во́ времѧ сѐ , ни кнѧ́зѧ ни проро́ка ни вождѧ̀ , ни всесожже́нїѧ , ни же́ртвы , ни приноше́нїѧ , ни кади́ла , ни мѣ́ста , є҆́же пожре́ти пред̾ тобо́ю , и҆ ѡ҆брѣстѝ ми́лость . но дш҃е́ю сокрꙋше́ною и҆ дх҃омъ смире́ннымъ , да прїѧ́ти бꙋ́демъ , ꙗ҆́кѡ во всесожже́нїихъ ѻ҆́внихъ и҆ ю҆́нчихъ , и҆ ꙗ҆́кѡ во тма́хъ а҆́гнецъ тꙋ́ченъ . та́кѡ да бꙋ́детъ же́ртва на́ша пред̾ тобо́ю дне́сь , и҆ сконча́етсѧ по тебѣ̀ , ꙗ҆́кѡ нѣ́сть стꙋда̀ оу҆пова́ющимъ на тѧ̀ . и҆ ны́нѣ вослѣ́дꙋемъ всѣ́мъ срⷣцемъ , и҆ бои́мсѧ тебѐ , и҆ и҆́щемъ лица̀ твоегѡ̀ . непосрамѝ на́съ , но сотворѝ с̾ на́ми по смотре́нїю твоемꙋ̀ , и҆ по мно́жествꙋ млⷭ҇ти твоеѧ̀ , и҆ и҆змѝ на́съ по чꙋдесе́мъ твои́мъ , и҆ да́ждь сла́вꙋ и҆́мени твоемꙋ̀ гдⷭ҇и , и҆ да посра́мѧтсѧ всѝ ꙗ҆влѧ́ющїи рабѡ́мъ твои́мъ ѕла́ѧ . и҆ да постыдѧ́тсѧ ѿ всѧ́кїѧ си́лы , и҆ крѣ́пость и҆́хъ да сокрꙋши́тсѧ , и҆ разꙋмѣ́ютъ , ꙗ҆́кѡ ты̀ є҆сѝ гдⷭ҇ь бг҃ъ є҆ди́нъ , и҆ сла́венъ по все́й вселе́ннѣй . и҆ непреста́ша в̾мета́ющїи и҆́хъ слꙋгѝ царе́вы , жгꙋ́ще пе́щь на́фѳою и҆ смоло́ю , и҆ и҆з̾гре́бми , и҆ ло́зїемъ . и҆ раз̾лива́шесѧ пла́мень над̾ пе́щїю на лактѧ̀ четы́редесѧть и҆ де́вѧть , и҆ ѡ҆бы́де и҆ пожжѐ ꙗ҆́же ѡ҆брѣ́те , ѡ҆ пе́щи халдѣ́йстѣй . а҆́нг҃лъ же гдⷭ҇нь сни́де кꙋ́пнѡ со а҆за́рїиною ча́дїю в̾ пе́щь , и҆ ѿѧ́тъ пла́мень ѻ҆́гненыи ѿ пе́щи , и҆ сотворѝ посредѣ̀ пе́щи ꙗ҆́кѡ дх҃ъ хла́денъ шꙋмѧ́щь , и҆ неприкоснꙋ́сѧ и҆́хъ ѿню́дъ ѻ҆́гнь , ни ѡ҆скорбѝ , ни стꙋжѝ и҆́мъ . тогда̀ ті́и трїѐ ꙗ҆́кѡ є҆ди́нѣми оу҆сты̀ поѧ́хꙋ , и҆ бл҃гословлѧ́хꙋ и҆ сла́влѧхꙋ бг҃а в̾ пещѝ гл҃юще . Бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ , и҆ препѣ́тыи и҆ превозноси́мыи во́ вѣки . и҆ бл҃гослове́но и҆́мѧ сла́вы твоеѧ̀ ст҃о́е , и҆ препѣ́тое и҆ превозноси́мое во́ вѣки . бл҃гослове́нъ є҆сѝ в̾ цр҃кви ст҃ы́ѧ сла́вы твоеѧ̀ , и҆ препѣ́тыи и҆ превозноси́мыи во́ вѣки . бл҃гослове́нъ є҆сѝ ви́дѧи бе́здны , сѣдѧ́и на херꙋви́мѣхъ , и҆ препѣ́тыи и҆ превозноси́мыи во́ вѣки . бл҃гослове́нъ є҆сѝ на прⷭ҇то́лѣ сла́вы црⷭ҇твїѧ твоегѡ̀ , и҆ препѣ́тыи и҆ превозноси́мыи во́ вѣки . бл҃гослове́нъ є҆сѝ на тве́рди нбⷭ҇нѣй , и҆ препѣ́тыи и҆ превозноси́мыи во́ вѣки .
 чте́цъ гл҃етъ : Бл҃гослови́те всѧ̀ дѣ́ла гдⷭ҇нѧ гдⷭ҇а . мы́ же , на́ гласъ , є҃ : По́йте и҆ превозноси́те є҆гѡ̀ во́ вѣки . Бл҃гослови́те а҆́нг҃ли гдⷭ҇ни нб҃са̀ гдⷭ҇нѧ гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те во́ды всѧ̀ ꙗ҆́же превы́ше небе́съ , и҆ всѧ̀ си́лы гдⷭ҇ни гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те сл҃нце и҆ мцⷭ҇ъ , ѕвѣ́зды нбⷭ҇ныѧ гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те всѧ́къ до́ждь и҆ роса̀ и҆ всѝ дꙋ́си гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те ѻ҆́гнь и҆ ва́ръ стꙋ́дъ и҆ зно́й гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те ро́сы и҆ и҆́ней , ле́ди и҆ мра́зъ гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те сла́ны и҆ снѣ́зи , но́щи и҆ дні́е гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те свѣ́тъ и҆ тма̀ , мо́лнїѧ и҆ ѻ҆́блацы гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те землѧ̀ го́ры и҆ хо́лми , и҆ всѧ̀ прозѧба́ющаѧ на не́й гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те и҆сто́чницы морѧ̀ и҆ рѣ́ки , ки́ти и҆ всѧ̀ дви́жꙋщаѧсѧ в̾ вода́хъ гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те всѧ̀ пти́цы нбⷭ҇ныѧ , ѕвѣ́рїе и҆ всѝ ско́ти , гдⷭ҇а по́йте и҆ превозноси́те є҆гѡ̀ во́ вѣки . Бл҃гослови́те сн҃ове чл҃честїи , да бл҃гослови́тъ і҆и҃ль гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те сщ҃е́нницы гдⷭ҇ни рабѝ гдⷭ҇ни , гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те дꙋ́си и҆ дꙋ́ши пра́ведныхъ , преподо́бнїи и҆ смире́ннїи срⷣцемъ , гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те , а҆на́нїѧ , а҆за́рїѧ , миса́илъ , гдⷭ҇а , по́йте и҆ превозноси́те є҆гѡ̀ во́ вѣки . Бл҃гослови́те а҆пⷭ҇ли проро́цы и҆ мч҃нцы гдⷭ҇ни , гдⷭ҇а по́йте и҆ превозноси́те є҆гѡ̀ во́ вѣки . Бл҃гослови́мъ ѻ҆ц҃а и҆ сы́на и҆ ст҃а́гѡ дх҃а гдⷭ҇а , по́йте и҆ превозноси́те є҆гѡ̀ во́ вѣки . Ны́нѣ и҆ при́снѡ и҆ во́ вѣки вѣкѡ́мъ а҆ми́нь , гдⷭ҇а по́йте , и҆ превозноси́те є҆гѡ̀ во́ вѣки . Хва́лимъ бл҃гослови́мъ покланѧ́емсѧ гдⷭ҇ви , пое́мъ и҆ превозно́симъ є҆гѡ̀ во́ вѣки .
 та́же , є҆ктенїѧ̀ ма́лаѧ . вмѣ́сто же трⷭ҇та́гѡ : є҆ли́цы во хрⷭ҇та̀ крⷭ҇ти́стесѧ . проки́мен̾ , ѱало́мъ дв҃довъ . всѧ̀ землѧ̀ да покло́нит̾тисѧ , и҆ пое́тъ тебѣ̀ , да пое́тъ же и҆́мени твоемꙋ̀ вы́шнїи . сти́хъ : воскли́кните гдⷭ҇ви всѧ̀ землѧ̀ , по́йте же и҆́мени є҆гѡ̀ . а҆пⷭ҇лъ , къ ри́млѧнѡмъ . заⷱ҇ , ч҃а . а҆ллилꙋ́їѧ . ѱл҃о́мъ дв҃довъ , неглаго́лемъ . но а҆́бїе сти́хъ : воскрⷭ҇нѝ бж҃е сꙋдѝ землѝ . то́же и҆ лю́дїе пою́тъ . сти́хъ : бг҃ъ ста̀ въ со́нмѣ богѡ́въ , посреди́ же богѡ́въ раз̾сꙋ́дитъ . сти́хъ : доко́лѣ сꙋ́дите не пра́вдꙋ , и҆ ли́цъ грѣ́шничь ѡ҆бинꙋ́етесѧ . сти́хъ : неꙋвѣ́дѣша ни разꙋмѣ́ша , во тмѣ̀ хо́дѧтъ . сти́хъ : воскрⷭ҇нѝ бж҃е сꙋдѝ землѝ . є҆ѵⷢ҇а́лїе , ѿ матѳе́ѧ . заⷱ҇ , рє҃і . и҆ бжⷭ҇твенаѧ литꙋргі́ѧ , вели́кагѡ васи́лїѧ . прича́стенъ . воста̀ ꙗ҆́кѡ спѧ̀ гдⷭ҇ь , и҆ воскр҃се спаса́ѧ на́съ .
 А҆́щели нѣ́кїѧ нꙋ́жды ра́ди вели́кїѧ , нѣ́сть литꙋргі́и , то̀ на стихо́внѣ , стихѣ́ры , воскрⷭ҇ны . гла́съ , а҃ . Стра́стїю твое́ю хрⷭ҇тѐ , ѿ страсте́й свободи́хомсѧ , и҆ воскрⷭ҇нїемъ твои́мъ и҆з̾ и҆стлѣ́нїѧ и҆збы́хомъ , гдⷭ҇и сла́ва тебѣ̀ .
 сти́хъ : гдⷭ҇ь воцр҃и́сѧ ,꙳ в̾ лѣ́потꙋсѧ ѡ҆блечѐ . Да ра́дꙋетсѧ тва́рь , нб҃са̀ да веселѧ́тсѧ , рꙋка́ми да воспле́щꙋтъ ꙗ҆зы́цы с̾ весе́лїемъ , хрⷭ҇то́съ бо бг҃ъ на́шъ , на крⷭ҇тѣ̀ пригвоздѝ грѣхѝ на́ша . и҆ сме́рть оу҆мертви́въ , жи́знь на́мъ дарова̀ , па́дшаго а҆да́ма всеро́дна воскр҃си́въ , ꙗ҆́кѡ чл҃колю́бецъ .
 сти́хъ : и҆́бо оу҆твердѝ вселе́ннꙋю ,꙳ ꙗ҆́же неподви́житсѧ . Цр҃ь сы́и нб҃ꙋ и҆ землѝ непости́жимыи , во́лею распѧ́тсѧ за чл҃колю́бїе . є҆го́же а҆́дъ срѣ́тъ до́лѣ ѡ҆горчи́сѧ , и҆ пра́ведныхъ дꙋ́ши прїе́мше и҆ ра́довахꙋсѧ . а҆да́мъ же ви́дѣвъ тѧ̀ зижди́телѧ во преи҆спо́днихъ воста̀ . ѽ чꙋдесѝ , ка́кѡ сме́рть вкꙋсѝ , ꙗ҆́же всѣ́хъ жи́знь ; но ꙗ҆́коже и҆зво́ли ми́ра просвѣти́ти , вопїю́ща и҆ гл҃юща , воскр҃сы́и и҆з̾ ме́ртвыхъ , гдⷭ҇и сла́ва тебѣ̀ .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Жены̀ мѷроно́сицы , ми́ро носѧ́ще сотща́нїемъ и҆ съ рыда́нїемъ , гро́ба твоегѡ̀ достиго́ша , и҆ не ѡ҆брѣ́тше пречⷭ҇таго тѣ́ла твоегѡ̀ . ѿ а҆́нг҃ла же оу҆вѣ́дѣвше но́вое и҆ пресла́вное чꙋ́до , а҆пⷭ҇лѡмъ гл҃ахꙋ , воскр҃се гдⷭ҇ь , подаѧ́и ми́рови ве́лїю млⷭ҇ть .
 сла́ва , и҆ ны́нѣ , боⷢ҇ . Сѐ и҆спо́лнисѧ и҆са́ино прорече́нїе , дв҃ою бо родила̀ є҆сѝ . и҆ по ржⷭ҇твѣ̀ ꙗ҆́кѡ пре́жде ржⷭ҇тва̀ пребыва́еши , бг҃ъ бо бѣ̀ рожде́исѧ , тѣ́мже и҆ є҆стество̀ но́во премѣни́сѧ . но ѽ бг҃омт҃и , мл҃твы твои́хъ ра́бъ во твое́й цр҃кви приноси́мыѧ ти непре́зри . но ꙗ҆́кѡ бл҃гоꙋтро́бнагѡ , свои́ма рꙋка́ма поноси́вшаѧ , на своѧ̀ рабы̀ оу҆милосе́рдисѧ , и҆ молѝ спасти́сѧ дш҃а́мъ на́шимъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропарѝ , гла́съ , в҃ . Бл҃гоѡ҆бра́зныи і҆ѡ́сифъ , со крⷭ҇та̀ сне́мъ пречи́стое тѣ́ло твоѐ , плащани́цею чи́стою ѡ҆бви́въ , и҆ со бл҃гоꙋха́ньми во́ гробѣ но́вѣ закры́въ положѝ . но в̾ тре́тїи де́нь воскр҃се гдⷭ҇ь , да́рꙋѧ ми́рови ве́лїю млⷭ҇ть . сла́ва . Є҆гда̀ сни́де къ сме́рти животѐ без̾сме́ртныи , тогда̀ а҆́да оу҆мертви́лъ є҆сѝ блиста́нїемъ бжⷭ҇тва̀ . є҆гда́ же оу҆ме́ршїѧ ѿ преи҆спо́днихъ воскресѝ , всѧ̀ си́лы нбⷭ҇ныѧ взыва́хꙋ тѝ , жизнода́вче хрⷭ҇тѐ бж҃е сла́ва тебѣ̀ . и҆ ны́нѣ . Мѷрѡно́сицамъ жена́мъ при́ гробѣ пред̾ста́въ а҆́нг҃лъ вопїѧ́ше , ми́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїю ꙗ҆ви́сѧ чꙋ́ждь . но возопі́йте пою́ще , воскр҃се гдⷭ҇ь да́рꙋѧ ми́рови ве́лїю млⷭ҇ть .
 Честнѣ́йшꙋю херꙋви́мъ , и҆ про́чаѧ , и҆ ѿпꙋ́стъ : И҆́же на́съ ра́ди , и҆ на́шегѡ ра́ди спасе́нїѧ смири́въ себѐ , и҆ в̾ на́шꙋ нищетꙋ̀ ѡ҆блече́сѧ , и҆ во́лею стрⷭ҇ти претерпѣ́въ , и҆ сме́рть вкꙋси́въ , и҆ во́ гробѣ положи́выисѧ , хрⷭ҇то́съ и҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ . а҆ми́нь .
 Въ тꙋ́же сꙋбо́тꙋ вели́кꙋю ве́черъ . пое́мъ , па́вечерницꙋ ма́лꙋю , на не́йже пое́мъ . Кано́нъ , на бг҃отѣле́сное погребе́нїе гдⷭ҇а бг҃а и҆ сп҃са на́шегѡ і҆с҃а хрⷭ҇та̀ , и҆ на пла́чь бцⷣы , творе́нїе симеѡ́на логоѳе́та , со і҆рмосо́мъ , на́ ѕ҃ . і҆рмоⷭ҇ , вⷤ . гла́съ , ѕ҃ . пѣ́снь , а҃ . і҆рмо́съ . Волно́ю морско́ю скры́вшагѡ дре́вле , гони́телѧ мꙋчи́телѧ , под̾ земле́ю скры́ша , спасе́ныхъ дѣ́ти . но мы̀ ꙗ҆́кѡ ѻ҆трокови́ца гдⷭ҇ви пое́мъ , сла́вно бо просла́висѧ . вⷤ . запѣ́въ : Сла́ва тебѣ̀ бж҃е на́шъ , сла́ва тебѣ̀ . Хотѧ̀ своѐ созда́нїе сп҃се мо́й ѡ҆живи́ти , на крⷭ҇тѣ̀ повѣ́шенъ бы́сть , и҆ гвоздьмѝ оу҆ѧзви́сѧ , твоѧ́ же непоро́чнаѧ мт҃и пред̾стоѧ́щи , распала́шесѧ срⷣцемъ влⷣко , зрѧ́щи твои́хъ крове́й то́ки . Преклони́въ сѝ бжⷭ҇твенꙋю вы́ю сп҃се мо́й , соесте́ствено жи́зненъ на́ древѣ оу҆снꙋ́лъ є҆сѝ . всѧ́же тва́рь коле́блетсѧ , и҆ зы́блютсѧ нбⷭ҇ныхъ а҆́нг҃лъ чи́нове , зрѧ́ще тѧ пло́тїю стра́жꙋща . сла́ва . Хотѧ́щи мт҃и пристꙋпѝ в̾ та́йнѣ , к̾ таѧ́щемꙋтисѧ оу҆ченикꙋ̀ і҆ѡ́сифꙋ , и҆ та́йнѡ пла́чꙋщи молѧ́шесѧ , пречⷭ҇тое и҆спроси́ти тѣ́ло твоѐ , оу҆ пила́та без̾зако́ннагѡ сꙋдїѝ . и҆ ны́нѣ . Пристꙋпѝ к̾ пилатꙋ надѣ́ющисѧ не оу҆сꙋмни́сѧ , и҆ и҆спросѝ пречⷭ҇тое тѣ́ло хрⷭ҇та̀ бг҃а , и҆ сне́мъ ѿ́ древа во́ гробѣ твое́мъ скры́й є҆̀ , да нека́кѡ па́ки прободꙋ́тъ ре́бра неми́лостивїи .
 катава́сїѧ : Волно́ю морско́ю .
 пѣ́снь , г҃ . і҆рмо́съ . Тебѣ̀ на вода́хъ повѣ́сившагѡ всю̀ зе́млю не ѡ҆держи́мѡ , тва́рь ви́дѣвши на ло́бнѣмъ ви́сѧща , оу҆́жасомъ ѡ҆держи́ма бѣ , нѣ́сть ст҃а ра́звѣ тебѐ гдⷭ҇и взыва́юща . двⷤⷤа . Никто́же смѣ́етъ и҆спроси́ти пречⷭ҇тое тѣ́ло оу҆чи́телево , ви́симое на́ древѣ , без̾дꙋ́шно ме́ртво и҆ оу҆ѧ́звено же , и҆ поноше́ньми стрѣлѧ́емо , па́че же ре́бра и҆скопова́ема . Ѿве́ржесѧ пе́рвыи оу҆чени́къ пе́тръ , и҆ ѡ҆ста́виша оу҆чи́телѧ всѝ , оу҆мили́сѧ бл҃гоѡбра́зне , и҆спроси́въ снесѝ тѣ́ло влⷣки моегѡ̀ , и҆ є҆ди́на да ѡ҆пла́чꙋ ꙗ҆́кѡ любе́знѣйшее ми ча́до , люби́мое мт҃ри . сла́ва . Пла́чꙋщꙋ твою̀ мт҃рь ꙗ҆́кѡ ви́де і҆ѡ́сифъ , ѽ хрⷭ҇тѐ мо́й , и҆ слы́ша гл҃ы болѣ́знены , оу҆мили́сѧ , и҆ пла́чь сподви́же . и҆ ско́рѡ потща́сѧ , и҆спроси́ти тѣ́ло твоѐ пречⷭ҇тое . и҆ ны́нѣ . Твоемꙋ̀ и҆зволе́нїю призрѣ́въ , да́рꙋетъ твоѐ бжⷭ҇твеное тѣ́ло пила́тъ , и҆ сне́мъ ѿ́ древа с̾ никоди́момъ , в̾ зе́млю і҆ѡ́сифъ восклонѝ , и҆ землѧ̀ потрѧсе́сѧ , и҆ мертвецы̀ и҆з̾ а҆́да ѿдава́ше ско́ростїю .
 катава́сїѧ : Тебѣ̀ на вода́хъ .
 пѣ́снь , д҃ . і҆рмо́съ . Є҆́же на крⷭ҇тѣ̀ твоѐ бжⷭ҇твенное смире́нїе , прови́дѧ а҆вва́кꙋмъ , оу҆жа́сно вопїѧ́ше , ты̀ си́льныхъ с̾сѣчѐ держа́вꙋ бл҃гі́и , прїѡбщи́всѧ сꙋ́щимъ во а҆́дѣ , ꙗ҆́кѡ всеси́ленъ . двⷤа . Ѡ҆бъе́мши тебѐ всенепоро́чнаѧ , лобыза́ше закла́нїѧ пречⷭ҇тыхъ оу҆́дъ твои́хъ , с̾ тобо́ю оу҆мрꙋ̀ гл҃ющи , лїѧ́нїе бо твои́хъ всепречⷭ҇тыхъ крове́й нетерплю̀ ча́до зрѣ́ти . Прїе́мши тѧ ро́ждьшаѧ и҆ на колѣ́нꙋ тѧ хрⷭ҇тѐ свое́ю возложи́вши , пла́чꙋщи ѡ҆блобыза́ше ти рꙋ́цѣ , и҆ и҆з̾ ре́бръ ѡ҆тира́ющи ка́плющꙋю бжⷭ҇твенꙋю кро́вь твою̀ влⷣко . сла́ва . Без̾гла́снаѧ оу҆ста̀ цѣлꙋ́ющи , ро́ждьшаѧ тѧ хрⷭ҇тѐ , и҆ къ себѣ̀ приложи́вши , пла́чꙋщи ѡ҆блобыза́ше , твоѐ є҆́же на землѝ глаго́льно живо́тно , пожи́вша чл҃ка ꙗ҆́кѡ бг҃а . и҆ ны́нѣ . Да́ры принесо́ша ти влⷣко пе́рстїи царѝ , ꙗ҆́кѡ бг҃ꙋ поклонѧ́ющесѧ . нн҃ѣ же погребе́нїю пома́занїѧ ча́до , ꙗ҆́кѡ сме́ртнꙋ никоди́мъ несе́тъ , глаго́лѧ , ка́кѡ тѧ погребꙋ̀ бж҃е мо́й .
 катава́сїѧ : Є҆́же на крⷭ҇тѣ̀ твоѐ .
 пѣ́снь , є҃ . і҆рмо́съ . Къ тебѣ̀ оу҆́треннюю , милосе́рдїѧ ра́ди самогѡ̀ па́дшагѡ , прело́жшасѧ непрело́жно , и҆ до́ страсти без̾стра́стїемъ прекло́ньшасѧ сло́ве бж҃їи , ми́ръ пода́ждь ми чл҃колю́бче . двⷤа . Нетерплю̀ ча́до без̾дꙋ́шна тѧ держа́ти , є҆го́же доѧ́хъ мла́дѧ на рꙋка́хъ мои́хъ и҆гра́юща , а҆́ще оу҆́бѡ схо́диши ко а҆да́мꙋ во а҆́дъ , сни́дꙋ и҆ а҆́зъ , и҆ возвѣщꙋ̀ є҆́ввѣ твоѧ̀ та́инства . Нерыда́й мт҃и , хрⷭ҇то́съ речѐ бжⷭ҇твенѣ ро́ждьшей , оу҆́зриши бо мѧ па́ки воскре́сша , и҆ свѣ́тлѡ тебѣ̀ є҆́же ра́дꙋисѧ вѣща́юща , и҆ а҆да́ма съ є҆́ввою воз̾дви́гнꙋвша . сла́ва . Ка́кѡ терплю̀ ча́до оу҆тро́бою болѣ́зни , ѻ҆́чи твоѝ лобыза́ющи оу҆га́снꙋвшїи на́ древѣ , и҆́хже пре́жде зрѧ́хъ ꙗ҆́кѡ кра́сны добро́тою сїѧ́юща , и҆ слѣпы́хъ просвѣща́юща , ма́нїемъ ти бжⷭ҇твенымъ . и҆ ны́нѣ . Сни́дꙋ ли па́че ви́дѣти твою̀ сла́вꙋ во а҆́дѣ сн҃е мо́й , и҆ па́ки совзы́дꙋ . нетерплю́ бо ти без̾дыха́нїѧ тѣ́ло держа́ти недви́жимо , и҆ оу҆ѧ́звена оу҆деса̀ ѡ҆блобызова́ти .
 катава́сїѧ : Къ тебѣ̀ оу҆́треннюю .
 пѣ́снь , ѕ҃ . і҆рмо́съ . Ꙗ҆́тъ бы́сть но неꙋде́ржанъ в̾пе́рсѣхъ ки́товѣхъ і҆ѡ́на , тво́й бо ѻ҆́бразъ носѧ̀ , пострада́вша и҆ погребе́нїю дана̀ , ꙗ҆́кѡ ѿ черто́га ѿ ѕвѣ́рѧ и҆з̾ше́дъ . приглаша́ше же кꙋстоді́и , хранѧ́щїи всꙋ́е лжꙋ̀ , млⷭ҇ти ва́шеѧ ѡ҆ста́вили є҆стѐ . двⷤа . Ка́кѡ ѿрече́сѧ пе́тре сп҃са , є҆го́же и҆сповѣ́далъ є҆сѝ хрⷭ҇та̀ , сн҃а бг҃ꙋ живо́мꙋ , и҆ ѡ҆ста́вилъ є҆сѝ на́ древѣ є҆ди́наго ра́спѧта , без̾дыха́нїѧ и҆ бе́з̾вида . нижѐ гро́бомъ тѣ́ло скꙋ́тати потща́лсѧ є҆сѝ ско́рѡ , чⷭ҇таѧ ма́терски рыда́ющи вѣща́ше . Да́ждь ми сло́во , ѿ сладча́йшихъ сло́ве оу҆сте́нъ , чи́стаѧ с̾ пла́чемъ ти вопїѧ́ше , нетерплю́ тѧ без̾дыха́нїѧ положи́ти во́ гробѣ сн҃е мо́й , и҆́же в̾ ме́ртвыхъ свобо́дна . ви́ждь влⷣко свою̀ мт҃рь рыда́ющꙋ беспреста́ннѡ , срⷣце бо моѐ про́йде ѻ҆рꙋ́жїе попалѧ́ющее . сла́ва . Прїиди́те всѧ̀ си́лы нбⷭ҇ныѧ , ви́дите тѣ́ло хрⷭ҇то́во ѡ҆ста́влено , ѿ дрꙋго́въ и҆ зна́емыхъ всѣ́хъ , и҆ и҆зѧ́щныхъ оу҆чени́къ , и҆ оу҆страши́тесѧ . є҆ди́на бо пла́чꙋсѧ рыда́ющи ѡ҆ ча́дѣ закла́нномъ ми , со є҆ди́нѣмъ оу҆ченико́мъ возлю́бленнымъ посла́нникомъ є҆гѡ̀ . и҆ ны́нѣ . Созыва́ше дрꙋги́ни мѷрѡно́сицы сло́ве , нескве́рнаѧ чⷭ҇таѧ , и҆ сподвиза́ше в̾ рыда́нїе , прїиди́те дрꙋги́ни и҆ ѡ҆пла́чите вопїю́ще , оу҆чи́телево тѣ́ло многострада́льное . прїиди́те и҆ ви́дите без̾гла́сна оу҆ста̀ , оу҆стнѣ̀ недви́жимѣ , сомже́нѣ ѻ҆́чи , є҆мꙋ́же в̾ рꙋцѣ̀ дыха́нїе живы́хъ є҆́сть . катава́сїѧ : Ꙗ҆́тъ бы́сть .
 конда́къ . гла́съ , ѕ҃ . И҆́же бе́зднꙋ затвори́выи , ме́ртвъ зри́тсѧ . сми́рною и҆ плащани́цею по́витъ , во́ гробѣ полага́етсѧ , ꙗ҆́кѡ ме́ртвъ без̾ сме́ртныи . жены́ же прїидо́ша пома́зати є҆гѡ̀ ми́ромъ , пла́чꙋще го́рькѡ и҆ вопїю́ще , сѝ сꙋбо́та є҆́сть преблгⷭ҇ве́ннаѧ , в̾ ню́же хрⷭ҇то́съ оу҆снꙋ́въ , воскр҃се тридне́внѡ . и҆́косъ . И҆́же содержа́и концы̀ , на кре́стъ вознесе́сѧ , и҆ рыда́ше всѧ̀ тва́рь , того̀ ви́дѧщи ви́сѧща на́га на́ древѣ . сл҃нце лꙋчѝ скры̀ , и҆ ѕвѣ́зды свѣ́тъ ѿложи́ша . землѧ́ же со мно́гимъ стра́хомъ поколеба́сѧ , и҆ мо́ре побѣжѐ , и҆ ка́менїе распаде́сѧ . гро́бы же мно́зи ѿверзо́шасѧ , и҆ тѣлеса̀ воста́ша ст҃ы́хъ чл҃къ . а҆́дъ ни́зꙋ сто́нетъ . і҆ꙋде́и совѣ́тꙋютъ , ѡ҆клевета́ти хрⷭ҇то́во воскрⷭ҇нїе . жены́ же взыва́хꙋ , сїѧ̀ сꙋбо́та преблгⷭ҇ве́наѧ , в̾ ню́же хрⷭ҇то́съ оу҆снꙋ́въ , воскр҃се тридне́внѡ .
 пѣ́снь , з҃ . і҆рмо́съ . Не и҆зрече́нное чꙋ́до и҆́же в̾ пещѝ и҆зба́вивыи , прпⷣбныѧ ѻ҆́троки и҆з̾ пла́мени , во́ гробѣ но́вѣ бездꙋ́шенъ полага́етсѧ , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ . двⷤа . Съ нб҃съ а҆́нг҃льстїи собо́ри прини́кше дивлѧ́хꙋсѧ , ви́дѧще ме́ртва на ло́нѣ мт҃рнѣ . є҆мꙋ́же пред̾стоѧ́ще съ тре́петомъ зрѧ́тъ , оу҆ ѻ҆ц҃а в̾ нѣ́дрѣхъ сꙋ́ща , и҆ ме́ртвыхъ и҆з̾ гро́бъ воз̾дви́гша . Теча́хꙋ всѝ горѣ̀ и҆ до́лꙋ зы́блющесѧ а҆́нг҃льстїи чи́нове , ви́дѣти тѣ́ло хрⷭ҇то́во без̾дыха́нїѧ лежа́що мт҃ри на ло́нѣ , и҆ чꙋ́домъ содержи́ми бы́вше , воз̾враща́хꙋсѧ со́ страхомъ оу҆жаса́ющесѧ вопїѧ́хꙋ , и҆зба́вителю бж҃е блгⷭ҇ве́нъ є҆сѝ . сла́ва . Тайносло́вникꙋ твоегѡ̀ ржⷭ҇тва̀ влⷣко , дв҃аѧ гл҃ющи , пла́каше го́рькѡ , оу҆вы̀ мнѣ̀ гаврїи́ле , гдѣ̀ бл҃говѣ́стїе ; гдѣ́ ми є҆́же ра́дꙋисѧ ; гдѣ̀ є҆́же блгⷭ҇ве́наѧ ; и҆з̾ оу҆тро́бы бо моеѧ̀ свѣ́тъ , оу҆гасѐ на крⷭ҇тѣ̀ . и҆ ны́нѣ . Ка́кѡ без̾зако́ннїи лю́дїе ча́до сладча́йшее непощадѣ́ша , на́га на́ древѣ зрѧ́ще тѧ ви́сѧща , но ꙗ҆́коже ѕвѣ́рїе сꙋро́вїи прободо́ша бжⷭ҇твенаѧ ре́бра твоѧ̀ ; ка́кѡ нераста́ѧсѧ тва́рь коле́блющисѧ , но всѧ̀ вѣ́дѣ ꙗ҆́кѡ рꙋко́ю твое́ю сло́ве содержа́щасѧ .
 катава́сїѧ : Не и҆зрече́нное чꙋ́до .
 пѣ́снь , и҃ . і҆рмо́съ . Оу҆жасни́сѧ боѧ́исѧ нб҃о , и҆ да подви́жатсѧ ѡ҆снова́нїѧ землѝ . сѐ оу҆́бѡ в̾ мертвецѣ́хъ вмѣнѧ́етсѧ и҆́же в̾ вы́шнихъ живы́и , и҆ во́ гробѣ ма́лѣ ѡ҆битова́етъ . є҆го́же дѣ́ти блгⷭ҇ви́те , сщ҃е́ннїи по́йте , и҆ превозноси́те є҆гѡ̀ во́ вѣки . двⷤа . Оу҆жасни́сѧ нб҃о и҆ землѐ , и҆ скры́й сл҃нце свѣ́та своегѡ̀ зарю̀ , се́бо и҆́же свѣ́тъ в̾ тебѣ̀ положи́выи , и҆з̾ бокꙋ̀ мое́ю восїѧ́выи бг҃ъ , є҆ди́нъ ꙗ҆́кѡ вѣ́сть . на́ древѣ за́йде , хотѧ̀ а҆да́ма воскреси́ти . без̾дыха́нїѧ же держа́щи , нетерплю̀ болѣ́зни . Ка́кѡ ти сн҃е мо́й и҆ бж҃е , тѣ́ло пречи́стое во́ гробѣ те́мнѣ покры́ю , и҆́же гро́бы и҆стощи́вшаго , и҆ воз̾вращꙋ́сѧ тщи́ма рꙋка́ма незрѧ́щи тѧ ча́до , нетерплю̀ ѿстꙋпи́ти ѿ тебѐ ѽ сн҃е мо́й , па́че же оу҆мрꙋ̀ , и҆ во а҆́дъ сни́дꙋ . сла́ва . Слы́ши нб҃о и҆ землѐ , и҆ внꙋши́те ма́тернѧѧ моѧ̀ рыда́нїѧ , се́бо содѣ́тель ва́шъ ѿ без̾зако́нныхъ рꙋ́къ распѧ́сѧ , и҆ сѐ ꙗ҆ви́сѧ без̾ви́да и҆ без̾дыха́нїѧ на ма́тернихъ ло́нѣхъ , ѿ распе́ншихъ закла́нъ бы́въ созда́тель . и҆ ны́нѣ . Є҆гда̀ вопїѧ́ше чи́стаѧ , гла́са твоегѡ̀ слы́шала бы́хъ сладча́йшаго і҆с҃е , и҆ оу҆стнѣ̀ бг҃олѣ́пнѣ дви́жимѣ , и҆ ѻ҆́чи твоѝ свѣ́тлѡ сїѧ́ющїи , красны̀ добро́тою . ꙗ҆́кѡ да бы́хъ сн҃е мо́й па́ки воскрⷭ҇ша тѧ ви́дѣла , и҆ ра́дости и҆спо́лниласѧ вмѣ́стѡ го́рькихъ сле́зъ .
 катава́сїѧ : Оу҆жасни́сѧ боѧ́исѧ .
 пѣ́снь , ѳ҃ . і҆рмо́съ . Нерыда́й менѐ мт҃и , взира́ющи во́ гробѣ , є҆го́же пло́тїю без̾сѣ́мени зачала̀ є҆́си сн҃а . воста́нꙋ бо и҆ сла́венъ бꙋ́дꙋ , и҆ вознесꙋ̀ со сла́вою , немо́лчнѡ ꙗ҆́кѡ бг҃ъ , вѣ́рою и҆ любо́вїю тѧ велича́ющїѧ . двⷤⷤа . Вмѣ́стѡ пеле́нъ сн҃е мо́й , въ понѧ́вꙋ тѧ повива́ю . вмѣ́стѡ же ꙗ҆́слей свѣ́те мо́й , во́ гробѣ тѧ полага́ю те́мнѣ . вмѣ́стѡ же млека̀ , слеза́ми ѡ҆кроплѧ́ю пречи́стѣи ти оу҆стнѣ̀ . вмѣ́стѡ же живо́тныхъ и҆ кра́сныхъ ти глаго́лъ , ме́ртвꙋ бесѣ́дꙋю . Нерыда́й менѐ мт҃и ꙗ҆́кѡ сме́ртна во́ гробѣ , є҆го́же в̾ пелена́хъ сꙋ́ща ꙗ҆́кѡ бг҃а ви́дѣла є҆сѝ , и҆ бл҃гоговѣ́йнѡ ѿ во́лхвъ пе́рсскихъ поклонѧ́ема , во́инствомъ же а҆́нг҃лъ возопи́вшимъ , сла́ва воскрⷭ҇шемꙋ , тебѣ́ бо пе́рвѣе ꙗ҆влю́сѧ . сла́ва . И҆дѝ ча́до во а҆́дъ , ꙗ҆́кѡ бг҃ъ воскреси́ти со а҆да́момъ , ꙗ҆́же и҆з̾ а҆да́ма па́дшїѧ в̾ тлю̀ . а҆́зъ же мт҃рни сле́зы точа́щи , пред̾ враты̀ прѧ́мѡ гро́ба твоегѡ̀ сѣжꙋ̀ бж҃е мо́й , до́ндеже воскре́снеши . и҆ ны́нѣ . ѽ всебл҃же́ннаѧ мт҃и , не оу҆̀ пред̾ враты̀ гро́ба рыда́ющи слезѝ про́чее , воста́нꙋ бо и҆ просла́влюсѧ , и҆ свѣ́тлѡ тебѣ̀ є҆́же ра́дꙋисѧ провѣща́въ , ра́дость неи҆з̾гл҃аннꙋю послю̀ на нб҃са̀ воз̾ше́дъ .
 катава́сїѧ : Нерыда́й менѐ мт҃и , взира́ющи во́ гробѣ , є҆го́же пло́тїю без̾сѣ́мени зачала̀ є҆́си сн҃а . воста́нꙋ бо и҆ сла́венъ бꙋ́дꙋ , и҆ вознесꙋ̀ со сла́вою , немо́лчнѡ ꙗ҆́кѡ бг҃ъ , вѣ́рою и҆ любо́вїю тѧ велича́ющїѧ [покло́н̾ до землѝ] .
 посе́мъ , трⷭ҇то́е , и҆ по ѻ҆́ч҃е на́шъ . конда́къ . И҆́же бе́зднꙋ затвори́выи . и҆ про́чее ѡ҆бы́чно .
 в̾ концѣ̀ па́вечерницы ѿпꙋ́стъ : И҆́же на́съ ра́ди во́лею положи́выисѧ во́ гробѣ , хрⷭ҇то́съ и҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , и҆ прпⷣбныхъ и҆ бг҃оно́сныхъ ѻ҆ц҃ъ на́шихъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ . а҆ми́нь .
 По ѿпꙋ́стѣ па́вечерницы , предлага́етсѧ чте́нїе , в̾ дѣѧ́нїихъ ст҃ы́хъ а҆пⷭ҇лъ , ѿ нача́ла . и҆ чтꙋ́тъ да́же до часа̀ четве́ртагѡ но́щи . всѧ́же дѣѧ́нїѧ да прочита́ютсѧ до конца̀ .
 Посе́мъ же вжига́етъ параєклисїа́рхъ , всѧ̀ канди́ла , по мѣ́стѡмъ . и҆ взе́мъ ѿ настоѧ́телѧ бл҃гослове́нїе . и҆ та́кѡ и҆зше́дъ , оу҆дарѧ́етъ в̾ би́ло . Чте́цъ же соверша́етъ чте́нїе . По сконча́нїи же чте́нїѧ . а҆́бїе , Бл҃гослови́вшꙋ і҆єре́ю , гл҃емъ . трⷭ҇то́е , и҆ по ѻ҆́ч҃е на́шъ . гдⷭ҇и поми́лꙋй , в҃і . слава , и҆ ны́нѣ . прїиди́те поклони́мсѧ , гⷤ . ѱл҃о́мъ , н҃ . і҆єре́й , воз̾гла́съ . Ми́лостїю и҆ щедро́тами . таже , Кано́нъ вели́кїѧ сꙋбо́ты , гла́съ , ѕ҃ . творе́нїе , ма́рка мни́ха . і҆рмо́съ , по вⷤ . тропарѝ , на в҃і . послѣдѝ і҆рмо́съ , ѻ҆́ба ли́ка в̾кꙋ́пѣ . гла́съ , ѕ҃ . пѣ́снь , а҃ . і҆рмо́съ . Волно́ю морско́ю скры́вшагѡ дре́вле , гони́телѧ мꙋчи́телѧ , под̾ земле́ю скры́ша , спасе́ныхъ дѣ́ти . но мы̀ ꙗ҆́кѡ ѻ҆трокови́ца гдⷭ҇ви пое́мъ , сла́вно бо просла́висѧ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Гдⷭ҇и бж҃е мо́й , и҆схо́дное пѣ́нїе , и҆ над̾гро́бнꙋю тѝ пѣ́снь воспое́мъ , є҆́же погребе́нїемъ твои́мъ жи́зни моеѧ̀ вхо́ды ѿве́рзшемꙋ , и҆ сме́ртїю сме́рть разо́ршемꙋ , и҆ а҆́да оу҆мертви́вшемꙋ . Горѣ̀ тѧ̀ на престо́лѣ преми́рнаѧ , и҆ до́лꙋ во́ гробѣ под̾земна́ѧ ви́дѧще сп҃се мо́й , зыблѧ́хꙋсѧ оу҆мерщве́нїемъ твои́мъ , па́че оу҆ма́ бо ви́дѣнъ бы́сть мертве́цъ животꙋ̀ нача́льникъ . Да твоеѧ̀ сла́вы всѧ̀ и҆спо́лниши , сше́лъ є҆сѝ в̾ ни́жнѧѧ землѝ и҆ погре́бсѧ . и҆ нескры́сѧ оу҆́бѡ ѿ тебѐ соста́въ мо́й и҆́же во а҆́дѣ , и҆ и҆стлѣ́вша мѧ̀ , но́ва твори́ши чл҃колю́бче .
 пѣ́снь , г҃ . і҆рмо́съ . Тебѣ̀ на вода́хъ повѣ́сившагѡ всю̀ зе́млю не ѡ҆держи́мѡ , тва́рь ви́дѣвши на ло́бнѣмъ ви́сѧща , оу҆́жасомъ ѡ҆держи́ма бѣ , нѣ́сть ст҃а ра́звѣ тебѐ гдⷭ҇и взыва́юща . Ѻ҆́бразы погребе́нїѧ твоегѡ̀ показа́лъ є҆сѝ , видѣ́нїѧ оу҆мно́живъ ны́нѣ же сокрове́нныѧ твоѧ̀ та́йны , бг҃омꙋ́жнѡ оу҆ѧсни́лъ є҆сѝ , и҆ во а҆́дѣ сꙋ́щимъ влⷣко . нѣ́сть ст҃а ра́звѣ тебѐ чл҃колю́бче . Просте́рлъ є҆сѝ на́ древѣ дла́ни своѝ сп҃се , и҆ совокꙋпи́лъ є҆сѝ ꙗ҆́же дре́вле раз̾стоѧ́щїѧсѧ , ѡ҆дѣѧ́нїемъ є҆́же во плащани́цѣ и҆ во́ гробѣ , ѡ҆кова́нныѧ разрѣши́лъ є҆сѝ , нѣ́сть ст҃а ра́звѣ тебѐ чл҃колю́бче . Гро́бомъ и҆ печа́тьми , невмѣсти́ме содержи́мъ є҆сѝ бы́лъ хотѣ́нїемъ . и҆́бо си́лꙋ свою̀ дѣ́йствы показа́лъ є҆сѝ , бл҃годѣ́тельнѡ пою́щимъ , нѣ́сть ст҃а ра́звѣ тебѐ чл҃колю́бче .
 Гдⷭ҇и поми́лꙋй , гⷤ .
 сѣда́ленъ . гла́съ , а҃ . Гро́бъ тво́й сп҃се , во́ини стрегꙋ́ще , ме́ртви бы́ша , ѿ ѡ҆блиста́нїѧ ꙗ҆́вльшагосѧ а҆́нг҃ла , проповѣ́дающа жена́мъ воскрⷭ҇нїе . тебѐ сла́вимъ тлѝ потреби́телѧ . тебѣ̀ припа́даемъ воскрⷭ҇шемꙋ и҆́з̾ гроба , є҆ди́номꙋ бг҃ꙋ на́шемꙋ . слава , и҆ ны́нѣ . то́йже .
 пѣ́снь , д҃ . і҆рмо́съ . Є҆́же на крⷭ҇тѣ̀ твоѐ бжⷭ҇твенное смире́нїе , прови́дѧ а҆вва́кꙋмъ , оу҆жа́сно вопїѧ́ше , ты̀ си́льныхъ с̾сѣчѐ держа́вꙋ бл҃гі́и , прїѡбщи́всѧ сꙋ́щимъ во а҆́дѣ , ꙗ҆́кѡ всеси́ленъ . Седьмы́и де́нь дне́сь ѡ҆ст҃и́лъ є҆сѝ , є҆го́же дре́вле бл҃гослови́лъ є҆сѝ оу҆покое́нїемъ дѣ́лъ . прево́диши бо всѧ́ческаѧ и҆ ѡ҆бновлѧ́еши , препочива́ѧ сп҃се мо́й и҆ назида́ѧ . Си́лою лꙋ́чшею ѡ҆долѣ́вшꙋ тебѣ̀ , ѿ́ плоти твоеѧ̀ дш҃а раздѣли́сѧ . растерза́ющи сꙋгꙋ́бѡ оу҆́зы сме́рти и҆ а҆́дꙋ , сло́ве держа́вою твое́ю . А҆́дъ сло́ве срѣ́тъ тѧ̀ ѡ҆горчи́сѧ , чл҃ка зрѧ̀ ѡ҆боже́на , оу҆ѧ́звена же ра́нами , и҆ всеси́льна дѣ́телїю , стра́шнымъ же си́мъ ѻ҆́бразомъ оу҆бїе́нъ бы́сть .
 пѣ́снь , є҃ . і҆рмо́съ . Бг҃оѧвле́нїѧ ти хрⷭ҇тѐ , є҆́же к̾ на́мъ ми́лостивнѡ бы́вшагѡ , и҆са́їѧ свѣ́тъ ви́дѧ невече́рнїи , и҆з̾ нощѝ оу҆́треннюѧ взыва́ше , воскре́снꙋтъ ме́ртвїи и҆҆ воста́нꙋтъ и҆́же во гробѣ́хъ , и҆҆ всѝ и҆́же на землѝ воз̾ра́дꙋютсѧ . Ѡ҆бновлѧ́еши земны́ѧ содѣ́телю , зе́мленъ бы́въ , и҆ плащани́ца и҆ гро́бъ ꙗ҆влѧ́ютъ є҆́же в̾ тебѣ̀ сло́ве та́инство . бл҃гоѡ҆бра́зныи бо совѣ́тникъ тебѐ ро́ждьшагосѧ совѣ́тъ ѡ҆бразꙋ́етъ въ тебѣ̀ велелѣ́пнѡ , новотворѧ́ща мѧ̀ . Сме́ртїю сме́ртное , и҆ погребе́нїемъ тлѣ́нное ѡ҆бновлѧ́еши , нетлѣ́ннѡ твори́ши бг҃олѣ́пнѡ без̾сме́ртнѡ творѧ̀ прїѧ́тїе . пло́ть бо твоѧ̀ и҆стлѣ́нїѧ неви́дѣ влⷣко , ни дш҃а твоѧ̀ во а҆́дѣ страшнолѣ́пнѡ не ѡ҆ста́влена бы́сть . И҆з̾ небра́чныѧ проше́дъ , и҆ прободе́нъ в̾ ре́бра содѣ́телю мо́й , и҆з̾ ни́хъ содѣ́лалъ є҆сѝ ѡ҆бновле́нїе є҆́в̾вино , а҆да́мъ бы́въ , оу҆снꙋ́въ па́че є҆стества̀ сно́мъ є҆сте́ственымъ . воз̾дви́гнꙋвсѧ ѿ сна̀ и҆ пло́ти тлѣ́нїѧ ꙗ҆́кѡ всеси́ленъ .
 пѣ́снь , ѕ҃ . і҆рмо́съ . Ꙗ҆́тъ бы́сть но неꙋде́ржанъ в̾пе́рсѣхъ ки́товѣхъ і҆ѡ́на , тво́й бо ѻ҆́бразъ носѧ̀ , пострада́вша и҆ погребе́нїю дана̀ , ꙗ҆́кѡ ѿ черто́га ѿ ѕвѣ́рѧ и҆з̾ше́дъ . приглаша́ше же кꙋстоді́и , хранѧ́щїи всꙋ́е лжꙋ̀ , млⷭ҇ти ва́шеѧ ѡ҆ста́вили є҆стѐ . Оу҆бїе́нъ бы́сть , но неразлꙋчи́сѧ сло́ве , є҆ѧ́же прїѡбщи́сѧ пло́ти . а҆́ще бо и҆ разори́сѧ хра́мъ во́ времѧ стра́сти , но и҆ та́кѡ є҆ди́нъ небѣ̀ пра́зденъ соста́въ бжⷭ҇тва̀ пло́ти твоеѧ̀ , во ѡ҆бои́хъ бо є҆ди́нъ є҆сѝ сн҃ъ сло́во бж҃їе , бг҃ъ и҆ чл҃къ . Чл҃коꙋбі́йствено бы́сть паде́нїе а҆да́мово , но не бг҃оꙋбі́йствено . а҆́ще бо и҆ пострада̀ твоѐ плотьско́е пе́рстное сꙋщество̀ , но бжⷭ҇тво̀ без̾стра́стно пребы́сть . тлѣ́нное же в̾ нетлѣ́нїе премѣни́сѧ . и҆ нетлѣ́нныѧ жи́зни показа́лъ є҆сѝ и҆сто́чникъ воскрⷭ҇нїемъ . Ца́рствꙋетъ а҆́дъ , но невѣ́чнꙋетъ ро́домъ чл҃ческимъ . ты́бо сп҃се положи́сѧ во́ гробѣ , крѣ́пкою и҆ живонача́льною дла́нїю , сме́рти ключѝ разве́рглъ є҆сѝ . и҆ проповѣ́далъ є҆сѝ и҆́же ѿ́ вѣка тꙋ̀ спѧ́щимъ , и҆збавле́нїе нело́жное , бы́въ ме́ртвымъ пе́рвенецъ .
 конда́къ . гла́съ , ѕ҃ . И҆́же бе́зднꙋ затвори́выи ме́ртвъ зри́тсѧ , и҆ зми́рною и҆ плащани́цею по́витъ . во́ гробѣ полога́етсѧ , ꙗ҆́кѡ ме́ртвъ без̾сме́ртныи . жены́ же прїидо́ша пома́зати є҆гѡ̀ мѵ́рѡмъ , пла́чꙋще го́рькѡ и҆ вопїю́ще , сїѧ̀ сꙋбо́та є҆́сть пребл҃гослове́ннаѧ , в̾ ню́же хрⷭ҇то́съ оу҆снꙋ́въ , и҆ воскр҃се тридне́внѡ . и҆́косъ . И҆́же содержа́и концы̀ , на крⷭ҇тъ вознесе́сѧ , и҆ рыда́етъ всѧ̀ тва́рь , того̀ ви́дѧщи ви́сѧща на́га на́ древѣ , сл҃нце лꙋчѝ скры̀ , и҆ ѕвѣ́зды ѿложи́ша свѣ́тъ . землѧ́ же со мно́гимъ стра́хомъ поколѣба́сѧ , и҆ мо́ре побѣжѐ , и҆ ка́менїе распаде́сѧ . гро́би же мно́зи ѿверзо́шасѧ . и҆ тѣлеса̀ воста́ша ст҃ы́хъ блиста́ющасѧ , а҆́дъ ни́зꙋ сто́нетъ , і҆ꙋде́и совѣ́тꙋютъ ѡ҆клевета́ти хрⷭ҇то́во воскрⷭ҇нїе , жены́ же взыва́хꙋ , сїѧ̀ сꙋбо́та преблгⷭ҇ве́ннаѧ , в̾ ню́же хрⷭ҇то́съ оу҆снꙋ́въ , и҆ воскр҃се тридне́внѡ .
 пѣ́снь , з҃ . і҆рмо́съ . Неи҆зрече́нное чꙋ́до и҆́же в̾ пещѝ и҆зба́вивыи , преподо́бныѧ ѻ҆́троки и҆з̾ пла́мени , во́ гробѣ но́вѣ бездꙋ́шенъ полага́етсѧ , на спасе́нїе на́мъ пою́щимъ , и҆зба́вителю бж҃е бл҃гослове́нъ є҆сѝ . Оу҆ѧ́звенъ бы́сть а҆́дъ в̾ срⷣце , прїе́мъ прободе́наго копїе́мъ в̾ ре́бра , и҆ воз̾дыха́етъ ѻ҆гне́мъ бжⷭ҇твенымъ снѣда́емь , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ . Бога́тъ гро́бъ , в̾ себѣ́ бо прїе́мъ ꙗ҆́кѡ спѧ́ща содѣ́телѧ , и҆ жи́зни бжⷭ҇твеное сокро́вище показа́сѧ , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ . Зако́номъ оу҆ме́ршихъ є҆́же во́ гробѣ положе́нїе , ꙗ҆́же всѣ́хъ прїе́млетъ жи́знь . и҆ сегѡ̀ и҆сто́чника показꙋ́етъ воста́нїю , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ . Є҆ди́но бѧ́ше неразлꙋ́чно , є҆́же во а҆́дѣ и҆ во́ гробѣ и҆ во є҆де́мѣ , бжⷭ҇тво̀ хрⷭ҇то́во со ѻ҆ц҃е́мъ и҆ дх҃омъ , на спасе́нїе на́мъ пою́щимъ , и҆зба́вителю бж҃е блгⷭ҇ве́нъ є҆сѝ .
 пѣ́снь , и҃ . і҆рмо́съ . Оу҆жасни́сѧ боѧ́исѧ нб҃о , и҆ да подви́жатсѧ ѡ҆снова́нїѧ землѝ . сѐ оу҆́бѡ в̾ мертвецѣ́хъ вмѣнѧ́етсѧ и҆́же в̾ вы́шнихъ живы́и , и҆ во́ гробѣ ма́лѣ ѡ҆битова́етъ . є҆го́же дѣ́ти бл҃гослови́те , сщ҃е́ннїи по́йте , и҆ превозноси́те є҆гѡ̀ во́ вѣки . Разрꙋши́сѧ пречи́стыи хра́мъ , па́дшꙋю же воставлѧ́етъ сѣ́нь . а҆да́мꙋ бо пе́рвомꙋ , вторы́и и҆́же в̾ вы́шнихъ живы́и сни́де , да́же до а҆́довыхъ сокро́вищъ . є҆го́же дѣ́ти блгⷭ҇ви́те , сщ҃е́ннїи по́йте , лю́дїе превозноси́те є҆гѡ̀ во́ вѣки . Преста̀ де́рзость оу҆ченико́мъ , а҆римаѳе́й же побѣжда́етъ і҆ѡ́сифъ , ме́ртва бо и҆ на́га зрѧ̀ и҆́же надовсѣ́ми бг҃а , про́ситъ и҆ погреба́етъ , зовы́и , дѣ́ти блгⷭ҇ви́те , сщ҃е́ннїи по́йте , лю́дїе превозноси́те є҆гѡ̀ во́ вѣки . ѽ чꙋде́съ но́выхъ , ѽ бл҃гости , ѽ неи҆зрече́ннагѡ терпѣ́нїѧ ; сѐ оу҆́бѡ во́лею под̾ земле́ю покрыва́етсѧ , и҆́же в̾ вы́шнихъ живы́и . и҆ ꙗ҆́кѡ льсте́цъ ѡ҆клевета́емь быва́етъ бг҃ъ . є҆го́же дѣ́ти блгⷭ҇ви́те , сщ҃е́ннїи по́йте , лю́дїе превозноси́те є҆гѡ̀ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Оу҆жасни́сѧ боѧ́исѧ нб҃о . [покло́н̾ до землѝ] .
 пѣ́снь , ѳ҃ . і҆рмо́съ . Нерыда́й менѐ мт҃и , взира́ющи во́ гробѣ , є҆го́же пло́тїю без̾сѣ́мени зачала̀ є҆́си сн҃а . воста́нꙋ бо и҆ сла́венъ бꙋ́дꙋ , и҆ вознесꙋ̀ со сла́вою , немо́лчнѡ ꙗ҆́кѡ бг҃ъ , вѣ́рою и҆ любо́вїю тѧ велича́ющїѧ . Въ стра́ннѣмъ ти ржⷭ҇твѣ̀ , болѣ́зней и҆з̾бѣжа́вши . и҆ па́че є҆стества̀ бл҃же́нна бы́хъ , без̾нача́льне сн҃е . ны́нѣ же тѧ̀ бж҃е мо́й , без̾дыха́нїѧ зрѧ́щи ме́ртва , ѻ҆рꙋ́жїемъ печа́ли растерза́юсѧ лю́тѣ . но воскрⷭ҇нѝ , ꙗ҆́кѡ да возвели́чꙋсѧ . Землѧ̀ покрыва́етъ мѧ хотѧ́ща ѽ мт҃и , но оу҆страша́ютсѧ а҆́довы вра́тницы , ѡ҆дѣ́ѧнна ви́дѧще ѻ҆де́ждею ѡ҆крова́вленною ѿмще́нїѧ . враги́ бо крⷭ҇то́мъ попра́въ , ꙗ҆́кѡ бг҃ъ воскрⷭ҇нꙋ̀ а҆́бїе , и҆ просла́влюсѧ . Да ра́дꙋетсѧ тва́рь , да веселѧ́тсѧ всѝ земноро́днїи , вра́гъ бо плѣне́нъ бы́сть а҆́дъ . съ мѵ́рѡмъ жены̀ да срѣта́ютъ , а҆да́ма со є҆́в̾вою ѿ тлѣ́нїѧ и҆збавлѧ́юща всеро́дна , въ тре́тїи де́нь воскреснꙋ́вша .
 задосто́йнѡ : Нерыда́й менѐ мт҃и . [покло́н̾ до землѝ] . та́же , трⷭ҇то́е , и҆ по ѻ҆́ч҃е на́шъ . тропа́рь : Є҆гда̀ сни́де к̾ сме́рти животѐ без̾сме́ртныи , тогда̀ а҆́дъ оу҆мертви́лъ є҆сѝ , блиста́нїемъ бжⷭ҇тва̀ . є҆гда́ же оу҆ме́ршїѧ ѿ преиспо́днихъ воскр҃си́лъ є҆сѝ , всѧ̀ си́лы нбⷭ҇ныѧ взыва́хꙋ ти , жизнода́вче хрⷭ҇тѐ бж҃е на́шъ сла́ва тебѣ̀ . є҆ктенїѧ̀ : поми́лꙋй на́съ бж҃е . честнѣ́йшꙋю херꙋви́мъ . и҆ ѿпꙋ́стъ : И҆́же на́съ ра́ди , и҆ на́шегѡ ра́ди спасе́нїѧ смири́въ себѐ , и҆ в̾ на́шꙋ нищетꙋ̀ ѡ҆блече́сѧ , и҆ во́лею стрⷭ҇ти претерпѣ́въ , и҆ сме́рть вкꙋси́въ , и҆ во́ гробѣ положи́выисѧ , хрⷭ҇то́съ и҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ . и҆ проще́нїе . и҆ є҆ктенїѧ̀ ѡ҆ держа́вныхъ . и҆ расхо́дъ .
 Посе́мъ є҆клисїа́рхъ раздае́тъ свѣщѝ бра́тїи .
 Понома́рь же оу҆дарѧ́етъ в̾ вели́кое би́ло , и҆ кле́плетъ дово́льнѡ . дрꙋгі́и же понома́рь , в̾жига́етъ свѣщѝ всѧ̀ , и҆ паникади́ла посредѝ цр҃кве . оу҆строѧ́етъ же сосꙋ́ды два̀ со оу҆́глїемъ горѧ́щимъ , и҆ влага́етъ в̾ ни́хъ ѳимїа́нꙋ дово́льнѡ бл҃гово́ннагѡ . и҆ поставлѧ́етъ є҆ди́нъ сосꙋ́дъ средѝ цр҃кве . а҆ дрꙋгі́и во ст҃ѣ́мъ ѻ҆лтарѝ , пред̾ престо́ломъ . ꙗ҆́кѡ да напо́лнитсѧ цр҃квь всѧ̀ бл҃гоꙋха́нїѧ . та́же быва́етъ и҆схоже́нїе со крⷭ҇ты̀ и҆ ѻ҆́бразы в̾ притво́ръ , сѣ́верными две́рьми . ѻ҆бои́мъ ликѡ́мъ пою́щимъ .
 стихѣ́рꙋ , гласъ , ѕ҃ . Воскрⷭ҇нїе твоѐ хрⷭ҇тѐ сп҃се , а҆́нг҃ли пою́тъ на́ нб҃сѣхъ . и҆ на́съ на землѝ сподо́би , чи́стыми срⷣцы̀ тебѐ сла́вити . гⷤ .
 Тогда̀ оу҆дарѧ́ютъ въ камбана́рїи , во всѧ̀ древа̀ , и҆ желѣ́зное , и҆ тѧ́жкїѧ камба́ны , и҆ кле́плютъ дово́льнѡ . И҆ прише́дъ в̾ притво́ръ , ста́нꙋтъ по́ чинꙋ со ѻ҆́бразы , лице́мъ к̾ за́падꙋ . и҆гꙋ́менъ же взе́мъ кади́ло в̾ пра́вꙋю рꙋ́кꙋ , крⷭ҇тъ же в̾ лѣ́вꙋю рꙋ́кꙋ , кади́тъ ѻ҆́бразы , и҆ ли́ки , и҆ бра́тїю . та́же , покади́въ две́ри крⷭ҇тоѡ҆бра́знѡ , три́жды , и҆ воз̾гласи́тъ велегла́снѡ :
 Сла́ва ст҃ѣ́й є҆диносꙋ́щней и҆ животворѧ́щей нераздѣли́мей трⷪ҇цѣ , всегда̀ и҆ ны́нѣ и҆ при́снѡ и҆ во́ вѣки вѣкѡ́мъ . И҆ на́мъ пою́щимъ , а҆ми́нь . Начина́етъ , по а҆ми́нѣ , і҆єре́й со дїа́кономъ , велегла́снѡ . тропа́рь , гла́съ , є҃ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . Пое́тъ же , і҆єре́й , вⷤ . Въ тре́тїи же в̾ по́лы . Пра́выи же ли́къ пое́тъ : и҆ гро́бнымъ живо́тъ дарова̀ . Кли́рицы пою́тъ : хрⷭ҇то́съ воскр҃се , три́жды . и҆ а҆́бїе , і҆єре́й гл҃етъ . сти́хъ , а҃ . Да воскрⷭ҇нетъ бг҃ъ , и҆ разы́дꙋтсѧ вразѝ є҆гѡ̀ . Кли́рицы пою́тъ : хрⷭ҇то́съ воскр҃се , гⷤ .
 сти́хъ , в҃ . Ꙗ҆́кѡ и҆счеза́етъ ды́мъ да и҆сче́знꙋтъ . Кли́рицы пою́тъ : хрⷭ҇то́съ воскр҃се , гⷤ .
 сти́хъ , г҃ . Та́кѡ да поги́бнꙋтъ грѣ́шницы ѿ лица̀ бж҃їѧ , а҆ пра́ведницы воз̾веселѧ́тсѧ . Кли́рицы пою́тъ : хрⷭ҇то́съ воскр҃се , гⷤ .
 сти́хъ , д҃ . Се́й дн҃ь и҆́же сотворѝ гдⷭ҇ь , воз̾ра́дꙋемсѧ и҆ воз̾весели́мсѧ во́нь .
 Кли́рицы пою́тъ : хрⷭ҇то́съ воскр҃се , гⷤ .
 Сла́ва . Кли́рицы пою́тъ : хрⷭ҇то́съ воскр҃се , гⷤ .
 И҆ ны́нѣ . Кли́рицы пою́тъ : хрⷭ҇то́съ воскр҃се , гⷤ .
 і҆єре́й пое́тъ : Хрⷭ҇то́съ воскр҃се и҆з̾ ме́ртвыхъ , сме́ртїю на сме́рть настꙋпѝ . Ѿверза́етъ две́ри цр҃ко́вныѧ , и҆ вхо́дитъ в̾ цр҃квь с̾ чⷭ҇тны́мъ крⷭ҇то́мъ . пред̾ и҆дꙋ́ще є҆мꙋ̀ со двѣма̀ лампа́дома , и҆ бра́тїѧмъ пою́щимъ : и҆ гро́бнымъ живо́тъ дарова̀ . та́же , оу҆дарѧ́ютъ во всѧ̀ дре́ва и҆ желѣ́знаѧ , и҆ тѧ́жкїѧ камба́ны , и҆ кле́плютъ дово́льнѡ , трѝ часа̀ . Вше́дъ же і҆єре́й , во ст҃ы́и ѻ҆лта́рь . та́же , дїа́конъ гл҃етъ , є҆ктенїю̀ вели́кꙋю . Ми́ромъ гдⷭ҇ꙋ помо́лимсѧ . И҆ по воз̾гла́сѣ начина́етъ і҆єре́й , і҆рмо́съ . Воскрⷭ҇нїѧ дн҃ь , велегла́снѡ . та́же , Пра́здникъ , ста́вимъ , средѝ цр҃кве . И҆ пое́мъ кано́нъ , па́сцѣ . творе́нїе , ки́ръ і҆ѡа́нна дамаскина̀ . і҆рмо́съ , по дⷤ . а҆ тропарѝ , на в҃і . послѣди́ же , і҆рмо́съ , по вⷤ . На всѣ́хъ же пѣ́снехъ , твори́тъ і҆єре́й нача́ло , коемꙋ́ждо ли́кꙋ нача́ти .
 Кано́нъ , гла́съ , а҃ . пѣ́снь , а҃ . і҆рмо́съ . Воскрⷭ҇нїѧ дн҃ь , просвѣти́мсѧ лю́дїе , па́сха гдⷭ҇нѧ па́сха , ѿ сме́рти оу҆́бѡ къ жи́зни , и҆ ѿ землѝ на́ нб҃о , хрⷭ҇то́съ бг҃ъ на́съ преве́лъ є҆́сть , побѣ́днꙋю пою́ща . запѣ́в̾ : Хрⷭ҇то́съ воскр҃се и҆з̾ ме́ртвыхъ . Ѡ҆чи́стимъ чꙋ́вствїѧ и҆ оу҆́зримъ , непристꙋ́пнымъ свѣ́томъ , воскрⷭ҇нїѧ хрⷭ҇то́ва , блиста́ющесѧ и҆ ра́дꙋйтесѧ рекꙋ́ща , ꙗ҆́снѡ да оу҆слы́шимъ , побѣ́днꙋю пою́ще . Небеса̀ оу҆́бѡ досто́йнѡ да веселѧ́тсѧ , землѧ́ же да ра́дꙋетсѧ , да пра́зднꙋетъ же ми́ръ , ви́димыи же ве́сь и҆ неви́димыи , хрⷭ҇то́съ бо воста́лъ є҆́сть , весе́лїе вѣ́чное . та́же , є҆ктенїѧ̀ . воз̾гла́съ : Ꙗ҆́кѡ твоѧ̀ держа́ва , и҆ твоѐ є҆́сть црⷭ҇тво , и҆ си́ла и҆ сла́ва ѻ҆ц҃а и҆ сн҃а и҆ ст҃а́гѡ дх҃а , ны́нѣ и҆ при́снѡ и҆ во́ вѣки вѣко́мъ .
 пѣ́снь , г҃ . і҆рмоⷭ҇ . Прїиди́те пи́во пїе́мъ но́во , не ѿ ка́мене непло́дна чꙋдодѣ́емое , но нетлѣ́нїѧ и҆сто́чника , и҆́з̾ гроба ѡ҆дожди́вша хрⷭ҇та̀ , ѡ҆ не́мже оу҆твержа́емсѧ . Нн҃ѣ всѧ̀ и҆спо́лнишасѧ свѣ́та , нб҃о же и҆ землѧ̀ и҆ преиспо́днѧѧ , да пра́зднꙋетъ оу҆́бѡ всѧ̀ тва́рь воста́нїе хрⷭ҇то́во , ѡ҆ не́мже оу҆твержа́етсѧ . Вчера̀ сраспина́хтисѧ хрⷭ҇тѐ , вчера̀ спогребо́хтисѧ , и҆ совоста́ю дне́сь совоскре́сшꙋ ти , са́мъ мѧ просла́ви сп҃се , во ца́рствїи свое́мъ . та́же , є҆ктенїѧ̀ . воз̾гла́съ : Ꙗ҆́кѡ благі́и и҆ чл҃колю́бецъ бг҃ъ є҆сѝ , и҆ тебѣ̀ сла́вꙋ воз̾сыла́емъ ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ , ны́нѣ и҆ при́снѡ и҆ во́ вѣки вѣко́мъ .
 ѵ҆пако́й . гла́съ , д҃ . Предвари́ша оу҆́тро , ꙗ҆́же съ мр҃і́ею , и҆ ѡ҆брѣто́ша ка́мень ѿвале́нъ ѿ́ гроба , слы́шахꙋ ѿ а҆́нг҃ла , и҆́же во́ свѣтѣ присносꙋ́щнѣмъ сꙋ́щагѡ , съ ме́ртвыми не и҆щи́те ꙗ҆́кѡ чл҃ка . ви́дите гро́бныѧ пелены̀ , тецы́те и҆ ми́рꙋ проповѣ́дите , ꙗ҆́кѡ воста̀ гдⷭ҇ь оу҆мертви́выи сме́рть , ꙗ҆́кѡ то́й є҆́сть сн҃ъ бж҃їи , спаса́ѧи ро́дъ чл҃ческїи .
 пѣ́снь , д҃ . і҆рмо́съ . На бж҃їи стра́жи , бг҃огл҃ивыи а҆вва́кꙋмъ да ста́нетъ съ на́ми , и҆ ꙗ҆ви́тъ свѣтоно́сна а҆́нг҃ла , велегла́снѡ гл҃юща , дне́сь спасе́нїе ми́рꙋ , ꙗ҆́кѡ воскр҃се хрⷭ҇то́съ , ꙗ҆́кѡ всеси́ленъ . Мꙋ́жескїи оу҆́бѡ по́лъ , ꙗ҆́кѡ разве́рзе двⷭ҇твенꙋю оу҆тро́бꙋ , бы́сть хрⷭ҇то́съ , ꙗ҆́кѡ чл҃къ же , а҆́гнецъ нарече́сѧ . непоро́ченъ же ꙗ҆́кѡ невкꙋсѝ скве́рны , на́ша оу҆́бо па́сха , ꙗ҆́кѡ бг҃ъ и҆́стиненъ и҆ соверше́нъ ꙗ҆ви́сѧ . Ꙗ҆́кѡ є҆динолѣ́тенъ а҆́гнецъ , бл҃гослове́ныи на́мъ вѣне́цъ хрⷭ҇то́съ , во́лею за всѣ́хъ закла́нъ бы́сть . па́сха ѡ҆чи́стилище , и҆ а҆́бїе и҆́з̾ гроба краснѡ̀ , пра́ведное на́мъ восїѧ̀ сл҃нце . Бг҃оѻ҆ц҃ъ оу҆́бѡ дв҃дъ , пред̾ сѣ́ннымъ ковче́гомъ скака́ше и҆гра́ѧ . лю́дїе же бж҃їи ст҃і́и , ѻ҆́бразомъ сбытїѐ зрѧ́ще , весели́мсѧ бжⷭ҇твенѣ , ꙗ҆́кѡ воскр҃се хрⷭ҇то́съ , ꙗ҆́кѡ всеси́ленъ . та́же , є҆ктенїѧ̀ . воз̾гла́съ : Ꙗ҆́кѡ бл҃гослови́сѧ , и҆ просла́висѧ , пречестно́е и҆ великолѣ́пое и҆́мѧ твоѐ , ѻ҆ц҃а и҆ сн҃а и҆ ст҃а́гѡ дх҃а , ны́нѣ и҆ при́снѡ и҆ во́ вѣки вѣко́мъ .
 пѣ́снь , є҃ . і҆рмо́съ . Оу҆́тренюемъ оу҆́тренюю глꙋбокꙋ̀ , и҆ вмѣ́стѡ ми́ра , пѣ́снь принесе́мъ влⷣцѣ , и҆ хрⷭ҇та̀ оу҆́зримъ пра́ведное сл҃нце , всѣ́мъ жи́знь восїѧ́юща . Без̾чи́сленое твоѐ млрⷭ҇дїе , и҆́же а҆́довыми оу҆́зами , содержи́ми зрѧ́ще , къ свѣ́тꙋ и҆дѧ́хꙋ хрⷭ҇тѐ , весе́лыми нога́ми , па́схꙋ хва́лѧще вѣ́чнꙋю . Пристꙋ́пимъ свѣтоно́снїи , и҆сходѧ́щꙋ хрⷭ҇тꙋ̀ и҆́з̾ гроба ꙗ҆́кѡ женихꙋ̀ . и҆ спра́зднꙋемъ празднолюбе́зными чи́нми , па́схꙋ бж҃їю спаси́тельнꙋю . та́же , є҆ктенїѧ̀ . воз̾гла́съ : Ꙗ҆́кѡ ты̀ є҆сѝ бг҃ъ на́шъ , бг҃ъ ми́ловати и҆ спаса́ти . и҆ тебѣ̀ сла́вꙋ воз̾сыла́емъ , ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ , нн҃ѣ и҆ прⷭ҇нѡ и҆ во́ вѣки вѣко́мъ .
 пѣ́снь , ѕ҃ . і҆рмо́с̾ . Сни́де в̾ преиспо́днїѧ страны̀ землѝ , и҆ сокрꙋшѝ вереѝ вѣ́чныѧ преиспо́днїѧ свѧ́занныѧ хрⷭ҇тѐ , и҆ тридне́внѡ , ꙗ҆́кѡ ѿ ки́та і҆ѡ́на , воскр҃се ѿ́ гроба . Сохрани́въ цѣ́ла зна́менїѧ хрⷭ҇тѐ , воскр҃съ ѿ́ гроба , и҆́же ключа̀ дв҃ыѧ невреди́выи въ рожествѣ̀ свое́мъ , и҆ ѿве́рзлъ є҆сѝ на́мъ ра́йскїѧ две́ри . Сп҃се мо́й живо́е , а҆ не же́ртвеное заколе́нїе ꙗ҆́кѡ бг҃ъ , са́мъ себѐ во́лею приве́дъ ко ѻ҆ц҃ꙋ . совоскреси́ же всеро́дна а҆да́ма , воскр҃се ѿ́ гроба . та́же , є҆ктенїѧ̀ . воз̾гла́съ : Ты́ бо є҆сѝ цр҃ь ми́рови , и҆ спа́съ дꙋша́мъ на́шимъ , и҆ тебѣ̀ сла́вꙋ воз̾сыла́емъ , ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ , ны́нѣ и҆ при́снѡ и҆ во́ вѣки вѣко́мъ .
 конда́къ . гла́съ , и҃ . А҆́ще и҆ во́ гробъ сни́де без̾сме́ртне , но а҆́довꙋ разрꙋши́лъ є҆сѝ си́лꙋ , и҆ воскр҃се ꙗ҆́кѡ побѣди́тель хрⷭ҇тѐ бж҃е , жена́мъ мѷрѡно́сицамъ ра́дость провѣща́въ , и҆ свои́мъ а҆пⷭ҇лѡмъ ми́ръ дарова̀ , и҆́же па́дшимъ подаѧ̀ воскрⷭ҇нїе . и҆́косъ . И҆́же пре́жде сл҃нца сл҃нцꙋ заше́дшꙋ и҆ногда̀ во́ гробъ , предвари́ша ко оу҆́трꙋ взыска́юще , ꙗ҆́кѡ во́ дне мѷрѡно́сицы дв҃ы . и҆ дрꙋга̀ къ дрꙋзѣ́й вопїѧ́хꙋ , ѽ дрꙋги́нѧ , прїиди́те вонѧ́ми пома́жемъ тѣ́ло живоно́сное и҆ погребе́ное , пло́ть воскреси́вша па́дшагѡ а҆да́ма , лежа́ща во́ гробѣ , и҆́демъ и҆ потщи́мсѧ ꙗ҆́коже волсвѝ , и҆ поклони́мсѧ , и҆ принесе́мъ мѵ́рѡ , ꙗ҆́кѡ да́ры . не в̾ пелены̀ , но в̾ плащани́цꙋ ѡ҆бви́томꙋ , и҆ съ пла́чемъ возопїе́мъ , Ѽ влⷣко воста́ни , и҆́же па́дшимъ подаѧ̀ воскрⷭ҇нїе .
 Воскрⷭ҇нїе хрⷭ҇то́во ви́дѣвше , поклони́мсѧ ст҃о́мꙋ гдⷭ҇ꙋ і҆с҃ꙋ , є҆ди́номꙋ без̾грѣ́шномꙋ [покло́н̾] , крⷭ҇тꙋ̀ твоемꙋ̀ поклонѧ́емсѧ хрⷭ҇тѐ , и҆ ст҃о́е воскрⷭ҇нїе твоѐ пое́мъ и҆ сла́вимъ [покло́н̾] . ты́ бо є҆сѝ бг҃ъ на́шъ , ра́зве бо тебѐ и҆но́го незна́емъ , и҆́мѧ твоѐ нарица́емъ . прїиди́те всѝ вѣ́рнїи , поклони́мсѧ ст҃о́мꙋ хрⷭ҇то́вꙋ воскрⷭ҇нїю [покло́н̾] , се́бо прїи́де крⷭ҇та̀ ра́ди ра́дость всемꙋ̀ ми́рꙋ , всегда̀ бл҃гослови́мъ гдⷭ҇а , и҆ пое́мъ воскрⷭ҇нїе є҆гѡ̀ , распѧ́тїе бо претерпѣ̀ , и҆ сме́ртїю сме́рть разрꙋшѝ . три́жды .
 Воскр҃съ і҆с҃ъ ѿ́ гроба , ꙗ҆́коже проречѐ , и҆ дарова̀ на́мъ живо́тъ вѣ́чныи , ми́ръ и҆ ве́лїю млⷭ҇ть , гⷤ .
 пѣ́снь , з҃ . і҆рмо́съ . Ѻ҆́троки ѿ пе́щи и҆зба́вивъ , бы́въ оу҆́бѡ чл҃къ , стра́ждетъ ꙗ҆́кѡ сме́ртенъ , и҆ стра́стїю ме́ртвеною въ нетлѣ́нїе ѡ҆блачи́тъ бл҃голѣ́пїе , є҆ди́нъ бл҃гослове́нъ ѻ҆ц҃е́мъ бг҃ъ и҆ препросла́вленъ . Жены̀ с̾ мѵ́ромъ бг҃омꙋ́дрыѧ , вослѣ́дъ тебѐ теча́хꙋ . є҆го́же ꙗ҆́кѡ ме́ртва , со слеза́ми и҆ска́хꙋ , поклони́шасѧ и҆ ра́дꙋющесѧ живо́мꙋ бг҃ꙋ , и҆ па́схꙋ та́йнꙋю , твои́мъ хрⷭ҇тѐ оу҆ченикѡ́мъ бл҃говѣсти́ша . Ꙗ҆́кѡ вои́стинꙋ сщ҃е́ннаѧ и҆ всепра́зднственнаѧ , сїѧ̀ спаси́тельнаѧ но́щь и҆ свѣтоза́рнаѧ , свѣтоно́снагѡ днѐ , воста́нїю сꙋ́щи проповѣ́дница , в̾ не́й же без̾лѣ́тныи свѣ́тъ , и҆́з̾ гроба пло́тьски всѣ́мъ восїѧ̀ . Сме́рти пра́зднꙋемъ оу҆мерщве́нїе , а҆́дово разрꙋше́нїе , и҆но́гѡ живота̀ вѣ́чнагѡ нача́ло , и҆ и҆гра́юще пое́мъ вино́внаго , є҆ди́нагѡ бл҃гослове́на ѻ҆ц҃е́мъ бг҃а и҆ препросла́влена . та́же , є҆ктенїѧ̀ . воз̾гла́съ : Ꙗ҆́кѡ ѿ тебѣ̀ є҆́сть и҆сто́чникъ бл҃ги́хъ , и҆ воспрїѧ́тїе без̾сме́ртныѧ жи́зни . и҆ тебѣ̀ сла́вꙋ воз̾сыла́емъ , ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ , ны́нѣ и҆ при́снѡ и҆ во́ вѣки вѣко́мъ .
 пѣ́снь , и҃ . і҆рмо́съ . Се́й оу҆́бѡ нарече́нныи ст҃ы́и дн҃ь , є҆ди́нъ сꙋбо́тамъ цр҃ь и҆ гдⷭ҇ь , пра́здникъ пра́здникомъ и҆ торжество̀ є҆́сть торжество́мъ , во́ньже бл҃гослови́мъ хрⷭ҇та̀ во́ вѣки . Прїиди́те но́вагѡ виногра́да ча́да , бжⷭ҇твенагѡ весе́лїѧ , в̾ наро́читомъ днѝ воскрⷭ҇нїѧ , црⷭ҇твїѧ хрⷭ҇то́ва прїѡбщи́мсѧ , пою́ще є҆гѡ̀ ꙗ҆́кѡ бг҃а во́ вѣки . Возведѝ ѻ҆́крестъ ѻ҆́чи твоѝ сїѡ́не и҆ ви́ждь , се́бо прїидо́ша къ тебѣ̀ , ꙗ҆́кѡ бг҃освѣ́тлаѧ свѣти́ла , ѿ за́пада и҆ сѣ́вера и҆ мо́рѧ , и҆ восто́ка ча́да твоѧ̀ , в̾ тебѣ̀ бл҃гословѧ́ще хрⷭ҇та̀ во́ вѣки . трⷪ҇ченъ . Ѻ҆́ч҃е вседержи́телю и҆ сло́ве и҆ дꙋ́ше , тре́ми соединѧ́емое въ соста́вѣхъ є҆стество̀ , пресꙋ́щественый и҆ пребжⷭ҇твеный , в̾ тѧ̀ крⷭ҇ти́хомсѧ и҆ тѧ̀ блгⷭ҇ви́мъ во всѧ̀ вѣ́ки . та́же , є҆ктенїѧ̀ . воз̾гла́съ : Ꙗ҆́кѡ бл҃гослови́сѧ и҆́мѧ твоѐ , и҆ просла́висѧ црⷭ҇тво твоѐ , ѻ҆ц҃а и҆ сн҃а и҆ ст҃а́гѡ дх҃а , нн҃ѣ и҆ прⷭ҇нѡ и҆ во́ вѣки вѣко́мъ .
 пѣ́снь , ѳ҃ . і҆рмо́съ . Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ . ликꙋ́й нн҃ѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ . ѽ бжⷭ҇твенагѡ , ѽ любе́знагѡ , ѽ сла́дкагѡ ти гла́са , с̾ на́ми оу҆́бѡ нело́жнѡ ѡ҆бѣща́лсѧ є҆сѝ бы́ти , до сконча́нїѧ вѣ́ка хрⷭ҇тѐ , є҆го́же вѣ́рнїи держа́вꙋ и҆ наде́ждꙋ и҆мꙋ́ще ра́дꙋемсѧ . ѽ па́сха вели́ка , и҆ сщ҃е́ннаѧ хрⷭ҇тѐ . ѽ мꙋ́дросте сло́во бж҃їе и҆ си́ло , подава́й на́мъ и҆́стѣе тебѐ причаща́тисѧ , въ невече́рнѣмъ днѝ црⷭ҇твїѧ твоегѡ̀ .
 та́же , є҆ктенїѧ̀ . воз̾гла́съ : Ꙗ҆́кѡ тѧ̀ хва́лѧтъ всѧ̀ си́лы нбⷭ҇ныѧ , ѻ҆ц҃а и҆ сн҃а и҆ ст҃а́гѡ дх҃а , нн҃ѣ и҆ при́снѡ и҆ во́ вѣки вѣко́мъ .
 свѣти́ленъ . Пло́тїю оу҆снꙋ́въ ꙗ҆́кѡ ме́ртвъ , цр҃ь и҆ гдⷭ҇ь , тридне́венъ воскр҃се , и҆ а҆да́ма воздви́гъ и҆з̾ тлѝ , и҆ оу҆праздни́въ сме́рть . па́сха нетлѣ́нїѧ , ми́рꙋ спасе́нїе . три́жды .
 посе́мъ , Хвали́те гдⷭ҇а съ небе́съ . сїѧ́ же , трѝ , ѱалма̀ , глаго́лемъ во всю̀ свѣ́тлꙋю недѣ́лю .
 На хвали́тѣхъ , стихѣ́ры , воскрⷭ҇ны . гла́съ , а҃ . хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . Пое́мъ твою̀ хрⷭ҇тѐ спасе́нꙋю стрⷭ҇ть , и҆ сла́вимъ твоѐ воскрⷭ҇нїе .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Распѧ́тїе претерпѣ́въ , и҆ сме́рть оу҆праздни́въ , и҆ воскр҃съ и҆з̾ ме́ртвыхъ , оу҆мирѝ на́шꙋ жи́знь гдⷭ҇и , ꙗ҆́кѡ є҆ди́нъ всеси́ленъ .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . И҆́же а҆́да плѣни́въ , и҆ чл҃ка воскр҃си́въ , воскрⷭ҇нїемъ свои́мъ хрⷭ҇тѐ , сподо́би на́съ чи́стымъ срⷣцемъ пѣ́ти , и҆ сла́вити тѧ̀ .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Бг҃олѣ́пное твоѐ смотре́нїе сла́вѧще , вопїе́мъ ти хрⷭ҇тѐ , роди́сѧ ѿ дв҃ы , и҆ неразлꙋ́ченъ бѣ̀ ѿ ѻ҆ц҃а , пострада̀ ꙗ҆́кѡ чл҃къ , и҆ во́лею претерпѣ̀ распѧ́тїе , и҆ воскр҃се и҆́з̾гроба ꙗ҆́кѡ ѿ черто́га и҆з̾ше́дъ , да спасе́ши всегѡ̀ ми́ра , гдⷭ҇и сла́ва тебѣ̀ .
 стⷯры па́сцѣ . гла́съ , є҃ . Да воскрⷭ҇нетъ бг҃ъ ,꙳ и҆ разы́дꙋтсѧ вразѝ є҆гѡ̀ . Па́сха сщ҃е́ннаѧ на́мъ дне́сь показа́сѧ , па́сха но́ва ст҃а́ѧ , па́сха таи́нственнаѧ , па́сха всечестна́ѧ , па́сха хрⷭ҇та̀ и҆зба́вителѧ , па́сха непоро́чнаѧ , па́сха вели́каѧ , па́сха вѣ́рнымъ , па́сха двѣ́ри ра́йскїѧ на́мъ ѿверза́ющаѧ , па́сха всѣ́хъ ѡ҆сщ҃а́ющаѧ вѣ́рныхъ .
 Ꙗ҆́кѡ и҆счеза́етъ ды́мъ ,꙳ да и҆сче́знꙋтъ . Прїиди́те ѿ видѣ́нїѧ жены̀ бл҃говѣ́стницы , и҆ сїѡ́нꙋ рцы́те , прїимѝ ѿ на́съ ра́дость бл҃говѣ́щенїѧ воскрⷭ҇нїѧ хрⷭ҇то́ва , красꙋ́йсѧ и҆ ликꙋ́й , и҆ ра́дꙋисѧ і҆єрⷭ҇ли́ме , цр҃ѧ хрⷭ҇та̀ оу҆́зрѣвъ и҆́з̾ гроба , ꙗ҆́кѡ жениха̀ и҆сходѧ́ща .
 Та́кѡ да поги́бнꙋтъ грѣ́шницы ѿ лица̀ бж҃їѧ ,꙳ а҆ пра́ведницы да воз̾веселѧ́тсѧ . Мѷрѡно́сицы жены̀ , ѕѣлѡ̀ ра́нѡ пред̾ста́ша гро́бꙋ живода́вца , и҆ ѡ҆брѣто́ша а҆́нг҃ла на ка́мени сѣдѧ́ща , и҆ то́й провѣща́въ и҆́мъ , си́це глаго́лаше , что̀ и҆́щете жива́гѡ с̾ ме́ртвыми ; что̀ пла́чете нетлѣ́ннаго во тлѝ ; ше́дше проповѣ́дите оу҆ченикѡ́мъ є҆гѡ̀ .
 Се́й де́нь и҆́же сотворѝ гдⷭ҇ь ,꙳ воз̾ра́дꙋемсѧ и҆ воз̾весели́мсѧ во́нь . Па́сха кра́сна , па́сха гдⷭ҇нѧ па́сха , па́сха всечестна́ѧ на́мъ воз̾сїѧ̀ . па́сха , ра́достїю дрꙋ́гъ дрꙋ́га прїи́мемъ . Ѽ па́сха , и҆збавле́нїе ско́рби , и҆́бо и҆́з̾ гроба дне́сь , ꙗ҆́кѡ ѿ черто́га воз̾сїѧ̀ хрⷭ҇то́съ , жены̀ ра́дости и҆спо́лни глаго́лѧ , проповѣ́дите а҆пⷭ҇лѡмъ .
 Сла́ва , и҆ ны́нѣ . гла́съ , то́йже . Воскрⷭ҇нїѧ де́нь , просвѣти́мсѧ торжество́мъ , и҆ дрꙋ́гъ дрꙋ́га прїи́мемъ , и҆ рце́мъ бра́тїе , и҆ ненави́дѧщимъ на́съ , прости́мъ всѧ̀ воскрⷭ҇нїемъ , и҆ та́кѡ возопїе́мъ , хрⷭ҇то́съ воскре́се и҆з̾ ме́ртвыхъ , сме́ртїю сме́рть попра́въ , и҆ сꙋ́щимъ во гробѣ́хъ живо́тъ дарова̀ .
 Хрⷭ҇то́съ воскр҃се и҆з̾ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , гⷤ .
 Посе́мъ по кры́лосомъ , пое́мъ , хрⷭ҇то́съ воскр҃се , мно́гажды , до́ндеже соверши́тсѧ цѣлова́нїе . По сконча́нїи же цѣлова́нїѧ , чте́тсѧ сло́во і҆ѡа́нна златоꙋ́стагѡ ѿ настоѧ́телѧ , ѡ҆бра́щшасѧ на за́падъ лице́мъ . Па́вловы оу҆ста̀ , хрⷭ҇то́вы оу҆ста̀ . хрⷭ҇то́вы же оу҆ста̀ , па́вловы оу҆ста̀ . оу҆ста̀ златоꙋ́стовы , хрⷭ҇то́вы и҆ па́вловы оу҆ста̀ . И҆́же во ст҃ы́хъ ѻ҆ц҃а на́шегѡ і҆ѡа́нна златоꙋ́стагѡ , а҆рхїєпкⷭ҇па константи́на гра́да . Сло́во на ст҃ꙋ́ю па́схꙋ оу҆чи́тельно . и҆ ѡ҆ є҆́же ѡ҆поздѣ́вшихъ к̾ по́двигꙋ по́стномꙋ , бл҃гословѝ ѻ҆́ч҃е .
 И҆́же а҆́ще кто̀ бг҃олюби́въ , и҆ бл҃говѣ́ренъ и҆ бл҃гочести́въ , да прїи́метъ сегѡ̀ до́брагѡ би́сера , и҆ наслади́тсѧ ны́нѣшнѧгѡ честнѣ́йшагѡ торжества̀ ; и҆́же а҆́ще кто̀ є҆́сть бл҃горазꙋ́менъ ѿ ра́бъ бл҃гонра́вныхъ , да вни́детъ ра́дꙋѧсѧ въ ра́дость гдⷭ҇а своегѡ̀ ; а҆́ще кто̀ дѣ́лалъ є҆́сть постѧ́сѧ , да воспрїи́метъ нн҃ѣ сре́бреникъ ; а҆́ще кто̀ ѿ пе́рвагѡ часа̀ дѣ́лалъ є҆́сть , да прїи́метъ дне́сь пра́ведныи до́лгъ ; а҆́ще кто̀ по тре́тїемъ часѣ̀ прїи́де , бл҃годарѧ̀ да пра́зднꙋетъ ; а҆́ще кто̀ по шесто́мъ часѣ̀ дости́же , ничто́же да оу҆сомни́тсѧ , и҆́бо ни чи́мъ же ѿщетѣва́етсѧ ; а҆́ще ли кто̀ и҆ девѧ́тагѡ часа̀ оу҆лиши́сѧ , да пристꙋ́питъ без̾ сомнѣ́нїѧ , ничто́же боѧ́сѧ ; а҆́ще кто̀ и҆ во є҆динонадесѧ́тыи ча́съ прїи́де , да не оу҆страши́тсѧ срамлѧ́ѧсѧ замедлѣ́нїемъ . чл҃колюби́въ бо є҆́сть влⷣка , прїе́млетъ послѣ́днѧго , ꙗ҆́коже и҆ пе́рвагѡ . оу҆тѣша́етъ , и҆́же въ є҆динонадесѧ́тыи ча́съ прише́дшаго , ꙗ҆́коже дѣ́лавшаго ѿ пе́рвагѡ часа̀ ; и҆ послѣ́днѧго ми́лꙋетъ , и҆ пе́рвагѡ оу҆тѣша́етъ . и҆ ѻ҆́номꙋ дае́тъ , и҆ семꙋ̀ да́рствꙋетъ . и҆ дѣ́ланїе почита́етъ , и҆ предложе́нїе хва́литъ , и҆ спѣ́хъ оу҆ме́длившагѡ лю́битъ ; Тѣ́мже оу҆́бѡ вни́дите всѝ , в̾ ра́дость гдⷭ҇а своегѡ̀ , и҆ пе́рвїи и҆ вторі́и и҆ послѣ́днїи , мздꙋ̀ прїими́те . бога́тїи и҆ оу҆бо́зїи и҆ ни́щїи , дрꙋ́гъ со́ дрꙋгомъ ликꙋ́йте . возде́ржницы и҆ лѣни́вїи де́нь почти́те . пости́вшїисѧ и҆ непости́вшїисѧ , возвесели́тесѧ дне́сь . трапе́за цр҃ко́внаѧ гото́ва и҆спо́лнь , наслади́тесѧ всѝ . теле́цъ оу҆пита́нныи пред̾лежи́тъ . никто́же и҆зы́ди а҆́лченъ , всѝ наслади́тесѧ пи́ра цр҃ко́внагѡ , всѝ воспрїими́те бога́тство бл҃гости . да никто́же рыда́й нищеты̀ , ꙗ҆ви́босѧ ѻ҆́бщее црⷭ҇тво . никто́же да ѡ҆слабѣ́етъ , никто́же да пла́четсѧ согрѣше́нїи , ѿпꙋще́нїе бо кꙋ́пнѡ и҆ ѡ҆ставле́нїе ѿ́ гроба восїѧ̀ . никто́же да оу҆бои́тсѧ сме́рти , свободи́ бо на́съ сп҃сова сме́рть . оу҆гаси́ бо є҆ѧ̀ , и҆́же ѿ неѧ̀ держи́мыи . оу҆мꙋ́чи а҆́да сше́дыи во а҆́дъ . го́ре бы́сть є҆мꙋ̀ вкꙋси́вшꙋ пло́ть є҆гѡ̀ . и҆ сѐ предвари́въ и҆са́їѧ возопѝ , а҆́дъ речѐ ѡ҆горчи́сѧ , срѣ́тъ тѧ̀ до́лѣ . ѡ҆горчи́сѧ , и҆́бо порꙋ́ганъ бы́сть . прїѧ́тъ тѣ́ло и҆ бг҃ꙋ прирази́сѧ . прїѧ́тъ зе́млю , и҆ срѣ́те нб҃о . прїѧ́тъ є҆́же ви́дѧше , и҆ впадѐ во є҆́же невѣ́дѧше ; гдѣ́ ти сме́рте жа́ло ; гдѣ́ ти а҆́де побѣ́да ; воста̀ хрⷭ҇то́съ , и҆ низложи́сѧ а҆́дъ . воста̀ хрⷭ҇то́съ , и҆ падо́ша бѣ́сѡве . воскр҃се хрⷭ҇то́съ , и҆ ра́дꙋютсѧ а҆́нг҃ли . воскр҃се хрⷭ҇то́съ , и҆ жи́знь живе́тъ во все́мъ ми́рѣ . воскр҃се хрⷭ҇то́съ , и҆ мертве́цъ ни є҆ди́нъ во́ гробѣ . хрⷭ҇то́съ бо воста̀ ѿ ме́ртвыхъ , нача́токъ оу҆ме́ршимъ бы́сть . томꙋ̀ сла́ва и҆ держа́ва , во́ вѣки вѣкѡ́мъ , а҆ми́нь . сконча́вшꙋ же настоѧ́телю , та́ковое чте́нїе . Рекꙋ́тъ є҆мꙋ̀ всѝ бра́тїѧ , ра́внымъ гла́сомъ . Мно́га лѣ́тъ ти влⷣко . та́же , всѝ сꙋ́щїи в̾ цр҃кви глаго́лютъ . тропа́рь , гла́съ , и҃ . Ѿ оу҆́стъ твои́хъ , ꙗ҆́коже свѣтолꙋ́чнаѧ зарѧ̀ восїѧ́вши , бг҃ода́ннаѧ тѝ бл҃года́ть , вселе́ннꙋю просвѣтѝ . несребролю́бно ми́рови сокро́вище положѝ , но высотꙋ̀ на́мъ смиреномꙋ́дрїѧ показа̀ , и҆ свои́ми словесы̀ наказꙋ́ѧ , ѻ҆́ч҃е і҆ѡа́нне златоꙋ́сте , молѝ сло́ва хрⷭ҇та̀ бг҃а , спасти́сѧ дш҃а́мъ на́шимъ .
 посе́мъ : є҆ктенїѧ̀ : поми́лꙋй на́съ бж҃е . і҆єре́й , воз̾гла́съ . та́же : и҆спо́лнимъ заꙋ́треннїѧ мл҃твꙋ . и҆ по воз̾гла́сѣ : сы́и бл҃гослове́нъ . и҆ мы̀ : а҆ми́нь . оу҆твердѝ бж҃е вѣ́рꙋ хрⷭ҇тїа́нскꙋю .
 та́же , дїа́конъ : Премꙋ́дрость . мы́ же : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ , сме́ртїю сме́рть попра́въ . мы́ же : И҆ сꙋ́щимъ во гробѣ́хъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ . та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́ же ѿвѣща́емъ : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , поклонѧ́емсѧ тридне́вномꙋ є҆гѡ̀ воскрⷭ҇нїю [покло́нъ] .
 та́же , а҃ й ча́съ . Хрⷭ҇то́съ воскр҃се , гⷤ . пѣ́нїемъ . Воскрⷭ҇нїе хрⷭ҇то́во ви́дѣвше , гⷤ . Предвари́ша оу҆́тро , аⷤ . А҆́ще и҆ во́ гробъ сни́де , аⷤ . Во́ гробѣ с̾ пло́тїю , аⷤ . сла́ва . Ꙗ҆́кѡ живоно́сецъ . и҆ нн҃ѣ . Вы́шнѧгѡ ѡ҆сщ҃е́ннѡ . та́же , пра́вой кры́лосъ : Гдⷭ҇и поми́лꙋй , м҃ . сла́ва , и҆ ны́нѣ . Чтⷭ҇нѣ́йшꙋю херꙋви́мъ . И҆́менемъ гдⷭ҇нимъ бл҃гословѝ ѻ҆́ч҃е . і҆єре́й , гл҃етъ : За мл҃твъ ст҃ы́хъ ѻ҆ц҃ъ на́шихъ . и҆ ѿпꙋ́стъ , а҃ мꙋ часꙋ̀ , си́це . і҆єре́й , гл҃етъ : Сла́ва тебѣ̀ бж҃е на́шъ , оу҆пова́нїе на́ше сла́ва тебѣ̀ .
 и҆ мы̀ пое́мъ : сла́ва , и҆ ны́нѣ . гдⷭ҇и поми́лꙋй , вⷤ . гдⷭ҇и бл҃гословѝ . і҆єре́й , гл҃етъ : Воскр҃сы́и и҆з̾ ме́ртвыхъ , хрⷭ҇то́съ и҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ .
 та́же , проще́нїе .


 ВО СТ҃У́Ю И҆ ВЕЛИ́КУЮ НлⷣЮ ПА́СХИ
 пред̾ литꙋргі́ею , пое́мъ , ча́сы па́сцѣ , си́це . і҆єре́й , гл҃етъ : Бл҃гослове́нъ бг҃ъ на́шъ . и҆ мы̀ пое́мъ : Хрⷭ҇то́съ воскре́се и҆з̾ ме́ртвыхъ , сме́ртїю на сме́рть настꙋпѝ , и҆ гро́бнымъ живо́тъ дарова̀ , гⷤ .
 Воскрⷭ҇нїе хрⷭ҇то́во ви́дѣвше , поклони́мсѧ ст҃о́мꙋ гдⷭ҇ꙋ і҆с҃ꙋ , є҆ди́номꙋ без̾грѣ́шномꙋ [покло́н̾] , крⷭ҇тꙋ̀ твоемꙋ̀ поклонѧ́емсѧ хрⷭ҇тѐ , и҆ ст҃о́е воскрⷭ҇нїе твоѐ пое́мъ и҆ сла́вимъ [покло́н̾] . ты́ бо є҆сѝ бг҃ъ на́шъ , ра́зве бо тебѐ и҆но́го незна́емъ , и҆́мѧ твоѐ нарица́емъ . прїиди́те всѝ вѣ́рнїи , поклони́мсѧ ст҃о́мꙋ хрⷭ҇то́вꙋ воскрⷭ҇нїю [покло́н̾] , се́бо прїи́де крⷭ҇та̀ ра́ди ра́дость всемꙋ̀ ми́рꙋ , всегда̀ бл҃гослови́мъ гдⷭ҇а , и҆ пое́мъ воскрⷭ҇нїе є҆гѡ̀ , распѧ́тїе бо претерпѣ̀ , и҆ сме́ртїю сме́рть разрꙋшѝ . три́жды .
 Предвари́ша оу҆́тро , ꙗ҆́же съ мр҃і́ею , и҆ ѡ҆брѣто́ша ка́мень ѿвале́нъ ѿ́ гроба , слы́шахꙋ ѿ а҆́нг҃ла , и҆́же во́ свѣтѣ присносꙋ́щнѣмъ сꙋ́щагѡ , съ ме́ртвыми не и҆щи́те ꙗ҆́кѡ человѣ́ка . ви́дите гро́бныѧ пелены̀ , тецы́те и҆ ми́рꙋ проповѣ́дите , ꙗ҆́кѡ воста̀ гдⷭ҇ь оу҆мертви́выи сме́рть , ꙗ҆́кѡ то́й є҆́сть сн҃ъ бж҃їи , спаса́ѧи ро́дъ чл҃ческїи .
 А҆́ще и҆ во́ гробъ сни́де без̾сме́ртне , но а҆́довꙋ разрꙋши́лъ є҆сѝ си́лꙋ , и҆ воскр҃се ꙗ҆́кѡ побѣди́тель хрⷭ҇тѐ бж҃е , жена́мъ мѷрѡно́сицамъ ра́дость провѣща́въ , и҆ свои́мъ а҆пⷭ҇лѡмъ ми́ръ дарова̀ , и҆́же па́дшимъ подаѧ̀ воскрⷭ҇нїе .
 Во́ гробѣ с̾ пло́тїю , во а҆́дѣ же съ дꙋше́ю ꙗ҆́кѡ бг҃ъ , в̾ раи́ же с̾ разбо́йникомъ , и҆ на прⷭ҇то́лѣ бѣ́ѧше хрⷭ҇тѐ , со ѻ҆ц҃е́мъ и҆ дꙋ́хомъ , всѧ̀ и҆сполнѧ́ѧ неѡ҆пи́санныи .
 сла́ва . Ꙗ҆́кѡ живоно́сецъ , ꙗ҆́кѡ раѧ̀ ѕѣлѡ̀ краснѣ́йшїи вои́стинꙋ , и҆ всѧ́когѡ черто́га ца́рска , ꙗ҆ви́сѧ свѣтлѣ́йши хрⷭ҇тѐ гро́бъ тво́й , и҆сто́чникъ на́шемꙋ воскрⷭ҇нїю .
 и҆ ны́нѣ . Вы́шнѧгѡ ѡ҆сщ҃е́ннѡ бж҃їе вселе́нїе ра́дꙋисѧ , тобо́ю бо даде́сѧ ра́дость бцⷣе вопїю́щимъ тѝ , бл҃гослове́на ты̀ в̾ жена́хъ пренепоро́чнаѧ влⷣчце .
 Всѧ́же сїѧ̀ стихѝ глаго́лемъ , по кры́лосомъ премѣнѧ́ѧ , по́ чинꙋ и҆́хъ , є҆ди́нъ по є҆ди́номꙋ . та́же , Гдⷭ҇и поми́лꙋй , м҃ . сла́ва , и҆ ны́нѣ . Чтⷭ҇нѣ́йшꙋю херꙋви́мъ , и҆ сла́внѣйшꙋю вои́стинꙋ серафи́мъ , без̾и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ̀ велича́емъ . и҆́менемъ гдⷭ҇нимъ бл҃гословѝ ѻ҆́ч҃е . і҆єре́й , гл҃етъ : За мл҃твъ ст҃ы́хъ ѻ҆ц҃ъ на́шихъ . си́це пое́мъ . За г҃ й ча́съ , и҆ за ѕ҃ й ча́съ , и҆ за ѳ҃ й ча́съ .
 На литꙋргі́и . а҆нтиѳо́нъ , а҃ . ѱало́мъ , ѯ҃є . Воскли́кните гдⷭ҇ви всѧ̀ землѧ̀ . мл҃твами бцⷣы сп҃се спасѝ на́съ . сти́хъ : Воскли́кните гдⷭ҇ви всѧ̀ землѧ̀ , по́йте же и҆́мени є҆гѡ̀ , дади́те сла́вꙋ хвалѣ̀ є҆гѡ̀ . мл҃твами бцⷣы сп҃се спасѝ на́съ . сти́хъ : Рцѣ́те бг҃ови ко́ль стра́шна дѣ́ла твоѧ̀ , во мно́жествѣ си́лы твоеѧ̀ . мл҃твами бцⷣы сп҃се спасѝ на́съ . сти́хъ : Всѧ̀ землѧ̀ да покло́нит̾тисѧ и҆ пое́тъ тебѣ̀ , да пое́тъ же и҆́мени твоемꙋ̀ вы́шнїи . мл҃твами бцⷣы сп҃се спасѝ на́съ . сла́ва , мл҃твами бцⷣы сп҃се спасѝ на́съ . и҆ ны́нѣ , мл҃твами бцⷣы сп҃се спасѝ на́съ .
 а҆нтиѳо́нъ , в҃ . ѱало́мъ , ѯ҃ѕ . Бж҃е оу҆ще́дри ны и҆ бл҃гослови́ ны . спасѝ на́съ сн҃е бж҃їи , воскр҃съ и҆з̾ ме́ртвыхъ пою́щихъ ти , а҆ллилꙋ́їѧ , а҆ллилꙋ́їѧ , а҆ллилꙋ́їѧ . сти́хъ : Бж҃е оу҆ще́дри ны и҆ бл҃гослови́ ны , просвѣтѝ лицѐ твоѐ наны̀ , и҆ поми́лꙋй на́съ . спасѝ на́съ сн҃е бж҃їи : сти́хъ . Да позна́емъ на землѝ пꙋ́ть тво́й , и҆ во всѣ́хъ ꙗ҆зы́цѣхъ спасе́нїе твоѐ . спасѝ на́съ сн҃е бж҃їи . сти́хъ : Да и҆сповѣ́дѧтсѧ тебѣ̀ лю́дїе бж҃е , да и҆сповѣ́дѧтсѧ тебѣ̀ лю́дїе всѝ . спасѝ на́съ сн҃е бж҃їи .
 сла́ва , и҆ ны́нѣ . Є҆диноро́дныи сн҃е .
 а҆нтиѳо́нъ , г҃ . ѱало́мъ , ѯ҃з . Да воскрⷭ҇нетъ бг҃ъ , и҆ разы́дꙋтсѧ вразѝ є҆гѡ̀ . тропа́рь : хрⷭ҇то́съ воскр҃се и҆з̾ ме́ртвыхъ , гⷤ . сти́хъ : Да воскрⷭ҇нетъ бг҃ъ , и҆ разы́дꙋтсѧ вразѝ є҆гѡ̀ , и҆ да бѣжа́тъ ѿ лица̀ є҆гѡ̀ ненави́дѧщїи є҆гѡ̀ . хрⷭ҇то́съ воскр҃се и҆з̾ ме́ртвыхъ , гⷤ . сти́хъ : Ꙗ҆́кѡ и҆счеза́етъ ды́мъ да и҆сче́знꙋтъ , и҆ ꙗ҆́кѡ та́етъ во́скъ ѿ лица̀ ѻ҆гнѧ̀ . хрⷭ҇то́съ воскр҃се и҆з̾ ме́ртвыхъ , гⷤ . сти́хъ : Та́кѡ да поги́бнꙋтъ грѣ́шницы ѿ лица̀ бж҃їѧ , а҆ пра́ведницы да воз̾веселѧ́тсѧ , и҆ воз̾ра́дꙋютсѧ пре́дъ бг҃омъ . хрⷭ҇то́съ воскр҃се и҆з̾ ме́ртвыхъ , гⷤ .
 вы́ходъ . воз̾глаша́етъ дїа́конъ , и҆лѝ і҆єре́й . премꙋ́дрость про́сти , возвыша́ѧ є҆ѵⷢ҇а́лїе .
 мы́же сти́хъ вхо́дꙋ : Въ цр҃квахъ бл҃гослови́те бг҃а гдⷭ҇а , ѿ и҆сто́чникъ і҆зра́илевъ . і҆єре́й , пое́тъ : Прїиди́те поклони́мсѧ и҆ припаде́мъ хрⷭ҇тꙋ̀ . мы́же : Спасѝ на́съ сн҃е бж҃їи , воскре́съ и҆з̾ ме́ртвыхъ пою́щихъ ти , а҆ллилꙋ́їѧ , гⷤ .
 тропа́рь : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , три́жды .
 сла́ва , и҆ ны́нѣ . конда́къ , гла́съ , и҃ . А҆́ще и҆ во́ гробъ сни́де без̾сме́ртне , но а҆́довꙋ разрꙋши́лъ є҆сѝ си́лꙋ , и҆ воскр҃се ꙗ҆́кѡ побѣди́тель хрⷭ҇тѐ бж҃е , жена́мъ мѷрѡно́сицамъ ра́дость провѣща́въ , и҆ свои́мъ а҆пⷭ҇лѡмъ ми́ръ дарова̀ , и҆́же па́дшимъ подаѧ̀ воскрⷭ҇нїе .
 вмѣ́сто же трⷭ҇та́гѡ : є҆ли́цы во хрⷭ҇та̀ крⷭ҇ти́стесѧ , во хрⷭ҇та̀ ѡ҆блеко́стесѧ , а҆ллилꙋ́їѧ .
 проки́менъ , ѱало́мъ дв҃довъ . се́й де́нь и҆́же сотворѝ гдⷭ҇ь , возра́дꙋемсѧ и҆ возвесели́мсѧ во́нь . сти́хъ : и҆сповѣ́дайтесѧ гдⷭ҇ви ꙗ҆́кѡ бл҃гъ ꙗ҆́кѡ во́ вѣки млⷭ҇ть є҆гѡ̀ . сти́хъ : да рече́тъ оу҆́бѡ до́мъ і҆и҃левъ , ꙗ҆́кѡ бл҃гъ ꙗ҆́кѡ во́ вѣки млⷭ҇ть є҆гѡ̀ . а҆пⷭ҇лъ , в̾ дѣѧ́нїих̾ . заⷱ҇ , а҃ . а҆ллилꙋ́їѧ . ты̀ воскр҃съ оу҆ще́дриши сїѡ́на . сти́хъ : съ нб҃сѐ призрѣ̀ гдⷭ҇ь ви́дѣти всѧ̀ сы́ны чл҃ческїѧ . є҆ѵⷢ҇а́лїе , ѿ і҆ѡа́нна . заⷱ҇ , а҃ . прича́стенъ . тѣ́ло хрⷭ҇то́во прїими́те , и҆ и҆сто́чника без̾сме́ртнагѡ вкꙋси́те .
 и҆ по́ рѧдꙋ бжⷭ҇твенаѧ литꙋргі́ѧ златоꙋ́стагѡ .
 А҆́ще ли нѣ́сть литꙋргі́и . По ѳ҃ мъ , часѣ̀ , за бл҃гословѝ дш҃е моѧ̀ . пое́мъ :
 Хрⷭ҇то́съ воскр҃се и҆з̾ ме́ртвыхъ , сме́ртїю на сме́рть настꙋпѝ , и҆ гро́бнымъ живо́тъ дарова̀ , гⷤ .
 Воскрⷭ҇нїе хрⷭ҇то́во ви́дѣвше , поклони́мсѧ ст҃о́мꙋ гдⷭ҇ꙋ і҆с҃ꙋ , є҆ди́номꙋ без̾грѣ́шномꙋ [покло́н̾] , крⷭ҇тꙋ̀ твоемꙋ̀ поклонѧ́емсѧ хрⷭ҇тѐ , и҆ ст҃о́е воскрⷭ҇нїе твоѐ пое́мъ и҆ сла́вимъ [покло́н̾] . ты́ бо є҆сѝ бг҃ъ на́шъ , ра́зве бо тебѐ и҆но́го незна́емъ , и҆́мѧ твоѐ нарица́емъ . прїиди́те всѝ вѣ́рнїи , поклони́мсѧ ст҃о́мꙋ хрⷭ҇то́вꙋ воскрⷭ҇нїю [покло́н̾] , се́бо прїи́де крⷭ҇та̀ ра́ди ра́дость всемꙋ̀ ми́рꙋ , всегда̀ бл҃гослови́мъ гдⷭ҇а , и҆ пое́мъ воскрⷭ҇нїе є҆гѡ̀ , распѧ́тїе бо претерпѣ̀ , и҆ сме́ртїю сме́рть разрꙋшѝ .
 Предвари́ша оу҆́тро , ꙗ҆́же съ мр҃і́ею , и҆ ѡ҆брѣто́ша ка́мень ѿвале́нъ ѿ́ гроба , слы́шахꙋ ѿ а҆́нг҃ла , и҆́же во́ свѣтѣ присносꙋ́щнѣмъ сꙋ́щагѡ , съ ме́ртвыми не и҆щи́те ꙗ҆́кѡ человѣ́ка . ви́дите гро́бныѧ пелены̀ , тецы́те и҆ ми́рꙋ проповѣ́дите , ꙗ҆́кѡ воста̀ гдⷭ҇ь оу҆мертви́выи сме́рть , ꙗ҆́кѡ то́й є҆́сть сн҃ъ бж҃їи , спаса́ѧи ро́дъ чл҃ческїи .
 сла́ва . А҆́ще и҆ во́ гробъ сни́де без̾сме́ртне , но а҆́довꙋ разрꙋши́лъ є҆сѝ си́лꙋ , и҆ воскр҃се ꙗ҆́кѡ побѣди́тель хрⷭ҇тѐ бж҃е , жена́мъ мѷрѡно́сицамъ ра́дость провѣща́въ , и҆ свои́мъ а҆пⷭ҇лѡмъ ми́ръ дарова̀ , и҆́же па́дшимъ подаѧ̀ воскрⷭ҇нїе .
 и҆ ны́нѣ . Є҆диноро́дныи сы́нъ , и҆ сло́во бж҃їе , без̾сме́ртне сы́и , и҆зво́ливыи спасе́нїѧ на́шегѡ ра́ди воплоти́тисѧ , ѿ ст҃ы́ѧ бцⷣы и҆ при́снѡ дв҃ы мр҃і́и , непрело́жнѡ въчеловѣ́чивыисѧ , распѧ́тсѧ хрⷭ҇тѐ бж҃е , и҆ сме́ртїю на сме́рть настꙋпи́выи є҆ди́нъ сы́и ст҃ы́ѧ трⷪ҇цы , съпрославлѧ́емыи ѻ҆ц҃ꙋ и҆ ст҃о́мꙋ дх҃ꙋ , спасѝ на́съ .
 посе́мъ , бл҃же́нна , ѿ кано́на , пѣ́снь , г҃ , и҆ ѕ҃ . а҆пⷭ҇лъ , и҆ є҆ѵⷢ҇а́лїе ꙗ҆́коже вы́ше оу҆каза́сѧ , на литꙋргі́и . та́же :
 Помѧнѝ на́съ гдⷭ҇и , є҆гда̀ прїи́деши во црⷭ҇твїи сѝ [покло́н̾] . Помѧнѝ на́съ влⷣко , є҆гда̀ прїи́деши во црⷭ҇твїи сѝ [покло́н̾] . Помѧнѝ на́съ ст҃ы́и , є҆гда̀ прїи́деши во црⷭ҇твїи сѝ [покло́н̾] .
 Ли́къ нбⷭ҇ныи пое́тъ тѧ̀ и҆ гл҃етъ , ст҃ъ ст҃ъ ст҃ъ гдⷭ҇ь саваѡ́ѳъ , и҆спо́лнь нб҃о и҆ зе́млю сла́вы твоеѧ̀ .
 Пристꙋпи́те к̾ немꙋ̀ и҆ просвѣти́тесѧ , и҆ ли́ца ва́ша непостыдѧ́тсѧ .
 Ли́къ нбⷭ҇ныи пое́тъ тѧ̀ и҆ гл҃етъ , ст҃ъ ст҃ъ ст҃ъ гдⷭ҇ь саваѡ́ѳъ , и҆спо́лнь нб҃о и҆ зе́млю сла́вы твоеѧ̀ .
 сла́ва . Собо́ръ ст҃ы́хъ а҆́нг҃лъ и҆ а҆рха́нг҃лъ , со всѣ́ми нбⷭ҇ными си́лами пое́тъ тѧ и҆ гл҃етъ , ст҃ъ ст҃ъ ст҃ъ гдⷭ҇ь саваѡ́ѳъ , и҆спо́лнь нб҃о и҆ зе́млю сла́вы твоеѧ̀ .
 и҆ ны́нѣ . Вѣ́рꙋю во є҆ди́наго бг҃а ѻ҆ц҃а вседержи́телѧ , творца̀ нб҃ꙋ и҆ землѝ ви́димымъ же всѣ́мъ и҆ неви́димымъ . И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ , є҆диноро́днаго , и҆́же ѿ ѻ҆ц҃а рожде́ннаго пре́жде всѣ́хъ вѣ́къ . Свѣ́та ѿ́ свѣта , бг҃а и҆́стинна ѿ́ бг҃а и҆́стинна , рожде́на а҆ несотворе́на , є҆диносꙋ́щна ѻ҆ц҃ꙋ , и҆́мъ же всѧ̀ бы́ша . На́съ ра́ди чл҃къ , и҆ на́шегѡ ра́ди спасе́нїѧ , с̾ше́дшагѡ с̾ небе́съ , и҆ воплоти́вшагосѧ ѿ́ дх҃а ст҃а , и҆ мр҃і́и дв҃ы вочл҃чьшасѧ . Распѧ́таго заны̀ припонті́йстѣмъ пила́тѣ , страда́вша и҆ погребе́на , и҆ воскрⷭ҇шаго въ тре́тїй де́нь по писа́нїихъ . И҆ воз̾ше́дшаго на нб҃са̀ , и҆ сѣдѧ́ща ѻ҆деснꙋ́ю ѻ҆ц҃а . И҆ па́ки грѧдꙋ́щаго со сла́вою , сꙋди́ти живы́мъ и҆ ме́ртвымъ , є҆го́же црⷭ҇твїю нѣ́сть конца̀ . И҆ въ дх҃а ст҃а́го гдⷭ҇а и҆́стиннаго и҆ животворѧ́щаго , и҆́же ѿ ѻ҆ц҃а и҆сходѧ́щаго , и҆́же со ѻ҆ц҃е́мъ и҆ сн҃омъ с̾поклонѧ́ема и҆ с̾сла́вима , гл҃авшаго проро́ки . И҆ во є҆ди́нꙋ ст҃ꙋ́ю собо́рнꙋю , и҆ а҆пⷭ҇льскꙋю цр҃ковь . И҆сповѣ́дꙋю є҆ди́но кр҃ще́нїе , во ѡ҆ставле́нїе грѣхо́въ . Ча́ю воскрⷭ҇нїѧ ме́ртвымъ . И҆ жи́зни бꙋ́дꙋщаго вѣ́ка , а҆ми́нь .
 Ѡ҆сла́би ѡ҆ста́ви , ѿпꙋстѝ бж҃е согрѣше́нїѧ на́ша , во́льнаѧ и҆ нево́льнаѧ , ꙗ҆́же в̾ сло́вѣ и҆ в̾ дѣ́лѣ , и҆ ꙗ҆́же в̾вѣ́дѣнїи и҆ не в̾вѣ́дѣнїи , и҆ ꙗ҆́же во оу҆мѣ̀ и҆ въ помышле́нїи , ꙗ҆́же во́ дни и҆ въ нощѝ , всѧ́ми простѝ , ꙗ҆́кѡ бл҃гъ и҆ чл҃колю́бецъ .
 Ѻ҆́ч҃е на́шъ и҆́же є҆сѝ на́ нб҃сѣхъ , да ст҃и́тсѧ и҆́мѧ твоѐ , да прїи́детъ црⷭ҇твїе твоѐ , да бꙋ́детъ во́лѧ твоѧ̀ , ꙗ҆́кѡ на́ нб҃си и҆ на землѝ . хлѣ́бъ на́шъ насꙋ́щныи да́ждь на́мъ дне́сь , и҆ ѡ҆ста́ви на́мъ до́лги на́ша , ꙗ҆́коже и҆ мы̀ ѡ҆ставлѧ́емъ должникѡ́мъ на́шимъ . и҆ нев̾ведѝ на́съ во и҆скꙋше́нїе , но и҆зба́ви на́съ ѿ лꙋка́вагѡ .
 і҆єре́й , воз̾гла́съ : ꙗ҆́кѡ твоѐ є҆́сть црⷭ҇тво и҆ си́ла .
 конда́къ . А҆́ще и҆ во́ гробъ сни́де без̾сме́ртне , но а҆́довꙋ разрꙋши́лъ є҆сѝ си́лꙋ , и҆ воскр҃се ꙗ҆́кѡ побѣди́тель хрⷭ҇тѐ бж҃е , жена́мъ мѷрѡно́сицамъ ра́дость провѣща́въ , и҆ свои́мъ а҆пⷭ҇лѡмъ ми́ръ дарова̀ , и҆́же па́дшимъ подаѧ̀ воскрⷭ҇нїе .
 Гдⷭ҇и поми́лꙋй , м҃ . Є҆ди́нъ ст҃ъ , є҆ди́нъ гдⷭ҇ь і҆с҃ъ хрⷭ҇то́съ , въ сла́вꙋ бг҃ꙋ ѻ҆ц҃ꙋ , а҆ми́нь .
 Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . ѱало́мъ , л҃г .
 Бл҃гословлю̀ гдⷭ҇а на всѧ́ко вре́мѧ , вы́нꙋ хвала̀ є҆гѡ̀ во оу҆стѣ́хъ мои́хъ . ѻ҆́ гдⷭ҇ѣ похва́литсѧ дꙋша̀ моѧ̀ . да оу҆слы́шатъ кро́тцыи , и҆ возвеселѧ́тсѧ . возвели́чите гдⷭ҇а со мно́ю , и҆ вознесе́мъ и҆́мѧ є҆гѡ̀ в̾кꙋ́пѣ . взыска́хъ гдⷭ҇а и҆ оу҆слы́ша мѧ , и҆ ѿ всѣ́хъ ско́рбїй мои́хъ и҆зба́ви мѧ . пристꙋпи́те к̾ немꙋ̀ и҆ просвѣти́тесѧ , и҆ лица̀ ва́ша непостыдѧ́тсѧ . сѐ ни́щїи возва̀ , и҆ гдⷭ҇ь оу҆слы́ша и҆̀ , и҆ ѿ всѣ́хъ ско́рбїй є҆гѡ̀ спасѐ и҆̀ . ѡ҆полчи́тсѧ а҆́нг҃лъ гдⷭ҇нь ѡ҆́крестъ боѧ́щихсѧ є҆гѡ̀ , и҆ и҆зба́витъ и҆́хъ . вкꙋси́те и҆ ви́дите ꙗ҆́кѡ бл҃гъ гдⷭ҇ь . бл҃же́нъ мꙋ́жъ и҆́же оу҆пова́етъ на́нь . бо́йтесѧ гдⷭ҇а всѝ ст҃і́и є҆гѡ̀ , ꙗ҆́кѡ нѣ́сть лише́нїѧ боѧ́щимсѧ є҆гѡ̀ . бога́тїи ѡ҆бнища́ша и҆ взалка́ша , взыска́ющїи же гдⷭ҇а нелиша́тсѧ ѿ всѧ́когѡ бл҃га .
 та́же : Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ . ликꙋ́й нн҃ѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ . покло́н̾ до землѝ .
 та́же , дїа́конъ : Премꙋ́дрость . мы́ же : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ , сме́ртїю сме́рть попра́въ . мы́ же : И҆ сꙋ́щимъ во гробѣ́хъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ . та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́ же ѿвѣща́емъ : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , поклонѧ́емсѧ тридне́вномꙋ є҆гѡ̀ воскрⷭ҇нїю [покло́нъ] .
 та́же : Хрⷭ҇то́съ воскр҃се и҆з̾ ме́ртвыхъ , сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды . и҆ многолѣ́тїе .
 


 Во ст҃ꙋ́ю и҆ вели́кꙋю нлⷣю па́схи , ве́черъ . параєклисїа́рхъ вше́дъ въ цр҃ковь , вжига́етъ свѣщѝ , и҆ кади́ла цр҃ко́внаѧ . И҆ собра́вшесѧ въ цр҃ковь , ѡ҆блачи́тсѧ і҆єре́й и҆ дїа́конъ во ѻ҆лтарѝ в̾ свѣ́тлыѧ ѻ҆де́жды по́ чинꙋ . во всѧ̀ сщ҃е́ннаѧ , ꙗ҆́коже на литꙋргі́и . та́же , і҆єре́й ста́въ пред̾ ст҃о́ю трапе́зою съ кади́ломъ кадѧ̀ крⷭ҇тоѡ҆бра́знѡ , и҆ глаго́летъ :
 Бл҃гослове́нъ бг҃ъ на́шъ , всегда̀ и҆ нн҃ѣ и҆ прⷭ҇нѡ и҆ во́ вѣки вѣкѡ́мъ . мы́ же : а҆ми́нь . та́же , і҆єре́й : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 сти́хъ , а҃ . Да воскрⷭ҇нетъ бг҃ъ , и҆ разы́дꙋтсѧ вразѝ є҆гѡ̀ . мы́ же : хрⷭ҇то́съ воскр҃се , гⷤ .
 сти́хъ , в҃ . Ꙗ҆́кѡ и҆счеза́етъ ды́мъ да и҆сче́знꙋтъ . мы́ же : хрⷭ҇то́съ воскр҃се , гⷤ .
 сти́хъ , г҃ . Та́кѡ да поги́бнꙋтъ грѣ́шницы ѿ лица̀ бж҃їѧ , а҆ пра́ведницы воз̾веселѧ́тсѧ .
 мы́ же : хрⷭ҇то́съ воскр҃се , гⷤ .
 сти́хъ , д҃ . Се́й дн҃ь и҆́же сотворѝ гдⷭ҇ь , воз̾ра́дꙋемсѧ и҆ воз̾весели́мсѧ во́нь .
 мы́ же : хрⷭ҇то́съ воскр҃се , гⷤ .
 сла́ва . мы́ же : хрⷭ҇то́съ воскр҃се , гⷤ .
 и҆ ны́нѣ . мы́ же : хрⷭ҇то́съ воскр҃се , гⷤ .
 і҆єре́й : Хрⷭ҇то́съ воскр҃се и҆з̾ ме́ртвыхъ , сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . та́же , є҆ктенїѧ̀ вели́каѧ .
 Посе́мъ , гдⷭ҇и возва́хъ , пое́мъ на́ гласъ , в҃ . и҆ посе́мъ , стихѣ́ры воскрⷭ҇ны , на́ ѕ҃ .
 Гла́съ , в҃ . А҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Первовѣ́чномꙋ ѿ ѻ҆ц҃а ро́ждьшꙋсѧ бж҃їю сло́вꙋ , вопло́щшꙋсѧ ѿ дв҃ы мр҃і́и , прїиди́те поклони́мсѧ [покло́н̾] , распѧ́тїе бо претерпѣ́въ , и҆ погребе́нїю предаде́сѧ , ꙗ҆́кѡ са́мъ восхотѣ̀ , и҆ воскр҃съ и҆з̾ ме́ртвыхъ , спасе́ мѧ блꙋдѧ́щаго человѣ́ка .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Хрⷭ҇то́съ сп҃съ на́шъ пригво́ждьсѧ на крⷭ҇тѣ̀ , є҆́же на ны̀ рꙋкописа́нїе растерза̀ , и҆ сме́рти держа́вꙋ оу҆праздни́лъ є҆́сть , покланѧ́емсѧ тридне́вномꙋ є҆гѡ̀ воста́нїю [покло́н̾] .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Со а҆рха́нг҃лы воспое́мъ хрⷭ҇то́во воскрⷭ҇нїе , то́й бо є҆́сть и҆зба́витель , и҆ сп҃съ дш҃а́мъ на́шимъ . во сла́вѣ стра́шнѣй , и҆ крѣ́пцѣй си́лѣ , па́ки грѧде́тъ сꙋди́ти ми́рꙋ , є҆го́же созда̀ .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Тебѐ распе́ньшагосѧ , и҆ погребе́на бы́вша , а҆́нг҃лъ проповѣ́да влⷣкꙋ , и҆ гл҃аше жена́мъ , прїиди́те и҆ ви́дите и҆дѣ́же лежа̀ гдⷭ҇ь , воскр҃се бо ꙗ҆́коже речѐ ꙗ҆́кѡ всеси́ленъ . тѣ́мжетисѧ поклонѧ́емъ [покло́н̾] , є҆ди́номꙋ без̾сме́ртномꙋ , живода́вче хрⷭ҇тѐ поми́лꙋй на́съ . 
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Крⷭ҇то́мъ свои́мъ оу҆праздни́лъ є҆сѝ , є҆́же ѿ́древа клѧ́твꙋ . погребе́нїемъ же свои́мъ оу҆мертви́лъ є҆сѝ сме́рти держа́вꙋ . воста́нїемъ же свои́мъ просвѣти́лъ є҆сѝ ро́дъ чл҃ческїи . сегѡ̀ ра́ди вопїе́мъ ти , бл҃года́телю хрⷭ҇тѐ бж҃е на́шъ сла́ва тебѣ̀ . ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Ѿверзо́шатисѧ гдⷭ҇и стра́хомъ врата̀ сме́ртнаѧ , вра́тницы же а҆́довы , ви́дѣвше тѧ̀ оу҆жасо́шасѧ . врата́ бо мѣ́днаѧ сотрѐ , и҆ вереѝ желѣ́зныѧ сокрꙋшѝ , и҆ и҆зведе́ ны ѿ тмы̀ и҆ сѣ́ни сме́ртныѧ , и҆ оу҆́зы на́ша растерза̀ .
 сла́ва . Спасе́нꙋю пѣ́снь пою́ще , и҆з̾ оу҆́стъ воз̾сыла́емъ , прїидѣ́те всѝ въ до́мъ гдⷭ҇нь , припа́даемъ гл҃юще , и҆́же на́ древѣ распны́исѧ , и҆ и҆з̾ ме́ртвыхъ воскр҃сы́и , сы́и в̾ нѣ́дрѣхъ ѻ҆́ч҃ихъ , ѡ҆чи́сти грѣхѝ на́ша .
 и҆ нн҃ѣ , боⷢ҇ . Пре́йде сѣ́нь зако́ннаѧ , бл҃года́ти прише́дши , ꙗ҆́коже бо кꙋпина̀ не с̾гара́ше , распала́ющисѧ . та́кѡ и҆ дв҃аѧ родила̀ є҆́сть , и҆ дв҃ою пребы́сть . в̾мѣ́стѡ столпа̀ ѻ҆́гненнагѡ , пра́ведное возсїѧ̀ сл҃нце . в̾мѣ́стѡ мѡѷсе́ѧ хрⷭ҇то́съ , во спасе́нїе дш҃а́мъ на́шимъ .
 вы́ходъ , с̾ є҆ѵⷢ҇а́лїемъ : свѣ́тѣ ти́хїи . проки́менъ , ѱл҃о́мъ дв҃довъ . кто̀ бг҃ъ ве́лїи ꙗ҆́кѡ бг҃ъ на́шъ , ты̀ є҆сѝ бг҃ъ творѧ́и чꙋдеса̀ . сти́хъ : показа́лъ є҆сѝ въ лю́дехъ си́лꙋ твою̀ . сти́хъ : и҆ рѣ́хъ ны́нѣ нача́хъ , сѝ и҆змѣ́на десни́ца вы́шнѧгѡ . сти́хъ : помѧнꙋ́хъ дѣ́ла гдⷭ҇нѧ , ꙗ҆́кѡ помѧнꙋ̀ ѿ зача́ла чꙋдеса̀ твоѧ̀ . та́же , кто̀ бг҃ъ ве́лїи ꙗ҆́кѡ бг҃ъ на́шъ , ты̀ є҆сѝ бг҃ъ творѧ́и чꙋдеса̀ .
 и҆ а҆́бїе гл҃етъ і҆єре́й : и҆ ѡ҆сподо́битисѧ на́мъ досто́йнѡ послꙋ́шати . премꙋ́дрость , про́сти оу҆слы́шимъ ст҃а́гѡ є҆ѵⷢ҇а́лїѧ . є҆ѵⷢ҇а́лїе , ѿ і҆ѡа́нна . заⷱ҇ , ѯ҃є . посе́мъ , є҆ктенїѧ̀ : рце́мъ всѝ . та́же , сподо́би гдⷭ҇и в̾ ве́черъ се́й . та́же , є҆ктенїѧ̀ : и҆спо́лнимъ вече́рнїѧ моли́твы .
 На стихо́внѣ , стихѣ́ра . гла́съ , в҃ . Воскрⷭ҇нїе твоѐ хрⷭ҇тѐ сп҃се , всю̀ просвѣтѝ вселе́ннꙋю , и҆ призва̀ своѐ созда́нїе , всеси́льне гдⷭ҇и сла́ва тебѣ̀ .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 та́же , дїа́конъ : премꙋ́дрость . мы́ же пое́мъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́же : И҆гро́бнымъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ . та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́же ѿвѣща́емъ : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , покланѧ́емсѧ тридне́вномꙋ є҆гѡ̀ воскрⷭ҇нїю [покло́н̾] .
 Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , гⷤ .
 Гдⷭ҇и поми́лꙋй , три́жды .
 
 ПА́ВЕЧЕРНИЦУ ЖЕ , ПОЕ́МЪ ВО ВСЮ̀
 седми́цꙋ свѣ́тлꙋю , си́це . наче́ншꙋ і҆єре́ю : Бл҃гослове́нъ бг҃ъ на́шъ . и҆ мы̀ пое́мъ : Хрⷭ҇то́съ воскре́се и҆з̾ ме́ртвыхъ , сме́ртїю на сме́рть настꙋпѝ , и҆ гро́бнымъ живо́тъ дарова̀ , гⷤ .
 Воскрⷭ҇нїе хрⷭ҇то́во ви́дѣвше , поклони́мсѧ ст҃о́мꙋ гдⷭ҇ꙋ і҆с҃ꙋ , є҆ди́номꙋ без̾грѣ́шномꙋ [покло́н̾] , крⷭ҇тꙋ̀ твоемꙋ̀ поклонѧ́емсѧ хрⷭ҇тѐ , и҆ ст҃о́е воскрⷭ҇нїе твоѐ пое́мъ и҆ сла́вимъ [покло́н̾] . ты́ бо є҆сѝ бг҃ъ на́шъ , ра́зве бо тебѐ и҆но́го незна́емъ , и҆́мѧ твоѐ нарица́емъ . прїиди́те всѝ вѣ́рнїи , поклони́мсѧ ст҃о́мꙋ хрⷭ҇то́вꙋ воскрⷭ҇нїю [покло́н̾] , се́бо прїи́де крⷭ҇та̀ ра́ди ра́дость всемꙋ̀ ми́рꙋ , всегда̀ бл҃гослови́мъ гдⷭ҇а , и҆ пое́мъ воскрⷭ҇нїе є҆гѡ̀ , распѧ́тїе бо претерпѣ̀ , и҆ сме́ртїю сме́рть разрꙋшѝ . три́жды .
 Предвари́ша оу҆́тро , ꙗ҆́же съ мр҃і́ею , и҆ ѡ҆брѣто́ша ка́мень ѿвале́нъ ѿ́ гроба , слы́шахꙋ ѿ а҆́нг҃ла , и҆́же во́ свѣтѣ присносꙋ́щнѣмъ сꙋ́щагѡ , съ ме́ртвыми не и҆щи́те ꙗ҆́кѡ человѣ́ка . ви́дите гро́бныѧ пелены̀ , тецы́те и҆ ми́рꙋ проповѣ́дите , ꙗ҆́кѡ воста̀ гдⷭ҇ь оу҆мертви́выи сме́рть , ꙗ҆́кѡ то́й є҆́сть сн҃ъ бж҃їи , спаса́ѧи ро́дъ чл҃ческїи .
 А҆́ще и҆ во́ гробъ сни́де без̾сме́ртне , но а҆́довꙋ разрꙋши́лъ є҆сѝ си́лꙋ , и҆ воскр҃се ꙗ҆́кѡ побѣди́тель хрⷭ҇тѐ бж҃е , жена́мъ мѷрѡно́сицамъ ра́дость провѣща́въ , и҆ свои́мъ а҆пⷭ҇лѡмъ ми́ръ дарова̀ , и҆́же па́дшимъ подаѧ̀ воскрⷭ҇нїе .
 Во́ гробѣ с̾ пло́тїю , во а҆́дѣ же съ дꙋше́ю ꙗ҆́кѡ бг҃ъ , в̾ раи́ же с̾ разбо́йникомъ , и҆ на прⷭ҇то́лѣ бѣ́ѧше хрⷭ҇тѐ , со ѻ҆ц҃е́мъ и҆ дꙋ́хомъ , всѧ̀ и҆сполнѧ́ѧ неѡ҆пи́санныи .
 сла́ва . Ꙗ҆́кѡ живоно́сецъ , ꙗ҆́кѡ раѧ̀ ѕѣлѡ̀ краснѣ́йшїи вои́стинꙋ , и҆ всѧ́когѡ черто́га ца́рска , ꙗ҆ви́сѧ свѣтлѣ́йши хрⷭ҇тѐ гро́бъ тво́й , и҆сто́чникъ на́шемꙋ воскрⷭ҇нїю .
 и҆ ны́нѣ . Вы́шнѧгѡ ѡ҆сщ҃е́ннѡ бж҃їе вселе́нїе ра́дꙋисѧ , тобо́ю бо даде́сѧ ра́дость бцⷣе вопїю́щимъ тѝ , бл҃гослове́на ты̀ в̾ жена́хъ пренепоро́чнаѧ влⷣчце .
 Гдⷭ҇и поми́лꙋй , м҃ . сла́ва , и҆ нн҃ѣ . Чтⷭ҇нѣ́йшꙋю херꙋви́мъ , и҆ сла́внѣйшꙋю вои́стинꙋ серафи́мъ , без̾и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ̀ велича́емъ . и҆́менемъ гдⷭ҇нимъ бл҃гословѝ ѻ҆́ч҃е . і҆єре́й : За мл҃твъ ст҃ы́хъ ѻ҆ц҃ъ на́шихъ . та́же : Сла́ва , и҆ ны́нѣ . гдⷭ҇и поми́лꙋй , вⷤ . гдⷭ҇и поми́лꙋй . и҆ ѿпꙋ́стъ , и҆ проще́нїе , и҆ є҆ктенїѧ̀ . Та́коже пое́тсѧ и҆ за полꙋ́нощницꙋ , во всю̀ свѣ́тлꙋю седми́цꙋ .
 Въ понедѣ́льникъ свѣ́тлыѧ нлⷣи , на оу҆́трени , пре́же нача́ла , вжига́етъ , свѣщѝ и҆ кади́ла параєклисїа́рхъ . та́же , і҆єре́й ста́въ пред̾ ст҃о́ю трапе́зою с̾ кади́ломъ кадѧ̀ крⷭ҇тоѡ҆бра́знѡ , и҆ глаго́летъ : Блгⷭ҇ве́нъ бг҃ъ на́шъ . мы́ же : а҆ми́нь . та́же , і҆єре́й пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 и҆ про́чее , со стихѝ , ꙗ҆́коже пи́сано в̾ нлⷣю на вече́рни . та́же , є҆ктенїѧ̀ вели́каѧ .
 И҆ по воз̾гла́сѣ начина́етъ і҆єре́й , і҆рмо́съ . воскрⷭ҇нїѧ дн҃ь . и҆ пое́мъ кано́нъ . І҆рмо́съ , по вⷤ . тропари́ же , на в҃і . послѣди́ же , катава́сїѧ , і҆рмо́съ , ѻ҆́ба ли́ка вкꙋ́пѣ . По г҃ , пѣ́сни , ѵ҆пакой : Предвари́ша оу҆́тро . По ѕ҃ , пѣ́сни , конда́къ : А҆́ще и҆ во́ гробъ сни́де . и҆ и҆́косъ . та́же , Воскрⷭ҇нїе хрⷭ҇то́во , гⷤ . Воскр҃съ і҆с҃ъ , гⷤ .
 По ѳ҃ , пѣ́сни , свѣти́ленъ , гⷤ . та́же , хвали́те гдⷭ҇а с̾ нб҃съ . На хвали́тѣхъ . стⷯры , воскрⷭ҇ны . Гла́съ , в҃ . Хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . Всѧ́ко дыха́нїе и҆ всѧ̀ тва́рь , тебѐ сла́витъ гдⷭ҇и , ꙗ҆́кѡ крⷭ҇то́мъ сме́рть оу҆праздни́лъ є҆сѝ . да пока́жеши лю́демъ , є҆́же и҆з̾ ме́ртвыхъ твоѐ воскрⷭ҇нїе . ꙗ҆́кѡ є҆ди́нъ чл҃колю́бецъ .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Да рекꙋ́тъ і҆ꙋде́е , ка́кѡ во́ини погꙋби́ша стрегꙋ́щїи цр҃ѧ ; почто́ бо ка́мень несохранѝ , ка́менѧ жи́зни ; и҆лѝ погребе́наго дадѧ́тъ ; и҆лѝ воскрⷭ҇шемꙋ да покло́нѧтсѧ , гл҃юще с̾ на́ми , сла́ва мно́жествꙋ щедро́тъ твои́хъ , сп҃се на́шъ сла́ва тебѣ̀ .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Ра́дꙋйтесѧ лю́дїе и҆ весели́тесѧ , а҆́нг҃лъ бо сѣдѧ́и на ка́мени гро́бнѣмъ , то́й на́мъ бл҃говѣстѝ ре́къ , хрⷭ҇то́съ воскр҃се и҆з̾ ме́ртвыхъ , сп҃съ ми́рꙋ , и҆ и҆спо́лни всѧ́ческаѧ бл҃гоꙋха́нїѧ . ра́дꙋйтесѧ лю́дїе и҆ весели́тесѧ .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . А҆́нг҃лъ оу҆́бѡ є҆́же ра́дꙋисѧ , пре́же зача́тїѧ твоегѡ̀ гдⷭ҇и , бл҃года́тнѣй принесѐ . а҆́нг҃лъ же въ твоѐ воскрⷭ҇нїе , сла́внагѡ гро́ба твоегѡ̀ ка́мень ѿвалѝ . ѻ҆́въ оу҆́бѡ въ печа́ли мѣ́сто весе́лїѧ ѻ҆́бразы возвѣща́ѧ . се́й же в̾ сме́рти мѣ́сто , влⷣкꙋ жизнода́вца проповѣ́да на́мъ . тѣ́мже вопїе́мъ ти , бл҃года́телю всѣ́хъ гдⷭ҇и сла́ва тебѣ̀ .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 посе́мъ : є҆ктенїѧ̀ : поми́лꙋй на́съ бж҃е . і҆єре́й , воз̾гла́съ . та́же : и҆спо́лнимъ заꙋ́треннїѧ мл҃твꙋ . и҆ по воз̾гла́сѣ : сы́и бл҃гослове́нъ . и҆ мы̀ : а҆ми́нь . оу҆твердѝ бж҃е вѣ́рꙋ хрⷭ҇тїа́нскꙋю .
 та́же , дїа́конъ : Премꙋ́дрость . мы́ же : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́же : И҆гро́бнымъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ .
 та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́же : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , покланѧ́емсѧ тридне́вномꙋ є҆гѡ̀ воскрⷭ҇нїю [покло́нъ] .
 та́же , а҃ й ча́съ . ꙗ҆́коже оу҆каза́сѧ в̾ нлⷣю на оу҆́трени . Си́це же быва́етъ , слꙋ́жба оу҆́тренѧѧ во всю̀ седми́цꙋ свѣ́тлꙋю .
 На литꙋргі́и , а҆нтифо́ны . и҆ є҆ли́цы во хрⷭ҇та̀ крⷭ҇ти́стесѧ , па́сцѣ непремѣ́ннѡ , ꙗ҆́коже оу҆ка́зано в̾ нлⷣю па́схи .
 проки́менъ , ѱало́мъ дв҃довъ . во всю̀ зе́млю и҆зыдо́ша вѣща́нїе и҆́хъ , и҆ в̾ концы̀ вселе́нныѧ гл҃ы и҆́хъ . сти́хъ : нб҃са̀ повѣ́даютъ сла́вꙋ бж҃їю , творе́нїе же рꙋ́кꙋ є҆гѡ̀ воз̾вѣща́етъ тве́рдь .
 а҆пⷭ҇лъ , въ дѣѧ́нїихъ . зача́ло , в҃ . а҆ллилꙋ́їѧ . и҆сповѣ́дѧтъ нб҃са̀ чꙋдеса̀ твоѧ̀ гдⷭ҇и . сти́хъ : бг҃ъ прославлѧ́емь въ совѣ́тѣхъ ст҃ы́хъ . є҆ѵⷢ҇а́лїе , ѿ і҆ѡа́нна . зача́ло , в҃ . прича́стенъ . тѣ́ло хрⷭ҇то́во . и҆ вхо́димъ въ трапе́зꙋ .
 А҆́ще ли неприлꙋчи́тсѧ бы́ти литꙋргі́и , часы̀ пое́мъ па́сцѣ по ѡ҆бы́чаю . Бл҃же́нна ѿ кано́на па́сцѣ пѣ́снь , а҃ ѧ , на и҃ . А҆пⷭ҇лъ , и҆ є҆ѵⷢ҇а́лїе , вышепи́саннѡ . По ѻ҆сла́би конда́къ , па́сцѣ . и҆ про́чаѧ ꙗ҆́коже оу҆каза́сѧ в̾ недѣ́лю па́схи .


 ВО ВТО́РНИКЪ СВѢ́ТЛЫѦ НЕДѢ́ЛИ ,
 пра́зднꙋемъ пра́здникъ прест҃ы́ѧ влⷣчцы на́шеѧ бцⷣы , и҆ при́снѡ дв҃ы мр҃і́и ѻ҆диги́трїи . ꙗ҆́же толкꙋ́етсѧ крѣ́пкаѧ помо́щница .
 Въ пнⷣе свѣ́тлыѧ нлⷣи ве́черъ , на ма́лой вече́рни . і҆єре́й : блгⷭ҇ве́нъ бг҃ъ на́шъ . мы́ же : а҆ми́нь . та́же , і҆єре́й : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 сти́хъ , а҃ . Да воскрⷭ҇нетъ бг҃ъ , и҆ разы́дꙋтсѧ вразѝ є҆гѡ̀ . мы́ же : хрⷭ҇то́съ воскр҃се , аⷤ .
 сти́хъ , в҃ . Ꙗ҆́кѡ и҆счеза́етъ ды́мъ да и҆сче́знꙋтъ . мы́ же : хрⷭ҇то́съ воскр҃се , аⷤ .
 сти́хъ , г҃ . Та́кѡ да поги́бнꙋтъ грѣ́шницы ѿ лица̀ бж҃їѧ , а҆ пра́ведницы воз̾веселѧ́тсѧ .
 мы́ же : хрⷭ҇то́съ воскр҃се , аⷤ .
 сти́хъ , д҃ . Се́й дн҃ь и҆́же сотворѝ гдⷭ҇ь , воз̾ра́дꙋемсѧ и҆ воз̾весели́мсѧ во́нь .
 мы́ же : хрⷭ҇то́съ воскр҃се , аⷤ .
 сла́ва . мы́ же : хрⷭ҇то́съ воскр҃се , аⷤ .
 и҆ ны́нѣ . мы́ же : хрⷭ҇то́съ воскр҃се , аⷤ .
 і҆єре́й пое́тъ : Хрⷭ҇то́съ воскр҃се и҆з̾ ме́ртвыхъ , сме́ртїю на сме́рть настꙋпѝ .
 мы́ же : и҆ гро́бнымъ живо́тъ дарова̀ . та́же , є҆ктенїѧ̀ вели́каѧ . по а҆ми́нѣ . гдⷭ҇и возва́хъ . без̾пѣ́нїѧ , на́ гдⷭ҇и возва́хъ , стⷯры , бцⷣѣ , на д҃ . гла́съ , а҃ . Оу҆бл҃жа́емъ тѧ ро́ди всѝ дв҃о чи́стаѧ бг҃оневѣ́стнаѧ . є҆ди́на бо ты̀ въ жена́хъ бг҃оꙋкра́шена ꙗ҆ви́сѧ цр҃кви цр҃ѧ нбⷭ҇наго , преꙋкра́шена дх҃омъ ст҃ы́мъ . невмѣсти́мыи бо и҆ неприкоснове́нныи , во́ чревѣ твое́мъ написа́етсѧ пло́тїю . и҆ носи́мыи на херꙋви́мѣхъ стра́шнѡ , ѿ сосцꙋ̀ твое́ю живото́чною пита́етсѧ , ꙗ҆́кѡ ѻ҆троча̀ новоѧвле́ннѡ . бг҃ъ бо сы́и сподо́бисѧ за милосе́рдїе , соверше́но воѡбрази́тисѧ тобо́ю въ чл҃чество . и҆ пода́ти є҆мꙋ̀ бжⷭ҇тва̀ достоѧ́нїе . є҆го́же ꙗ҆́кѡ сн҃а своегѡ̀ и҆ гдⷭ҇а , мт҃рьнимъ присвое́нїемъ бл҃гопослꙋшли́ва и҆мꙋ́щи , непреста́й прⷭ҇нѡ молѧ́щи прилѣ́жнѡ , да спасе́тъ дш҃а на́ша . два́жды . Въ ржⷭ҇тво̀ твоѐ прест҃а́ѧ бцⷣе дв҃о , нача́ша сбыва́тисѧ бг҃огла́сныхъ мꙋ́жъ пррⷪ҇чествїѧ . дв҃дъ бо тво́й пра́ѻ҆ц҃ъ ски́нїю тѧ наречѐ ст҃ы́ни . процвѣте́ же же́злъ і҆єссе́ѡвъ , по и҆са́їи . гора́ же ꙗ҆ви́сѧ мы́сленаѧ , по данїи́лꙋ . две́рь же тѧ ви́дѧше свѣтови́днꙋю , і҆єзекі́иль . и҆з̾ неѧ́же восїѧ̀ на́мъ пра́ведное сл҃нце хрⷭ҇то́съ , и҆мѣ́ѧи ве́лїю млⷭ҇ть . Въ дѣви́ческое торжество̀ , дне́сь бра́тїе да взыгра́етсѧ тва́рь , и҆ да ликоствꙋ́етъ чл҃чество . созва́ бо ны ст҃а́ѧ бцⷣа , нескве́рныи сосꙋ́дъ дв҃ьства . слове́сныи втора́гѡ а҆да́ма ра́й . хра́мъ соедине́нїѧ є҆стествꙋ̀ . торжество̀ спасе́нагѡ совокꙋпле́нїѧ . черто́гъ , въ не́мже сло́во оу҆невѣ́сти пло́ть . пои́стинѣ ле́гкїи ѻ҆́блакъ , и҆́же над̾ херꙋви́мы сꙋ́щаго с̾ пло́тїю поне́сши . тоѧ̀ моли́твами хрⷭ҇тѐ бж҃е на́шъ , спасѝ дш҃а на́ша . сла́ва , и҆ ны́нѣ . гла́съ , є҃ . Бг҃олѣ́пнꙋю и҆ всечестнꙋ́ю дв҃ꙋ почте́мъ , пречестнѣ́йшꙋ херꙋви́мъ . содѣ́тель бо всѣ́хъ вочл҃читисѧ восхотѣ́въ , в̾ не́й всели́сѧ неи҆з̾рече́ннѡ . Ѽ стра́нныхъ веще́й , и҆ пресла́вныхъ та́инъ . кто̀ не оу҆диви́тсѧ ѡ҆ се́мъ , ꙗ҆́кѡ бг҃ъ чл҃къ бы́сть , и҆ смꙋще́нїѧ в̾ не́мъ небы́сть . є҆стества̀ две́ри ѿве́рзе , и҆ скве́рны в̾ не́й не ѡ҆ста́ви . ꙗ҆́коже проро́къ гл҃аше , человѣ́къ и҆́ми непро́йдетъ никогда́же . но то́кмѡ є҆ди́нъ гдⷭ҇ь бг҃ъ і҆и҃левъ , и҆мѣ́ѧи при́снѡ бога́тꙋю млⷭ҇ть .
 та́же , свѣ́те ти́хїи , без̾ пѣ́нїѧ . проки́менъ , ѱл҃о́мъ дв҃довъ . бг҃ъ на́шъ на́ нб҃си и҆ на землѝ , всѧ̀ є҆ли́ка восхотѣ̀ и҆ сотворѝ . сти́хъ : во и҆схо́дѣ і҆и҃левѣ ѿ є҆гѵ́пта до́мꙋ і҆а́кѡвлѧ , и҆з̾ люді́й ва́рваръ , бы́сть і҆ꙋде́ѧ ст҃ы́нѧ є҆гѡ̀ .
 та́же , сподо́би гдⷭ҇и в̾ ве́черъ .
 На стихо́внѣ , стихѣ́ры . гла́съ , в҃ . Ки́ми хꙋды́ми оу҆стна́ми оу҆бл҃жи́мъ бцⷣꙋ . честнѣ́йшꙋю тва́ри , ст҃ѣ́йшꙋ сꙋ́щꙋ херꙋви́мъ и҆ всѣ́хъ а҆́нг҃лъ . прⷭ҇то́лъ цр҃е́въ непоколѣби́мыи . до́мъ , в̾ не́мже всели́сѧ вы́шнїи . спасе́нїе ми́рꙋ , бж҃їе ѡ҆сщ҃е́нїе . подаю́щꙋ вѣ́рнымъ , в̾ бжⷭ҇твенѣй па́мѧти є҆ѧ̀ бога́тнѡ , ве́лїю ми́лость .
 сти́хъ : слы́ши дщѝ и҆ ви́ждь ,꙳ и҆ приклонѝ оу҆́хо твоѐ . Ра́дꙋисѧ бцⷣе прⷭ҇та́ѧ дв҃о . превѣ́чныи бо є҆диноро́дныи сн҃ъ ѻ҆ч҃ь , в̾ послѣ́днѧѧ и҆з̾ тебѐ є҆диноча́дъ . не ѿ́мꙋжа , но ѿ ст҃а́гѡ дх҃а роди́сѧ , во двою̀ є҆стествꙋ̀ то́й са́мыи сн҃ъ . ѻ҆́во оу҆́бѡ сы́и ѿ ѻ҆ц҃а , соверше́нъ бг҃ъ . ѻ҆́ч҃а же є҆стества̀ не ѡ҆скꙋ́дно в̾ себѣ̀ носѧ̀ сво́йство . ѻ҆́во же оу҆́бѡ бы́въ и҆з̾ тебѐ соверше́нъ чл҃къ , чл҃ческагѡ сꙋщества̀ цѣ́ла воспрїи́мъ , ꙗ҆́кѡ милосе́рдъ зна́менїѧ . тѣ́мже двѣма̀ є҆стество́ма є҆гѡ̀ , и҆ дѣ́тельма є҆сте́ственыма и҆ хотѣ́нїемъ сказꙋ́етсѧ . слове́снагѡ бо є҆стества̀ сїѧ̀ сво́йства . и҆ противле́нїѧ зако́ннагѡ ѿрица́ющесѧ , правовѣ́рнѡ проповѣ́даемъ , є҆ди́ного того̀ самого̀ сн҃а хрⷭ҇та̀ и҆ гдⷭ҇а . того̀ оу҆́бѡ молѝ бл҃гослове́наѧ мр҃і́е , оу҆пова́нїе спасе́нїѧ на́шегѡ , да спасе́тъ дш҃а на́ша .
 сти́хъ : лицꙋ̀ твоемꙋ̀ помо́лѧтсѧ ,꙳ бога́тїи лю́дьстїи . Сꙋ́щаго со ѻ҆ц҃е́мъ , и҆ с̾ прⷭ҇носꙋ́щнаго ржⷭ҇тва̀ сн҃а є҆диноча́даго , ро́ждьшасѧ па́ки и҆з̾ тебѐ браконеи҆скꙋ́снѡ , и҆сповѣ́даемъ прⷭ҇нѡ дв҃о . непремѣ́ньша непрело́жша своегѡ̀ без̾стра́стнагѡ бжⷭ҇тва̀ . смотрели́внѣ же и҆ бжⷭ҇твенѣ чл҃чество оу҆сво́ивша . є҆ди́ного того̀ самого̀ вкꙋпосꙋ́щественѣ проше́дша не неподо́бна на́мъ . ꙗ҆́коже неи҆зрече́ннѡ содѣ́лавъ соедине́нїе , ра́звѣ преложе́нїѧ и҆ смѣше́нїѧ . и҆́же оу҆́бѡ бжⷭ҇твенаѧ дѣ́ѧ ꙗ҆́кѡ бг҃ъ , то́й са́мъ и҆ чл҃ческаѧ пострада̀ ꙗ҆́кѡ чл҃къ . нбⷭ҇нꙋю на́мъ ѡ҆бнови́въ жи́знь . к̾ немꙋ́же бг҃облаже́ннаѧ , бꙋ́ди на́шимъ прегрѣше́нїемъ мно́гимъ проще́нїе и҆ ѿпꙋще́нїе . мт҃и бо вои́стинꙋ ꙗ҆ви́сѧ бж҃їѧ , смирѧ́ющагѡ всѧ́ческаѧ .
 сла́ва . гла́съ , г҃ . Две́ри оу҆́бѡ дв҃ьства , вопло́щьсѧ не ѿве́рзлъ є҆сѝ гдⷭ҇и . гро́бныхъ же печа́тей воскр҃съ ѿ́ гроба неразрꙋшѝ . бг҃ъ бо є҆сѝ и҆́стиненъ , а҆́ще и҆ є҆стество̀ чл҃ческое воспрїѧ́тъ , бы́въ по на́съ . тѣ́мъ ти вопїе́мъ . распны́исѧ и҆ погребы́исѧ и҆ воскр҃съ , гдⷭ҇и сла́ва тебѣ̀ .
 и҆ нн҃ѣ . гла́съ , є҃ . Воскрⷭ҇нїѧ де́нь , просвѣти́мсѧ торжество́мъ , и҆ дрꙋ́гъ дрꙋ́га прїи́мемъ , и҆ рце́мъ бра́тїе , и҆ ненави́дѧщимъ на́съ , прости́мъ всѧ̀ воскрⷭ҇нїемъ , и҆ та́кѡ возопїе́мъ , хрⷭ҇то́съ воскр҃се и҆з̾ ме́ртвыхъ , сме́ртїю сме́рть попра́въ , и҆ сꙋ́щимъ во гробѣ́хъ живо́тъ дарова̀ .
 Хрⷭ҇то́съ воскр҃се и҆з̾ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , гⷤ .
 тропарѝ , бцⷣѣ . сла́ва . Къ бцⷣѣ прилѣ́жнѡ ны́нѣ притеце́мъ грѣ́шнїи , со смире́нїемъ припа́дающе и҆ покаѧ́нїемъ , вопїю́ще и҆з̾ глꙋбины̀ дш҃е́вныѧ , влⷣчце помозѝ млрⷭ҇довавши на ны̀ , потщи́сѧ ꙗ҆́кѡ и҆згиба́емъ ѿ мно́жества грѣхо́въ , не ѿвратѝ ра́бъ свои́хъ то́щъ , тебе́ бо є҆ди́нꙋ помо́щницꙋ и҆́мамы . и҆ ны́нѣ . Не оу҆молчи́мъ никогда́же бцⷣѣ си́лы твоѧ̀ гл҃юще , мы̀ оу҆́бѡ недосто́йнїи . а҆́ще не бы̀ ты̀ пред̾стоѧ́ла молѧ́щисѧ за ны̀ , кто́ бы на́съ и҆зба́вилъ ѿ толи́кихъ бѣ́дъ ; кто́ ли бы на́съ сохрани́лъ и҆ до ны́нѣ свобѡ́дны ; не ѿстꙋ́пимъ ѿ тебѐ влⷣчце , своѧ̀ рабы̀ на́съ спаса́й ѿ всѧ́кїѧ бѣды̀ , є҆ди́на бл҃гослове́наѧ .
 та́же , є҆ктенїѧ̀ ма́лаѧ . та́же , дїа́конъ : премꙋ́дрость . мы́ же пое́мъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й : Хрⷭ҇то́съ воскр҃се и҆з̾ ме́ртвыхъ , сме́ртїю на сме́рть настꙋпѝ . мы́ же : И҆ гро́бнымъ живо́тъ дарова̀ . и҆ ѿпꙋ́стъ .
 На вели́цѣй вече́рни , по внегда̀ покади́ти і҆єре́ю , и҆ по є҆́же рещѝ є҆мꙋ̀ . Сла́ва ст҃ѣ́й и҆ є҆диносꙋ́щнѣй . мы́ же : а҆ми́нь . та́же , і҆єре́й пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 и҆ про́чее , со стихѝ , ꙗ҆́коже пи́сано в̾ нлⷣю на вече́рни . та́же , є҆ктенїѧ̀ вели́каѧ .
 На гдⷭ҇и возва́хъ , стⷯры , на́ і҃ . воскрⷭ҇ны , на д҃ . и҆ бцⷣѣ , на ѕ҃ . стихѣ́ры , воскрⷭ҇ны , гла́съ , г҃ . Твои́мъ крⷭ҇то́мъ хрⷭ҇тѐ сп҃се , сме́рти держа́ва разрꙋши́сѧ , и҆ дїа́волѧ ле́сть оу҆праздни́сѧ . ро́дъ же чл҃ческїи вѣ́рою спаса́емь , пѣ́снь ти всегда̀ прино́ситъ . Просвѣти́шасѧ всѧ́ческаѧ , воскрⷭ҇нїемъ твои́мъ гдⷭ҇и , и҆ ра́й па́ки ѿве́рзесѧ . всѧ́ же тва́рь восхвалѧ́ющи тѧ , пѣ́снь ти всегда̀ прино́ситъ . Сла́влю ѻ҆ц҃а и҆ сн҃а си́лꙋ , и҆ ст҃а́гѡ дх҃а пою̀ влады́чество , нераздѣ́льно и҆ несозда́нно бжⷭ҇тво̀ , трⷪ҇цꙋ є҆диносꙋ́щнꙋю , црⷭ҇твꙋющꙋю во́ вѣки вѣкѡ́мъ . Крⷭ҇тꙋ̀ твоемꙋ̀ чⷭ҇тно́мꙋ поклонѧ́емсѧ хрⷭ҇тѐ [покло́н̾] , и҆ воскрⷭ҇нїе твоѐ пое́мъ и҆ сла́вимъ . ра́ною бо твое́ю мы̀ всѝ и҆сцѣлѣ́хомъ . И҆́ны стихѣ́ры , бцⷣѣ . гла́съ , ѕ҃ . Досто́йнѡ є҆́сть ꙗ҆́кѡ вои́стинꙋ блажи́ти тѧ бцⷣе . въ твое́ бо пречⷭ҇таѧ всели́всѧ чре́во всѣ́хъ содѣ́тель , бы́сть пло́ть непревра́щь є҆стества̀ . ни привидѣ́нїемъ смотре́нїѧ . но и҆з̾ тебѐ зача́тсѧ прїе́мъ сло́во бж҃їе ѡ҆дш҃евле́нꙋю пло́ть . и҆ в̾ не́мъ є҆́же бы́ти прїѧ́тъ соедини́сѧ по соста́вꙋ . тѣ́мже бл҃гочести́внѡ двѣ̀ є҆стествѣ̀ ꙗ҆влѧ́юще , разли́чїемъ хрⷭ҇та̀ и҆сповѣ́дающе . ни смꙋще́нїѧ бо соедине́нїю наꙋча́емъ , ни раздѣле́нїѧ разли́чїю сотворѧ́емъ . того̀ молѝ чⷭ҇таѧ и҆ прест҃а́ѧ , посла́ти на́мъ ми́ръ и҆ ве́лїю ми́лость . два́жды . Прїиди́те всѝ ꙗ҆зы́цы , гла́сомъ ра́дованїѧ прест҃ꙋ́ю дв҃ꙋ и҆ бцⷣꙋ возвели́чимъ . человѣ́ческаго сꙋ́щества роди́тельницꙋ . неи҆зрече́нныхъ чꙋде́съ содѣ́тельницꙋ . в̾ не́й бо бы́ша но́ва . без̾нача́льныи зачина́етсѧ , сло́во ѡ҆дебелѣва́етъ . и҆ бг҃ъ чл҃къ быва́етъ , да чл҃къ бг҃ъ бꙋ́детъ . несмꙋще́нїемъ є҆стествꙋ̀ , но соедине́нїемъ по соста́вꙋ . и҆схо́дитъ бо є҆ди́нъ ѿ ѻ҆бою̀ проти́вныхъ , во двою̀ соверше́нꙋ є҆стествꙋ̀ . неразли́чнѡ сказа́емъ . рачи́тельнѣ же и҆ дѣ́тельнѣ , по ко́емꙋждо сꙋ́ществꙋ , то́й са́мъ и҆́стинное оу҆вѣрѧ́ѧ спасе́нагѡ смотре́нїѧ хрⷭ҇то́съ бг҃ъ на́шъ . подаѧ́и ми́рꙋ ѡ҆чище́нїе , ми́ръ и҆ ве́лїю млⷭ҇ть . два́жды . Не и҆з̾глаго́лютъ оу҆ста̀ , ни разꙋмѣ́етъ оу҆́мъ , преди́внагѡ ржⷭ҇тва̀ твоегѡ̀ чⷭ҇таѧ . всѣ́хъ бо творе́цъ прⷭ҇нѡ сы́и со ѻ҆ц҃е́мъ , за млрⷭ҇дїе и҆злива́етсѧ . и҆ воплоща́етсѧ во́ чревѣ твое́мъ та́йнѡ . бжⷭ҇твꙋ̀ пло́ть соеди́ньшисѧ . и҆ тою̀ пло́тїю во є҆ди́номъ соста́вѣ , лꙋ́чшемꙋ преѡдолѣ́вшꙋ . ника́коже ꙗ҆́вѣ , ꙗ҆́кѡ в̾веде́нꙋ размѣше́нїю смꙋще́нїе . лѝ смѣше́нїе оу҆ста́внагѡ ра́ди соедине́нїѧ , па́че бо є҆стества̀ бы́вша . є҆ди́нъ и҆ то́йже проше́дъ , бг҃ъ соверше́нъ вкꙋ́пѣ и҆ чл҃къ . ко́егождо сꙋ́щества , сво́йства оу҆вѣрѧ́ѧ та́инство . Ѽ но́вомꙋ чꙋдесѝ . ѽ пресла́вномꙋ ржⷭ҇твꙋ̀ . є҆стества̀ ѡ҆бновлѧ́ютсѧ , бг҃ꙋ ꙗ҆́вльшꙋсѧ на землѝ . того̀ пренепоро́чнаѧ невѣ́сто молѝ непреста́ннѡ , да спасе́тъ дш҃а на́ша . два́жды . сла́ва . гла́съ , є҃ . Є҆ди́нство трисоста́вное , трⷪ҇цꙋ є҆диносꙋ́щнꙋ въ тре́хъ ст҃ы́нѧхъ , во є҆ди́но сходѧ́щꙋсѧ гдⷭ҇ьство сла́вимъ . ст҃ъ , ст҃ъ , ст҃ъ гдⷭ҇ь си́ламъ . є҆ди́нство бо ко́еждо бг҃онача́льныхъ соста́въ проповѣ́даемъ . совокꙋпле́нїемъ же несмѣ́сно пребжⷭ҇твеное , є҆динонача́льное воз̾вѣща́юще бжⷭ҇тво̀ . ни трист҃о́е бо є҆ди́но соста́вно , ни трисꙋ́щественое реко́хомъ сꙋщества̀ . ни стра́сти прилага́емъ , без̾стра́стномꙋ бжⷭ҇твꙋ̀ . но и҆сповѣ́даемъ є҆диноро́днаго сн҃а бг҃а ѿ ѻ҆ц҃а без̾ мт҃ре пре́жде вѣ́къ . и҆ и҆з̾ мт҃ре без̾ ѻ҆ц҃а воплоти́вшасѧ гдⷭ҇а . распе́ньшажесѧ пло́тїю , без̾ стрⷭ҇тна же и҆ стрⷭ҇тна . со́здана и҆ несо́здана . того̀ самого̀ бг҃а вкꙋ́пѣ и҆ чл҃ка . во двою̀ є҆стествꙋ̀ , самовла́стнѡ хотѧ́ща , и҆ дѣ́йствꙋюща ꙗ҆́вѣ , по ѡ҆бѣ́ма є҆гѡ̀ нераздѣ́льныма є҆стество́ма . того̀ молѝ чⷭ҇таѧ и҆ преблаже́ннаѧ , спастѝ дш҃а на́ша .
 и҆ ны́нѣ . гла́съ , г҃ . боⷢ҇ . Ка́кѡ не диви́мсѧ , бг҃омꙋ́жномꙋ твоемꙋ̀ ржⷭ҇твꙋ̀ пречⷭ҇таѧ , и҆скꙋше́нїѧ бо мꙋ́жеска непрїе́мши всенепоро́чнаѧ , родила̀ є҆сѝ без̾ ѻ҆ц҃а сн҃а пло́тїю , и҆́же пре́жде вѣ́къ рожде́ннагѡ ѿ ѻ҆ц҃а без̾ мт҃ре , ника́коже претерпѣ́вша и҆змѣне́нїѧ , ли смѣше́нїѧ , ли раздѣле́нїѧ , но во ѻ҆бою̀ сꙋществꙋ̀ , сво́йство цѣ́ло сохра́ньша . тѣ́мже мт҃и дв҃о влⷣчце , тогѡ̀ молѝ спастѝ дш҃а , и҆́же правосла́внѡ , бцⷣꙋ тѧ̀ и҆сповѣ́дающихъ .
 вы́ходъ : свѣ́тѣ ти́хїи . проки́менъ , ѱало́мъ дв҃довъ . бг҃ъ на́шъ на́ нб҃си и҆ на землѝ , всѧ̀ є҆ли́ка восхотѣ̀ и҆ сотворѝ . сти́хъ : во и҆схо́дѣ і҆и҃левѣ ѿ є҆гѵ́пта до́мꙋ і҆а́кѡвлѧ , и҆з̾ люді́й ва́рваръ , бы́сть і҆ꙋде́ѧ ст҃ы́нѧ є҆гѡ̀ . сти́хъ : мо́ре ви́дѣ и҆ побѣжѐ , і҆ѡрда́нъ возврати́сѧ вспѧ́ть . сти́хъ : что́ ти бы́сть мо́ре да побѣжѐ , и҆ тебѣ̀ і҆ѡрда́не ꙗ҆́кѡ возврати́сѧ вспѧ́ть . та́же , бг҃ъ на́шъ на́ нб҃си и҆ на землѝ , всѧ̀ є҆ли́ка восхотѣ̀ и҆ сотворѝ .
 ѿ бытїѧ̀ , чте́нїе .
 И҆зы́де і҆а́кѡвъ ѿ стꙋденца̀ клѧ́твеннагѡ , и҆ и҆́де въ харра́нь , и҆ ѡ҆брѣ́те мѣ́сто , и҆ ста̀ тꙋ̀ . заше́дшꙋ же сл҃нцꙋ , взѧ́тъ ѿ ка́менїѧ мѣ́ста тогѡ̀ , и҆ положѝ є҆̀ в̾ воз̾гла́вїе себѣ̀ . и҆ спа̀ на мѣ́стѣ то́мъ , и҆ со́нъ ви́дѣ . и҆ сѐ лѣ́ствица оу҆твержена̀ на землѝ , є҆́й же глава̀ досѧза́ше до небесѐ . и҆ а҆́нг҃ли бж҃їи воз̾хожда́хꙋ , и҆ низ̾хожда́хꙋ по не́й . гдⷭ҇ь же оу҆твержа́шесѧ на не́й , и҆ речѐ , а҆́зъ бг҃ъ а҆враа́мѡвъ ѻ҆ц҃а твоегѡ̀ , и҆ бг҃ъ і҆саа́кѡвъ , небо́йсѧ . землѧ̀ на не́й же ты̀ спи́ши , тебѣ̀ да́мъ ю҆̀ , и҆ сѣ́мени твоемꙋ̀ . и҆ бꙋ́детъ сѣ́мѧ твоѐ , ꙗ҆́кѡ пѣсо́къ земны́и , и҆ распространи́тсѧ на́ море , и҆ на ли́вꙋ , на сѣ́веръ , и҆ восто́къ . и҆ бл҃гословѧ́тсѧ ѡ҆ тебѣ̀ всѧ̀ колѣ́на земна́ѧ , и҆ ѡ҆ сѣ́мени твое́мъ . и҆ сѐ а҆́зъ с̾ тобо́ю , сохранѧ́ѧи тѧ̀ на всѧ́комъ пꙋтѝ , а҆́може а҆́ще по́йдеши . и҆ воз̾вращꙋ́ тѧ в̾ зе́млю сїю̀ , ꙗ҆́кѡ не ѡ҆ста́влю тебѐ , до́ндеже сотвори́ти ми всѧ̀ є҆ли́ка гл҃ахъ тѝ . и҆ воста́въ і҆а́кѡвъ ѿ сна̀ своегѡ̀ , и҆ речѐ , ꙗ҆́кѡ є҆́сть гдⷭ҇ь на мѣ́стѣ се́мъ , а҆́зъ же невѣ́дѣхъ . и҆ оу҆боѧ́сѧ , и҆ речѐ , ꙗ҆́кѡ стра́шно мѣ́сто сѐ , нѣ́сть сѐ , но до́мъ бж҃їи , и҆ сі́ѧ врата̀ небе́снаѧ .
 ѿ пррⷪ҇чества і҆єзекі́илева , чте́нїе .
 Бꙋ́детъ ѿ ѻ҆сма́гѡ днѐ и҆ про́чее , сотворѧ́тъ і҆єре́и , на ѻ҆лтарѝ всесожже́нїѧ ва́ша , и҆́же спасе́нїѧ ва́шегѡ , и҆ прїимꙋ̀ вы̀ гл҃етъ гдⷭ҇ь бг҃ъ . и҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ , зрѧ́щихъ на восто́къ , и҆ сїѧ̀ бѧ́хꙋ затворе́на . и҆ речѐ гдⷭ҇ь ко мнѣ̀ , врата̀ сїѧ̀ затворе́на бꙋ́дꙋтъ , и҆ не ѿве́рзꙋтсѧ . и҆ никто́же про́йдетъ сквозѣ̀ и҆́хъ , ꙗ҆́кѡ гдⷭ҇ь бг҃ъ і҆и҃левъ вни́детъ и҆́ми , и҆ бꙋ́дꙋтъ затворе́на . занѐ и҆гꙋ́менъ се́й сѧ́детъ въ ни́хъ снѣ́сти хлѣ́бъ . по пꙋтѝ є҆ла́мскихъ вра́тъ вни́детъ , и҆ по пꙋтѝ є҆гѡ̀ и҆зы́детъ . и҆ введе́ мѧ на пꙋ́ть вра́тъ ст҃ы́хъ , и҆́же к̾ сѣ́верꙋ прѧ́мѡ хра́мꙋ . и҆ ви́дѣхъ , и҆ сѐ и҆спо́лнисѧ сла́вы хра́мъ гдⷭ҇нь .
 ѿ при́тчей , чте́нїе .
 Премꙋ́дрость созда̀ себѣ̀ хра́мъ , и҆ оу҆твердѝ сто́лпъ се́дмь . закла̀ своѧ̀ же́ртвенаѧ , и҆ черпа̀ в̾ ча́ши свое́й вино̀ , и҆ оу҆гото́ва свою̀ трапе́зꙋ . посла̀ своѧ̀ рабы̀ , созыва́ющи съ высо́кимъ проповѣ́данїемъ на ча́шꙋ , гл҃ющи , и҆́же є҆́сть безꙋ́менъ , да оу҆клони́тсѧ ко мнѣ̀ . и҆ тре́бꙋющимъ оу҆ма̀ речѐ , прїиди́те и҆ ꙗ҆ди́те мо́й хлѣ́бъ , и҆ пі́йте вино̀ є҆́же че́рпахъ ва́мъ . ѡ҆ста́вите безꙋ́мїе , и҆ жи́ви бꙋ́дете . взыщи́те премꙋ́дрость , да поживетѐ . и҆спра́вите вѣ́дѣнїи в̾ ра́зꙋмѣ . кажа́и ѕлы́ѧ , прїе́млетъ себѣ̀ без̾че́стїе . ѡ҆блича́ѧи же нечести́ваго порече́тъ себѐ . ѡ҆бличе́нїе бо нечести́вомꙋ мозо́лїе є҆мꙋ̀ . не ѡ҆блича́й ѕлы́хъ , да не воз̾ненави́дѧтъ тебѐ . ѡ҆блича́й премꙋ́дра , и҆ возлю́битъ тѧ . да́й премꙋ́дрꙋ винꙋ̀ , и҆ премꙋ́дрѣе бꙋ́детъ . сказа́й пра́ведномꙋ , и҆ приложи́тъ прїима́ти . зача́ло премꙋ́дрости , стра́хъ гдⷭ҇нь , и҆ свѣ́тъ ст҃ы́хъ , ра́зꙋмъ . а҆ є҆́же разꙋмѣ́ти зако́нъ , по́мысла є҆́сть бл҃га . си́мъ бо ѻ҆́бразомъ поживе́ши мно́гѡ лѣ́тъ , и҆ приложа́т̾тисѧ лѣ́та животꙋ̀ .
 є҆ктенїѧ̀ : рце́мъ всѝ . та́же , сподо́би гдⷭ҇и в̾ ве́чер̾ . є҆ктенїѧ̀ : и҆спо́лнимъ вече́рнїѧ мл҃твы .
 На литі́и , стихѣ́ры . гла́съ , д҃ . Прїиди́те воспое́мъ лю́дїе , прест҃ꙋ́ю дв҃ꙋ чⷭ҇тꙋю . и҆з̾ неѧ́же неи҆зрече́ннѡ про́йде вопло́щшеесѧ сло́во ѻ҆́ч҃ее . зовꙋ́ще и҆ гл҃юще . бл҃гослове́на ты̀ в̾ жена́хъ . и҆ бл҃же́но чре́во вмѣсти́вшее хрⷭ҇та̀ . в̾ того̀ ст҃ꙋ́ю рꙋ́кꙋ дш҃ꙋ преда́вши . моли́сѧ пречⷭ҇таѧ спастѝ дш҃а на́ша . Дв҃дскꙋю пѣ́снь , дне́сь лю́дїе воспое́мъ хрⷭ҇тꙋ̀ бг҃ꙋ . приведꙋ́тсѧ речѐ дв҃ы во слѣ́дъ є҆ѧ̀ , и҆ и҆́скренѧѧ є҆ѧ̀ приведꙋ́тсѧ в̾ весе́лїе и҆ ра́дость . и҆́бо ѿ сѣ́мене дв҃дова , є҆ѧ́же ра́ди мы̀ ѡ҆божи́хомсѧ . в̾ рꙋ́цѣ своегѡ̀ сн҃а и҆ влⷣки , сла́внѡ и҆ па́че сло́ва прелага́етсѧ . ю҆́же ꙗ҆́кѡ мт҃рь бж҃їю воспѣва́юще пое́мъ и҆ гл҃емъ . спасѝ на́съ и҆сповѣ́дающихъ тѧ бцⷣꙋ , ѿ всѧ́кагѡ ѡ҆бстоѧ́нїѧ . и҆ и҆зба́ви ѿ бѣ́дъ дш҃а на́ша .
 гла́съ , г҃ . Ра́дꙋисѧ ст҃а́ѧ дв҃о мт҃и мр҃і́е . и҆з̾ тебе́ бо про́йде вопло́щшеесѧ сопрⷭ҇носꙋ́щное сло́во и҆́стинное ѻ҆́ч҃ее . непревраще́нїѧ бо пострада́въ , ни смѣше́нїѧ , ни примѣне́нїѧ . томꙋ́ же є҆ди́номꙋ сн҃ꙋ и҆ бг҃ꙋ . є҆ди́нагѡ є҆мꙋ̀ сложе́нагѡ сꙋ́щества , всѧ̀ сꙋгꙋ́бо свѣ́даемъ . ржⷭ҇тва̀ и҆ ѻ҆́бразы , и҆ дѣ́тели и҆ хотѣ́нїѧ , и҆ є҆сте́ственыхъ є҆гѡ̀ сво́йствъ сотворе́нїѧ , нераздѣ́льнѡ и҆ несмꙋ́тнѡ . ꙗ҆́кѡ бг҃ъ бжⷭ҇твенаѧ чꙋдотворѧ̀ , и҆ ꙗ҆́кѡ чл҃къ стрⷭ҇ти претерпѣ̀ . соедине́нїе бо не ѿто́ржено , и҆ не рожде́ныхъ , и҆ не є҆диносꙋ́щныхъ , ни є҆ди́нъ же бл҃гочести́выхъ , во є҆ди́но є҆стество̀ безꙋ́мнѣ написа̀ . та́кѡ вѣ́рꙋющїѧ та́кѡ и҆ сла́вѧщїѧ , препѣ́таѧ сохрани́ти на́съ , молѝ сн҃а своего̀ и҆ бг҃а на́шего . сла́ва , и҆ нн҃ѣ . гла́съ , з҃ . Стра́шно и҆ неи҆зрече́нно вои́стинꙋ , є҆́же ѡ҆ тебѣ̀ содѣ́ѧнное та́инство нескве́рнаѧ . сло́во бо всѣ́хъ вино́вно , па́че вины̀ и҆ сло́ва ст҃ы́мъ дх҃омъ вопло́щшеесѧ породѝ . и҆з̾ тебѣ̀ пло́ть заи́мша , во свое́мъ є҆стествѣ̀ непрело́жнѡ пребы́вше . совокꙋ́пльшебосѧ , ѡ҆боесꙋ́щно по соста́вꙋ є҆ди́номꙋ , сꙋгꙋ́бъ є҆стество́ма и҆зы́де ве́сь бг҃ъ , и҆ ве́сь чл҃къ , ѡ҆боѧ̀ всѧ̀ дѣ́йствеными сво́йствы показꙋ́ѧ . пострада́въ на крⷭ҇тѣ̀ пло́тьски , без̾стра́стенъ же пребы́сть то́йже са́мъ бжⷭ҇тво́мъ . и҆ ꙗ҆́кѡ чл҃къ оу҆́мре , и҆ ѡ҆живѐ ꙗ҆́кѡ бг҃ъ тридне́внѡ . держа́вꙋ сме́ртнꙋю разрꙋшѝ , и҆з̾ тлѣ́нїѧ и҆зба́ви чл҃чество . ꙗ҆́кѡ и҆зба́вителѧ и҆ сп҃са ро́дꙋ на́шемꙋ бг҃омт҃и оу҆молѝ , посла́ти на́мъ щедро́тъ свои́хъ , и҆ ве́лїю млⷭ҇ть .
 На стихо́внѣ , стихѣ́ра . гла́съ , г҃ . Стрⷭ҇тїю твое́ю хрⷭ҇тѐ , ѡ҆мрачи́выи сл҃нце , и҆ свѣ́томъ твоегѡ̀ воскрⷭ҇нїѧ , просвѣще́и всѧ́ческаѧ , прїимѝ на́шꙋ вече́рнюю пѣ́снь чл҃колю́бче .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ .
 сла́ва . гла́съ , з҃ . И҆з̾ тебѣ̀ прест҃а́ѧ бцⷣѣ дв҃о , неи҆зрече́ннѡ роди́сѧ хрⷭ҇то́съ бг҃ъ на́шъ . вои́стинꙋ сы́и бг҃ъ превѣ́чныи , и҆ человѣ́къ но́въ . ѻ҆́во оу҆́бѡ сы́и присносꙋ́щенъ , ѻ҆́во же на́съ ра́ди бы́въ . спаса́етъ в̾ себѣ̀ ко́еждо є҆стества̀ сво́йства . ѻ҆́во оу҆́бѡ сїѧ́ѧ чꙋдесы̀ . ѻ҆́во же оу҆вѣрѧ́ѧ стрⷭ҇тьмѝ . тѣ́мже є҆ди́нъ и҆ то́йже оу҆мира́етъ ꙗ҆́кѡ чл҃къ , и҆ ꙗ҆́кѡ бг҃ъ воста́етъ . є҆го́же молѝ чⷭ҇таѧ и҆ браконеи҆скꙋ́снаѧ , спастѝ дш҃а на́ша . и҆ ны́нѣ . гла́съ , є҃ . Воскрⷭ҇нїѧ де́нь , просвѣти́мсѧ торжество́мъ , и҆ дрꙋ́гъ дрꙋ́га прїи́мемъ , и҆ рце́мъ бра́тїе , и҆ ненави́дѧщимъ на́съ , прости́мъ всѧ̀ воскрⷭ҇нїемъ , и҆ та́кѡ возопїе́мъ , хрⷭ҇то́съ воскр҃се и҆з̾ ме́ртвыхъ , сме́ртїю сме́рть попра́въ , и҆ сꙋ́щимъ во гробѣ́хъ живо́тъ дарова̀ . хрⷭ҇то́съ воскр҃се , гⷤ .
 тропарѝ , бцⷣѣ . гла́с̾ , д҃ . Къ бцⷣѣ прилѣ́жнѡ нн҃ѣ притеце́мъ грѣ́шнїи , со смире́нїемъ припа́дающе и҆ покаѧ́нїемъ , вопїю́ще и҆з̾ глꙋбины̀ дш҃е́вныѧ , влⷣчце помозѝ млрⷭ҇довавши на ны̀ , потщи́сѧ ꙗ҆́кѡ и҆згиба́емъ ѿ мно́жества грѣхо́въ , не ѿвратѝ ра́бъ свои́хъ то́щъ , тебе́ бо є҆ди́нꙋ помо́щницꙋ и҆́мамы . два́жды . Не оу҆молчи́мъ никогда́же бцⷣѣ си́лы твоѧ̀ гл҃юще , мы̀ оу҆́бѡ недосто́йнїи . а҆́ще не бы̀ ты̀ пред̾стоѧ́ла молѧ́щисѧ за ны̀ , кто́ бы на́съ и҆зба́вилъ ѿ толи́кихъ бѣ́дъ ; кто́ ли бы на́съ сохрани́лъ и҆ до ны́нѣ свобѡ́дны ; не ѿстꙋ́пимъ ѿ тебѐ влⷣчце , своѧ̀ рабы̀ на́съ спаса́й ѿ всѧ́кїѧ бѣды̀ , є҆ди́на бл҃гослове́наѧ .
 Во вто́рникъ свѣ́тлыѧ нлⷣи , на оу҆́трени , пре́же нача́ла , вжига́етъ , свѣщѝ и҆ кади́ла параєклисїа́рхъ . та́же , і҆єре́й ста́въ пред̾ ст҃о́ю трапе́зою с̾ кади́ломъ кадѧ̀ крⷭ҇тоѡ҆бра́знѡ , и҆ глаго́летъ : Блгⷭ҇ве́нъ бг҃ъ на́шъ . мы́ же : а҆ми́нь . та́же , і҆єре́й : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 сти́хъ , а҃ . Да воскрⷭ҇нетъ бг҃ъ , и҆ разы́дꙋтсѧ вразѝ є҆гѡ̀ . мы́ же : хрⷭ҇то́съ воскр҃се , гⷤ .
 сти́хъ , в҃ . Ꙗ҆́кѡ и҆счеза́етъ ды́мъ да и҆сче́знꙋтъ . мы́ же : хрⷭ҇то́съ воскр҃се , гⷤ .
 сти́хъ , г҃ . Та́кѡ да поги́бнꙋтъ грѣ́шницы ѿ лица̀ бж҃їѧ , а҆ пра́ведницы воз̾веселѧ́тсѧ .
 мы́ же : хрⷭ҇то́съ воскр҃се , гⷤ .
 сти́хъ , д҃ . Се́й дн҃ь и҆́же сотворѝ гдⷭ҇ь , воз̾ра́дꙋемсѧ и҆ воз̾весели́мсѧ во́нь .
 мы́ же : хрⷭ҇то́съ воскр҃се , гⷤ .
 тропарѝ , бцⷣѣ . сла́ва . Къ бцⷣѣ прилѣ́жно ны́нѣ притеце́мъ грѣ́шнїи , со смире́нїемъ припа́дающе и҆ покаѧ́нїемъ , вопїю́ще и҆з̾ глꙋбины̀ дш҃е́вныѧ , влⷣчце помозѝ млрⷭ҇довавши на ны̀ , потщи́сѧ ꙗ҆́кѡ и҆згиба́емъ ѿ мно́жества грѣхо́въ , не ѿвратѝ ра́бъ свои́хъ то́щъ , тебе́ бо є҆ди́нꙋ помо́щницꙋ и҆́мамы . и҆ ны́нѣ . Не оу҆молчи́мъ никогда́же бцⷣѣ си́лы твоѧ̀ гл҃юще , мы̀ оу҆́бѡ недосто́йнїи . а҆́ще не бы̀ ты̀ пред̾стоѧ́ла молѧ́щисѧ за ны̀ , кто́ бы на́съ и҆зба́вилъ ѿ толи́кихъ бѣ́дъ ; кто́ ли бы на́съ сохрани́лъ и҆ до ны́нѣ свобѡ́дны ; не ѿстꙋ́пимъ ѿ тебѐ влⷣчце , своѧ̀ рабы̀ на́съ спаса́й ѿ всѧ́кїѧ бѣды̀ , є҆ди́на бл҃гослове́наѧ . та́же , є҆ктенїѧ̀ вели́каѧ .
 пое́мъ : Хвали́те и҆́мѧ гдⷭ҇не . та́же , припѣ́въ : Досто́йнѡ є҆́сть велича́ти тѧ бцⷣе . чⷭ҇тнѣ́йшꙋю херꙋви́мъ , и҆ славнѣ́йшꙋ без̾ раз̾сꙋжде́нїѧ серафи́мъ . ѱл҃омъ : Помѧнѝ гдⷭ҇и дв҃да .
 сѣда́ленъ . гла́съ , д҃ . Бжⷭ҇твеными зарѧ́ми просвѣтѝ дв҃о пою́щїѧ тѧ . и҆ оу҆мы̀ оу҆твердѝ пренепоро́чнаѧ , крѣ́пкаѧ застꙋ́пнице ми́рꙋ всемꙋ̀ . да торжествꙋ́емъ всѝ любо́вїю почита́юще , тво́й пречⷭ҇тыи ѻ҆́бразъ . и҆ мл҃твами твои́ми спаса́еми ѿ всѧ́кїѧ бѣды̀ . є҆ди́на бл҃гослове́наѧ . двⷤа . сла́ва , и҆ ны́нѣ . Невѣ́сто браконеи҆скꙋ́снаѧ , премꙋ́дрости село̀ показа́сѧ оу҆тро́ба твоѧ̀ , бг҃а сло́ва родила̀ є҆сѝ . ты́ бо є҆ди́на мт҃и бж҃їѧ бл҃ги́мъ хода́тайца ꙗ҆ви́сѧ . всѧ́кихъ страсте́й и҆зба́ви рабы̀ своѧ̀ , непреста́ннѡ воспѣва́ющихъ сла́вꙋ твою̀ .
 степе́нна , д҃ го гла́са . а҆нтиѳо́нъ , а҃ . проки́мен̾ , ѱл҃о́мъ дв҃дов̾ . помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ . сти́хъ : ѿры́гнꙋ срⷣце моѐ сло́во бл҃го , гл҃ю а҆́зъ дѣ́ла моѧ̀ царе́ви . всѧ́ко дыха́нїе . є҆ѵⷢ҇а́лїе , ѿ лꙋкѝ . зача́ло , д҃ . Воскрⷭ҇нїе хрⷭ҇то́во , гⷤ . сла́ва . мл҃твъ ра́ди бцⷣы . и҆ ны́нѣ . мл҃твъ ра́ди бцⷣы . стⷯра , гла́съ , ѕ҃ . Не ѡ҆ста́ви на́съ в̾ чл҃ческое пред̾стоѧ́нїе , пречⷭ҇таѧ влⷣчце . но прїимѝ моле́нїе ра́бъ свои́хъ . ско́рби оу҆́бѡ ѡ҆бдержа́тъ ны , и҆ терпѣ́ти немо́жемъ , ѿ бѣсо́вскагѡ стрѣлѧ́нїѧ . покро́ва нестѧжа́хомъ нигдѣ́же прибѣ́гнꙋти страстні́и . всегда̀ побѣжда́еми , оу҆тѣше́нїѧ не и҆́мамы , ра́звѣ тебѐ влⷣчце ми́рꙋ . оу҆пова́нїе и҆ пред̾ста́тельнице вѣ́рнымъ , непре́зри моле́нїѧ на́ша , но соверше́на сотворѝ .
 і҆єре́й , гл҃етъ : Спасѝ бж҃е лю́ди . мы́ же : Гдⷭ҇и поми́лꙋй , ві҃ . По воз̾гла́сѣ . Кано́нъ , па́сцѣ . со і҆рмосо́мъ , на́ ѕ҃ . Дрꙋгі́и , кано́нъ , бл҃года́рственъ прест҃ѣ́й бцⷣѣ ѻ҆диги́трїи . на и҃ . гла́съ , д҃ .
 пѣ́снь , а҃ . і҆рмо́съ . Ѿве́рзꙋ оу҆ста̀ моѧ̀ . запѣ́въ : Прест҃а́ѧ гжⷭ҇е бцⷣе , спасѝ на́съ . Ра́достнѡ чⷭ҇таѧ , нн҃ѣ наста́вшее хвале́нїе , приноша́ю ра́дꙋѧсѧ . и҆ ти́химъ гла́сомъ ѻ҆диги́трїе вопїю́ ти , ра́дꙋисѧ . и҆ и҆спо́лни мѧ ра́зꙋма , пѣ́ти начина́юща . Хрⷭ҇та̀ роди́вшаѧ , ра́дость на́мъ вѣ́чнꙋю . ѽ ра́дꙋисѧ всепѣ́таѧ , правосла́внымъ наде́жде , ѻ҆диги́трїе всепѣ́таѧ дв҃це . ра́дости и҆спо́лни мѧ ми́рови жела́нныѧ . Ликꙋ́ютъ всѝ чл҃цы и҆ а҆́нг҃ли , всегда̀ согла́снѡ вопїю́ще , на́ нб҃си и҆ на землѝ ѻ҆диги́трїе . ра́дꙋисѧ дв҃це , ра́дости бо ржⷭ҇тво́мъ ти всѧ́ческаѧ и҆спо́лнила є҆сѝ . Ра́дость ѻ҆диги́трїе , и҆́же со́ страхомъ ти вопїю́щихъ . ра́дости сподо́би мт҃и сꙋ́щїѧ ра́дости , и҆збавлѧ́ющи скорбе́й всѧ́ческихъ , и҆ всѣ́хъ поми́лꙋй , и҆́же к̾ тебѣ̀ прибѣга́ющихъ . Катава́сїѧ па́сцѣ , на схо́дѣ .
 пѣ́снь , г҃ . і҆рмо́съ . Твоѧ̀ пѣвцы̀ бцⷣе . Хрⷭ҇та̀ вы́шнѧгѡ цр҃ѧ , ѽ ра́дꙋисѧ непоколеби́маѧ чⷭ҇таѧ , и҆ ѡ҆дш҃евле́наѧ пола́то . ра́дꙋисѧ ѻ҆диги́трїе . ра́дꙋисѧ , тобо́ю нерꙋши́мъ на́шъ гра́дъ сохранѧ́етсѧ . Вмѣсти́ти є҆го́же невозмо́же тва́рь , во оу҆тро́бꙋ неи҆скꙋсобра́чнꙋю , ѻ҆диги́трїе дв҃це , тѣле́снѡ вмѣсти́ла є҆сѝ . тѣ́мже ти ра́дꙋисѧ пое́мъ , по́долгꙋ велича́юще . Ра́дость многопѣ́таѧ ми́рови , ра́достнѡ ти пою́ще прⷭ҇нѡ , вѣ́чнꙋющїѧ чⷭ҇таѧ ра́дости сподоблѧ́емсѧ , твои́ми мт҃рьними мл҃твами , к̾ ро́ждьшемꙋсѧ и҆з̾ тебѐ ѻ҆диги́трїе . Златꙋ́ю тѧ ста́мнꙋ , и҆ свѣ́щникъ и҆ же́злъ , и҆ трапе́зꙋ чтⷭ҇аѧ , призыва́емъ ѻ҆диги́трїе , и҆ гла́съ є҆́же ра́дꙋисѧ , тебѣ̀ прⷭ҇нѡ привноша́емъ , съ си́ми же и҆мены̀ .
 та́же , Конда́къ , и҆ и҆́косъ , и҆ и҆пакой па́сцѣ . сла́ва , и҆ ны́нѣ . сѣда́ленъ , бцⷣѣ , гла́съ , в҃ . Мл҃твеница те́плаѧ кꙋ́пнѡ и҆ стена̀ неѡбори́маѧ , млⷭ҇ти и҆сто́чниче , ми́рови прибѣ́жище , прилѣ́жнѡ ти вопїе́мъ , бцⷣе влⷣчце , предварѝ ѿ бѣ́дъ и҆зба́вити на́съ , є҆ди́на вско́рѣ застꙋпа́ющи .
 пѣ́снь , д҃ . і҆рмо́съ . Сѣдѧ́и во сла́вѣ . Ра́дꙋисѧ чꙋ́до чꙋдесе́мъ , ѻ҆диги́трїе влⷣчце . ра́дꙋисѧ всѣ́мъ ра́досте , градовѡ́мъ и҆ ве́семъ , непобѣди́мое хрⷭ҇тїа́нское в̾ бѣда́хъ храни́лище , и҆ пред̾гра́дїе , и҆ на врагѝ побѣжде́нїе . Ра́дꙋисѧ , ра́дꙋисѧ , цр҃е́мъ правосла́внымъ похвало̀ , и҆ хрⷭ҇тѡлюби́вымъ во́инствомъ , покро́в̾ пребыва́еши всѣ́мъ цр҃це , ра́дꙋисѧ ѻ҆диги́трїе , прибѣ́жище всѣ́мъ на́мъ и҆ оу҆тверже́нїе . Ра́дꙋисѧ всѣ́мъ ско́рое в̾ бѣда́хъ и҆збавле́нїе , ра́дꙋисѧ гото́вое всѣ́мъ скорбѧ́щимъ оу҆тѣше́нїе . ра́дꙋисѧ всепѣ́таѧ , ра́дꙋисѧ ѻ҆диги́трїе всеблгⷭ҇ве́наѧ , всѣ́мъ немощны́мъ и҆сцѣли́тельнице . Ра́дꙋисѧ є҆ѧ́ же вели́чїѧ , всѧ̀ тва́рь сла́вити оу҆́бѡ спѣши́тъ подостоѧ́нїю , но не возмога́етъ ѻ҆диги́трїе , и҆ сегѡ̀ ра́ди зове́тъ ти , ра́дꙋисѧ влⷣчце , бг҃овмѣсти́мое жили́ще .
 пѣ́снь , є҃ . і҆рмо́съ . Оу҆диви́шасѧ всѧ́ческаѧ . Бл҃госты́ни бе́здно и҆ щедро́тамъ є҆сѝ , ра́дꙋисѧ ѻ҆диги́трїе дв҃це , ра́дꙋисѧ всѣ́мъ ра́дость творѧ́щи вѣ́рнымъ . ѽ ра́дꙋисѧ сꙋ́щимъ в̾ бѣда́хъ , и҆ скорбѧ́щимъ пребы́страѧ застꙋ́пнице . Ра́дости ѿ и҆сполне́нїѧ вели́чїѧ чꙋде́съ твои́хъ зрѧ́ще , и҆сполнѧ́емсѧ всѝ , незрѧ́ще и҆ слы́шаще же вѣ́рнїи . тѣ́мже ра́дꙋисѧ тебѣ̀ прⷭ҇нѡ всю́дꙋ , и҆ всѝ ѻ҆диги́трїе пое́мъ . Хрⷭ҇та̀ бг҃а на́шегѡ , ѽ ра́дꙋисѧ ѻ҆диги́трїе , жили́ще и҆ до́мъ неи҆зрече́ннѣй и҆ пребжⷭ҇твеннѣй дв҃о сла́вѣ є҆гѡ̀ . ѽ ра́дꙋисѧ пола́то преꙋкраше́ннаѧ , ра́дꙋисѧ гра́де ѡ҆дꙋшевле́нныи , при́снѡ црⷭ҇твꙋющїи . Ра́дость неѡскꙋ́днꙋю тѧ разсмотрѧ́юще , ꙗ҆́кѡ мо́ре ѻ҆трокови́це , ѻ҆диги́трїе дв҃це , ра́дꙋющесѧ всѝ , ра́дꙋисѧ вопїе́мъ ти , и҆ пою́ще бжⷭ҇твенныхъ даро́въ неви́димѡ прⷭ҇нѡ ѿ тебѐ ѡ҆жида́юще .
 пѣ́снь , ѕ҃ . і҆рмо́съ . Бжⷭ҇твеное сѐ и҆ всечтⷭ҇но́е . Хрⷭ҇та̀ чⷭ҇таѧ прїе́млющи , гла́съ є҆́же ра́дꙋисѧ . ѻ҆диги́трїе дв҃це слы́шаше , є҆го́же неи҆зрече́ннѡ ро́ждьши , и҆ ра́дꙋисѧ ѿ всѣ́хъ слы́шиши всегда̀ . Ра́дости всѧ̀ и҆спо́лнила є҆сѝ , вы́шнѧѧ и҆ ни́жнѧѧ ты̀ совокꙋпи́ла є҆сѝ ѻ҆диги́трїе . тѣ́мже ра́достнѡ и҆ согла́снѡ нн҃ѣ , нб҃о и҆ всѧ̀ землѧ̀ зове́тъ ти . Вдова́мъ ѽ ра́дꙋисѧ всепѣ́таѧ , и҆ всѣ́мъ си́рымъ ѻ҆диги́трїе оу҆тѣше́нїе . ра́дꙋисѧ всѣ́мъ и҆сточа́ющи ни́щимъ , бога́тство неистощи́мое . Зла́та всѧ́кагѡ блиста́ема , и҆ оу҆́тра сл҃нечнагѡ свѣтлѣ́йши , жили́ще хрⷭ҇то́во , ра́дꙋисѧ ѻ҆диги́трїе , ра́дꙋисѧ дв҃це , ра́дꙋисѧ невѣ́сто неневѣ́стнаѧ .
 конда́къ . гла́съ , ѕ҃ . Не и҆́мамы и҆ны́ѧ по́мощи , не и҆́мамы и҆ны́ѧ наде́жды , ра́звѣ тебѐ влⷣчце . ты̀ на́мъ помозѝ . на тебе́сѧ надѣ́емъ , и҆ тобо́юсѧ хва́лимъ . твои́ бо є҆смы̀ рабѝ , да сѧ̀ непостыди́мъ . и҆́косъ . Къ бцⷣѣ возопїе́мъ любо́вїю , со оу҆миле́нїемъ срⷣца , и҆ смире́нїемъ дх҃а . те́плѣ припа́дающе , и҆ бл҃года́рственѣ гл҃юще . ра́дꙋисѧ гра́де гдⷭ҇нь . ра́дꙋисѧ ски́петре дв҃довъ . ра́дꙋисѧ пола́то ѡ҆дш҃евле́наѧ . ра́дꙋисѧ ста́мно бжⷭ҇твеныѧ ма́нны . ра́дꙋисѧ не ѡ҆пали́маѧ кꙋпино̀ . ра́дꙋисѧ свѣти́льниче и҆ свѣщѐ свѣ́та . ра́дꙋисѧ гжⷭ҇е дв҃о , бжⷭ҇твенаѧ ѻ҆диги́трїи . ра́дꙋисѧ горо̀ бж҃їѧ присѣ́ннаѧ . ра́дꙋисѧ ѻ҆́гненыи прⷭ҇то́ле . ра́дꙋисѧ лѣ́ствице и҆ две́рь нбⷭ҇наѧ . ра́дꙋисѧ же́ѕле невла́жнѡ прозѧ́быи . ра́дꙋисѧ спаса́ющаѧ ѿ всѧ́кихъ бѣ́дъ и҆ скорбе́й . твои́ бо є҆смы̀ рабѝ дасѧ̀ непостыди́мъ влⷣчце .
 пѣ́снь , з҃ . і҆рмо́съ . Непослꙋжи́ша тва́ри . Ра́дꙋисѧ , ра́дꙋисѧ бцⷣе ѻ҆диги́трїе , всѣ́хъ и҆ всегда̀ наставлѧ́ющи вѣ́рныхъ , ше́ствовати ко всѧ́комꙋ пꙋтѝ спасе́номꙋ . ра́дꙋисѧ влⷣчце , тобо́ю бо при́снѡ и҆збавлѧ́емсѧ , настоѧ́щїѧ ва́рварскїѧ бѣды̀ . Ра́дꙋисѧ , ра́дꙋисѧ ѻ҆диги́трїе , бдѧ́щи и҆ молѧ́щисѧ ѡ҆ на́съ къ бг҃ꙋ , и҆ всѧ́кїѧ ѕло́бы хода́тайствомъ ти , всѧ́ческихъ скорбе́й бг҃ороди́тельнице , всѣ́хъ люде́й и҆збавлѧ́ющи . Ра́дꙋисѧ , ра́дꙋисѧ прест҃а́ѧ ѻ҆диги́трїе , и҆́же проше́нїѧ на́ша к̾ по́лзѣ на́мъ и҆сполнѧ́ющи , и҆ хотѧ́щи всѣ́мъ прⷭ҇нѡ всегда̀ любодрꙋ́жное бл҃го́е є҆ди́нство , спѣ́шное же во и҆зѧ́щныхъ . Ра́дꙋисѧ , ра́дꙋисѧ корабле́мъ ѻ҆диги́трїе , нꙋ́жнѡ пла́вающимъ , и҆збавлѧ́ющи вѣ́рныхъ , и҆ всѣ́мъ и҆збавле́нїе ѿ всѧ́кїѧ ско́рби , и҆ недꙋ́ги пестро́тныѧ , и҆ ме́дленыѧ разрѣша́ющи вско́рѣ .
 пѣ́снь , и҃ . і҆рмо́съ . Ѻ҆́троки бл҃гочести́выѧ . Ра́дꙋисѧ всеблгⷭ҇ве́наѧ мр҃і́е , и҆з̾ тебе́ бо всеблгⷭ҇ве́ныи бг҃ъ ѡ҆дѣ́ѧсѧ , во всего́ мѧ чл҃ка , и҆ ѡ҆дѣ́ѧвсѧ соединѝ своемꙋ̀ бжⷭ҇твꙋ̀ , неи҆зрече́ннымъ соедине́нїемъ , дв҃о ѻ҆диги́трїе . ра́дꙋисѧ ѡ҆бра́дованнаѧ , ра́досте всегѡ̀ ми́ра . Ра́дꙋисѧ лꙋка́выхъ дꙋхо́въ прогони́тельнице , ра́дꙋисѧ бцⷣе ѻ҆диги́трїе . ра́дꙋисѧ , ꙗ҆́кѡ тебѐ нбⷭ҇наѧ неви́димаѧ вѡ́инства славосло́вѧтъ всегда̀ , и҆ велича́ютъ ꙗ҆́кѡ мт҃рь бж҃їю бы́вшꙋю . ра́дꙋисѧ ꙗ҆́же ни́жнѧѧ сочета́вши с̾ вы́шними . Ра́дꙋисѧ всѣ́хъ нбⷭ҇ныхъ си́лъ без̾разсꙋжде́нїѧ превосходѧ́щаѧ , ра́дꙋисѧ ѻ҆диги́трїе , ра́дꙋисѧ всѧ́кїѧ тва́ри , бг҃а ро́ждьшаѧ гдⷭ҇ьствꙋющи , є҆́й влⷣчце всепѣ́таѧ . ра́дꙋисѧ пребыва́еши дв҃ою чⷭ҇таѧ и҆ по ржⷭ҇твѣ̀ . Ра́дꙋисѧ жена́мъ всѣ́мъ сла́во , хра́ме преѡсщ҃е́нныи бг҃а на́шегѡ , ра́дꙋисѧ ѻ҆диги́трїе , ра́дꙋисѧ дш҃еспаси́тельнаѧ все́й вселе́ннѣй . ра́дꙋисѧ покрыва́ющїи ѻ҆́блаче нб҃съ ши́ршаѧ . ра́дꙋисѧ мирополо́жнице , бжⷭ҇твеннагѡ ми́ра полна̀ .
 пѣ́снь , ѳ҃ . і҆рмо́съ . Всѧ́къ зе́менъ . Ра́дꙋисѧ свѣщѐ , свѣ́тъ невече́рнїи поне́сшаѧ , и҆ въ ржⷭ҇твѣ̀ твое́мъ многобо́жїѧ тмꙋ̀ разрꙋши́вшаѧ , и҆ а҆́довы про́пасти и҆зба́вльшаѧ лю́ди . ра́дꙋисѧ ѻ҆диги́трїе бцⷣе , добро́тъ всѣ́хъ пред̾хода́таице . Ра́дꙋисѧ землѐ , и҆з̾ неѧ́же кла́съ прозѧ́бшїи нбⷭ҇ныи вѣ́рнымъ , и҆ ми́ра всегѡ̀ дш҃егꙋ́бнагѡ гла́да и҆зба́ви , разꙋ́мнаѧ и҆ ѡ҆дш҃евле́наѧ . ѽ ра́дꙋисѧ виногра́де , и҆́же гро́здъ живо́тныи ро́ждьшаѧ , бцⷣе чⷭ҇таѧ ѻ҆диги́трїе . Ра́дꙋисѧ та́йныхъ цвѣтѡ́въ , прекра́сныи сꙋ́щїи раю̀ . ра́дꙋисѧ мт҃и дв҃о , неви́димыхъ ра́зꙋмъ , чистото́ю страннолѣ́пнѡ побѣ́ждьши бг҃ороди́тельнице . ра́дꙋисѧ ѻ҆трокови́це , ра́дꙋисѧ ѻ҆диги́трїе , всеми́рное чꙋ́до и҆ слы́шанїе . Лѣ́то живота̀ на́шегѡ , про́чее сохранѝ неврежде́нѡ , поможе́нїемъ твои́мъ дв҃о ѻ҆трокови́це . и҆ сподо́би коне́цъ бл҃гі́и полꙋчи́ти на́мъ , воспѣва́ющимъ тѧ и҆ взыва́ющимъ , ра́дꙋисѧ всебл҃же́ннаѧ бцⷣе чⷭ҇таѧ ѻ҆диги́трїе .
 По ѳ҃ , пѣ́сни , катава́сїѧ : Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ . ликꙋ́й нн҃ѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ [покло́н̾ до землѝ] .
 свѣти́ленъ , па́сцѣ . Пло́тїю оу҆снꙋ́въ ꙗ҆́кѡ ме́ртвъ , цр҃ь и҆ гдⷭ҇ь , тридне́венъ воскр҃се , и҆ а҆да́ма воздви́гъ и҆з̾ тлѝ , и҆ оу҆праздни́въ сме́рть . па́сха нетлѣ́нїѧ , ми́рꙋ спасе́нїе . два́жды .
 сла́ва , и҆ нн҃ѣ . свѣти́лен̾ , бцⷣѣ . ѽ пресвѣ́тлыи ѻ҆́блаче мт҃и бж҃їѧ . на́шихъ проти́вныхъ побѣдѝ , держа́вною и҆ всеси́льною си десни́цею . и҆́же въ ско́рбѣхъ сꙋщи́мъ пред̾ста́ни . не ѡ҆правда́ныѧ застꙋпѝ . грѣхѝ разрѣшѝ молѧ́щихтисѧ . є҆ли́кѡ бо хо́щеши мо́жеши .
 На хвали́тѣхъ . стихѣ́ры , воскрⷭ҇ны , г҃ . и҆ бцⷣѣ , г҃ . Стихѣ́ры , воскрⷭ҇ны , гла́съ , г҃ . Прїиди́те всѝ ꙗ҆зы́цы , разꙋмѣ́йте стра́шныѧ та́йны си́лꙋ . хрⷭ҇то́съ бо сп҃съ на́шъ , и҆́же и҆спе́рва сы́и сло́во , распѧ́тсѧ на́съ ра́ди , и҆ во́лею погребе́сѧ , и҆ воскр҃се и҆з̾ ме́ртвыхъ , є҆́же спастѝ всѧ́ческаѧ . томꙋ̀ поклони́мсѧ [покло́н̾] . Повѣ́даша всѧ̀ чꙋдеса̀ , стра́жїе твоѝ гдⷭ҇и , но собо́ръ сꙋ́етныхъ , и҆спо́лни мздо́ю десни́цы и҆́хъ , скры́ти мнѧ́щихъ воскрⷭ҇нїе твоѐ , є҆́же ми́ръ сла́витъ , поми́лꙋй на́съ . Ра́дости всѧ̀ и҆спо́лнишасѧ , воскрⷭ҇нїѧ и҆скꙋ́съ прїе́мше . ма́рїѧ бо магдалы́ни ко́ гробꙋ прїи́де , и҆ ѡ҆брѣ́те а҆́нг҃ла на ка́мени сѣдѧ́ща , ри́зами блиста́ющасѧ , и҆ гл҃юща , что̀ и҆́щете жива́го с̾ ме́ртвыми ; нѣ́сть здѣ̀ , но воста̀ , ꙗ҆́коже речѐ , предварѧ́ю вы̀ в̾ галиле́и .
 Стихѣ́ры , бцⷣѣ . гла́съ , и҃ . поⷣ . ѽ пресла́вное чꙋ́до . ѽ пресла́вное чꙋ́до , и҆́же нб҃сы̀ невмѣсти́мыи , и҆ ѿ а҆́нг҃лъ сла́вимыи , и҆ ѿ серафи́мъ пѣва́емыи , во твою̀ оу҆тро́бꙋ вмѣсти́сѧ . и҆ ключа̀ дв҃ства нерꙋши́въ . на́ землю соше́дъ , и҆ є҆стество̀ дре́вле ѿ дїа́вола мꙋ́чимое и҆зѧ́тъ . и҆ ве́сь ро́дъ чл҃ческїи свободѝ . и҆ тебѐ гжⷭ҇е застꙋ́пницꙋ дарова̀ . непреста́й сохранѧ́ти и҆ спаса́ти дш҃а на́ша , ꙗ҆́кѡ ми́лостива . Тебѣ̀ припа́дающе гжⷭ҇е , и҆ оу҆ми́льнѡ кла́нѧющесѧ мо́лимъ тѧ . ра́дꙋисѧ бг҃облаже́ннаѧ влⷣчце , многоимени́таѧ дв҃о проро́ки проѡ҆браже́на че́стнѡ . в̾ тѧ́ бо ꙗ҆́кѡ роса̀ хрⷭ҇то́съ бг҃ъ сни́де , и҆ родила̀ є҆сѝ браконеискꙋ́снѡ чⷭ҇таѧ . и҆ на рꙋкꙋ̀ понесла̀ є҆сѝ всѣ́хъ творца̀ и҆ гдⷭ҇а , є҆мꙋ́же ѡ҆ на́съ моли́сѧ , сла́вѧщихъ тѧ вѣ́рнѡ пречⷭ҇таѧ . Пода́ждь оу҆тѣше́нїе , свои́мъ рабо́мъ чⷭ҇таѧ , напа́стьми ѡ҆держи́мымъ . и҆ ро́гъ вѣ́рныхъ вознесѝ , бг҃ороди́тельнице мр҃і́е . и҆ соблюдѝ моли́твами си гра́дъ се́й нерꙋши́мъ . и҆ноплеме́нныхъ шата́нїѧ низложѝ . и҆ на́съ рабы̀ твоѧ̀ без̾невѣ́стнаѧ , хва́лѧщихъ тѧ спаса́й .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ .
 сла́ва . гла́съ , є҃ . Ꙗ҆́же ѡ҆ тебѣ̀ пррⷪ҇чествїѧ и҆спо́лнишасѧ , прест҃а́ѧ дв҃о чⷭ҇таѧ . ѻ҆́въ бо тѧ̀ ѿ пррⷪ҇къ две́рь пронаречѐ , къ є҆де́мꙋ зрѧ́щꙋ на восто́къ , є҆ю́же никто́же про́йде , но то́кмѡ тво́й содѣ́тель и҆ всегѡ̀ ми́ра . ѻ҆́въ же кꙋпинꙋ̀ ѻ҆гне́мъ горѧ́щꙋ , ꙗ҆́кѡ в̾ тѧ̀ всели́сѧ ѻ҆́гнь бжⷭ҇твеный , и҆ не ѡ҆пали́ма пребы́сть . и҆́нъ го́рꙋ ст҃ꙋ́ю , ѿ неѧ́же оу҆сѣче́сѧ ка́мень не рꙋка́ми чл҃ческими , и҆ поразѝ ѻ҆́бразъ мы́сленагѡ навꙋходоносо́ра . вои́стинꙋ ве́лїе и҆ пресла́внѡ , є҆́же ѡ҆ тебѣ̀ та́инство є҆́сть бцⷣе . тѣ́мже тѧ сла́вимъ . тобо́ю бо бы́сть спасе́нїе дш҃а́мъ на́шимъ . и҆ нн҃ѣ . гла́с̾ , то́йже . Воскрⷭ҇нїѧ де́нь , просвѣти́мсѧ торжество́мъ , и҆ дрꙋ́гъ дрꙋ́га прїи́мемъ , и҆ рце́мъ бра́тїе , и҆ ненави́дѧщимъ на́съ , прости́мъ всѧ̀ воскрⷭ҇нїемъ , и҆ та́кѡ возопїе́мъ , хрⷭ҇то́съ воскр҃се и҆з̾ ме́ртвыхъ , сме́ртїю сме́рть попра́въ , и҆ сꙋ́щимъ во гробѣ́хъ живо́тъ дарова̀ . хрⷭ҇то́съ воскр҃се , гⷤ .
 тропарѝ , бцⷣѣ . сла́ва . Къ бцⷣѣ прилѣ́жно ны́нѣ притеце́мъ грѣ́шнїи , со смире́нїемъ припа́дающе и҆ покаѧ́нїемъ , вопїю́ще и҆з̾ глꙋбины̀ дш҃е́вныѧ , влⷣчце помозѝ млрⷭ҇довавши на ны̀ , потщи́сѧ ꙗ҆́кѡ и҆згиба́емъ ѿ мно́жества грѣхо́въ , не ѿвратѝ ра́бъ свои́хъ то́щъ , тебе́ бо є҆ди́нꙋ помо́щницꙋ и҆́мамы . и҆ ны́нѣ . Не оу҆молчи́мъ никогда́же бцⷣѣ си́лы твоѧ̀ гл҃юще , мы̀ оу҆́бѡ недосто́йнїи . а҆́ще не бы̀ ты̀ пред̾стоѧ́ла молѧ́щисѧ за ны̀ , кто́ бы на́съ и҆зба́вилъ ѿ толи́кихъ бѣ́дъ ; кто́ ли бы на́съ сохрани́лъ и҆ до ны́нѣ свобѡ́дны ; не ѿстꙋ́пимъ ѿ тебѐ влⷣчце , своѧ̀ рабы̀ на́съ спаса́й ѿ всѧ́кїѧ бѣды̀ , є҆ди́на бл҃гослове́наѧ . посе́мъ : є҆ктенїѧ̀ : поми́лꙋй на́съ бж҃е . і҆єре́й , воз̾гла́съ . та́же : и҆спо́лнимъ заꙋ́треннїѧ моли́твꙋ . и҆ по воз̾гла́сѣ : сы́и блгⷭ҇ве́нъ . и҆ мы̀ : а҆ми́нь . оу҆твердѝ бж҃е вѣ́рꙋ .
 та́же , дїа́конъ : Премꙋ́дрость . мы́ же : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ , сме́ртїю на сме́рть настꙋпѝ . мы́ же : И҆ гро́бнымъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ .
 та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́же : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , покланѧ́емсѧ тридне́вномꙋ є҆гѡ̀ воскрⷭ҇нїю [покло́нъ] .
 та́же , а҃ й ча́съ . ꙗ҆́коже оу҆каза́сѧ в̾ нлⷣю на оу҆́трени .
 На литꙋргі́и , часо́ве . и҆ а҆нтифо́ны , па́сцѣ . Повхо́дѣ . хрⷭ҇то́съ воскр҃се , гⷤ . тропа́рь , бцⷣѣ : Къ бцⷣѣ прилѣ́жнѡ . дрꙋгі́и , Не оу҆молчи́мъ никогда́же . сла́ва , конда́къ , бцⷣѣ . Не и҆́мамы и҆ны́ѧ по́мощи . и҆ нн҃ѣ , конда́къ , па́сцѣ . А҆́ще и҆ во́ гробъ сни́де . Вмѣ́сто трⷭ҇та́го . є҆ли́цы во хрⷭ҇та̀ . проки́мен̾ , пѣ́снь бцⷣы . вели́читъ дш҃а моѧ̀ гдⷭ҇а , и҆ воз̾ра́довасѧ дꙋ́хъ мо́й ѡ҆́ бз҃ѣ сп҃сѣ мое́мъ . сти́хъ : ꙗ҆́кѡ призрѣ̀ на смире́нїе рабы̀ своеѧ̀ , се́бо ѿ ны́нѣ бл҃жа́тъ мѧ̀ всѝ ро́ди . а҆пⷭ҇лъ , въ дѣѧ́нїихъ . заⷱ҇ , д҃ . и҆ бцⷣѣ , ко є҆вре́ѡмъ . заⷱ҇ , т҃к . а҆ллилꙋ́їѧ . воскрⷭ҇нѝ гдⷭ҇и в̾ поко́й тво́й , ты̀ и҆ кїѡ́тъ ст҃ы́ни твоеѧ̀ . сти́хъ : клѧ́тсѧ гдⷭ҇ь дв҃дꙋ и҆́стиною , и҆ не ѿве́ржетсѧ є҆ѧ̀ . є҆ѵⷢ҇а́лїе , ѿ лꙋкѝ . заⷱ҇ , рг҃і . и҆ бцⷣѣ , ѿ лꙋкѝ . заⷱ҇ , н҃д . прича́стенъ . тѣ́ло хрⷭ҇то́во . дрꙋгі́и , ча́шꙋ спасе́нїѧ прїимꙋ̀ и҆ и҆́мѧ гдⷭ҇не призовꙋ̀ .
 А҆́ще ли неприлꙋчи́тсѧ бы́ти литꙋргі́и , часы̀ пое́мъ па́сцѣ по ѡ҆бы́чаю . Бл҃же́нны , на и҃ . па́сцѣ , пѣ́снь , д҃ ѧ . и҆ бцⷣѣ , пѣ́снь , ѕ҃ ѧ . А҆пⷭ҇лъ , и҆ є҆ѵⷢ҇а́лїе , вышепи́саннѡ . По ѻ҆сла́би , конда́къ , па́сцѣ . сла́ва , и҆ нн҃ѣ . конда́къ , бцⷣѣ . и҆ про́чаѧ ꙗ҆́коже оу҆каза́сѧ в̾ недѣ́лю па́схи .
 


 Во вто́рникъ свѣ́тлыѧ нлⷣи , ве́черъ . слꙋ́жба по ѡ҆бы́чаю , ꙗ҆́коже оу҆ка́зано въ нлⷣю ве́черъ . та́же , пое́мъ . Гдⷭ҇и возва́хъ , на́ гласъ , д҃ . посе́мъ , стихѣ́ры воскрⷭ҇ны , на́ ѕ҃ .
 Гла́съ , д҃ . А҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Животворѧ́щемꙋ твоемꙋ̀ крⷭ҇тꙋ̀ , непреста́ннѡ кла́нѧющесѧ хрⷭ҇тѐ [покло́н̾] , и҆ тридне́вное воскрⷭ҇нїе твоѐ сла́вимъ . тѣ́мъ бо ѡ҆бнови́лъ є҆сѝ , и҆стлѣ́вшее чл҃ческое є҆стество̀ всеси́льне . и҆ є҆́же на нб҃са̀ восхо́дъ ѡ҆бнови́лъ є҆сѝ на́мъ , ꙗ҆́кѡ є҆ди́нъ бл҃гъ и҆ чл҃колю́бецъ .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Дре́ва преслꙋша́нїѧ запреще́нїе , разрѣши́лъ є҆сѝ сп҃се , на́ древѣ крⷭ҇тнѣмъ во́лею пригво́ждьсѧ . и҆ во а҆́дъ соше́дъ си́льне , сме́ртыѧ оу҆́зы ꙗ҆́кѡ бг҃ъ растерза́лъ є҆сѝ . сегѡ̀ ра́ди кла́нѧемсѧ [покло́н̾] , є҆́же и҆з̾ ме́ртвыхъ твоемꙋ̀ воскрⷭ҇нїю , ра́достїю вопїю́ще , всеси́льне гдⷭ҇и сла́ва тебѣ̀ .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Врата̀ а҆́дова сокрꙋши́лъ є҆сѝ гдⷭ҇и , и҆ свое́ю сме́ртїю , сме́ртное црⷭ҇тво разрꙋши́лъ є҆сѝ . ро́дъ же чл҃ческїи и҆з̾ и҆стлѣ́нїѧ свобо́ждь , живо́тъ и҆ нетлѣ́нїе ми́рꙋ дарова̀ , и҆ ве́лїю млⷭ҇ть .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Прїидѣ́те лю́дїе воспое́мъ сп҃сово тридне́вное воста́нїе , и҆́мже и҆зба́вихомсѧ ѿ а҆́довыхъ нерѣши́мыхъ оу҆́зъ . нетлѣ́нїе и҆ жи́знь всѝ воспрїѧ́хомъ зовꙋ́ще , распны́исѧ и҆ погребы́исѧ и҆ воскр҃сы́и , спасѝ на́съ воскрⷭ҇нїемъ сѝ , є҆ди́не чл҃колю́бче .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . А҆́нг҃ли и҆ чл҃цы сп҃се , твоѐ пою́тъ тридне́вное воста́нїе , и҆́мже ѡ҆зари́шасѧ вселе́нныѧ концы̀ . и҆ ѿ рабо́ты вра́жїѧ , всѝ и҆зба́вихомсѧ зовꙋ́ще , животво́рче всеси́льне сп҃се , спасѝ на́съ воскрⷭ҇нїемъ сѝ , є҆ди́не чл҃колю́бче .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Врата̀ мѣ́днаѧ сокрꙋши́лъ є҆сѝ , и҆ вереѝ сте́рлъ є҆сѝ хрⷭ҇тѐ бж҃е , и҆ ро́дъ чл҃ческїи па́дшїи воскр҃си́лъ є҆сѝ . сегѡ̀ ра́ди согла́снѡ вопїе́мъ ти , воскр҃сы́и и҆з̾ ме́ртвыхъ , гдⷭ҇и сла́ва тебѣ̀ .
 сла́ва . Гдⷭ҇и , є҆́же ѿ ѻ҆ц҃а твоѐ ржⷭ҇тво̀ , без̾лѣ́тно є҆́сть и҆ соприсносꙋ́щно . и҆ є҆́же ѿ дв҃ы воплоще́нїе , неи҆зрече́ннѡ человѣ́кѡмъ и҆ несказа́ннѡ . и҆ є҆́же во а҆́дъ с̾ше́ствїе , стра́шнѡ дїа́волꙋ и҆ а҆́ггелѡмъ є҆гѡ̀ . сме́рть бо попра́въ , тридне́вно воскр҃се , нетлѣ́нїе подаѧ̀ чл҃кѡмъ , и҆ ве́лїю ми́лость .
 и҆ ны́нѣ , боⷢ҇ . И҆́же тебѐ ра́ди бг҃оѻ҆ц҃ъ проро́къ давы́дъ , пѣ́сненно ѡ҆ тебѣ̀ провоз̾гласѝ , вели́чїѧ ти сотво́ршꙋ , пред̾ста̀ цр҃ца ѡ҆деснꙋ́ю тебѐ , тебе́ бо мт҃рь хода́тайцꙋ животꙋ̀ показа̀ , и҆́же без̾ ѻ҆ц҃а и҆з̾ тебѐ вочл҃читисѧ бл҃гои҆зво́ли бг҃ъ , да сво́й па́ки ѡ҆бнови́тъ ѻ҆́бразъ и҆стлѣ́вшїи страстьмѝ , и҆ заблꙋ́ждьшее волкохи́щное ѻ҆вча̀ ѡ҆брѣ́тъ , на ра́мо воспрїи́мъ , ко ѻ҆ц҃ꙋ принесѐ , и҆ к̾ своемꙋ̀ хотѣ́нїю , с̾ нбⷭ҇ными совокꙋпи́тъ си́лами . и҆ спасе́тъ бцⷣею ми́ръ хрⷭ҇то́съ , и҆мѣ́ѧи ве́лїю и҆ бога́тꙋю млⷭ҇ть .
 вы́ходъ : свѣ́тѣ ти́хїи . проки́менъ , ѱало́мъ дв҃довъ . гла́сомъ мои́мъ ко́ гдⷭ҇ꙋ возва́хъ , гла́сомъ мои́мъ къ бг҃ꙋ и҆ внѧ́тъ мѝ . сти́хъ : въ де́нь печа́ли моеѧ̀ бг҃а взыска́хъ , рꙋка́ма мои́ма но́щїю пред̾ ни́мъ , и҆ непрельще́нъ бы́хъ . сти́хъ : ѿве́ржесѧ оу҆тѣ́шитисѧ дш҃а моѧ̀ , помѧнꙋ́хъ бг҃а и҆ возвесели́хсѧ . сти́хъ : бж҃е во ст҃ѣ́мъ пꙋ́ть тво́й . та́же , гла́сомъ мои́мъ ко́ гдⷭ҇ꙋ возва́хъ , гла́сомъ мои́мъ к̾ бг҃ꙋ и҆ внѧ́тъ мѝ .
 є҆ктенїѧ̀ : рце́мъ всѝ . та́же , сподо́би гдⷭ҇и в̾ ве́чер̾ . є҆ктенїѧ̀ : и҆спо́лнимъ вече́рнїѧ мл҃твы .
 На стихо́внѣ , стихѣ́ра . гла́съ , д҃ . Гдⷭ҇и воз̾ше́дъ на́ крⷭ҇тъ , пра́дѣднюю клѧ́твꙋ на́шꙋ ѡ҆чи́стилъ є҆сѝ . и҆ соше́дъ во а҆́дъ , вѣ́чныѧ оу҆́зники свободи́лъ є҆сѝ , нетлѣ́нїе да́рꙋѧ чл҃ческомꙋ ро́дꙋ . сегѡ̀ ра́ди пою́ще сла́вимъ , животворѧ́щее и҆ спасе́нное твоѐ воскрⷭ҇нїе .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 и҆ про́чаѧ , ꙗ҆́коже пи́сано в̾ нлⷣю на вече́рни .
 Въ сре́дꙋ свѣ́тлыѧ недѣ́ли , на оу҆́трени , пре́же нача́ла , вжига́етъ , свѣщѝ и҆ кади́ла параєклисїа́рхъ . та́же , і҆єре́й ста́въ пред̾ ст҃о́ю трапе́зою с̾ кади́ломъ кадѧ̀ крⷭ҇тоѡ҆бра́знѡ , и҆ глаго́летъ : Блгⷭ҇ве́нъ бг҃ъ на́шъ . мы́ же : а҆ми́нь . та́же , і҆єре́й пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 и҆ про́чее , со стихѝ , ꙗ҆́коже пи́сано в̾ нлⷣю на вече́рни . та́же , є҆ктенїѧ̀ вели́каѧ .
 И҆ по воз̾гла́сѣ начина́етъ і҆єре́й , і҆рмо́съ . воскрⷭ҇нїѧ дн҃ь . и҆ пое́мъ кано́нъ . І҆рмо́съ , по вⷤ . тропари́ же , на в҃і . послѣди́ же , катава́сїѧ , і҆рмо́съ , ѻ҆́ба ли́ка вкꙋ́пѣ . По г҃ , пѣ́сни , ѵ҆пакой : Предвари́ша оу҆́тро . По ѕ҃ , пѣ́сни , конда́къ : А҆́ще и҆ во́ гробъ сни́де . и҆ и҆́косъ . та́же , Воскрⷭ҇нїе хрⷭ҇то́во , гⷤ . Воскр҃съ і҆с҃ъ , гⷤ .
 По ѳ҃ , пѣ́сни , свѣти́ленъ , гⷤ . та́же , хвали́те гдⷭ҇а с̾ нб҃съ . На хвали́тѣхъ . стⷯры , воскрⷭ҇ны . Гла́съ , д҃ . Хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . И҆́же распѧ́тїе претерпѣ́выи и҆ сме́рть , и҆ воскр҃сы́и и҆з̾ ме́ртвыхъ всемогі́и гдⷭ҇и , сла́вимъ твоѐ воскрⷭ҇нїе .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Крⷭ҇то́мъ твои́мъ хрⷭ҇тѐ , ѿ дре́внїѧ клѧ́твы свободи́лъ є҆сѝ на́съ , и҆ сме́ртїю свое́ю , и҆́же є҆стество̀ на́ше мꙋча́щаго дїа́вола оу҆праздни́лъ є҆сѝ . воскрⷭ҇нїемъ же свои́мъ , ра́дости всѧ́ческаѧ и҆спо́лнилъ є҆сѝ . тѣ́мже вопїе́мъ ти , воскр҃сы́и и҆з̾ ме́ртвыхъ , гдⷭ҇и сла́ва тебѣ̀ .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Твои́мъ крⷭ҇то́мъ хрⷭ҇тѐ сп҃се , наста́ви на́съ на и҆́стинꙋ твою̀ , и҆ и҆зба́ви ны̀ ѿ сѣ́ти вра́жїѧ . воскр҃сы́и и҆з̾ ме́ртвыхъ , воста́ви на́съ па́дшїѧсѧ грѣхо́мъ , просте́ръ рꙋ́кꙋ свою̀ чл҃колю́бче гдⷭ҇и , мл҃твами ст҃ы́хъ твои́хъ .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Ѻ҆те́ческихъ си нѣ́дръ не ѿлꙋ́чьсѧ є҆диноро́дное сло́во бж҃їе , прїи́де на́ землю за чл҃колю́бїе , чл҃къ бы́въ непрело́женъ . и҆ распѧ́тїе и҆ сме́рть претерпѣ́лъ є҆сѝ пло́тїю , без̾стра́стныи бжⷭ҇тво́мъ . воскр҃съ же и҆з̾ ме́ртвыхъ , без̾сме́ртїе по́далъ є҆сѝ ро́дꙋ чл҃ческомꙋ , ꙗ҆́кѡ є҆ди́нъ всеси́ленъ .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 посе́мъ : є҆ктенїѧ̀ : поми́лꙋй на́съ бж҃е . і҆єре́й , воз̾гла́съ . та́же : и҆спо́лнимъ заꙋ́треннїѧ мл҃твꙋ . и҆ по воз̾гла́сѣ : сы́и бл҃гослове́нъ . и҆ мы̀ : а҆ми́нь . оу҆твердѝ бж҃е вѣ́рꙋ хрⷭ҇тїа́нскꙋю .
 та́же , дїа́конъ : Премꙋ́дрость . мы́ же : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́же : И҆гро́бнымъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ .
 та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́же : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , покланѧ́емсѧ тридне́вномꙋ є҆гѡ̀ воскрⷭ҇нїю [покло́нъ] .
 та́же , а҃ й ча́съ . ꙗ҆́коже оу҆каза́сѧ в̾ нлⷣю на оу҆́трени . Си́це же быва́етъ , слꙋ́жба оу҆́тренѧѧ во всю̀ седми́цꙋ свѣ́тлꙋю .
 На литꙋргі́и , а҆нтифо́ны . и҆ є҆ли́цы во хрⷭ҇та̀ крⷭ҇ти́стесѧ , па́сцѣ непремѣ́ннѡ , ꙗ҆́коже оу҆ка́зано в̾ нлⷣю па́схи .
 проки́мен̾ , ѱл҃о́мъ дв҃довъ . помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ . сти́хъ : слы́ши дщѝ и҆ ви́ждь , и҆ приклонѝ оу҆́хо твоѐ . а҆пⷭ҇лъ , въ дѣѧ́нїихъ . заⷱ҇ , є҃ . а҆ллилꙋ́їѧ . вели́читъ дш҃а моѧ̀ гдⷭ҇а , и҆ воз̾ра́довасѧ дꙋ́хъ мо́й ѡ҆́ бз҃ѣ сп҃сѣ мое́мъ . сти́хъ : ꙗ҆́кѡ призрѣ̀ на смире́нїе рабы̀ своеѧ̀ , се́бо ѿ ны́нѣ бл҃жа́тъ мѧ̀ всѝ ро́ди . є҆ѵⷢ҇а́лїе , ѿ і҆ѡа́нна . заⷱ҇ , д҃ . прича́стенъ . тѣ́ло хрⷭ҇то́во . и҆ вхо́димъ въ трапе́зꙋ .
 А҆́ще ли неприлꙋчи́тсѧ бы́ти литꙋргі́и , часы̀ пое́мъ па́сцѣ по ѡ҆бы́чаю . Бл҃же́нна ѿ кано́на па́сцѣ пѣ́снь , є҃ ѧ , на и҃ . А҆пⷭ҇лъ , и҆ є҆ѵⷢ҇а́лїе , вышепи́саннѡ . По ѻ҆сла́би конда́къ , па́сцѣ . и҆ про́чаѧ ꙗ҆́коже оу҆каза́сѧ в̾ недѣ́лю па́схи .


 Въ сре́дꙋ свѣ́тлыѧ нлⷣи , ве́черъ . слꙋ́жба по ѡ҆бы́чаю , ꙗ҆́коже оу҆ка́зано въ нлⷣю ве́черъ . та́же , пое́мъ . Гдⷭ҇и возва́хъ , на́ гласъ , є҃ . посе́мъ , стихѣ́ры воскрⷭ҇ны , на́ ѕ҃ .
 Гла́съ , є҃ . А҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Честны́мъ твои́мъ крⷭ҇то́мъ хрⷭ҇тѐ , дїа́вола посрами́лъ є҆сѝ , и҆ воскрⷭ҇нїемъ твои́мъ жа́ло грѣхо́вное притꙋпи́лъ є҆сѝ , и҆ спа́слъ є҆сѝ на́съ ѿ вра́тъ сме́ртныхъ , сла́вимъ тѧ є҆диноро́дныи .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Воскрⷭ҇нїе даѧ̀ ро́дꙋ чл҃ческомꙋ , ꙗ҆́кѡ ѻ҆вча̀ на заколе́нїе веде́сѧ . оу҆страши́шасѧ сегѡ̀ кнѧ́зи а҆́дьстїи , и҆ взѧ́шасѧ врата̀ плаче́внаѧ . вни́де бо цр҃ь сла́вы хрⷭ҇то́съ , гл҃ѧ ю҆́жникѡмъ и҆зыди́те , сꙋ́щїи во тмѣ̀ ѿкры́йтесѧ .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Ве́лїе чꙋ́до , неви́димыхъ содѣ́тель , за чл҃колю́бїе пло́тїю пострада́въ , и҆ воскр҃се без̾сме́ртныи . прїиди́те ѻ҆те́чествїѧ ꙗ҆зы́къ , томꙋ̀ поклони́мсѧ [покло́н̾] . милосе́рдїемъ бо є҆гѡ̀ ѿ́ лести и҆зба́вльшесѧ , в̾ трїе́хъ соста́вѣхъ , є҆ди́наго бг҃а пѣ́ти навыко́хомъ .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Вече́рнее поклонѧ́нїе прино́симъ ти , невече́рнемꙋ свѣ́тꙋ , и҆́же на коне́цъ вѣкѡ́мъ , ꙗ҆́кѡ въ зерца́лѣ , пло́тїю восїѧ́вшꙋ ми́рови , и҆ да́же до а҆́да соше́дшꙋ , и҆ та́мѡ сꙋ́щꙋю тмꙋ̀ разрꙋши́вшꙋ , и҆ свѣ́тъ воскрⷭ҇нїѧ ꙗ҆зы́кѡмъ показа́вшꙋ , свѣтода́вче гдⷭ҇и сла́ва тебѣ̀ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Нача́льника спасе́нїю на́шемꙋ хрⷭ҇та̀ славосло́вимъ , томꙋ́ бо и҆з̾ ме́ртвыхъ воскре́сшꙋ , ми́ръ ѿ́ лести спасе́сѧ . ра́дꙋетсѧ ли́къ а҆́нг҃льскїи , бѣ́гаетъ же бѣсо́вскаѧ ле́сть . а҆да́мъ пады́и воста́етъ , и҆ дїа́волъ оу҆праздни́сѧ .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . И҆́же ѿ кꙋстоді́ѧ , оу҆чи́ми быва́хꙋ ѿбез̾зако́нникъ , покры́йте хрⷭ҇то́во воскрⷭ҇нїе , и҆ прїими́те сре́бреники , и҆ рцы́те ꙗ҆́кѡ на́мъ спѧ́щимъ , ѿ́ гроба оу҆кра́денъ бы́сть мертве́цъ . кто̀ ви́дѣ , и҆лѝ кто̀ слы́ша , мертвеца̀ оу҆кра́дена когда̀ , па́че же пома́зана и҆ на́га , ѡ҆ста́вльша во́ гробѣ погреба́льнаѧ ; нельсти́тесѧ і҆ꙋде́и , наꙋчи́тесѧ рече́нїемъ проро́ческимъ , и҆ разꙋмѣ́йте ꙗ҆́кѡ воскр҃се вои́стинꙋ и҆зба́витель ми́рꙋ , и҆ всеси́ленъ .
 сла́ва . Гдⷭ҇и , и҆́же а҆́да плѣни́въ , и҆ сме́рть попра́въ сп҃се на́шъ , и҆ просвѣ́щь ми́ръ крⷭ҇то́мъ чⷭ҇тны́мъ , поми́лꙋй на́съ . и҆ ны́нѣ , боⷢ҇ . Во чермнѣ́мъ мо́ри , браконеи҆скꙋ́сныѧ невѣ́сты ѻ҆́бразъ написа́сѧ дре́вле . та́мѡ мѡѷсе́й раздѣли́тель водѣ̀ , здѣ́же гаврїи́лъ слꙋжи́тель чꙋдесѝ . тогда̀ глꙋбинꙋ̀ немо́креннѡ ше́ствовавъ і҆и҃ль , ны́нѣ же хрⷭ҇та̀ родѝ без̾ сѣ́мене дв҃аѧ . мо́ре по проше́ствїи і҆и҃левѣ , пребы́сть непроходи́мѡ . непоро́чнаѧ же по ржⷭ҇твѣ̀ є҆мманꙋ́илевѣ , пребы́сть нетлѣ́нна . сы́и пре́жде сы́и , ꙗ҆вле́исѧ ꙗ҆́кѡ чл҃къ , бж҃е поми́лꙋй на́съ .
 вы́ходъ : свѣ́тѣ ти́хїи . проки́менъ , ѱало́мъ дв҃довъ . внꙋшѝ бж҃е мл҃твꙋ мою̀ , и҆ непре́зри моле́нїѧ моегѡ̀ . сти́хъ : вонми́ ми и҆ оу҆слы́ши мѧ̀ . сти́хъ : а҆́зъ к̾ бг҃ꙋ возва́хъ , и҆ гдⷭ҇ь оу҆слы́ша мѧ̀ . сти́хъ : ве́черъ и҆ оу҆́тро и҆ полꙋ́дне , повѣ́мъ и҆ возвѣщꙋ̀ , и҆ оу҆слы́шитъ гла́съ мо́й . та́же , внꙋшѝ бж҃е мл҃твꙋ мою̀ , и҆ непре́зри моле́нїѧ моегѡ̀ .
 є҆ктенїѧ̀ : рце́мъ всѝ . та́же , сподо́би гдⷭ҇и в̾ ве́чер̾ . є҆ктенїѧ̀ : и҆спо́лнимъ вече́рнїѧ мл҃твы .
 На стихо́внѣ , стихѣ́ра . гла́съ , є҃ . Тебѐ вопло́щшагосѧ сп҃са хрⷭ҇та̀ , и҆ ѿ небе́съ неразлꙋ́чьшасѧ , во́ гласѣхъ пѣ́нїѧ возвели́чимъ . ꙗ҆́кѡ крⷭ҇тъ и҆ сме́рть прїѧ́тъ за́ родъ на́шъ , ꙗ҆́кѡ чл҃колю́бецъ гдⷭ҇и , сокрꙋши́выи а҆́дова врата̀ , и҆ тридне́вно воскрⷭ҇лъ є҆сѝ , спаса́ѧ дш҃а на́ша .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 и҆ про́чаѧ , ꙗ҆́коже пи́сано в̾ нлⷣю на вече́рни .
 Въ четверто́къ свѣ́тлыѧ нлⷣи , на оу҆́трени , пре́же нача́ла , вжига́етъ , свѣщѝ и҆ кади́ла параєклисїа́рхъ . та́же , і҆єре́й ста́въ пред̾ ст҃о́ю трапе́зою с̾ кади́ломъ кадѧ̀ крⷭ҇тоѡ҆бра́знѡ , и҆ глаго́летъ : Блгⷭ҇ве́нъ бг҃ъ на́шъ . мы́ же : а҆ми́нь . та́же , і҆єре́й пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 и҆ про́чее , со стихѝ , ꙗ҆́коже пи́сано в̾ нлⷣю на вече́рни . та́же , є҆ктенїѧ̀ вели́каѧ .
 И҆ по воз̾гла́сѣ начина́етъ і҆єре́й , і҆рмо́съ . воскрⷭ҇нїѧ дн҃ь . и҆ пое́мъ кано́нъ . І҆рмо́съ , по вⷤ . тропари́ же , на в҃і . послѣди́ же , катава́сїѧ , і҆рмо́съ , ѻ҆́ба ли́ка вкꙋ́пѣ . По г҃ , пѣ́сни , ѵ҆пакой : Предвари́ша оу҆́тро . По ѕ҃ , пѣ́сни , конда́къ : А҆́ще и҆ во́ гробъ сни́де . и҆ и҆́косъ . та́же , Воскрⷭ҇нїе хрⷭ҇то́во , гⷤ . Воскр҃съ і҆с҃ъ , гⷤ .
 По ѳ҃ , пѣ́сни , свѣти́ленъ , гⷤ . та́же , хвали́те гдⷭ҇а с̾ нб҃съ . На хвали́тѣхъ . стⷯры , воскрⷭ҇ны . Гла́съ , є҃ . Хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . Гдⷭ҇и , запечатлѣ́ннꙋ гро́бꙋ ѿ без̾зако́нникъ , прои҆зше́лъ є҆сѝ и҆́з̾ гроба , ꙗ҆́коже роди́сѧ ѿ бцⷣы . неразꙋмѣ́ша ка́кѡ воплоти́сѧ , беспло́тнїи твоѝ а҆́нг҃ли ; нечꙋ́ша когда̀ воскр҃се , стрегꙋ́щїи тѧ во́ини ; ѡ҆боѧ́ бо запечатлѣ́шасѧ и҆́щꙋщимъ , ꙗ҆ви́шажесѧ чꙋдеса̀ , кла́нѧющимсѧ вѣ́рою та́инствꙋ , є҆́же воспѣва́емъ , возда́ждь на́мъ ра́дость , и҆ ве́лїю ми́лость .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Гдⷭ҇и , вереѝ вѣ́чныѧ сокрꙋши́въ , и҆ оу҆́зы растерза́въ , ѿ́ гроба воскр҃се , ѡ҆ста́вль своѧ̀ погреба́тельнаѧ , во свидѣ́тельство и҆́стинѣ , тридне́внагѡ погребе́нїѧ твоегѡ̀ . и҆ пред̾вари́въ въ галиле́и , и҆́же въ пеще́рѣ стрего́мыи . вели́каѧ твоѧ̀ млⷭ҇ть , непости́жимыи сп҃се поми́лꙋй на́съ .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Гдⷭ҇и , жены̀ теко́ша на́ гробъ ви́дѣти тебѐ хрⷭ҇та̀ , на́съ ра́ди пострада́вшагѡ , и҆ пристꙋ́пльше ѡ҆брѣто́ша а҆́нг҃ла на ка́мени сѣдѧ́ща , стра́хомъ ѿва́льшемсѧ , и҆ к̾ ни́мъ возопѝ гл҃ѧ , воскр҃се гдⷭ҇ь . рцы́те оу҆чн҃кѡ́мъ , ꙗ҆́кѡ воста̀ ѿ ме́ртвыхъ , спаса́ѧ дш҃а на́ша .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Гдⷭ҇и , ꙗ҆́коже и҆зы́де ѿ запечатлѣ́нна гро́ба , та́кѡ в̾ни́де и҆ две́ремъ затворе́номъ ко оу҆чн҃кѡ́мъ свои́мъ . показꙋ́ѧ и҆́мъ плотьскі́ѧ ꙗ҆́звы , и҆́хже прїѧ́тъ сп҃се долготерпѣли́ве , ꙗ҆́кѡ ѿ сѣ́мене дв҃дова ꙗ҆́звы претерпѣ́въ , ꙗ҆́кѡ сн҃ъ бж҃їи ми́ра свободи́лъ є҆сѝ . вели́каѧ твоѧ̀ ми́лость , непости́жиме сп҃се поми́лꙋй на́съ .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 посе́мъ : є҆ктенїѧ̀ : поми́лꙋй на́съ бж҃е . і҆єре́й , воз̾гла́съ . та́же : и҆спо́лнимъ заꙋ́треннїѧ мл҃твꙋ . и҆ по воз̾гла́сѣ : сы́и бл҃гослове́нъ . и҆ мы̀ : а҆ми́нь . оу҆твердѝ бж҃е вѣ́рꙋ хрⷭ҇тїа́нскꙋю .
 та́же , дїа́конъ : Премꙋ́дрость . мы́ же : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́же : И҆гро́бнымъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ .
 та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́же : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , покланѧ́емсѧ тридне́вномꙋ є҆гѡ̀ воскрⷭ҇нїю [покло́нъ] .
 та́же , а҃ й ча́съ . ꙗ҆́коже оу҆каза́сѧ в̾ нлⷣю на оу҆́трени . Си́це же быва́етъ , слꙋ́жба оу҆́тренѧѧ во всю̀ седми́цꙋ свѣ́тлꙋю .
 На литꙋргі́и , а҆нтифо́ны . и҆ є҆ли́цы во хрⷭ҇та̀ крⷭ҇ти́стесѧ , па́сцѣ непремѣ́ннѡ , ꙗ҆́коже оу҆ка́зано в̾ нлⷣю па́схи .
 проки́мен̾ , ѱл҃о́мъ дв҃довъ . по́йте бг҃ꙋ на́шемꙋ по́йте , по́йте цр҃е́ви на́шемꙋ по́йте . сти́хъ : всѝ ꙗ҆зы́цы восплещи́те рꙋка́ми , воскли́кните бг҃ꙋ гла́сомъ ра́дости . а҆пⷭ҇лъ , въ дѣѧ́нїихъ . заⷱ҇ , ѕ҃ . а҆ллилꙋ́їѧ . налѧцы̀ и҆ спѣ́й и҆ црⷭ҇твꙋй , и҆́стины ра́ди и҆ кро́тости и҆ пра́вды . сти́хъ : возлюби́лъ є҆сѝ пра́вдꙋ , и҆ возненави́дѣ без̾зако́нїе . є҆ѵⷢ҇а́лїе , ѿ і҆ѡа́нна . заⷱ҇ , и҃ . прича́стенъ . тѣ́ло хрⷭ҇то́во . и҆ вхо́димъ въ трапе́зꙋ .
 А҆́ще ли неприлꙋчи́тсѧ бы́ти литꙋргі́и , часы̀ пое́мъ па́сцѣ по ѡ҆бы́чаю . Бл҃же́нна ѿ кано́на па́сцѣ пѣ́снь , з҃ ѧ , на и҃ . А҆пⷭ҇лъ , и҆ є҆ѵⷢ҇а́лїе , вышепи́саннѡ . По ѻ҆сла́би конда́къ , па́сцѣ . и҆ про́чаѧ ꙗ҆́коже оу҆каза́сѧ в̾ недѣ́лю па́схи .


 Въ четверто́къ свѣ́тлыѧ нлⷣи , ве́черъ . слꙋ́жба по ѡ҆бы́чаю , ꙗ҆́коже оу҆ка́зано въ нлⷣю ве́черъ . та́же , пое́мъ . Гдⷭ҇и возва́хъ , на́ гласъ , ѕ҃ . посе́мъ , стихѣ́ры воскрⷭ҇ны , на́ ѕ҃ .
 Гла́съ , ѕ҃ . А҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Побѣ́дꙋ и҆мѣ́ѧ хрⷭ҇тѐ ю҆́же на а҆́да , и҆ на́ крⷭ҇тъ в̾зы́де , да сѣдѧ́щїѧ во тмѣ̀ и҆ сѣ́ни сме́ртнѣй , воскр҃си́ши с̾собо́ю , свобо́дь сы́и в̾ ме́ртвыхъ . и҆сточа́ѧ живо́тъ ѿ своегѡ̀ свѣ́та , всеси́льне сп҃се поми́лꙋй на́съ .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Дне́сь хрⷭ҇то́съ сме́рть попра́въ , ꙗ҆́коже речѐ и҆ воскр҃се , и҆ ра́дованїе всемꙋ̀ ми́рꙋ дарова̀ . да всѝ в̾зыва́юще пѣ́сньми та́кѡ рце́мъ , и҆сто́чниче жи́зни , неприкоснове́нныи свѣ́те , всеси́льне сп҃се поми́лꙋй на́съ .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Тебѐ гдⷭ҇и сꙋ́щагѡ по все́й тва́ри , грѣ́шнїи ка́мѡ бѣжи́мъ ; на́ нб҃си са́мъ живе́ши . во а҆́дѣ же попра́въ сме́рть . во глꙋбины̀ морскі́ѧ , тꙋ̀ рꙋка̀ твоѧ̀ влⷣко . къ тебѣ̀ прибѣга́емъ , и҆ тебѣ̀ припа́дающе мо́лимсѧ , воскр҃сы́и и҆з̾ ме́ртвыхъ поми́лꙋй на́съ .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Крⷭ҇то́мъ твои́мъ хрⷭ҇тѐ хва́лимсѧ , и҆ воскрⷭ҇нїе твоѐ пое́мъ и҆ сла́вимъ . ты́ бо є҆сѝ бг҃ъ на́шъ , ра́звѣ тебѐ и҆но́го незна́емъ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Сла́ва си́лѣ твое́й гдⷭ҇и , ꙗ҆́кѡ оу҆праздни́лъ є҆сѝ держа́вꙋ и҆мꙋ́щагѡ сме́рти . ѡ҆бнови́лъ є҆сѝ на́съ крⷭ҇то́мъ свои́мъ , дарова̀ на́мъ живо́тъ и҆ нетлѣ́нїе .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Всегда̀ бл҃госло́вѧще гдⷭ҇а , пое́мъ воскрⷭ҇нїе є҆гѡ̀ . распѧ́тїе бо претерпѣ́въ , и҆ сме́ртїю сме́рть разрꙋшѝ .
 сла́ва . Погребе́нїе твоѐ влⷣко , оу҆́зы а҆́довы сокрꙋши́въ растерза̀ , и҆ є҆́же и҆з̾ ме́ртвыхъ воскрⷭ҇нїе ве́сь ми́ръ просвѣтѝ . чл҃колю́бче сла́ва тебѣ̀ .
 и҆ нн҃ѣ , боⷢ҇ . Кто̀ тебѐ небл҃жи́тъ прест҃а́ѧ дв҃це ; и҆лѝ кто̀ невоспѣва́етъ твоегѡ̀ пречⷭ҇тагѡ ржⷭ҇тва̀ ; без̾лѣ́тныи бо ѿ ѻ҆ц҃а воз̾сїѧ́въ сн҃ъ є҆дино ро́дныи , то́йже ѿ тебѐ чи́стыѧ про́йде , несказа́ннѡ вопло́щьсѧ . є҆стество́мъ бг҃ъ сы́и , и҆ є҆стество́мъ бы́въ чл҃къ на́съ ра́ди . не во двою̀ лицꙋ̀ раздѣлѧ́емъ . но во двою̀ є҆стествꙋ̀ несмѣ́сно познава́емъ . тогѡ̀ молѝ чⷭ҇таѧ и҆ все бл҃же́ннаѧ , поми́ловатисѧ дш҃а́мъ на́шимъ .
 вы́ходъ : свѣ́тѣ ти́хїи . проки́менъ , ѱало́мъ дв҃довъ . возлюблю̀ тѧ̀ гдⷭ҇и крѣ́посте моѧ̀ , гдⷭ҇ь оу҆тверже́нїе моѐ . сти́хъ : бг҃ъ мо́й помо́щникъ мо́й , и҆ оу҆пова́ю на́нь . сти́хъ : хвала́мъ призовꙋ̀ гдⷭ҇а , и҆ ѿ вра́гъ мои́хъ спасꙋ́сѧ . сти́хъ : оу҆слы́ша ѿ цр҃кве ст҃ы́ѧ своеѧ̀ гла́съ мо́й . та́же , возлюблю̀ тѧ̀ гдⷭ҇и крѣ́посте моѧ̀ , гдⷭ҇ь оу҆тверже́нїе моѐ .
 є҆ктенїѧ̀ : рце́мъ всѝ . та́же , сподо́би гдⷭ҇и в̾ ве́чер̾ . є҆ктенїѧ̀ : и҆спо́лнимъ вече́рнїѧ мл҃твы .
 На стихо́внѣ , стⷯра . гла́съ , ѕ҃ . Воскрⷭ҇нїе твоѐ хрⷭ҇тѐ сп҃се , а҆́нг҃ли пою́тъ на́ нб҃сѣхъ . и҆ на́съ на землѝ сподо́би , чи́стыми срⷣцы тебѐ сла́вити .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 и҆ про́чаѧ , ꙗ҆́коже пи́сано в̾ нлⷣю на вече́рни .
 Въ пѧто́къ свѣ́тлыѧ нлⷣи , на оу҆́трени , пре́же нача́ла , вжига́етъ , свѣщѝ и҆ кади́ла параєклисїа́рхъ . та́же , і҆єре́й ста́въ пред̾ ст҃о́ю трапе́зою с̾ кади́ломъ кадѧ̀ крⷭ҇тоѡ҆бра́знѡ , и҆ глаго́летъ : Блгⷭ҇ве́нъ бг҃ъ на́шъ . мы́ же : а҆ми́нь . та́же , і҆єре́й пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 и҆ про́чее , со стихѝ , ꙗ҆́коже пи́сано в̾ нлⷣю на вече́рни . та́же , є҆ктенїѧ̀ вели́каѧ .
 И҆ по воз̾гла́сѣ начина́етъ і҆єре́й , і҆рмо́съ . воскрⷭ҇нїѧ дн҃ь . и҆ пое́мъ кано́нъ . І҆рмо́съ , по вⷤ . тропари́ же , на в҃і . послѣди́ же , катава́сїѧ , і҆рмо́съ , ѻ҆́ба ли́ка вкꙋ́пѣ . По г҃ , пѣ́сни , ѵ҆пакой : Предвари́ша оу҆́тро . По ѕ҃ , пѣ́сни , конда́къ : А҆́ще и҆ во́ гробъ сни́де . и҆ и҆́косъ . та́же , Воскрⷭ҇нїе хрⷭ҇то́во , гⷤ . Воскр҃съ і҆с҃ъ , гⷤ .
 По ѳ҃ , пѣ́сни , свѣти́ленъ , гⷤ . та́же , хвали́те гдⷭ҇а с̾ нб҃съ . На хвали́тѣхъ . стⷯры , воскрⷭ҇ны . Гла́съ , ѕ҃ . Хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . Крⷭ҇тъ тво́й гдⷭ҇и , жи́знь и҆ воскрⷭ҇нїе лю́демъ твои́мъ є҆́сть . и҆ на́нь надѣ́ющесѧ , тебѐ воскрⷭ҇шагѡ бг҃а на́шегѡ пое́мъ , поми́лꙋй на́съ .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Погребе́нїе твоѐ влⷣко , ра́й ѿве́рзе ро́дꙋ чл҃ческомꙋ . и҆ ѿ тлѝ и҆зба́вльшесѧ , тебѐ воскрⷭ҇шагѡ бг҃а на́шегѡ пое́мъ , поми́лꙋй на́съ .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Со ѻ҆ц҃е́мъ и҆ дх҃омъ хрⷭ҇та̀ воспое́мъ , воскрⷭ҇шагѡ и҆з̾ ме́ртвыхъ . и҆ къ немꙋ̀ возопїе́мъ , ты̀ є҆сѝ жи́знь на́ша и҆ воскрⷭ҇нїе , поми́лꙋй на́съ .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Тридне́внѡ воскрⷭ҇лъ є҆сѝ хрⷭ҇тѐ и҆́з̾гроба , ꙗ҆́коже є҆́сть пи́сано , и҆ совоскреси́въ пра́дѣда на́шегѡ . сегѡ̀ ра́ди тѧ̀ сла́витъ ро́дъ чл҃ческїи , и҆ пое́тъ твоѐ воскрⷭ҇нїе .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 посе́мъ : є҆ктенїѧ̀ : поми́лꙋй на́съ бж҃е . і҆єре́й , воз̾гла́съ . та́же : и҆спо́лнимъ заꙋ́треннїѧ мл҃твꙋ . и҆ по воз̾гла́сѣ : сы́и бл҃гослове́нъ . и҆ мы̀ : а҆ми́нь . оу҆твердѝ бж҃е вѣ́рꙋ хрⷭ҇тїа́нскꙋю .
 та́же , дїа́конъ : Премꙋ́дрость . мы́ же : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́же : И҆гро́бнымъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ .
 та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́же : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , покланѧ́емсѧ тридне́вномꙋ є҆гѡ̀ воскрⷭ҇нїю [покло́нъ] .
 та́же , а҃ й ча́съ . ꙗ҆́коже оу҆каза́сѧ в̾ нлⷣю на оу҆́трени . Си́це же быва́етъ , слꙋ́жба оу҆́тренѧѧ во всю̀ седми́цꙋ свѣ́тлꙋю .
 На литꙋргі́и , а҆нтифо́ны . и҆ є҆ли́цы во хрⷭ҇та̀ крⷭ҇ти́стесѧ , па́сцѣ непремѣ́ннѡ , ꙗ҆́коже оу҆ка́зано в̾ нлⷣю па́схи .
 проки́менъ , ѱало́мъ дв҃довъ . во всю̀ зе́млю и҆зыдо́ша вѣща́нїе и҆́хъ , и҆ в̾ концы̀ вселе́нныѧ гл҃ы и҆́хъ . сти́хъ : нб҃са̀ повѣ́даютъ сла́вꙋ бж҃їю , творе́нїе же рꙋ́кꙋ є҆гѡ̀ воз̾вѣща́етъ тве́рдь .
 а҆пⷭ҇лъ , въ дѣѧ́нїихъ . зача́ло , з҃ . а҆ллилꙋ́їѧ . и҆сповѣ́дѧтъ нб҃са̀ чꙋдеса̀ твоѧ̀ гдⷭ҇и . сти́хъ : бг҃ъ прославлѧ́емь в̾ совѣ́тѣхъ ст҃ы́хъ . є҆ѵⷢ҇а́лїе , ѿ і҆ѡа́нна . заⷱ҇ , з҃ . прича́стенъ . тѣ́ло хрⷭ҇то́во . и҆ вхо́димъ в̾ трапе́зꙋ .
 А҆́ще ли неприлꙋчи́тсѧ бы́ти литꙋргі́и , часы̀ пое́мъ па́сцѣ по ѡ҆бы́чаю . Бл҃же́нна ѿ кано́на па́сцѣ пѣ́снь , и҃ ѧ , на и҃ . А҆пⷭ҇лъ , и҆ є҆ѵⷢ҇а́лїе , вышепи́саннѡ . По ѻ҆сла́би конда́къ , па́сцѣ . и҆ про́чаѧ ꙗ҆́коже оу҆каза́сѧ в̾ недѣ́лю па́схи .


 Въ пѧто́къ свѣ́тлыѧ нлⷣи , ве́черъ . слꙋ́жба по ѡ҆бы́чаю , ꙗ҆́коже оу҆ка́зано въ нлⷣю ве́черъ . та́же , пое́мъ . Гдⷭ҇и возва́хъ , на́ гласъ , и҃ . посе́мъ , стихѣ́ры воскрⷭ҇ны , на́ ѕ҃ .
 Гла́съ , и҃ . А҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Вече́рнюю пѣ́снь , и҆ слове́снꙋю слꙋ́жбꙋ , тебѣ̀ хрⷭ҇тѐ прино́симъ , ꙗ҆́кѡ бл҃говоли́лъ є҆сѝ поми́ловати на́съ , воскрⷭ҇нїѧ ра́ди .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Гдⷭ҇и гдⷭ҇и , не ѿве́рзи на́съ ѿ твоегѡ̀ лица̀ , но бл҃говолѝ поми́ловати на́съ , воскрⷭ҇нїѧ ра́ди .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Ра́дꙋисѧ сїѡ́не ст҃ы́и , мт҃и цр҃квамъ , бж҃їе жили́ще . ты́бо прїѧ́тъ пре́жде ѡ҆ставле́нїе грѣхѡ́въ , воскрⷭ҇нїѧ ра́ди .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . И҆́же ѿ́ бг҃а ѻ҆́ч҃ее сло́во , пре́жде вѣ́къ рожде́исѧ , напослѣ́докъ лѣ́томъ , то́йже ѿ неи҆скꙋсобра́чныѧ вопло́щьсѧ и҆зволе́нїемъ , распѧ́тїе сме́ртное претерпѣ̀ , и҆ дре́вле оу҆҆мерщве́наго человѣ́ка спа́слъ є҆́сть , свои́мъ воскрⷭ҇нїемъ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Є҆́же и҆з̾ ме́ртвыхъ твоѐ воскрⷭ҇нїе , славосло́вимъ хрⷭ҇тѐ , и҆́мже свободи́лъ є҆сѝ а҆да́мскїи ро́дъ , ѿ а҆́дова мꙋчи́тельства , и҆ дарова̀ ми́рови ꙗ҆́кѡ бг҃ъ , живо́тъ вѣ́чныи , и҆ ве́лїю ми́лость .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Сла́ва тебѣ̀ хрⷭ҇тѐ сп҃се , сн҃е бж҃їи є҆диноро́дныи , пригвожде́исѧ на крⷭ҇тѣ̀ , и҆ воскр҃се и҆́з̾ гроба тридне́внѡ .
 сла́ва . Тебѐ сла́вимъ гдⷭ҇и , во́лею на́съ ра́ди распѧ́тїе претерпѣ́вша . и҆ тебѣ̀ поклонѧ́емсѧ всеси́льне сп҃се [покло́н̾] , не ѿве́рзи на́съ ѿ лица̀ твоегѡ̀ , но оу҆҆слы́ши и҆ спасѝ на́съ , воскрⷭ҇нїѧ ра́ди твоегѡ̀ чл҃колю́бче . и҆ ны́нѣ , боⷢ҇ . Цр҃ь нбⷭ҇ныи , за чл҃колю́бїе на землѝ ꙗ҆ви́сѧ , и҆ с̾ чл҃ки поживѐ . ѿ дв҃ы бо чи́стыѧ пло́ть прїе́мыи , и҆з̾ неѧ̀ проше́дъ с̾ воспрїѧ́тїемъ . є҆ди́нъ є҆́сть сн҃ъ сꙋгꙋ́бъ є҆стество́мъ а҆ несоста́вомъ . тѣ́мже соверше́на тогѡ̀ бг҃а , и҆ соверше́на чл҃ка , вои́стинꙋ проповѣ́дающе , и҆сповѣ́даемъ хрⷭ҇та̀ бг҃а на́шегѡ . є҆го́же молѝ , мт҃и без̾невѣ́стнаѧ , поми́ловатисѧ дш҃а́мъ на́шимъ .
 вы́ходъ : свѣ́тѣ ти́хїи . проки́менъ , ѱало́мъ дв҃довъ . да́лъ є҆сѝ достоѧ́нїе боѧ́щимсѧ тебѐ гдⷭ҇и . сти́хъ : покры́юсѧ кро́вомъ кри́лъ твои́хъ . сти́хъ : ѿ коне́цъ землѝ к̾ тебѣ̀ возва́хъ . сти́хъ : та́кѡ пою̀ и҆́мени твоемꙋ̀ вы́шнїи . та́же , да́лъ є҆сѝ достоѧ́нїе боѧ́щимсѧ тебѐ гдⷭ҇и .
 є҆ктенїѧ̀ : рце́мъ всѝ . та́же , сподо́би гдⷭ҇и в̾ ве́чер̾ . є҆ктенїѧ̀ : и҆спо́лнимъ вече́рнїѧ мл҃твы .
 На стихо́внѣ , стихѣ́ра . гла́съ , и҃ . Воз̾ше́лъ є҆сѝ на́ крⷭ҇тъ і҆с҃е , соше́дыи с̾ нб҃съ , прїи́де на сме́рть живо́тъ без̾сме́ртныи , къ сꙋ́щимъ во тмѣ̀ свѣ́тъ и҆́стинныи . к̾ па́дшимъ всѣ́мъ воскрⷭ҇нїе , и҆ просвѣще́нїе сп҃се на́шъ сла́ва тебѣ̀ .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 и҆ про́чаѧ , ꙗ҆́коже пи́сано в̾ нлⷣю на вече́рни .
 Въ сꙋбо́тꙋ свѣ́тлыѧ нлⷣи , на оу҆́трени , пре́же нача́ла , вжига́етъ , свѣщѝ и҆ кади́ла параєклисїа́рхъ . та́же , і҆єре́й ста́въ пред̾ ст҃о́ю трапе́зою с̾ кади́ломъ кадѧ̀ крⷭ҇тоѡ҆бра́знѡ , и҆ глаго́летъ : Блгⷭ҇ве́нъ бг҃ъ на́шъ . мы́ же : а҆ми́нь . та́же , і҆єре́й пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , вⷤ . Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́ же : и҆ гро́бнымъ живо́тъ дарова̀ . мы́ же : хрⷭ҇то́съ воскр҃се , гⷤ .
 и҆ про́чее , со стихѝ , ꙗ҆́коже пи́сано в̾ нлⷣю на вече́рни . та́же , є҆ктенїѧ̀ вели́каѧ .
 И҆ по воз̾гла́сѣ начина́етъ і҆єре́й , і҆рмо́съ . воскрⷭ҇нїѧ дн҃ь . и҆ пое́мъ кано́нъ . І҆рмо́съ , по вⷤ . тропари́ же , на в҃і . послѣди́ же , катава́сїѧ , і҆рмо́съ , ѻ҆́ба ли́ка вкꙋ́пѣ . По г҃ , пѣ́сни , ѵ҆пакой : Предвари́ша оу҆́тро . По ѕ҃ , пѣ́сни , конда́къ : А҆́ще и҆ во́ гробъ сни́де . и҆ и҆́косъ . та́же , Воскрⷭ҇нїе хрⷭ҇то́во , гⷤ . Воскр҃съ і҆с҃ъ , гⷤ .
 По ѳ҃ , пѣ́сни , свѣти́ленъ , гⷤ . та́же , хвали́те гдⷭ҇а с̾ нб҃съ . На хвали́тѣхъ . стⷯры , воскрⷭ҇ны . Гла́съ , и҃ . Хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . Гдⷭ҇и , а҆́ще и҆ на сꙋди́щи пред̾ста̀ пила́томъ сꙋди́мъ , но неѿстꙋпѝ ѿ прⷭ҇то́ла , со ѻ҆ц҃е́мъ сѣдѧ̀ . и҆ воскр҃съ и҆з̾ ме́ртвыхъ , ми́ръ свободи́лъ є҆сѝ , ѿ рабо́ты чꙋжа́гѡ , ꙗ҆́кѡ ще́дръ и҆ чл҃колю́бецъ .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Гдⷭ҇и , ѻ҆рꙋ́жїе крⷭ҇тъ тво́й на дїа́вола да́лъ є҆сѝ на́мъ , трепе́щетъ бо и҆ трѧсе́тсѧ , немогі́и взира́ти на си́лꙋ є҆гѡ̀ , ꙗ҆́кѡ ме́ртвыѧ воскреша́етъ , и҆ сме́рть оу҆҆праздни́лъ є҆́сть . сегѡ̀ ра́ди поклонѧ́емсѧ погребе́нїю твоемꙋ̀ и҆ воскрⷭ҇нїю [покло́н̾] .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Гдⷭ҇и , а҆́ще ꙗ҆́кѡ ме́ртва тѧ , во́ гробѣ і҆ꙋде́и положи́ша , но ꙗ҆́кѡ цр҃ѧ спѧ́ща , во́ини тебѐ стрежа́хꙋ . и҆ ꙗ҆́кѡ живота̀ сокро́вище печа́тїю печатлѣ́ша . но воскр҃се , и҆ по́далъ є҆сѝ нетлѣ́нїе дш҃а́мъ на́шимъ .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . А҆́нг҃лъ тво́й гдⷭ҇и , и҆́же воскрⷭ҇нїе проповѣ́да на́мъ . стра́жи оу҆́бѡ оу҆҆страшѝ , жена́мъ же воз̾гласѝ глаго́лѧ , что̀ и҆́щете жива́го с̾ ме́ртвыми , воскр҃се бг҃ъ сы́и , и҆ вселе́ннѣй жи́знь дарова̀ .
 та́же , пое́мъ , стихѣ́ры па́сцѣ , со стихѝ и҆́хъ . сти́хъ : да воскрⷭ҇нетъ бг҃ъ , и҆ про́чїѧ . сла́ва , и҆ ны́нѣ . воскрⷭ҇нїѧ де́нь . хрⷭ҇то́съ воскр҃се , гⷤ .
 посе́мъ : є҆ктенїѧ̀ : поми́лꙋй на́съ бж҃е . і҆єре́й , воз̾гла́съ . та́же : и҆спо́лнимъ заꙋ́треннїѧ мл҃твꙋ . и҆ по воз̾гла́сѣ : сы́и бл҃гослове́нъ . и҆ мы̀ : а҆ми́нь . оу҆твердѝ бж҃е вѣ́рꙋ хрⷭ҇тїа́нскꙋю .
 та́же , дїа́конъ : Премꙋ́дрость . мы́ же : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ . три́жды , с̾ покло́нами . посе́мъ і҆єре́й твори́тъ , ѿпꙋ́стъ , держа́и крⷭ҇тъ . пое́тъ : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ . мы́же : И҆гро́бнымъ живо́тъ дарова̀ . і҆єре́й : И҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , си́лою чⷭ҇тна́гѡ и҆ животворѧ́щагѡ крⷭ҇та̀ , и҆ ст҃ы́хъ сла́вныхъ и҆ всехва́льныхъ а҆пⷭ҇лъ , и҆ всѣ́хъ ст҃ы́хъ поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ .
 та́же , і҆єре́й крⷭ҇тъ возвыша́ѧ гл҃етъ : Хрⷭ҇то́съ воскр҃се . гⷤ . мы́же : Вои́стинꙋ воскр҃се . гⷤ . и҆ пое́мъ : И҆ на́мъ дарова̀ живо́тъ вѣ́чныи , покланѧ́емсѧ тридне́вномꙋ є҆гѡ̀ воскрⷭ҇нїю [покло́нъ] .
 та́же , а҃ й ча́съ . ꙗ҆́коже оу҆каза́сѧ в̾ нлⷣю на оу҆́трени . Си́це же быва́етъ , слꙋ́жба оу҆́тренѧѧ во всю̀ седми́цꙋ свѣ́тлꙋю .
 На литꙋргі́и , а҆нтифо́ны . и҆ є҆ли́цы во хрⷭ҇та̀ крⷭ҇ти́стесѧ , па́сцѣ непремѣ́ннѡ , ꙗ҆́коже оу҆ка́зано в̾ нлⷣю па́схи .
 проки́менъ , ѱало́мъ дв҃довъ . гдⷭ҇ь просвѣще́нїе моѐ , и҆ спаси́тель мо́й , кого́сѧ оу҆бою̀ . сти́хъ : гдⷭ҇ь защи́титель животꙋ̀ моемꙋ̀ , ѿ кого́сѧ оу҆страшꙋ̀ . а҆пⷭ҇лъ , въ дѣѧ́нїихъ . заⷱ҇ , и҃ . а҆ллилꙋ́їѧ . гдⷭ҇ь воцр҃и́сѧ в̾ лѣ́потꙋсѧ ѡ҆блечѐ . сти́хъ : и҆́бо оу҆твердѝ вселе́ннꙋю ꙗ҆́же неподви́житсѧ . є҆ѵⷢ҇а́лїе , ѿ і҆ѡа́нна . заⷱ҇ , а҃і . прича́стенъ . тѣ́ло хрⷭ҇то́во .
 А҆́ще ли неприлꙋчи́тсѧ бы́ти литꙋргі́и , часы̀ пое́мъ па́сцѣ по ѡ҆бы́чаю . Бл҃же́нна ѿ кано́на па́сцѣ пѣ́снь , ѳ҃ ѧ , на и҃ . А҆пⷭ҇лъ , и҆ є҆ѵⷢ҇а́лїе , вышепи́саннѡ . По ѻ҆сла́би конда́къ , па́сцѣ . и҆ про́чаѧ ꙗ҆́коже оу҆каза́сѧ в̾ недѣ́лю па́схи .
 На трапе́зѣ ве́лїе оу҆тѣше́нїе бра́тїи . і҆єре́й гл҃етъ : За мл҃твъ ст҃ы́хъ ѻ҆ц҃ъ на́шихъ . мы́ же : Хрⷭ҇то́съ воскр҃се , гⷤ . та́же , ѻ҆́ч҃е на́шъ . сла́ва , и҆ ны́нѣ , гдⷭ҇и поми́лꙋй , вⷤ , гдⷭ҇и блгⷭ҇вѝ . і҆єре́й : Хрⷭ҇тѐ бж҃е блгⷭ҇вѝ ꙗ҆́стїе и҆ питїѐ рабо́мъ свои́мъ . и҆ сѧ́демъ ко́ждо на мѣ́стехъ свои́хъ . По воста́нїи же ѿ трапе́зы , і҆єре́й гл҃етъ : За мл҃твъ ст҃ы́хъ ѻ҆ц҃ъ на́шихъ . мы́ же : Хрⷭ҇то́съ воскр҃се , гⷤ . та́же , свѣти́сѧ свѣти́сѧ . сла́ва , и҆ ны́нѣ , гдⷭ҇и поми́лꙋй , вⷤ , гдⷭ҇и блгⷭ҇вѝ . і҆єре́й гл҃етъ : Блгⷭ҇ве́нъ бг҃ъ ми́лꙋѧи и҆ пита́ѧи ѿ свои́хъ бога́тыхъ даро́въ свое́ю бл҃года́тїю и҆ чл҃колю́бїемъ , всегда̀ и҆ ны́нѣ и҆ при́снѡ и҆ во́ вѣки вѣкѡ́мъ . мы́ же : гдⷭ҇и поми́лꙋй , в҃і . и҆ про́чее . Си́це же твори́мъ , до ѿда́нїѧ па́сцѣ .


 НЕДѢ́ЛѦ В҃ ПО ПА́СЦѢ Ѡ҆ ѲѠМѢ̀
 Въ сꙋбѡ́тꙋ , ѳѡминꙋ̀ , ве́черъ , бл҃гослови́вшꙋ і҆єре́ю , и҆ мы̀ гл҃емъ , хрⷭ҇то́съ воскр҃се , гⷤ . и҆ трⷭ҇то́е , и҆ по ѻ҆́ч҃е на́шъ . гдⷭ҇и поми́лꙋй , в҃і . сла́ва , и҆ нн҃ѣ . прїиди́те поклони́мсѧ , гⷤ . та́же , ѱало́мъ , бл҃гословѝ дш҃е моѧ̀ гдⷭ҇а .
 На ма́лѣй вече́рни , на гдⷭ҇и возва́хъ , пое́мъ , стихѣ́ры на д҃ . гла́съ , а҃ . поⷣ . нбⷭ҇нымъ чино́мъ . Терпи́тъ хрⷭ҇то́съ , чл҃колю́бнѣ ѻ҆сѧза́нїе ,꙳ ꙗ҆́коже и҆ распѧ́тїе пре́же сегѡ̀ ,꙳ и҆ непра́ведно ѡ҆сꙋжде́нїе ,꙳ и҆ и҆́з̾ гроба тридне́внѡ воскр҃съ ,꙳ печа́ти є҆гѡ̀ неразрꙋшѝ .꙳ и҆ две́ремъ затворе́нымъ , оу҆ченико́мъ пред̾ста́въ , ꙗ҆́кѡ всеси́ленъ . двⷤа . Ѽ ѳѡмино̀ невѣ́рїе ,꙳ ми́рꙋ спасе́нїе ,꙳ бг҃очл҃ка сло́ва ,꙳ є҆́же и҆з̾ а҆́дскихъ сокро́вищь воста́нїе оу҆вѣрѧ́етъ ,꙳ ꙗ҆́звы рꙋ́къ и҆ но́гъ де́рзостнѡ ѡ҆сѧза́въ ,꙳ к̾ вѣ́рѣ ми́рови десни́цею любопы́тною . Со́бранымъ стра́ха ра́ди ,꙳ и҆́же ѿ́ страсти твоеѧ̀ а҆пⷭ҇лѡмъ сло́ве ,꙳ и҆ две́ремъ затворе́нымъ ,꙳ внеза́пꙋ вни́де посредѝ и҆́хъ , ми́ръ да́рꙋѧ .꙳ и҆ ѳѡма̀ рꙋ́кꙋ просте́ръ прикоснꙋ́тисѧ ,꙳ чⷭ҇тны́хъ ре́бръ твои́хъ ꙗ҆́звамъ .
 сла́ва , и҆ ны́нѣ . гла́съ , в҃ . По воста́нїи твое́мъ гдⷭ҇и , со́бранымъ оу҆ченико́мъ твои́мъ . и҆ две́ремъ затворе́нымъ , посредѣ̀ ста̀ , ми́ръ даѧ̀ и҆́мъ . вѣ́ровавъ же и҆ ѳѡма̀ , зрѣ́нїемъ рꙋ́кꙋ и҆ ре́бръ твои́хъ , гдⷭ҇а и҆ бг҃а тебѐ и҆сповѣ́да , спаса́ющаго вѣ́рꙋющихъ в̾ тѧ̀ любо́вїю чл҃колю́бче .
 На стихо́внѣ , стихѣ́ры . гла́съ , в҃ . поⷣ . до́ме є҆в̾фра́ѳовъ . Оу҆стна́ми чи́стыми ꙳ по́йте со а҆́нг҃лы ꙳ человѣ́цы ,꙳ воскрⷭ҇шаго и҆́з̾ гроба тридне́вно ,꙳ и҆ ми́ра воздви́гшаго .
 сти́хъ : похвалѝ і҆єрⷭ҇ли́ме гдⷭ҇а ,꙳ хвалѝ бг҃а твоегѡ̀ сїѡ́не . Ꙗ҆ви́лсѧ є҆сѝ сщ҃е́ннымъ свои́мъ ꙳ сп҃се оу҆ченико́мъ ,꙳ две́ремъ затворе́нымъ .꙳ тѣ́хъ ра́ди ѡ҆бновлѧ́ѧ на́мъ ,꙳ бжⷭ҇твеный тво́й дх҃ъ .
 сти́хъ : ꙗ҆́кѡ оу҆крѣпѝ вереѝ вра́тъ твои́хъ ,꙳ и҆ бл҃гословѝ сн҃ы твоѧ̀ в̾ тебѣ̀ . Нн҃ѣ тѧ всецр҃ю ,꙳ ви́дѣвше не ѻ҆чи́ма ,꙳ но серде́чною любо́вїю ,꙳ бг҃а вѣ́рꙋюще ,꙳ в̾ пѣ́нїихъ велича́емъ .
 сла́ва , и҆ ны́нѣ . гла́съ , то́йже . Дае́ши ѽ и҆зба́вителю ,꙳ ми́ръ лю́демъ свои́мъ ,꙳ и҆ долго́въ разрѣше́нїе ,꙳ мл҃твами всечⷭ҇тыѧ ,꙳ и҆ є҆ди́ныѧ бг҃ороди́тельницы .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ , и҆ ѿпꙋ́стъ .
 На вели́цѣй вече́рни , каѳи́сма , бл҃же́нъ мꙋ́жъ , всѧ̀ . на гдⷭ҇и возва́хъ поста́вимъ , стихо́въ , і҃ . стихѣ́ры , самогла́сны , гла́съ , а҃ . По́ днехъ ѻ҆сми́хъ воста́нїѧ твоегѡ̀ гдⷭ҇и , ꙗ҆ви́лсѧ є҆сѝ оу҆ченико́мъ свои́мъ , в̾ мѣ́стѣ и҆дѣ́же бѧ́хꙋ со́брани , и҆ воз̾гласи́въ и҆́мъ ми́ръ ва́мъ , и҆ невѣ́рꙋющемꙋ оу҆ченикꙋ̀ рꙋ́цѣ показа̀ и҆ пречⷭ҇таѧ ре́бра . ѻ҆́нъ же вѣ́ровавъ возопѝ , гдⷭ҇ь мо́й и҆ бг҃ъ мо́й сла́ва тебѣ̀ . двⷤа . Две́ремъ затворе́нымъ , и҆ оу҆ченико́мъ со́бранымъ , в̾ни́де в̾неза́пꙋ всеси́льне і҆с҃е сп҃се на́шъ , и҆ ста́въ посредѝ и҆́хъ , ми́ръ да́въ , и҆ и҆спо́лнилъ є҆сѝ дх҃а ст҃а́го . жда́ти же повелѣ́лъ є҆сѝ и҆ ника́коже ѿлꙋча́тисѧ ѿ і҆єрⷭ҇ли́ма , до́ндеже ѡ҆блече́тесѧ є҆́же свы́ше в̾ си́лꙋ . сегѡ̀ ра́ди вопїе́мъ ти просвѣще́нїе и҆ воскрⷭ҇нїе , и҆ смире́нїе на́ше сла́ва тебѣ̀ . двⷤа . Ѳѡма̀ гл҃емыи близне́цъ , небѣ̀ с̾ ни́ми є҆гда̀ вни́де хрⷭ҇тѐ затворе́нымъ две́ремъ , тѣ́мже и҆ невѣ́роваше гл҃емымъ є҆мꙋ̀ , ѿ невѣ́рїѧ вѣ́рꙋ и҆звѣстꙋ́ѧ . не несподо́билъ же є҆сѝ бла́же , показа́ти є҆мꙋ̀ пречⷭ҇таѧ ре́бра своѧ̀ , и҆ рꙋка́мъ и҆ нога́мъ ꙗ҆́звы . ѻ҆́нъ же ѡ҆сѧза́въ и҆ ви́дѣвъ , и҆сповѣ́да тебѐ бы́ти бг҃а нена́га , и҆ чл҃ка не́проста , и҆ вопїѧ́ше , гдⷭ҇ь мо́й и҆ бг҃ъ мо́й сла́ва тебѣ̀ . двⷤа . Оу҆ченико́мъ сомнѧ́щимсѧ , во ѻ҆смы́и дн҃ь прїи́де сп҃съ и҆дѣ́же бѧ́хꙋ со́брани , и҆ ми́ръ да́въ , к̾ ѳѡмѣ̀ возопѝ , прїидѝ а҆пⷭ҇ле и҆ ѡ҆сѧжѝ дла́ни , в̾ ни́хже гво́здїѧ вонзо́ша . ѽ до́брое невѣ́рїе ѳѡмино̀ , вѣ́рныхъ срⷣца в̾ ра́зꙋмъ приведѐ , и҆ со́страхомъ возопѝ , гдⷭ҇ь мо́й и҆ бг҃ъ мо́й сла́ва тебѣ̀ . двⷤа .
 гла́съ , в҃ . Две́ремъ затворе́нымъ пред̾ста̀ і҆с҃ъ оу҆ченико́мъ , без̾стра́шїе и҆ ми́ръ даѧ́ше . та́же глаго́ла ѳѡмѣ̀ , почто́ ми невѣ́рꙋеши ꙗ҆́кѡ воскр҃со́хъ и҆з̾ ме́ртвыхъ , принесѝ здѣ̀ рꙋ́кꙋ твою̀ , и҆ вложѝ в̾ ре́бра моѧ̀ и҆ ви́ждь , тобо́ю бо невѣ́рꙋющимъ , всѝ оу҆вѣ́дѧтъ стрⷭ҇ти и҆ воскрⷭ҇нїе моѐ , зва́ти с̾ тобо́ю , гдⷭ҇ь мо́й и҆ бг҃ъ мо́й сла́ва тебѣ̀ . По воста́нїи твое́мъ гдⷭ҇и , со́бранымъ оу҆ченико́мъ твои́мъ . и҆ две́ремъ затворе́нымъ , посредѣ̀ ста̀ , ми́ръ даѧ̀ и҆́мъ . вѣ́ровавъ же и҆ ѳѡма̀ , зрѣ́нїемъ рꙋ́кꙋ и҆ ре́бръ твои́хъ , гдⷭ҇а и҆ бг҃а тебѐ и҆сповѣ́да , спаса́ющаго вѣ́рꙋющихъ в̾ тѧ̀ любо́вїю чл҃колю́бче . сла́ва , и҆ ны́нѣ . гла́съ , ѕ҃ . Две́ремъ затворе́нымъ , прїи́де хрⷭ҇то́съ ко оу҆ченико́мъ . тогда̀ ѳѡма̀ по смотре́нїю не ѡ҆брѣ́тесѧ с̾ ни́ми . и҆ гл҃аше оу҆́бѡ неимꙋ̀ вѣ́ры , а҆́ще неви́жꙋ а҆́зъ влⷣки . ви́жꙋ ребро̀ , ѿ него́же и҆зы́де кро́вь и҆ вода̀ креще́нїѧ . ви́жꙋ ꙗ҆́звꙋ , ѿ неѧ́же и҆сцѣли́сѧ вели́кїи стрꙋ́пъ чл҃чь . ви́жꙋ ка́кѡ небѣ̀ ꙗ҆́кѡ дх҃ъ , но оу҆́бѡ пло́ть и҆ ко́сти . и҆́же сме́рть попра́выи , и҆ ѳѡмꙋ̀ оу҆вѣ́ривыи , гдⷭ҇и сла́ва тебѣ̀ . вы́ходъ : свѣ́тѣ ти́хїи . проки́менъ дню̀ . На литі́и , стихѣ́ры . гла́съ , и҃ . Две́ремъ затворе́нымъ , и҆ оу҆ченико́мъ со́бранымъ , прїи́де сп҃съ , и҆дѣ́же бѧ́хꙋ со́брани , и҆ ста̀ посредѣ̀ и҆́хъ гл҃а ѳѡмѣ̀ , прїидѝ ѡ҆сѧжѝ , и҆ ви́ждь ꙗ҆́звы гвозде́мъ , прострѝ рꙋ́кꙋ твою̀ , и҆ косни́сѧ ребрꙋ̀ моемꙋ̀ , и҆ небꙋ́ди невѣ́ренъ , но вѣ́рою проповѣ́ждь , є҆́же и҆з̾ ме́ртвыхъ моѐ воскрⷭ҇нїе . Прикосни́сѧ ребрꙋ̀ ѳѡма̀ рꙋко́ю , гл҃етъ хрⷭ҇то́съ , и҆ ꙗ҆́звы гвозди́нныѧ прїидѝ ѡ҆сѧжѝ , вѣ́рою и҆спыта́й , и҆ бꙋ́ди ми вѣ́ренъ и҆ непребыва́й невѣ́ренъ . ѳѡма́ же пе́рстомъ ꙗ҆́кѡ прикоснꙋ́сѧ влⷣцѣ , вельмѝ возопи́въ , ты̀ бг҃ъ мо́й и҆ гдⷭ҇ь , бл҃гоꙋтро́бне сла́ва тебѣ̀ . сла́ва . гла́съ , д҃ . Гдⷭ҇и , нестерпи́мымъ твоегѡ̀ бжⷭ҇тва̀ блиста́нїемъ прїи́де , две́ремъ сꙋ́щемъ затворе́нымъ , и҆ ста̀ посредѣ̀ оу҆чени́къ свои́хъ , ре́бра и҆спыта́ти и҆ ꙗ҆́звы твое́ю рꙋ́кꙋ и҆ ногꙋ̀ , во ѡ҆сѧза́нїѧ ꙗ҆влѧ́ѧ . печа́ль же и҆ ско́рбь разрѣша́ѧ , ꙗ҆́вѣ возопи́лъ є҆сѝ , и҆́мъ же ѻ҆́бразомъ ви́дите мѧ ѽ дрꙋ́зи , плотьско́е воспрїѧ́тїе ношꙋ̀ , а҆ не дх҃а є҆стество̀ . сомнѧ́щемꙋжесѧ оу҆ченикꙋ̀ , повелѣва́ше ѡ҆сѧза́ти тре́петнѡ . и҆ речѐ , ты̀ и҆спыта́въ всѧ̀ , грѧдѝ про́чее и҆ не невѣ́рꙋй . ѻ҆́нъ же смотрѧ́ѧ рꙋко́ю , твоегѡ̀ сꙋгꙋ́баго сꙋщества̀ , со́ страхомъ вопїѧ́ше вѣ́рнѡ вѣ́рою влеко́мъ , гдⷭ҇ь мо́й и҆ бг҃ъ мо́й сла́ва тебѣ̀ . и҆ ны́нѣ . гла́съ , то́йже . Прїимѝ моле́нїе , твои́хъ ра́бъ всенепоро́чнаѧ , оу҆толѧ́ющи лю́таѧ наны̀ воста́нїѧ . и҆ всѧ́кїѧ ско́рби на́съ и҆збавлѧ́ющи . тѧ́ бо є҆ди́нꙋ не позы́блемꙋ , и҆ и҆звѣ́стно ѻ҆снова́нїе и҆́мамы , и҆ твоѐ застꙋпле́нїе стѧжа́хомъ , да не постыди́мсѧ влⷣчце тѧ̀ призыва́юще , потщи́сѧ на мл҃твꙋ тебѣ̀ вопїю́щихъ , ра́дꙋисѧ влⷣчце и҆ всѣ́мъ помо́щнице , ра́досте и҆ покро́ве дш҃а́мъ на́шимъ .
 На стихо́внѣ , стⷯры . гла́съ , д҃ . ѽ пресла́вное чꙋ́до , невѣ́рїе вѣ́рꙋ и҆звѣ́стнꙋ родѝ . рече́ бо ѳѡма̀ , а҆́ще неви́жꙋ неи҆мꙋ̀ вѣ́ры , ѡ҆сѧза́въ же ре́бра , бг҃осло́вѧше вопло́щшагосѧ , тогѡ̀ оу҆́бѡ сн҃а бж҃їѧ позна̀ , ꙗ҆́кѡ пострада́вша пло́тїю , проповѣ́да воскре́сшагѡ бг҃а , и҆ возопѝ свѣ́тлымъ гла́сомъ , гдⷭ҇ь мо́й и҆ бг҃ъ мо́й сла́ва тебѣ̀ .
 сти́хъ : похвалѝ і҆єрⷭ҇ли́ме гдⷭ҇а ,꙳ хвалѝ бг҃а твоегѡ̀ сїѡ́не . ѽ пресла́вное чꙋ́до , ѻ҆гню̀ сѣ́но прикоснꙋ́сѧ , и҆ не ѡ҆па́льнѡ бы́сть . в̾ложи́ бо ѳѡма̀ во ѻ҆́гненаѧ ре́бра рꙋ́кꙋ , і҆с҃а хрⷭ҇та̀ бг҃а , и҆ ѡ҆сѧза́въ не ѡ҆пали́сѧ , дш҃е́вное бо невѣ́рствїе , преложѝ на бл҃говѣ́рїе . и҆ те́плѣ возопѝ и҆з̾ глꙋбины̀ дш҃е́вныѧ , влⷣко ты̀ є҆сѝ гдⷭ҇ь и҆ бг҃ъ мо́й , и҆́же и҆з̾ ме́ртвыхъ воста́выи сла́ва тебѣ̀ .
 сти́хъ : ꙗ҆́кѡ оу҆крѣпѝ вереѝ вра́тъ твои́хъ ,꙳ и҆ бл҃гословѝ сн҃ы твоѧ̀ в̾ тебѣ̀ . ѽ пресла́вное чꙋ́до , і҆ѡа́ннъ на пе́рси сло́вꙋ воз̾ле́гъ , ѳѡма́ же ре́бра ѡ҆сѧза́ти сподо́бисѧ . и҆ ѻ҆́въ оу҆́бѡ ѿ ню́дꙋ те́плѣ , бг҃осло́вїѧ глꙋбинꙋ̀ и҆з̾влечѐ смотре́нїѧ . се́й же сподо́бисѧ та́йнѡ наꙋчи́ти на́съ , пред̾ставлѧ́ѧ пока́заннаѧ , ꙗ҆́снѡ воста́нїѧ є҆гѡ̀ , вопїѧ̀ и҆ наꙋча́ѧ на́съ , гдⷭ҇ь мо́й и҆ бг҃ъ мо́й сла́ва тебѣ̀ . сла́ва , и҆ ны́нѣ . гла́съ , є҃ . Чл҃колю́бче , ве́лїе и҆ не и҆сче́тно мно́жество щедро́тъ твои́хъ . ꙗ҆́кѡ претерпѣ́лъ є҆сѝ , ѿ і҆ꙋде́й заꙋша́емь , и҆ ѿ а҆пⷭ҇лъ ѡ҆сѧза́емь , и҆ ѿ ѿмета́ющихсѧ тебѐ мно́гѡ и҆спытꙋ́емъ , ка́кѡ воплоти́лсѧ є҆сѝ ; и҆ ка́кѡ распѧ́лсѧ є҆сѝ без̾грѣ́шне ; но вразꙋмѝ на́съ , ꙗ҆́коже и҆ ѳѡмꙋ̀ вопи́ти тебѣ̀ , гдⷭ҇ь мо́й и҆ бг҃ъ мо́й сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , з҃ . Зна́менанꙋ гро́бꙋ , живо́тъ ѿ́ гроба восїѧ́лъ є҆сѝ хрⷭ҇тѐ бж҃е . и҆ две́ремъ затворе́нымъ оу҆ченикѡ́мъ пред̾ста̀ , и҆́же всѣ́хъ воскрⷭ҇нїе , дх҃ъ пра́выи , тѣ́ми ѡ҆бновлѧ́ѧ на́съ , по вели́цѣй твое́й ми́лости . три́жды .
 Въ нлⷣю , ѳѡминꙋ̀ , на оу҆́трени , по є҆ѯа̀ ѱл҃мѣ́хъ , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , а҃ . Стра́ха ра́ди і҆ꙋде́йска , сокрове́нымъ оу҆чн҃кѡ́мъ , и҆ в̾ сїѡ́нѣ со́бранымъ , вни́де къ ни́мъ бла́же , и҆ ста̀ посредѣ̀ и҆́хъ две́ремъ заключе́нымъ , ра́дость творѧ̀ и҆́мъ . и҆ показа́лъ є҆сѝ рꙋ́цѣ , и҆ пречⷭ҇тыхъ свои́хъ ре́бръ ꙗ҆́звы . гл҃а невѣ́рꙋющемꙋ оу҆ченикꙋ̀ , принесѝ рꙋ́кꙋ свою̀ и҆ и҆спыта́й , ꙗ҆́кѡ са́мъ а҆́зъ є҆́смь , и҆́же тебѐ ра́ди пострада́выи . сла́ва , и҆ нн҃ѣ , то́йже .
 По в҃ , стихоло́гїи , сѣда́ленъ . гла́съ , а҃ . Воскрⷭ҇лъ є҆сѝ и҆з̾ ме́ртвыхъ , жи́знь всѧ́ческимъ , и҆ ꙗ҆ви́лсѧ є҆сѝ оу҆ченикѡ́мъ во ѻ҆смы́и дн҃ь . ѳѡма́ же близне́цъ небѣ̀ с̾ ни́ми , є҆гда̀ пред̾ста̀ и҆́мъ , тѣ́мже млрⷭ҇де не несподо́билъ є҆сѝ показа́ти є҆мꙋ̀ , прободе́нїе бжⷭ҇твеныхъ ре́бръ и҆ рꙋ́къ твои́хъ , ꙗ҆́кѡ чл҃колю́бецъ . сла́ва , и҆ ны́нѣ , то́йже .
 По полїєлеѡ́сѣ , сѣда́ленъ . гла́съ , є҃ . Воскр҃съ и҆́з̾гроба ꙗ҆́коже бл҃гоизво́лилъ є҆сѝ . две́ремъ затворе́нымъ , оу҆ченикѡ́мъ хрⷭ҇тѐ ꙗ҆ви́лсѧ є҆сѝ . показа́въ ꙗ҆́звы ꙗ҆́же ѿ гвозде́й сп҃се , и҆ невѣ́рꙋющꙋ ѳѡмѣ̀ , оу҆вѣ́рилъ є҆сѝ є҆ди́не бл҃же , вопи́ти тебѣ̀ влⷣцѣ , бг҃а же и҆ гдⷭ҇а жи́ва воскре́сшагѡ , и҆ всѣ́хъ спа́сшагѡ . сла́ва , и҆ нн҃ѣ , то́йже .
 степе́нна , д҃ го гла́са . а҆нтиѳо́нъ , а҃ . проки́мен̾ , ѱл҃о́мъ дв҃довъ . похвалѝ і҆єрⷭ҇ли́ме гдⷭ҇а , хвалѝ бг҃а твоегѡ̀ сїѡ́не . сти́хъ : ꙗ҆́кѡ оу҆крѣпѝ вереѝ вра́тъ твои́хъ , и҆ бл҃гословѝ сн҃ы твоѧ̀ в̾ тебѣ̀ .
 всѧ́ко дыха́нїе . є҆ѵⷢ҇а́лїе , ѿ матѳе́ѧ . заⷱ҇ , рѕ҃і .
 Воскрⷭ҇нїе хрⷭ҇то́во ви́дѣвше , поклони́мсѧ ст҃о́мꙋ гдⷭ҇ꙋ і҆с҃ꙋ , є҆ди́номꙋ без̾грѣ́шномꙋ [покло́н̾] , крⷭ҇тꙋ̀ твоемꙋ̀ поклонѧ́емсѧ хрⷭ҇тѐ , и҆ ст҃о́е воскрⷭ҇нїе твоѐ пое́мъ и҆ сла́вимъ [покло́н̾] . ты́ бо є҆сѝ бг҃ъ на́шъ , ра́зве бо тебѐ и҆но́го незна́емъ , и҆́мѧ твоѐ нарица́емъ . прїиди́те всѝ вѣ́рнїи , поклони́мсѧ ст҃о́мꙋ хрⷭ҇то́вꙋ воскрⷭ҇нїю [покло́н̾] , се́бо прїи́де крⷭ҇та̀ ра́ди ра́дость всемꙋ̀ ми́рꙋ , всегда̀ бл҃гослови́мъ гдⷭ҇а , и҆ пое́мъ воскрⷭ҇нїе є҆гѡ̀ , распѧ́тїе бо претерпѐ , и҆ сме́ртїю сме́рть разрꙋшѝ , три́жды . ѱало́мъ , н҃ .
 сла́ва . моли́твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . моли́твами бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾зако́нїѧ моѧ̀ , бж҃е сп҃се мо́й .
 стⷯра . гла́съ , ѕ҃ . Две́ремъ затворе́нымъ , прїи́де хрⷭ҇то́съ ко оу҆ченико́мъ . тогда̀ ѳѡма̀ по смотре́нїю не ѡ҆брѣ́тесѧ с̾ ни́ми . и҆ гл҃аше оу҆́бѡ неимꙋ̀ вѣ́ры , а҆́ще неви́жꙋ а҆́зъ влⷣки . ви́жꙋ ребро̀ , ѿ него́же и҆зы́де кро́вь и҆ вода̀ креще́нїѧ . ви́жꙋ ꙗ҆́звꙋ , ѿ неѧ́же и҆сцѣли́сѧ вели́кїи стрꙋ́пъ чл҃чь . ви́жꙋ ка́кѡ небѣ̀ ꙗ҆́кѡ дх҃ъ , но оу҆́бѡ пло́ть и҆ ко́сти . и҆́же сме́рть попра́выи , и҆ ѳѡмꙋ̀ оу҆вѣ́ривыи , гдⷭ҇и сла́ва тебѣ̀ .
 та́же , і҆єре́й , мл҃твꙋ : спасѝ бж҃е лю́ди своѧ̀ . мы́же , гдⷭ҇и поми́лꙋй , ві҃ . і҆єре́й , воз̾гла́съ . млⷭ҇тїю и҆ щедро́тами . Кано́нъ , творе́нїе і҆ѡа́нна мни́ха , гла́съ , а҃ . і҆рмо́съ , по двⷤа . тропари́ же , на в҃і . пѣ́снь , а҃ . і҆рмо́съ . Пое́мъ всѝ лю́дїе ѿ лю́ты рабо́ты фараѡ́ни , лю́ди и҆҆зба́вльшемꙋ , и҆҆ во глꙋбинѣ̀ морстѣ́й , нога́ми немо́крыми наста́вльшемꙋ , пѣ́снь побѣ́днꙋю , ꙗ҆́кѡ просла́висѧ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Дне́сь просвѣще́нїе дш҃а́мъ , хрⷭ҇то́съ бо ѿ́ гроба , ꙗ҆́коже сл҃нце восїѧ́въ тридне́внѡ , и҆ мра́чнꙋю бꙋ́рю ѿгна́лъ є҆́сть грѣха̀ на́шегѡ . того̀ воспое́мъ ꙗ҆́кѡ просла́висѧ . Цр҃ь времено́мъ свѣтоно́сныи де́нь , и҆ дне́мъ же цр҃ьски ꙗ҆́вльсѧ , да́ры носѧ̀ оу҆краша́етъ и҆збра́нныѧ лю́ди цр҃ко́вныѧ , непреста́ннѡ пою́щїѧ , воскрⷭ҇шаго хрⷭ҇та̀ , ꙗ҆́кѡ просла́висѧ . Ни две́ри сме́ртныѧ хрⷭ҇тѐ , ни печа́ти гро́бныѧ , ни ключѝ вра́тныѧ тебѣ̀ проти́вишасѧ . но воскр҃съ пред̾ста́лъ є҆сѝ дрꙋго́мъ сѝ влⷣко , ми́ръ да́рꙋѧ , всѧ́къ оу҆́мъ преимꙋ́щїи .
 катава́сїѧ : Воскрⷭ҇нїѧ дн҃ь , просвѣти́мсѧ лю́дїе , па́сха гдⷭ҇нѧ па́сха , ѿ сме́рти оу҆́бѡ к̾ жи́зни , и҆ ѿ землѝ на́ нб҃о , хрⷭ҇то́съ бг҃ъ на́съ преве́лъ є҆́сть , побѣ́днꙋю пою́ща .
 пѣ́снь , г҃ . і҆рмо́съ . Оу҆твердѝ менѐ хрⷭ҇тѐ , на недви́жимомъ ка́мени за́повѣдей тѝ , и҆ просвѣти́ мѧ свѣ́томъ лица̀ твоегѡ̀ , нѣ́сть бо ст҃а па́че тебѣ̀ чл҃колю́бче . Но́ваѧ за ве́тхихъ , и҆ в̾ тлѣ́нныхъ мѣ́стѡ нетлѣ́ннаѧ , крⷭ҇то́мъ си хрⷭ҇тѐ соверши́лъ є҆сѝ . на́мъ во ѡ҆бновле́нїе жи́зни , ходи́ти досто́йнѡ повелѣ́лъ є҆сѝ . Во́ гробѣ затворе́нъ є҆сѝ , со ѡ҆пи́санною пло́тїю свое́ю , не ѡ҆пи́санныи хрⷭ҇тѐ , воскрⷭ҇лъ є҆сѝ , и҆ две́ремъ затворе́нымъ предста́лъ є҆сѝ свои́мъ оу҆ченикѡ́мъ всеси́льне . Ꙗ҆́звы своѧ̀ хрⷭ҇тѐ , ꙗ҆́же во́лею прїѧ́лъ є҆сѝ на́съ ра́ди , пред̾ста́лъ є҆сѝ оу҆ченикѡ́мъ свои́мъ , сохра́нь свидѣ́тельство своѐ , и҆ показа́лъ є҆сѝ сла́вꙋ воскрⷭ҇нїѧ .
 катава́сїѧ : Прїиди́те пи́во пїе́мъ но́во , не ѿ ка́мене непло́дна чꙋдодѣ́емое , но нетлѣ́нїѧ и҆сто́чника , и҆́з̾ гроба ѡ҆дожди́вша хрⷭ҇та̀ , ѡ҆ не́мже оу҆твержа́емсѧ .
 сѣда́ленъ . гла́съ , ѕ҃ . Ꙗ҆́кѡ посредѝ оу҆ченикъ свои́хъ прїи́де , сп҃се ми́ръ даѧ̀ и҆́мъ , прїидѝ и҆ к̾ на́мъ , и҆ спасѝ на́съ , вⷤ . сла́ва , и҆ ны́нѣ . боⷢ҇ . И҆́же бл҃гослове́нꙋю нарекі́и мт҃рь себѣ̀ , прїи́де на́ стрⷭ҇ть во́лею свое́ю , просїѧ́въ на крⷭ҇тѣ̀ , взыска́ти хотѧ̀ а҆да́ма , гл҃ѧ а҆́нг҃ломъ с̾ра́дꙋйтемисѧ , ꙗ҆́кѡ ѡ҆брѣто́хъ и҆зги́бшꙋю дра́хмꙋ . и҆́же всѧ̀ мꙋ́дрѣ оу҆стро́ивыи бж҃е сла́ва тебѣ̀ .
 пѣ́снь , д҃ . і҆рмо́съ . Ве́лїѧ та́йна твоегѡ̀ хрⷭ҇тѐ смотре́нїѧ . сѐ оу҆́бѡ свы́ше пред̾зрѧ̀ , прозорли́выма а҆вва́кꙋмъ , и҆зы́де вопїѧ́ше ти , на спасе́нїе люде́й свои́хъ чл҃колю́бче . Же́лчь оу҆́бѡ вкꙋси́въ , дре́внее вкꙋше́нїе и҆сцѣлѧ́ѧ . нн҃ѣ же со страдо́внымъ ме́домъ , просвѣще́нїе дадѐ хрⷭ҇то́съ пра́ѻ҆ц҃ꙋ , и҆ своегѡ̀ сла́дкагѡ прича́стїѧ . Бога́тство поче́рпъ ѿ сокро́вища некра́домагѡ бжⷭ҇твенагѡ бл҃года́телю , копїе́мъ бо прободе́наѧ ти ре́бра и҆спыта́въ , премꙋ́дрости и҆ ра́зꙋма наполнѧ́етъ ми́ра близне́цъ . Рꙋко́ю и҆спыта́ти чл҃колю́бче пре́жде всѣ́хъ повелѣва́еши ѳѡмѣ̀ простира́ѧ невѣ́рꙋющꙋ ре́бра , ми́рови оу҆вѣрѧ́ѧ своѐ хрⷭ҇тѐ тридне́вное воста́нїе . Тво́й всебл҃же́нныи хвали́мъ є҆́сть ꙗ҆зы́къ , ѽ близнечѐ , пе́рвѣе оу҆́бѡ бл҃гоче́стнѡ проповѣ́да живода́вца і҆с҃а , бг҃а же и҆ гдⷭ҇а , и҆ ѿ дꙋнове́нїѧ и҆ прикоснове́нїѧ и҆спо́лнисѧ бл҃года́ти .
 катава́сїѧ : На бж҃їи стра́жи , бг҃огл҃ивыи а҆вва́кꙋмъ да ста́нетъ с̾ на́ми , и҆ ꙗ҆ви́тъ свѣтоно́сна а҆́нг҃ла , велегла́снѡ гл҃юща , дне́сь спасе́нїе мі́рꙋ , ꙗ҆́кѡ воскр҃се хрⷭ҇то́съ , ꙗ҆́кѡ всеси́ленъ .
 пѣ́снь , є҃ . і҆рмо́съ . Ѿ нощи оу҆́тренююще хва́лимъ тѧ хрⷭ҇тѐ бж҃е , ѻ҆ц҃ꙋ собез̾нача́льна , и҆ сп҃са дш҃а́мъ на́шимъ , ми́ръ ми́рови пода́ждь чл҃колю́бче . Пред̾ста́въ сп҃съ дрꙋго́мъ скорбѧ́щимъ , и҆ прише́ствїемъ всю̀ ѿе́млѧ ско́рбь , и҆ и҆гра́ти воздвиза́етъ свои́мъ воскрⷭ҇нїемъ . ѽ и҆́стинномꙋ похвалѧ́емомꙋ , ѳѡминꙋ̀ стра́шномꙋ начина́нїю , де́рзостнѣ бо ѡ҆сѧза̀ ре́бра , бжⷭ҇твеннымъ ѻ҆гне́мъ блиста́ющаѧ . Невѣ́рїе ѳѡмино̀ , вѣ́рѣ роди́тельно на́мъ показа́лъ є҆сѝ , ты́ бо мꙋ́дростїю свое́ю промышлѧ́еши поле́зное хрⷭ҇тѐ , ꙗ҆́кѡ чл҃колю́бецъ .
 катава́сїѧ : Оу҆́тренюемъ оу҆́тренюю глꙋбокꙋ̀ , и҆ вмѣ́стѡ мі́ра , пѣ́снь принесе́мъ влⷣцѣ , и҆ хрⷭ҇та̀ оу҆́зримъ пра́ведное сл҃нце , всѣ́мъ жи́знь восїѧ́юща .
 пѣ́снь , ѕ҃ . і҆рмо́съ . Пррⷪ҇ка спа́слъ є҆сѝ ѿ ки́та чл҃колю́бче , и҆ менѐ и҆з̾ глꙋбины̀ грѣхо́вныѧ возвѣдѝ молю́тисѧ . Ѳѡмы̀ не ѡ҆ста́вилъ є҆сѝ влⷣко , погрꙋжа́ема глꙋбино́ю невѣ́рїѧ , дла́ни просте́ръ на и҆спыта́нїе . Сп҃съ на́шъ гл҃аше , ѡ҆сѧза́вше мѧ ви́дите ко́сти и҆ пло́ть носѧ́ща , а҆́зъ непремѣни́хсѧ . Ре́бра ѡ҆сѧза́въ невѣ́ровавыи ѳѡма̀ , несꙋ́щꙋ є҆мꙋ̀ в̾ пе́рвыи вхо́дъ тво́й чл҃колю́бче , сп҃се на́шъ .
 катава́сїѧ : Сни́де въ преиспо́днїѧ страны̀ землѝ , и҆ сокрꙋшѝ вереѝ вѣ́чныѧ , преиспо́днїѧ свѧ́занныѧ хрⷭ҇тѐ , и҆ тридне́внѡ ꙗ҆́кѡ ѿ ки́та і҆ѡ́на , воскр҃се ѿ́ гроба .
 конда́къ . гла́съ , и҃ . Любопы́тною десни́цею , жизнопода́тельнаѧ твоѧ̀ ре́бра , ѳѡма̀ и҆спыта́лъ є҆́сть хрⷭ҇тѐ бж҃е . затворе́нымъ бо две́ремъ ꙗ҆́кѡ вни́де , съ про́чими а҆пⷭ҇лы вопїѧ́ше , гдⷭ҇ь є҆сѝ и҆ бг҃ъ мо́й . и҆́коⷭ҇ . Кто̀ сохранѝ оу҆чени́чꙋ дла́нь тогда̀ не ѡ҆пали́мꙋ , є҆гда̀ ко ѻ҆́гненымъ ре́бромъ пристꙋпѝ гдⷭ҇нимъ ; кто̀ дадѐ є҆́й де́рзость , и҆ возмо́же ѡ҆сѧза́ти пла́меннꙋю ко́сть , всѧ́кѡ не ѡ҆сѧза́емꙋю ; а҆́ще бо не бы̀ ребро̀ си́лꙋ по́дало бре́ннѣй десни́цѣ , ка́кѡ и҆мѧ́ше ѡ҆сѧза́ти , стра́стїю поколѣба́вшагѡ вы́шнїѧ и҆ ни́жнїѧ . сїѧ̀ бл҃года́ть ѳѡмѣ̀ даде́сѧ , є҆́же сїѧ̀ ѡ҆сѧза́ти , хрⷭ҇то́ви же вопи́ти , гдⷭ҇ь є҆сѝ и҆ бг҃ъ мо́й .
 пѣ́снь , з҃ . і҆рмо́съ . Тѣ́лꙋ слꙋжи́ти мꙋсикі́йскомꙋ согла́сїю созыва́ющꙋ лю́ди , ѿ пѣ́сней сїѡ́нскихъ пою́ще ѻ҆те́честїи ѻ҆́троцы дв҃дѡвы . мꙋчи́телево разори́ша ѕлочести́вое велѣ́нїе , и҆ пла́мень въ ро́сꙋ прело́жиша , пѣ́снь воспѣва́юще , превозноси́мыи ѻ҆ц҃е́мъ бж҃е бл҃гослове́нъ є҆сѝ . Ꙗ҆́кѡ пе́рвыи є҆́сть дне́мъ и҆ нача́льныи , свѣтоно́сныи се́й , во́нь же ра́доватисѧ досто́йнѡ , но́вымъ и҆ бжⷭ҇твенымъ лю́демъ съ тре́петомъ . прино́ситъ бо вѣ́ка ѻ҆́бразъ , ꙗ҆́кѡ ѻ҆сми́цы соверша́ѧ бꙋ́дꙋщагѡ . во́ньже воспѣва́емъ , превозноси́мыи ѻ҆ц҃е́мъ бг҃ъ блгⷭ҇ве́нъ є҆сѝ . Є҆ди́нъ дерзнꙋ́выи , и҆ невѣ́рною вѣ́рою ѡ҆бл҃года́тивъ на́съ ѳѡма̀ близне́цъ , рѣши́тъ оу҆́бѡ мра́чное невѣ́дѣнїе всѣ́мъ конце́мъ вѣ́рнымъ невѣ́рїемъ . себѣ́ же вѣне́цъ плете́тъ ꙗ҆́вѣ , глаго́лѧ , ты̀ є҆сѝ гдⷭ҇ь , превозноси́мыи ѻ҆ц҃е́мъ бг҃ъ , бл҃гослове́нъ є҆сѝ . Не тꙋ́не оу҆сꙋмнѣ́всѧ ѳѡма̀ , воста́нїе твоѐ неви́дѣвъ , но вѣ́рнѡ ꙗ҆́вственѡ тща́шесѧ показа́ти то̀ хрⷭ҇тѐ , всѣ́мъ ꙗ҆зы́комъ . тѣ́мже оу҆́бѡ невѣ́рїемъ оу҆вѣ́ри всѣ́хъ , и҆ наꙋчѝ гл҃ати тебѣ̀ , гдⷭ҇ь превозноси́мыи ѻ҆ц҃е́мъ бг҃ъ , блгⷭ҇ве́нъ є҆сѝ . Со́ страхомъ рꙋ́кꙋ ѳѡма̀ , в̾ ре́бра твоѧ̀ живоно́снаѧ хрⷭ҇тѐ , внꙋ́трь съ тре́петомъ положѝ , и҆ дѣ́йствомъ сп҃се сꙋгꙋ́бымъ , ѻ҆бою̀ є҆стествꙋ̀ , и҆́же в̾ тебѣ̀ совокꙋ́пленою несмѣ́снѡ оу҆вѣрѧ́ѧсѧ , и҆ вѣ́рою взыва́ше гл҃ѧ , ты̀ є҆сѝ гдⷭ҇ь превозноси́мыи ѻ҆ц҃е́мъ бг҃ъ , блгⷭ҇ве́нъ є҆сѝ .
 катава́сїѧ : Ѻ҆́троки ѿ пе́щи и҆зба́вивъ , бы́въ оу҆́бѡ человѣ́къ , стра́ждетъ ꙗ҆́кѡ сме́ртенъ , и҆ стра́стїю ме́ртвеною , въ нетлѣ́нїе ѡ҆блачи́тъ бл҃голѣ́пїе , є҆ди́нъ бл҃гослове́нъ ѻ҆ц҃е́мъ бг҃ъ и҆ препросла́вленъ .
 пѣ́снь , и҃ . і҆рмо́съ . Во пла́мени ѻ҆́гненнѣ горѧ́щїѧ пе́щи , сохра́ньшаго дѣ́ти , и҆ во ѻ҆́бразѣ а҆́нг҃ла сше́дшаго к̾ ни́мъ , по́йте гдⷭ҇а , и҆ превозноси́те є҆гѡ̀ во́ вѣки . Вожделѣ́въ твоегѡ̀ ра́достнагѡ видѣ́нїѧ , пре́жде невѣ́ровавыи ѳѡма̀ , сподо́бльжесѧ того̀ , бг҃а и҆ гдⷭ҇а тѧ̀ нарица́ше влⷣко , є҆го́же превозно́симъ во́ вѣки . Оу҆крѣ́пльшаго ѳѡмино̀ невѣ́рїе , и҆ показа́вшаго ре́бра , и҆ того̀ дла́нїю ѡ҆сѧза́ема , по́йте гдⷭ҇а , и҆ превозноси́те є҆гѡ̀ во́ вѣки . Твоѐ та́йное сокрове́нное сокро́вище , на́мъ ѿве́рзе ѳѡма̀ . бг҃осло́витъ бо ꙗ҆зы́комъ бг҃оно́снымъ , по́йте гдⷭ҇а гл҃аше , и҆ превозноси́те є҆гѡ̀ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Се́й оу҆́бѡ нарече́нныи ст҃ы́и дн҃ь , є҆ди́нъ сꙋбо́тамъ цр҃ь и҆ гдⷭ҇ь , пра́здникъ пра́здникомъ , и҆ торжество̀ є҆́сть торжество́мъ , во́ньже блгⷭ҇ви́мъ хрⷭ҇та̀ во́ вѣки . [покло́н̾ до землѝ] . честнѣ́йшꙋю непое́мъ .
 пѣ́снь , ѳ҃ . і҆рмо́съ . Тебѐ свѣ́тлꙋю свѣщꙋ̀ , и҆ мт҃рь свѣ́та , всекоре́ннꙋю сла́вꙋ , и҆ вы́шшꙋ всѣ́хъ тва́рей , пѣ́сньми велича́емъ . Въ тво́й свѣ́тлыи де́нь и҆ пресвѣ́тлыи хрⷭ҇тѐ , въ всесвѣ́тлѣй бл҃года́ти , в̾ не́й же красе́нъ добро́тою оу҆ченикѡ́мъ сѝ предста̀ , в̾ пѣ́снехъ велича́емъ . Твоѧ̀ бре́нною дла́нїю ѡ҆сѧза́ема ре́бра , и҆ не ѡ҆пали́вша сїю̀ ѻ҆гне́мъ невеще́ственагѡ бжⷭ҇твенагѡ сꙋщества̀ , в̾ пѣ́снехъ велича́емъ . Тѧ̀ и҆́же ꙗ҆́кѡ бг҃а и҆́з̾ гроба восїѧ́вшагѡ хрⷭ҇та̀ , не ѻ҆чи́ма ви́дѣвше , но серде́чною любо́вїю вѣ́ровавше , пѣ́сньми велича́емъ .
 катава́сїѧ : Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ , ликꙋ́й нн҃ѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ .
 задосто́йникъ : Велича́й дш҃е моѧ̀ , и҆́же и҆звѣ́дшагѡ и҆з̾ а҆́да , и҆ дарова́вшагѡ на́мъ воскрⷭ҇нїе . Велича́й дш҃е моѧ̀ , и҆́же оу҆вѣ́рившагѡ , ѳѡмино̀ невѣ́рїе . Тебѐ свѣ́тлꙋю свѣщꙋ̀ , и҆ мт҃рь свѣ́та , всекоре́ннꙋю сла́вꙋ , и҆ вы́шшꙋ всѣ́хъ тва́рей , пѣ́сньми велича́ем̾ [покло́н̾ до землѝ] . та́же , ст҃ъ гдⷭ҇ь бг҃ъ на́шъ , на́ гласъ , а҃ .
 свѣти́ленъ . Мои́хъ оу҆́довъ рꙋко́ю си и҆спыта́въ ꙗ҆́звы , неневѣ́рꙋй ми ѳѡмо̀ , оу҆ѧ́звеномꙋ тебѐ ра́ди , но со оу҆ченикѝ є҆диномы́сленѡ мꙋ́дрствꙋй , и҆ жи́ва мѧ проповѣ́дꙋй бг҃а , двⷤа . дрꙋго́й , свѣти́ленъ . сла́ва , и҆ ны́нѣ . Дне́сь весна̀ бл҃гоꙋха́етъ , и҆ нова̀ тва́рь ликꙋ́етъ . дне́сь взима́ютсѧ ключе́ве две́ремъ невѣ́рїю . ѳѡмѣ̀ дрꙋ́гꙋ вопїю́щꙋ , гдⷭ҇ь и҆ бг҃ъ мо́й .
 На хвали́тѣхъ , поста́вимъ стихѝ , д҃ . гла́съ , а҃ . поⷣ . прехва́льнїи мч҃нцы . По є҆́же и҆́з̾ гроба ,꙳ твое́мъ стра́шнѣмъ живода́вче воста́нїи ,꙳ ꙗ҆́коже печа́ти неразрꙋшѝ хрⷭ҇тѐ гро́бныѧ .꙳ та́кѡ затворе́нымъ две́ремъ вше́лъ є҆сѝ ,꙳ къ пресла́внымъ оу҆ченико́мъ свои́мъ ,꙳ ра́дость творѧ̀ и҆́мъ ,꙳ и҆ пра́выи сво́й дх҃ъ подаѧ̀ и҆́мъ ,꙳ за без̾мѣ́рнꙋю свою̀ ми́лость . два́жды . Ѳѡма̀ и҆́же близне́цъ ,꙳ небѣ̀ прише́лъ ,꙳ є҆гда̀ ты̀ оу҆ченико́мъ ꙗ҆ви́сѧ гдⷭ҇и ,꙳ тѣ́мже и҆ невѣ́рова ,꙳ твоемꙋ̀ воскрⷭ҇нїю .꙳ и҆ ви́дѣвшимъ тѧ̀ вопїѧ́ше ,꙳ а҆́ще невложꙋ̀ пе́рсты в̾ ре́бра є҆гѡ̀ .꙳ и҆ в̾ гвозди́нныѧ ꙗ҆́звы ,꙳ невѣ́рꙋю ꙗ҆́кѡ воста́лъ є҆́сть . Ꙗ҆́коже хо́щеши ѡ҆сѧжѝ ,꙳ хрⷭ҇то́съ ѳѡмѣ̀ вопїѧ́ше ,꙳ вложѝ рꙋ́кꙋ , и҆ позна́й мѧ ,꙳ ко́сти и҆мꙋ́ща и҆ земнꙋ́ю пло́ть ,꙳ и҆ небꙋ́ди невѣ́ренъ ,꙳ но ꙗ҆́коже оу҆́бѡ слы́ша ѿ и҆нѣ́хъ вѣ́рꙋй .꙳ ѻ҆́нъ же возопѝ ,꙳ бг҃ъ мо́й , и҆ гдⷭ҇ь ты̀ є҆сѝ .꙳ сла́ва воста́нїю твоемꙋ̀ . сла́ва . гла́съ , ѕ҃ . По́ днехъ ѻ҆сми́хъ воста́нїѧ твоегѡ̀ , і҆с҃е цр҃ю є҆диноро́дное сло́во ѻ҆́ч҃ее , ꙗ҆ви́лсѧ є҆сѝ оу҆ченико́мъ свои́мъ , затворе́нымъ две́ремъ , ми́ръ сво́й да́рꙋѧ и҆́мъ . и҆ невѣ́рꙋющꙋ оу҆ченикꙋ̀ , ꙗ҆́звы показа́лъ є҆сѝ гл҃ѧ , прїидѝ и҆ ѡ҆сѧжѝ рꙋ́цѣ и҆ но́зѣ , и҆ нетлѣ́нное моѐ ребро̀ , ѻ҆́нъ же вѣ́рнѡ возопѝ , гдⷭ҇ь мо́й и҆ бг҃ъ мо́й сла́ва тебѣ̀ . и҆ ны́нѣ , боⷢ҇ . гла́съ , в҃ . Пребл҃гослове́на є҆сѝ бцⷣе дв҃о , вопло́щшимбосѧ и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва потреби́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , блгⷭ҇ве́нъ бг҃ъ на́шъ , и҆зво́ливыи та́кѡ . Сла́восло́вїе вели́кое .
 тропа́рь . є҆ктенїѝ . и҆ про́чее . и҆ ѿпꙋ́стъ . и҆ ча́съ , а҃ . и҆ про́чее ѡ҆бы́чно . и҆ коне́чныи ѿпꙋ́стъ .
 На литꙋргі́и , бл҃же́нна дню̀ , пѣ́снь , г҃ и҆ ѕ҃ . Повхо́дѣ : тропа́рь , дню̀ . сла́ва , конда́къ , дню̀ . и҆ ны́нѣ , конда́къ , па́сцѣ .
 проки́мен̾ , ѱл҃о́мъ дв҃довъ . ве́лїи гдⷭ҇ь на́шъ и҆ ве́лїѧ крѣ́пость є҆гѡ̀ , и҆ ра́зꙋмꙋ є҆гѡ̀ нѣ́сть числа̀ . сти́хъ : хвали́те гдⷭ҇а ꙗ҆́кѡ бл҃гъ ѱл҃о́мъ , бг҃ови на́шемꙋ да наслади́тсѧ хвале́нїе . а҆пⷭ҇лъ , въ дѣѧ́нїихъ . заⷱ҇ , д҃і . а҆ллилꙋ́їѧ . прїидѣ́те воз̾ра́ дꙋемсѧ гдⷭ҇ви , воскли́кнемъ бг҃ꙋ спаси́телю на́шемꙋ . сти́хъ : ꙗ҆́кѡ бг҃ъ ве́лїи гдⷭ҇ь , и҆ цр҃ь ве́лїи по все́й землѝ . є҆ѵⷢ҇а́лїе , ѿ і҆ѡа́нна . заⷱ҇ , ѯ҃е . прича́стенъ . тѣ́ло хрⷭ҇то́во . дрꙋгі́и , похвалѝ і҆єрⷭ҇ли́ме гдⷭ҇а , хвалѝ бг҃а твоегѡ̀ сїѡ́не .
 
 Въ тꙋ́же , нлⷣю , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , а҃ . поⷣ . прехва́льнїи мч҃нцы . Ѡ҆сѧжѝ глаго́летъ ѳѡмѣ̀ ,꙳ и҆з̾ ме́ртвыхъ тридне́внѡ воскр҃съ чл҃колю́бецъ .꙳ и҆ ви́ждь рꙋ́цѣ моѝ ,꙳ и҆ нога́мъ пригвожде́нїе ,꙳ и҆ ре́бромъ прободе́нїе ,꙳ и҆ разꙋмѣ́й мѧ бг҃а непремѣ́нна .꙳ и҆ земны́мъ смѣще́нїемъ ꙳ по сꙋществꙋ̀ воѡ҆браже́на ,꙳ и҆ стра́сть в̾ не́мъ прїе́мшагѡ . Дивлѧ́шесѧ близне́цъ ,꙳ в̾ ꙗ҆́звы взира́ѧ ножны́ѧ ,꙳ и҆ рꙋчна́ѧ вонзе́нїѧ .꙳ и҆ бѣ̀ оу҆жаса́ѧсѧ стра́шномꙋ чꙋдесѝ .꙳ и҆ рꙋко́ю пречⷭ҇таѧ ре́бра ꙳ ѡ҆сѧза́ѧ и҆ зрѧ̀ ,꙳ и҆з̾ ни́хже показа̀ несꙋмѣ́нное ꙳ и҆звѣще́нїе ꙗ҆зы́кѡмъ ,꙳ и҆́же и҆́з̾ гроба тридне́внымъ воста́нїемъ . Прїе́мъ вели́кое ра́дованїе ,꙳ твоѐ воста́нїе хрⷭ҇тѐ мо́й ,꙳ и҆звѣ́стнѡ зрѧ̀ .꙳ ѿ него́же сподо́бисѧ де́рзостнымъ веще́мъ ,꙳ ѳѡма̀ прикоснꙋ́тисѧ .꙳ и҆́хже ра́ди тѧ̀ и҆́стинна ꙳ и҆сповѣ́да бг҃а и҆ чл҃ка ,꙳ дѣ́йства сꙋгꙋ́ба носѧ́ща и҆ сꙋщества̀ ,꙳ и҆́маже ѡ҆бложи́сѧ и҆з̾ ни́хже соверше́нїе прїѧ́тъ .
 стихѣ́ры , в̾ минѣ́и , г҃ . сла́ва , и҆ ны́нѣ . гла́съ , а҃ . По́ днехъ ѻ҆сми́хъ воста́нїѧ твоегѡ̀ гдⷭ҇и , ꙗ҆ви́лсѧ є҆сѝ оу҆ченико́мъ свои́мъ , в̾ мѣ́стѣ и҆дѣ́же бѧ́хꙋ со́брани , и҆ воз̾гласи́въ и҆́мъ ми́ръ ва́мъ , и҆ невѣ́рꙋющемꙋ оу҆ченикꙋ̀ рꙋ́цѣ показа̀ и҆ пречⷭ҇таѧ ре́бра . ѻ҆́нъ же вѣ́ровавъ возопѝ , гдⷭ҇ь мо́й и҆ бг҃ъ мо́й сла́ва тебѣ̀ .
 вы́ходъ : свѣ́тѣ ти́хїи . проки́менъ , ѱало́мъ дв҃довъ . кто̀ бг҃ъ ве́лїи ꙗ҆́кѡ бг҃ъ на́шъ , ты̀ є҆сѝ бг҃ъ творѧ́и чꙋдеса̀ . сти́хъ : показа́лъ є҆сѝ въ лю́дехъ си́лꙋ твою̀ . сти́хъ : рѣ́хъ нн҃ѣ нача́хъ , сѝ и҆змѣ́на десни́ца вы́шнѧгѡ . сти́хъ : помѧнꙋ́хъ дѣ́ла гдⷭ҇нѧ , ꙗ҆́кѡ помѧнꙋ̀ ѿ зача́ла чꙋдеса̀ твоѧ̀ . та́же , кто̀ бг҃ъ ве́лїи ꙗ҆́кѡ бг҃ъ на́шъ , ты̀ є҆сѝ бг҃ъ творѧ́и чꙋдеса̀ .
 На стихо́внѣ , стⷯры . гла́съ , а҃ . Вече́рнїѧ на́ша мл҃твы , прїимѝ ст҃ы́и гдⷭ҇и , и҆ пода́ждь на́мъ ѡ҆ставле́нїе грѣхо́въ , ꙗ҆́кѡ ты̀ є҆ди́нъ є҆сѝ ꙗ҆вле́и в̾ ми́рѣ воскрⷭ҇нїе .
 сти́хъ : к̾ тебѣ̀ возведо́хъ ѻ҆́чи моѝ . Ꙗ҆́кѡ пꙋчи́на ве́лїѧ согрѣше́нїи мои́хъ сп҃се , и҆ лю́тѣ погрꙋжа́юсѧ без̾зако́нїи мои́ми . да́ждь ми рꙋ́кꙋ ꙗ҆́кѡ петро́ви бж҃е , и҆ спаси́ мѧ и҆ поми́лꙋй мѧ .
 сти́хъ : поми́лꙋй на́съ гдⷭ҇и . мⷱ҇ꙋ . Мл҃твами гдⷭ҇и всѣ́хъ ст҃ы́хъ и҆ бцⷣы , тво́й ми́ръ да́ждь на́мъ , и҆ поми́лꙋй на́съ , ꙗ҆́кѡ є҆ди́нъ ще́дръ .
 сла́ва , и҆ нн҃ѣ . гла́съ , а҃ . Две́ремъ затворе́нымъ , и҆ оу҆ченико́мъ со́бранымъ , в̾ни́де в̾неза́пꙋ всеси́льне і҆с҃е сп҃се на́шъ , и҆ ста́въ посредѝ и҆́хъ , ми́ръ да́въ , и҆ и҆спо́лнилъ є҆сѝ дх҃а ст҃а́го . жда́ти же повелѣ́лъ є҆сѝ и҆ ника́коже ѿлꙋча́тисѧ ѿ і҆єрⷭ҇ли́ма , до́ндеже ѡ҆блече́тесѧ є҆́же свы́ше в̾ си́лꙋ . сегѡ̀ ра́ди вопїе́мъ ти просвѣще́нїе и҆ воскрⷭ҇нїе , и҆ смире́нїе на́ше сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ понедѣ́льникъ , в҃ , недѣ́ли , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ .
 По а҃ , стихоло́гїи , сѣда́ленъ . гла́съ , а҃ . Гро́бъ тво́й сп҃се во́ини стрегꙋ́щїи , ме́ртви бы́ша , ѿ ѡ҆блиста́нїѧ ꙗ҆́вльшагосѧ а҆́нг҃ла , проповѣ́дающа жена́мъ воскрⷭ҇нїе . тебѐ сла́вимъ тлѝ потреби́телѧ , и҆ тебѣ̀ припа́даемъ воскрⷭ҇шемꙋ и҆́з̾ гроба хрⷭ҇тꙋ̀ бг҃ꙋ на́шемꙋ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . Въ без̾зако́нїихъ зача́тъ є҆́смь а҆́зъ блꙋ́дныи , и҆ несмѣ́ю взира́ти на высотꙋ̀ нбⷭ҇нꙋю . но надѣ́ѧсѧ на чл҃колю́бїе твоѐ зовꙋ̀ . бж҃е , ѡ҆чи́сти мѧ грѣ́шнагѡ и҆ спаси́ мѧ . сти́х̾ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Страда́нїѧ похвало́ю , и҆ вѣне́чною по́честїю , сла́внїи страстоте́рпцы ѡ҆дѣ́ѧшасѧ тобо́ю гдⷭ҇и . терпѣ́нїемъ оу҆́бѡ ра́нъ , без̾зако́нныхъ побѣди́ша , и҆ си́лою бжⷭ҇твеною , с̾ нб҃сѐ побѣ́дꙋ прїѧ́ша . тѣ́хъ мл҃твами , да́рꙋй на́мъ ве́лїю млⷭ҇ть . сла́ва , и҆ ны́нѣ , боⷢ҇ . Чꙋ́до чꙋдесе́мъ ѡ҆бра́дованнаѧ , в̾ тебѣ̀ зрѧ́щи тва́рь ра́дꙋетсѧ , зача́тъ бо без̾сѣ́мене , и҆ родѝ неи҆зрече́ннѡ , є҆го́же чинонача́лїѧ а҆́нг҃льскаѧ зрѣ́ти немо́гꙋтъ . тогѡ̀ бцⷣе молѝ спастѝ дш҃а на́ша .
 По в҃ , стихоло́гїи , сѣда́ленъ . гла́съ , а҃ . Пред̾ста́лъ є҆сѝ жи́знь , две́ремъ затворе́номъ хрⷭ҇тѐ оу҆ченико́мъ , и҆ ре́бра показа́въ , и҆ рꙋ́цѣ и҆ но́зѣ своѝ , є҆́же и҆́з̾ гроба твоѐ воста́нїе пред̾ оу҆вѣрѧ́ѧ . но ѳѡма̀ неѡ҆брѣ́тесѧ є҆гда̀ глаго́лаше , и҆ речѐ , а҆́ще неви́жꙋ сегѡ̀ , невѣ́рꙋю словесе́мъ ва́шимъ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . та́же , ѱало́мъ , н҃ . кано́нъ , пра́здникꙋ . і҆рмо́съ , по двⷤа . тропарѝ , на ѕ҃ . и҆ ст҃о́мꙋ в̾ минѣ́и , на д҃ . и҆лѝ :
 кано́нъ , пра́здникꙋ . і҆рмо́съ , по двⷤа . тропарѝ , на д҃ . и҆ ст҃о́мꙋ в̾ минѣ́и , на ѕ҃ .
 по г҃ , пѣ́сни , конда́къ , и҆ и҆́косъ , пра́здникꙋ . сѣда́ленъ , ст҃о́мꙋ . сла́ва , и҆ ны́нѣ , пра́здникꙋ .
 по ѕ҃ , пѣ́сни , конда́къ , и҆ и҆́косъ , ст҃о́мꙋ .
 свѣти́ленъ , пра́здникꙋ . и҆ ст҃о́мꙋ .
 На хвали́тѣхъ , стихѣ́ры , на д҃ . гла́съ , а҃ . Пое́мъ твою̀ хрⷭ҇тѐ спасе́нꙋю стра́сть , и҆ сла́вимъ твоѐ воскрⷭ҇нїе . двⷤа . Ꙗ҆́кѡ помышле́нїи ѕлы́ми , и҆ дѣ́лы ѡ҆сꙋди́хсѧ сп҃се , мы́сль ми пода́ждь ѡ҆браще́нїѧ бж҃е , да зовꙋ́ ти , спаси́ мѧ бл҃года́телю бл҃гі́и , и҆ поми́лꙋй мѧ . мⷱ҇ꙋ . Страстоте́рпцы хрⷭ҇то́вы , прїидѣ́те лю́дїе всѝ почте́мъ , пѣ́сньми и҆ пѣ́нїи дх҃о́вными , просвѣ́щники ми́рꙋ , и҆ проповѣ́дники вѣ́рѣ , и҆ и҆сто́чники при́снѡ текꙋ́щїѧ , и҆з̾ ни́хже и҆ стека́ютъ вѣ́рнымъ и҆сцѣле́нїѧ . тѣ́хъ мл҃твами хрⷭ҇тѐ бж҃е на́шъ , ми́ръ да́рꙋй всемꙋ̀ ми́рꙋ , и҆ дш҃а́мъ на́шимъ ве́лїю млⷭ҇ть . сла́ва , и҆ ны́нѣ . гла́съ , а҃ . Ѳѡма̀ гл҃емыи близне́цъ , небѣ̀ с̾ ни́ми є҆гда̀ вни́де хрⷭ҇тѐ затворе́нымъ две́ремъ , тѣ́мже и҆ невѣ́роваше гл҃емымъ є҆мꙋ̀ , ѿ невѣ́рїѧ вѣ́рꙋ и҆звѣстꙋ́ѧ . не несподо́билъ же є҆сѝ бла́же , показа́ти є҆мꙋ̀ пречⷭ҇таѧ ре́бра своѧ̀ , и҆ рꙋка́мъ и҆ нога́мъ ꙗ҆́звы . ѻ҆́нъ же ѡ҆сѧза́въ и҆ ви́дѣвъ , и҆сповѣ́да тебѐ бы́ти бг҃а нена́га , и҆ чл҃ка не́проста , и҆ вопїѧ́ше , гдⷭ҇ь мо́й и҆ бг҃ъ мо́й сла́ва тебѣ̀ .
 На стихо́внѣ , стихѣ́ры . гла́съ , в҃ . поⷣ . до́ме є҆в̾фра́ѳовъ . Оу҆стна́ми чи́стыми ,꙳ по́йте чл҃цы со а҆́нг҃лы ,꙳ воскрⷭ҇шаго ,꙳ тридне́внѡ ѿ́ гроба ,꙳ и҆ ми́ра совоскреси́вша .
 сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . Ꙗ҆ви́лсѧ є҆сѝ сп҃се ꙳ сщ҃е́ннымъ свои́мъ а҆пⷭ҇лѡмъ ,꙳ две́ремъ затворе́номъ ,꙳ и҆́хже ра́ди ѡ҆бновлѧ́ѧ в̾ на́съ ,꙳ бжⷭ҇твеный дх҃ъ сво́й .
 сти́хъ : нб҃са̀ повѣ́даютъ сла́вꙋ бж҃їю ,꙳ творе́нїе же рꙋ́кꙋ є҆гѡ̀ воз̾вѣща́етъ тве́рдь . Ны́нѣ тѧ̀ всѣ́хъ цр҃ю ,꙳ ви́дѣвше не ѻ҆чи́ма ,꙳ но серде́чною любо́вїю ,꙳ бг҃а вѣ́ровавше ,꙳ пѣ́сньми велича́емъ .
 сла́ва , и҆ ны́нѣ . гла́съ , а҃ . Оу҆ченико́мъ сомнѧ́щимсѧ , во ѻ҆смы́и дн҃ь прїи́де сп҃съ и҆дѣ́же бѧ́хꙋ со́брани , и҆ ми́ръ да́въ , к̾ ѳѡмѣ̀ возопѝ , прїидѝ а҆пⷭ҇ле и҆ ѡ҆сѧжѝ дла́ни , в̾ ни́хже гво́здїѧ вонзо́ша . ѽ до́брое невѣ́рїе ѳѡмино̀ , вѣ́рныхъ срⷣца в̾ ра́зꙋмъ приведѐ , и҆ со́страхомъ возопѝ , гдⷭ҇ь мо́й и҆ бг҃ъ мо́й сла́ва тебѣ̀ .
 та́же , бл҃го є҆́сть и҆сповѣ́датисѧ гдⷭ҇ви . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . та́же , ча́съ , а҃ . и҆ ѿпꙋ́стъ .
 Въ пнⷣе , на блаже́ннахъ , трипѣ́снецъ . творе́нїе і҆ѡ́сифѡво . гла́съ , а҃ . пѣ́снь , а҃ . і҆рмо́съ . твоѧ̀ побѣди́тельнаѧ десни́ца .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Воспое́мъ бг҃ꙋ ꙗ҆́кѡ побѣди́телю , низложи́вшемꙋ сме́ртїю сме́рть , и҆ воскр҃си́вшемꙋ с̾ собо́ю ро́дъ чл҃ческїи , и҆ нетлѣ́нїемъ пребога́тнѡ поче́тшемꙋ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Свѧ́занъ бы́въ , и҆ сме́ртныѧ оу҆́зы ꙗ҆́кѡ всеси́ленъ крѣ́постїю растерза́лъ є҆сѝ . разрѣши́въ же чл҃ки ѿ тлѝ , и҆ и҆з̾ а҆́да воскр҃си́лъ є҆сѝ , воспѣва́ющихъ держа́вꙋ твою̀ многомлⷭ҇тиве .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Бл҃гоꙋтро́бне хрⷭ҇тѐ , и҆́же менѐ ра́ди да́же до а҆́да соше́дъ во́лею . и҆ лежа́ща мѧ во́ гробѣ грѣхо́внѣмъ , и҆ в̾ ро́вѣ престꙋпле́нїи , свои́мъ призрѣ́нїемъ воскр҃си́въ поми́лꙋй мѧ̀ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Ви́дѣвши хрⷭ҇та̀ ѿ ме́ртвыхъ бг҃ороди́тельнице пло́тїю воста́вша , ра́довашесѧ . но и҆спросѝ радостотво́ренъ пла́чь мнѣ̀ ны́нѣ дарова́ти , ꙗ҆́кѡ да ѡ҆брѧ́щꙋ тогда̀ чи́стаѧ бжⷭ҇твеное оу҆тѣше́нїе .
 пѣ́снь , и҃ . і҆рмо́съ . въ пещѝ дѣ́ти і҆и҃левы .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Крⷭ҇то́мъ свои́мъ разрѣши́въ клѧ́твꙋ , положи́сѧ во́ гробѣ . и҆ а҆́дово мра́чное хрⷭ҇тѐ мо́й і҆с҃е , низложѝ црⷭ҇тво . и҆ воскр҃съ , всю̀ тва́рь с̾ собо́ю воскреси́лъ є҆сѝ . тѣ́мже тѧ̀ пое́мъ во всѧ̀ вѣ́ки .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Возше́дшꙋ ти на крⷭ҇тъ , сл҃нце оу҆гасѐ . во а҆́дъ же соше́дшꙋ ти чл҃колю́бче , свѣ́тъ восїѧ̀ дш҃а́мъ во тмѣ̀ сꙋ́щимъ , и҆ погребе́нымъ под̾ го́рькою сме́ртїю . тѣ́мже тѧ̀ пое́мъ во всѧ̀ вѣ́ки .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Свѧ́зана мѧ̀ плѣни́цами грѣхо́вными , разрѣшѝ хрⷭ҇тѐ , и҆ ѡ҆сїѧ́й ми покаѧ́ныѧ бжⷭ҇твенꙋю свѣ́тлость сп҃се , и҆́же ѿ тмы̀ вѣ́чныѧ и҆збавле́и чл҃ки , свои́мъ стра́шнымъ воста́нїемъ . є҆́же воспѣва́емъ во всѧ̀ вѣ́ки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . боⷢ҇ . На рꙋкꙋ̀ носѧ́щи хрⷭ҇та̀ , и҆з̾ тебѐ воплоще́нна дв҃о , тогѡ̀ молѝ прїѧ́ти ны́нѣ и҆ менѐ заблꙋже́ннагѡ , без̾пꙋ́тїемъ всѧ́цѣмъ житїѧ̀ и҆ согрѣше́ньми бесчи́сленными , срѣта́ющими нра́вы лѣ́ностными всегда̀ .
 пѣ́снь , ѳ҃ . і҆рмо́съ . ѻ҆́бразъ чи́стагѡ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ви́дѣ сл҃нце распина́ема ѡ҆мрачи́сѧ , посредѣ̀ разбо́йникꙋ тѧ̀ сло́ве сл҃нце незаходи́маго . го́ры и҆ хо́лми , и҆ землѧ̀ и҆ мо́ре всколеба́шасѧ , и҆ а҆́дъ вострепета̀ , оу҆́зники разрѣша́ѧ , и҆́хже держа́ше воспѣва́ющїѧ тѧ̀ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕѡ́лъ гл҃ъ ,꙳ на вы̀ лжꙋ́ще менѐ ра́ди . Ꙗ҆ви́всѧ вели́кое сл҃нце , по́д̾ землю к̾ сꙋ́щимъ заше́дъ , восїѧ́лъ же є҆сѝ незаходи́мое свѣти́ло ѿ ме́ртвыхъ , ѡ҆зарѧ́ѧ пресла́внѡ земны́ѧ концы̀ . тѣ́мже тѧ̀ живода́вче , непреста́ннѡ велича́емъ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Сп҃се і҆с҃е и҆́же свое́ю сме́ртїю сме́рть разоре́и , и҆ воскр҃си́въ всѧ̀ и҆́же та́мѡ держи́мыѧ , воскр҃сѝ и҆ менѐ и҆́же в̾ ро́вѣ преи҆спо́днѣмъ зовꙋ́щаго тѝ , ѿ страсте́й смертоно́сныхъ и҆ грѣхо́въ чл҃колю́бче .
 сла́ва . Прїидо́ша мѷрѡно́сицы пла́чꙋще на́ гробъ ра́нѡ , и҆ не ѡ҆брѣ́тше тѧ̀ . ви́дѣша же в̾ бѣ́лыхъ ри́захъ пред̾сѣдѧ́ща а҆́нг҃ла и҆ вопїю́ща , воста̀ гдⷭ҇ь , спѣши́те возвѣсти́ти воста́нїе оу҆ченико́мъ є҆гѡ̀ .
 и҆ ны́нѣ , боⷢ҇ . Диви́тсѧ всѧ̀ тва́рь влⷣчце , и҆́же па́че оу҆ма̀ та́инствꙋ ржⷭ҇тва̀ твоегѡ̀ , ꙗ҆́кѡ родила̀ є҆сѝ бг҃а є҆мманꙋ́ила , бы́вша на́съ ра́ди человѣ́ка всенепоро́чнаѧ , разрꙋши́вшаго сме́рти мꙋчи́тельство , крⷭ҇то́мъ свои́мъ .
 
 Въ пнⷣльникъ , в҃ , нлⷣи , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , д҃ . поⷣ . ꙗ҆́кѡ до́блѧ . Воскр҃съ и҆́з̾ гроба ,꙳ затворе́номъ две́ремъ ,꙳ пред̾ста́лъ є҆сѝ дрꙋго́мъ свои́мъ всеси́льне .꙳ и҆ ѳѡмѣ̀ невѣ́ровавшꙋ ,꙳ гвозди́нныѧ показа́лъ є҆сѝ ꙗ҆́звы , и҆ ре́бръ копе́йное прободе́нїе ,꙳ оу҆вѣрѧ́ѧ тогѡ̀ и҆ оу҆твержа́ѧ сло́ве ,꙳ ꙗ҆́кѡ то́йже є҆сѝ ,꙳ и҆́же за млрⷭ҇дїе претерпѣ̀ спаси́тельныѧ стра́сти . Мно́гое терпѣ́нїе ,꙳ и҆ милосе́рдїе без̾чи́сленое ,꙳ зрѧ̀ моѐ смире́нїе , не невѣ́рꙋй ,꙳ но оу҆вѣ́рисѧ близнечѐ гдⷭ҇ь речѐ ,꙳ ꙗ҆́кѡ са́мъ є҆́смь а҆́зъ пострада́выи .꙳ и҆ тридне́венъ и҆з̾ ме́ртвыхъ воскр҃съ ,꙳ и҆ а҆́дова сокро́вища и҆спраздни́въ ,꙳ и҆ ѡ҆живи́въ и҆́же ѿ́ вѣка оу҆ме́ршїѧ . Оу҆диви́сѧ є҆гда̀ оу҆зрѣ̀ ѳѡма̀ ,꙳ и҆ возопѝ ви́дѣвъ тѧ̀ всеси́льне ,꙳ ты̀ є҆сѝ бг҃ъ мо́й и҆ гдⷭ҇ь .꙳ вѣ́рꙋю чл҃колю́бче ,꙳ ꙗ҆́кѡ са́мъ є҆сѝ пострада́выи ,꙳ и҆ стра́сти и҆сцѣлѧ́ѧ дш҃ъ на́шихъ .꙳ кла́нѧюсѧ твое́й держа́вѣ ,꙳ и҆ ми́рови возвѣща́ю ,꙳ стра́шное твоѐ и҆ всеси́льное воста́нїе .
 стихѣ́ры , в̾ минѣ́и , г҃ . сла́ва , и҆ ны́нѣ . гла́съ , в҃ . Две́ремъ затворе́нымъ пред̾ста̀ і҆с҃ъ оу҆ченико́мъ , без̾стра́шїе и҆ ми́ръ даѧ́ше . та́же глаго́ла ѳѡмѣ̀ , почто́ ми невѣ́рꙋеши ꙗ҆́кѡ воскр҃со́хъ и҆з̾ ме́ртвыхъ , принесѝ здѣ̀ рꙋ́кꙋ твою̀ , и҆ вложѝ в̾ ре́бра моѧ̀ и҆ ви́ждь , тобо́ю бо невѣ́рꙋющимъ , всѝ оу҆вѣ́дѧтъ стрⷭ҇ти и҆ воскрⷭ҇нїе моѐ , зва́ти с̾ тобо́ю , гдⷭ҇ь мо́й и҆ бг҃ъ мо́й сла́ва тебѣ̀ .
 На стихо́внѣ , стⷯры . гла́съ , а҃ . Ѡ҆бъи҆ди́те лю́дїе сїѡ́нъ , и҆ ѡ҆бъи҆ми́те є҆гѡ̀ , и҆ дади́те сла́вꙋ в̾ не́мъ , воскрⷭ҇шемꙋ и҆з̾ ме́ртвыхъ , ꙗ҆́кѡ то́й є҆́сть бг҃ъ на́шъ , и҆збавле́и на́съ ѿ без̾зако́нїи на́шихъ .
 сти́хъ : к̾ тебѣ̀ возведо́хъ ѻ҆́чи моѝ . И҆́нъ вѣ́къ тебѐ дш҃е ѡ҆жида́етъ , и҆ сꙋдїѧ̀ твоѧ̀ хо́щетъ ѡ҆бличи́ти та́йнаѧ и҆ ѕла́ѧ . непребꙋ́ди оу҆́бѡ в̾ ни́хъ , но пред̾варѝ вопїю́щи сꙋдїѝ , бж҃е ѡ҆чи́сти мѧ , и҆ спаси́ мѧ .
 сти́хъ : поми́лꙋй на́съ гдⷭ҇и . мⷱ҇ꙋ . И҆́же на сꙋди́щи ва́ше и҆сповѣ́данїе ст҃і́и , бѣсо́вскꙋю оу҆страшѝ си́лꙋ , и҆ ѿ ле́сти человѣ́ки свободѝ . тѣ́мъ и҆ глава́ми оу҆сѣка́еми вопїѧ́сте , да бꙋ́детъ гдⷭ҇и же́ртва дш҃ъ на́шихъ бл҃гопрїѧ́тна пред̾ тобо́ю , ꙗ҆́кѡ тебѐ воз̾лю́бльше неради́хомъ ѡ҆ вре́меннѣй жи́зни чл҃колю́бче .
 сла́ва , и҆ ны́нѣ . гла́съ , в҃ . По воста́нїи твое́мъ гдⷭ҇и , со́бранымъ оу҆ченико́мъ твои́мъ . и҆ две́ремъ затворе́нымъ , посредѣ̀ ста̀ , ми́ръ даѧ̀ и҆́мъ . вѣ́ровавъ же и҆ ѳѡма̀ , зрѣ́нїемъ рꙋ́кꙋ и҆ ре́бръ твои́хъ , гдⷭ҇а и҆ бг҃а тебѐ и҆сповѣ́да , спаса́ющаго вѣ́рꙋющихъ в̾ тѧ̀ любо́вїю чл҃колю́бче .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Во вто́рникъ , в҃ , недѣ́ли , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ .
 По а҃ , стихоло́гїи , сѣда́ленъ . гла́съ , г҃ . Жены̀ ко́ гробꙋ прїидо́ша оу҆ра́ньше , и҆ а҆́нг҃льскїи зра́къ ви́дѣвше трепета́хꙋ . гро́бъ ѡ҆блистава́ше жи́знь . чꙋ́до оу҆дивлѧ́ше и҆́хъ . сегѡ̀ ра́ди ше́дше оу҆ченико́мъ проповѣ́дахꙋ воста́нїе , ꙗ҆́кѡ а҆́дъ плѣни́лъ є҆́сть хрⷭ҇то́съ , ꙗ҆́кѡ є҆ди́нъ крѣ́покъ и҆ си́ленъ , и҆ оу҆ме́ршїѧ всѧ̀ воскресѝ . ѡ҆сꙋже́нїѧ стра́хъ разрꙋшѝ крⷭ҇то́мъ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . А҆́ще пра́ведникъ є҆два̀ спасе́тсѧ , а҆́зъ же грѣ́шныи гдѣ̀ ꙗ҆влю́сѧ тѧготꙋ̀ и҆ ва́ра дневна́гѡ непоне́съ . но с̾ нае́мники є҆ди́ного на́десѧть часа̀ , причти́ мѧ бж҃е и҆ спаси́ мѧ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Ꙗ҆́кѡ до́брїи во́ини є҆диномꙋ́дренѡ вѣ́ровавше , преще́нїѧ мꙋчи́телей неꙋбоѧ́стесѧ ст҃і́и . пристꙋпи́сте оу҆се́рднѡ ко хрⷭ҇тꙋ̀ , взе́мше честны́и крⷭ҇тъ . и҆ сконча́вше тече́нїе , съ нб҃съ побѣ́дꙋ прїѧ́сте . сла́ва оу҆крѣ́пльшемꙋ ва́съ , сла́ва вѣнча́вшемꙋ вы̀ . сла́ва даю́щемꙋ ва́ми всѣ́мъ и҆сцѣле́нїе . сла́ва , и҆ ны́нѣ , боⷢ҇ . Заче́нши не ѡ҆па́льнѡ ѻ҆́гнь бжⷭ҇твеный ,и҆ ро́ждьши без̾сѣ́мене и҆сто́чника животꙋ̀ гдⷭ҇а , ѡ҆бра́дованнаѧ бцⷣе , спасѝ тебѐ велича́ющихъ .
 По в҃ , стихоло́гїи , сѣда́ленъ . гла́съ , д҃ . Воскр҃съ сп҃се гро́бꙋ запечатлѣ́ннꙋ . пред̾ста́въ дрꙋго́мъ свои́мъ затворе́номъ две́ремъ , и҆ дх҃а и҆спо́лнилъ є҆сѝ . тогда́ же несꙋ́щꙋ ѳѡмѣ̀ , тебѣ̀ невѣ́рова . но во ѻ҆смы́и де́нь и҆ тогѡ̀ наꙋча́еши , бг҃а тѧ̀ и҆ влⷣкꙋ проповѣ́дати ꙗ҆зы́кѡмъ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . та́же , ѱало́мъ , н҃ . кано́нъ , пра́здникꙋ . і҆рмо́съ , по двⷤа . тропарѝ , на ѕ҃ . и҆ ст҃о́мꙋ в̾ минѣ́и , на д҃ . и҆лѝ :
 кано́нъ , пра́здникꙋ . і҆рмо́съ , по двⷤа . тропарѝ , на д҃ . и҆ ст҃о́мꙋ в̾ минѣ́и , на ѕ҃ .
 по г҃ , пѣ́сни , конда́къ , и҆ и҆́косъ , пра́здникꙋ . сѣда́ленъ , ст҃о́мꙋ . сла́ва , и҆ ны́нѣ , пра́здникꙋ .
 по ѕ҃ , пѣ́сни , конда́къ , и҆ и҆́косъ , ст҃о́мꙋ . свѣти́ленъ , пра́здникꙋ . и҆ ст҃о́мꙋ .
 На хвали́тѣхъ , стⷯры , на д҃ . гла́съ , а҃ . Распѧ́тїе претерпѣ́въ , и҆ сме́рть оу҆праздни́въ , и҆ воскр҃се и҆з̾ ме́ртвыхъ , оу҆мирѝ на́шꙋ жи́знь гдⷭ҇и , ꙗ҆́кѡ є҆ди́нъ всеси́ленъ . двⷤа . Не и҆скꙋсѝ менѐ сп҃се мо́й , лѣ́ностїю грѣхо́вною ѡ҆держи́ма , но воздви́гни ми помышле́нїе к̾ покаѧ́нїю , и҆ твоегѡ̀ виногра́да дѣ́лателѧ и҆скꙋ́сна ꙗ҆ви́ мѧ , и҆ да́рꙋй ми є҆диногона́десѧте часа̀ мздꙋ̀ , и҆ ве́лїю млⷭ҇ть . мⷱ҇ꙋ . Сі́и во́ини цр҃ѧ вели́кагѡ , проти́вишасѧ повелѣ́нїемъ мꙋчи́телевымъ хра́борски , небрего́ша ѡ҆ мꙋ́кахъ . и҆ ле́сть всю̀ попра́вше , досто́йнѡ вѣнча́ни бы́вше . про́сѧтъ оу҆ сп҃са ми́ра , и҆ ве́лїѧ млⷭ҇ти дш҃а́мъ на́шимъ . сла́ва , и҆ ны́нѣ . гла́съ , д҃ . ѽ пресла́вное чꙋ́до , невѣ́рїе вѣ́рꙋ и҆звѣ́стнꙋ родѝ . рече́ бо ѳѡма̀ , а҆́ще неви́жꙋ неи҆мꙋ̀ вѣ́ры , ѡ҆сѧза́въ же ре́бра , бг҃осло́вѧше вопло́щшагосѧ , тогѡ̀ оу҆́бѡ сн҃а бж҃їѧ позна̀ , ꙗ҆́кѡ пострада́вша пло́тїю , проповѣ́да воскре́сшагѡ бг҃а , и҆ возопѝ свѣ́тлымъ гла́сомъ , гдⷭ҇ь мо́й и҆ бг҃ъ мо́й сла́ва тебѣ̀ .
 На стихо́внѣ , стихѣ́ры . гла́съ , а҃ . поⷣ . нбⷭ҇нымъ чино́мъ . Пра́ведною ѻ҆де́жею ѡ҆бложе́ни ,꙳ бѣлы̀ па́че снѣ́га .꙳ въ настоѧ́щїи де́нь па́схи возвесели́мсѧ ,꙳ в̾ ѻ҆́нь же хрⷭ҇то́съ пра́ведное сл҃нце ,꙳ ѿ ме́ртвыхъ восїѧ̀ ,꙳ и҆ всѣ́хъ на́съ нетлѣ́нїемъ оу҆ѧснѝ .
 сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . Терпи́тъ хрⷭ҇то́съ чл҃колю́бнѣ ѡ҆сѧза́нїе ,꙳ ꙗ҆́коже и҆ распѧ́тїе пре́же сегѡ̀ ,꙳ и҆ непра́ведное ѡ҆сꙋжде́нїе .꙳ и҆ и҆́з̾ гроба тридне́внѡ воскр҃съ ,꙳ и҆ печа́ти неразрꙋшѝ .꙳ и҆ две́ремъ затворе́номъ ,꙳ оу҆ченико́мъ пред̾ста́въ , ꙗ҆́кѡ всеси́ленъ .
 сти́хъ : нб҃са̀ повѣ́даютъ сла́вꙋ бж҃їю ,꙳ творе́нїе же рꙋ́кꙋ є҆гѡ̀ воз̾вѣща́етъ тве́рдь . ѽ ѳѡмино̀ невѣ́рїе , мирско́е спасе́нїе ,꙳ бг҃очл҃ка сло́ва ,꙳ є҆́же и҆з̾ а҆́да воста́нїе оу҆вѣрѧ́ѧ .꙳ ꙗ҆́звы рꙋ́кꙋ и҆ но́гꙋ ,꙳ де́рзостное ѡ҆сѧза́нїе к̾ вѣ́рѣ мирстѣ́й ,꙳ десни́цею любопы́тною .
 сла́ва , и҆ ны́нѣ . гла́съ , д҃ . Гдⷭ҇и , нестерпи́мымъ твоегѡ̀ бжⷭ҇тва̀ блиста́нїемъ прїи́де , две́ремъ сꙋ́щемъ затворе́нымъ , и҆ ста̀ посредѣ̀ оу҆чени́къ свои́хъ , ре́бра и҆спыта́ти и҆ ꙗ҆́звы твое́ю рꙋ́кꙋ и҆ ногꙋ̀ , во ѡ҆сѧза́нїѧ ꙗ҆влѧ́ѧ . печа́ль же и҆ ско́рбь разрѣша́ѧ , ꙗ҆́вѣ возопи́лъ є҆сѝ , и҆́мъ же ѻ҆́бразомъ ви́дите мѧ ѽ дрꙋ́зи , плотьско́е воспрїѧ́тїе ношꙋ̀ , а҆ не дх҃а є҆стество̀ . сомнѧ́щемꙋжесѧ оу҆ченикꙋ̀ , повелѣва́ше ѡ҆сѧза́ти тре́петнѡ . и҆ речѐ , ты̀ и҆спыта́въ всѧ̀ , грѧдѝ про́чее и҆ не невѣ́рꙋй . ѻ҆́нъ же смотрѧ́ѧ рꙋко́ю , твоегѡ̀ сꙋгꙋ́баго сꙋщества̀ , со́ страхомъ вопїѧ́ше вѣ́рнѡ вѣ́рою влеко́мъ , гдⷭ҇ь мо́й и҆ бг҃ъ мо́й сла́ва тебѣ̀ .
 та́же , бл҃го є҆́сть и҆сповѣ́датисѧ гдⷭ҇ви . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . та́же , ча́съ , а҃ . и҆ ѿпꙋ́стъ .
 Во вто́рникъ , на блаже́ннахъ , трипѣ́снецъ , творе́нїе і҆ѡ́сиѳѡво . гла́съ , а҃ . пѣ́снь , а҃ . і҆рмо́съ . ви́дите ви́дите , ꙗ҆́кѡ а҆́зъ є҆́смь бг҃ъ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Пое́мъ дне́сь гдⷭ҇ви и҆ воскли́кнемъ распе́ншемꙋсѧ на́съ ра́ди , и҆ низ̾ложи́вшемꙋ ѕлонача́льнаго врага̀ , и҆ поло́жьшемꙋсѧ во́ гробѣ , и҆ ѡ҆жи́вльшемꙋ ме́ртвыѧ воскрⷭ҇нїемъ свои́мъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Ст҃ъ гдⷭ҇ь и҆́же и҆з̾ ме́ртвыхъ тридне́внѡ воскр҃съ ꙗ҆́кѡ си́ленъ . и҆ оу҆ченико́мъ ꙗ҆́вльсѧ бг҃олѣ́пнѡ , и҆ ра́дости неи҆з̾гл҃анныѧ си́мъ и҆спо́лнивъ дш҃а , ско́рби и҆спо́лненыѧ пре́же .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Сло́ве собез̾нача́льне , ѻ҆ц҃ꙋ без̾нача́льнꙋ сопресто́льне , распны́исѧ и҆ вмѣ́ньсѧ в̾ ме́ртвыхъ , и҆ воскр҃съ ꙗ҆́кѡ си́ленъ , мою̀ дш҃ꙋ ѡ҆животворѝ , оу҆мерщве́нꙋю престꙋпле́ньми .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ѽ чꙋдесе́мъ твои́мъ . ѽ стра́шномꙋ слы́шанїю . ражда́еши бо пло́тїю бг҃а , разо́ршагѡ сме́ртныѧ оу҆́зы , и҆ ѿ тлѝ чл҃ки и҆змѣ́ньшагѡ , чⷭ҇таѧ бг҃обл҃года́тнаѧ .
 пѣ́снь , и҃ . і҆рмо́съ . є҆го́же оу҆жаса́ютсѧ а҆́нг҃ли .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Рыда́етъ всѧ̀ тва́рь , ѡ҆ твое́й стрⷭ҇ти бл҃же . сл҃нце поме́рче тебѣ̀ заше́дшꙋ на крⷭ҇тѣ̀ . и҆ и҆́же во тмѣ̀ сѣдѧ́щїи , вели́кїи свѣ́тъ ви́дѣша , пою́ще тѧ ще́дре .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Вострепета̀ а҆́дъ , тѧ̀ ви́дѣвъ съ дш҃е́ю к̾ немꙋ̀ и҆дꙋ́ща хрⷭ҇тѐ всецр҃ю , и҆ и҆́же ѿ́ вѣка ме́ртвыѧ и҆здава́ше , воспѣва́ющїѧ твоѐ чл҃колю́бїе .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ꙗ҆ви́лсѧ є҆сѝ хрⷭ҇тѐ ѿ́ гроба воста́въ , прине́сшимъ а҆рома́ты бжⷭ҇твенымъ жена́мъ , и҆ си́хъ рыда́нїе претвори́лъ є҆сѝ , оу҆тѣше́нїе всѣ́мъ сы́и во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ви́дѣвши є҆го́же родила̀ є҆сѝ бг҃а ѿ ме́ртвыхъ воста́вша , ра́дости ꙗ҆ви́ласѧ є҆сѝ и҆спо́лнь дв҃о мр҃і́е . тогѡ̀ оу҆́бѡ молѝ чⷭ҇таѧ всѧ́кꙋ печа́ль , на́шегѡ се́рдца до конца̀ потреби́ти .
 пѣ́снь , ѳ҃ . і҆рмо́съ . свѣтоно́сныи ѻ҆́блакъ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ꙗ҆́кѡ ви́дѣ тѧ на́ древѣ во́лею ра́спѧта , бл҃горазꙋ́мныи разбо́йникъ , помѧни́ мѧ вопїѧ́ше є҆гда̀ прїи́деши і҆с҃е во црⷭ҇твїи твое́мъ . и҆ бы́сть ра́еви жи́тель , вѣ́рою є҆ди́ною ѡ҆правда́всѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Тѧ̀ сп҃се ви́дѣвъ в̾ ме́ртвыхъ а҆́дъ оу҆мертви́сѧ , и҆ и҆здава́ше мертвецы̀ ꙗ҆́же пожрѐ дре́вле , славосло́вѧщїѧ хрⷭ҇тѐ твою̀ неи҆з̾гл҃аннꙋю си́лꙋ , и҆ мно́гое бл҃госе́рдїе . и҆́мже спасѐ на́съ всецр҃ю .
 сла́ва . Прїидо́ша носѧ́ще мѵ́ра на́ гробъ жены̀ , и҆ ви́дѣвше тѧ̀ хрⷭ҇тѐ воста́вша и҆́з̾ гроба . ра́дости и҆спо́лнишасѧ мно́ги . и҆ а҆пⷭ҇лѡмъ твои́мъ воз̾вѣсти́ша , ꙗ҆́кѡ воскрⷭ҇лъ є҆сѝ , и҆ ꙗ҆ви́лсѧ є҆сѝ , совоста́вль ми́ръ ве́сь с̾ собо́ю .
 и҆ ны́нѣ , боⷢ҇ . Свѣ́тъ невече́рнїи просїѧ́выи и҆з̾ ме́ртвыхъ ви́дѣвши чⷭ҇таѧ , и҆ ра́дости и҆спо́лнисѧ мно́гїѧ , ра́доваласѧ є҆сѝ со прест҃ы́ми оу҆ченикѝ . с̾ ни́миже и҆ на́мъ и҆спросѝ проще́нїе , безмѣ́рнымъ прегрѣше́нїемъ , бцⷣе застꙋ́пнице вѣ́рнымъ .
 
 Во вто́рникъ , в҃ , нлⷣи , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , а҃ . поⷣ . прехва́льнїи мч҃нцы . По є҆́же и҆́з̾ гроба ,꙳ твое́мъ стра́шнѣмъ живода́вче воста́нїи ,꙳ ꙗ҆́коже печа́ти неразрꙋшѝ хрⷭ҇тѐ гро́бныѧ .꙳ та́кѡ затворе́нымъ две́ремъ вше́лъ є҆сѝ ,꙳ къ пресла́внымъ оу҆ченико́мъ свои́мъ ,꙳ ра́дость творѧ̀ и҆́мъ ,꙳ и҆ пра́выи сво́й дх҃ъ подаѧ̀ и҆́мъ ,꙳ за без̾мѣ́рнꙋю свою̀ ми́лость . Ѳѡма̀ и҆́же близне́цъ ,꙳ небѣ̀ прише́лъ ,꙳ є҆гда̀ ты̀ оу҆ченико́мъ ꙗ҆ви́сѧ гдⷭ҇и ,꙳ тѣ́мже и҆ невѣ́рова ,꙳ твоемꙋ̀ воскрⷭ҇нїю .꙳ и҆ ви́дѣвшимъ тѧ̀ вопїѧ́ше ,꙳ а҆́ще невложꙋ̀ пе́рсты в̾ ре́бра є҆гѡ̀ .꙳ и҆ в̾ гвозди́нныѧ ꙗ҆́звы ,꙳ невѣ́рꙋю ꙗ҆́кѡ воста́лъ є҆́сть . Ꙗ҆́коже хо́щеши ѡ҆сѧжѝ ,꙳ хрⷭ҇то́съ ѳѡмѣ̀ вопїѧ́ше ,꙳ вложѝ рꙋ́кꙋ , и҆ позна́й мѧ ,꙳ ко́сти и҆мꙋ́ща и҆ земнꙋ́ю пло́ть ,꙳ и҆ небꙋ́ди невѣ́ренъ ,꙳ но ꙗ҆́коже оу҆́бѡ слы́ша ѿ и҆нѣ́хъ вѣ́рꙋй .꙳ ѻ҆́нъ же возопѝ ,꙳ бг҃ъ мо́й , и҆ гдⷭ҇ь ты̀ є҆сѝ .꙳ сла́ва воста́нїю твоемꙋ̀ .
 стихѣ́ры , в̾ минѣ́и , г҃ . сла́ва , и҆ ны́нѣ . гла́съ , є҃ . Чл҃колю́бче , ве́лїе и҆ не и҆сче́тно мно́жество щедро́тъ твои́хъ . ꙗ҆́кѡ претерпѣ́лъ є҆сѝ , ѿ і҆ꙋде́й заꙋша́емь , и҆ ѿ а҆пⷭ҇лъ ѡ҆сѧза́емь , и҆ ѿ ѿмета́ющихсѧ тебѐ мно́гѡ и҆спытꙋ́емъ , ка́кѡ воплоти́лсѧ є҆сѝ ; и҆ ка́кѡ распѧ́лсѧ є҆сѝ без̾грѣ́шне ; но вразꙋмѝ на́съ , ꙗ҆́коже и҆ ѳѡмꙋ̀ вопи́ти тебѣ̀ , гдⷭ҇ь мо́й и҆ бг҃ъ мо́й сла́ва тебѣ̀ .
 На стихо́внѣ , стⷯры . гла́съ , а҃ . Крⷭ҇тъ водрꙋзи́сѧ на ло́бнѣмъ , и҆ процвѣтѐ на́мъ без̾сме́ртїе , ѿ и҆сто́чника при́снѡ текꙋ́щагѡ , ребра̀ сп҃сова .
 сти́хъ : к̾ тебѣ̀ возведо́хъ ѻ҆́чи моѝ . Прїиди́те лю́дїе пое́мъ , и҆ поклони́мсѧ хрⷭ҇тꙋ̀ , сла́вѧще є҆гѡ̀ є҆́же и҆з̾ ме́ртвыхъ воскрⷭ҇нїе . ꙗ҆́кѡ то́й є҆́сть бг҃ъ на́шъ , и҆́же ѿ́ лести вра́жїѧ ве́сь ми́ръ и҆збавле́и .
 сти́хъ : поми́лꙋй на́съ гдⷭ҇и . мⷱ҇ꙋ . мⷱ҇ꙋ . Ѽ до́брѣй кꙋ́пли ва́шей ст҃і́и , ꙗ҆́кѡ кро́ви да́сте , и҆ нб҃са̀ наслѣ́довасте . и҆ вре́меннѡ и҆скꙋси́вшесѧ , вѣ́чнѡ весели́тесѧ . вои́стинꙋ добра̀ ва́ша кꙋ́плѧ , тлѣ́ннаѧ бо ѡ҆ста́вльше , и҆ нетлѣ́ннаѧ воспрїѧ́сте , и҆ со а҆́нг҃лы ликоствꙋ́юще , поетѐ непреста́ннѡ трⷪ҇цꙋ є҆диносꙋ́щнꙋю .
 сла́ва , и҆ ны́нѣ . гла́съ , ѕ҃ . По́ днехъ ѻ҆сми́хъ воста́нїѧ твоегѡ̀ , і҆с҃е цр҃ю є҆диноро́дное сло́во ѻ҆́ч҃ее , ꙗ҆ви́лсѧ є҆сѝ оу҆ченико́мъ свои́мъ , затворе́нымъ две́ремъ , ми́ръ сво́й да́рꙋѧ и҆́мъ . и҆ невѣ́рꙋющꙋ оу҆ченикꙋ̀ , ꙗ҆́звы показа́лъ є҆сѝ гл҃ѧ , прїидѝ и҆ ѡ҆сѧжѝ рꙋ́цѣ и҆ но́зѣ , и҆ нетлѣ́нное моѐ ребро̀ , ѻ҆́нъ же вѣ́рнѡ возопѝ , гдⷭ҇ь мо́й и҆ бг҃ъ мо́й сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ сре́дꙋ , в҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , а҃ . Распе́ншꙋтисѧ хрⷭ҇тѐ , поги́бе мꙋчи́тельство , и҆ попра́на бы́сть си́ла вра́жїѧ . ни а҆́нг҃лъ бо ни чл҃къ , но са́мъ гдⷭ҇и спа́слъ є҆сѝ на́съ , сла́ва тебѣ̀ . сти́хъ : возноси́те гдⷭ҇а бг҃а на́шегѡ , и҆ кла́нѧйтесѧ под̾но́жїю но́гꙋ є҆гѡ̀ ꙗ҆́кѡ ст҃о є҆́сть . Гро́бъ тво́й сп҃се во́ини стрегꙋ́щїи , ме́ртви бы́ша ѿ ѡ҆блиста́нїѧ ꙗ҆́вльшагосѧ а҆́нг҃ла , проповѣ́дающа жена́мъ воскрⷭ҇нїе . тебѐ сла́вимъ тлѝ потреби́телѧ , и҆ тебѣ̀ припа́даемъ воскрⷭ҇шемꙋ и҆́з̾ гроба хрⷭ҇тꙋ̀ бг҃ꙋ на́шемꙋ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Ра́нами ст҃ы́хъ ꙗ҆́же по тебѣ̀ прїѧ́ша , оу҆моле́нъ бꙋ́ди гдⷭ҇и , и҆ всѧ̀ на́ша болѣ́зни и҆ стрⷭ҇ти и҆сцѣлѝ , чл҃колю́бче мо́лимъ тѧ̀ . сла́ва , и҆ ны́нѣ , боⷢ҇ . И҆́же без̾ мт҃ре на́ нб҃си , па́че оу҆ма̀ и҆ слꙋ́ха , на землѝ без̾ ѻ҆ц҃а родила̀ є҆сѝ . тогѡ̀ бцⷣе молѝ ѡ҆ дш҃а́хъ на́шихъ .
 По в҃ , стихоло́гїи , сѣда́ленъ . гла́съ , д҃ . По́ страсти твое́й хрⷭ҇тѐ во́льнѣй и҆ воста́нїи сп҃се нетлѣ́ннѣмъ , оу҆ченико́мъ просїѧ́лъ є҆сѝ ꙗ҆́кѡ сл҃нце . ѳѡмѣ́ же невѣ́рꙋющꙋ ре́клъ є҆сѝ , вѣ́рнѡ принеси́ ми пе́рстъ в̾ ꙗ҆́звꙋ гвозди́ннꙋю . и҆ во́нзшее копїѐ в̾ ре́бра моѧ̀ , сїѐ рꙋко́ю свое́ю ѡ҆сѧжѝ , и҆ вѣ́рꙋй . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . та́же , ѱало́мъ , н҃ . кано́нъ , пра́здникꙋ . і҆рмо́съ , по двⷤа . тропарѝ , на ѕ҃ . и҆ ст҃о́мꙋ в̾ минѣ́и , на д҃ . и҆лѝ :
 кано́нъ , пра́здникꙋ . і҆рмо́съ , по двⷤа . тропарѝ , на д҃ . и҆ ст҃о́мꙋ в̾ минѣ́и , на ѕ҃ .
 по г҃ , пѣ́сни , конда́къ , и҆ и҆́косъ , пра́здникꙋ . сѣда́ленъ , ст҃о́мꙋ . сла́ва , и҆ ны́нѣ , пра́здникꙋ .
 по ѕ҃ , пѣ́сни , конда́къ , и҆ и҆́косъ , ст҃о́мꙋ .
 свѣти́ленъ , пра́здникꙋ . и҆ ст҃о́мꙋ .
 На хвали́тѣхъ , стихѣ́ры , на д҃ . гла́съ , а҃ . Тебѐ на́ древѣ распе́ншагосѧ , и҆ живо́тъ на́мъ пода́вша , ꙗ҆́кѡ сп҃са и҆ влⷣкꙋ пое́мъ непреста́ннѡ . вⷤ . И҆́же а҆́да плѣни́выи , и҆ чл҃ка воскр҃си́въ , воскрⷭ҇нїемъ свои́мъ хрⷭ҇тѐ , сподо́би на́съ чи́стымъ срⷣцемъ тебѣ̀ пѣ́ти и҆ сла́вити . мⷱ҇ꙋ . Ва́съ прехва́льнїи мч҃нцы , ни ско́рбь ни тѣснота̀ , ни гла́дъ ни гоне́нїе , ни ра́ны ни ꙗ҆́рость ѕвѣре́й , ни ме́чь ни ѻ҆́гнь , ни преще́нїе страша̀ разлꙋчи́ти ѿ́ бг҃а невоз̾мого́ша . тѣ́мже и҆ по достоѧ́нїю болѣ́знемъ ва́шимъ , мздꙋ̀ прїѧ́сте , и҆ нбⷭ҇нагѡ црⷭ҇твїѧ наслѣ́дницы бы́сте , моли́те ѡ҆ спасе́нїи дш҃ъ на́шихъ . сла́ва , и҆ ны́нѣ . гла́съ , ѕ҃ . Две́ремъ затворе́нымъ , прїи́де хрⷭ҇то́съ ко оу҆ченико́мъ . тогда̀ ѳѡма̀ по смотре́нїю не ѡ҆брѣ́тесѧ с̾ ни́ми . и҆ гл҃аше оу҆́бѡ неимꙋ̀ вѣ́ры , а҆́ще неви́жꙋ а҆́зъ влⷣки . ви́жꙋ ребро̀ , ѿ него́же и҆зы́де кро́вь и҆ вода̀ креще́нїѧ . ви́жꙋ ꙗ҆́звꙋ , ѿ неѧ́же и҆сцѣли́сѧ вели́кїи стрꙋ́пъ чл҃чь . ви́жꙋ ка́кѡ небѣ̀ ꙗ҆́кѡ дх҃ъ , но оу҆́бѡ пло́ть и҆ ко́сти . и҆́же сме́рть попра́выи , и҆ ѳѡмꙋ̀ оу҆вѣ́ривыи , гдⷭ҇и сла́ва тебѣ̀ .
 На стихо́внѣ , стихѣ́ры . гла́съ , а҃ . поⷣ . нбⷭ҇нымъ чино́мъ . Цр҃ьскїи и҆ гдⷭ҇ьскїи пра́здникѡмъ пра́здникъ ,꙳ ны́нѣшнїи є҆́сть де́нь ,꙳ и҆́же сотворѝ вои́стинꙋ гдⷭ҇ь .꙳ ѡ҆ се́мъ ꙗ҆́коже пое́тъ дв҃дъ ,꙳ та́йнѡ воз̾весели́мсѧ лю́дїе ,꙳ две́ремъ бо затворе́нымъ , оу҆ченико́мъ ми́ръ дарова́сѧ .
 сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . Ѳѡмино̀ невѣ́рїе ,꙳ оу҆вѣрѧ́етъ ми́рꙋ спаси́тельное бг҃а сло́ва и҆ чл҃ка ,꙳ и҆з̾ а҆́дова дна̀ воста́нїе .꙳ ꙗ҆́звы бо рꙋка́мъ и҆ нога́мъ ,꙳ де́рзостнѣйше ѡ҆сѧза́въ ,꙳ на оу҆вѣре́нїе ми́рꙋ десни́цею любопы́тною .
 сти́хъ : нб҃са̀ повѣ́даютъ сла́вꙋ бж҃їю ,꙳ творе́нїе же рꙋ́кꙋ є҆гѡ̀ воз̾вѣща́етъ тве́рдь . Со́бранымъ стра́ха ра́ди и҆́же ѿ́ страсти твоеѧ̀ ,꙳ а҆пⷭ҇лѡмъ сло́ве ,꙳ и҆ две́ремъ затворе́нымъ ,꙳ вни́де внеза́пꙋ посредѣ̀ и҆́хъ , ми́ръ да́рꙋѧ .꙳ и҆ ѳѡмѣ̀ простира́ѧ ѡ҆сѧза́ти ,꙳ честны́хъ ре́бръ твои́хъ ꙗ҆́звы . сла́ва , и҆ ны́нѣ . гла́съ , и҃ . Две́ремъ затворе́нымъ , и҆ оу҆ченико́мъ со́бранымъ , прїи́де сп҃съ , и҆дѣ́же бѧ́хꙋ со́брани , и҆ ста̀ посредѣ̀ и҆́хъ гл҃а ѳѡмѣ̀ , прїидѝ ѡ҆сѧжѝ , и҆ ви́ждь ꙗ҆́звы гвозде́мъ , прострѝ рꙋ́кꙋ твою̀ , и҆ косни́сѧ ребрꙋ̀ моемꙋ̀ , и҆ небꙋ́ди невѣ́ренъ , но вѣ́рою проповѣ́ждь , є҆́же и҆з̾ ме́ртвыхъ моѐ воскрⷭ҇нїе .
 та́же , бл҃го є҆́сть и҆сповѣ́датисѧ гдⷭ҇ви . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . та́же , ча́съ , а҃ . и҆ ѿпꙋ́стъ .
 Въ сре́дꙋ , на блаже́ннахъ , трипѣ́снецъ , є҆мꙋ́же краегране́сїе : хвалѧ̀ бг҃а і҆ѡ́сиѳъ . гла́съ , а҃ .
 пѣ́снь , г҃ . і҆рмо́съ . первовѣ́чномꙋ ѿ ѻ҆ц҃а .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Свѣ́те ст҃ы́хъ , ѡ҆ст҃и́ти ми́ръ хотѧ̀ , во́лею на́ древо крⷭ҇тное вознесе́сѧ . закла̀ всѧ̀ ꙗ҆́кѡ а҆́гнецъ , и҆ кро́вїю бл҃года́тельною , ѡ҆бновлѧ́ѧ на́съ пѣсносло́вѧщихъ тѧ̀ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Крѣ́пость ѿѧ́тсѧ вра́жїѧ , плѣнена̀ бы́сть сме́рть . ѡ҆без̾сме́ртисѧ чл҃ческое и҆стлѣ́вшее сꙋщество̀ . хрⷭ҇тѐ і҆с҃е оу҆мертви́вшꙋтисѧ , ѡ҆бнови́сѧ ми́ръ . вопїѧ̀ , ст҃ъ є҆сѝ гдⷭ҇и .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Ны́нѣ не оу҆дивлѧ́йтесѧ , жена́мъ вопїѧ́ше а҆́нг҃лъ , и҆ди́те же па́че оу҆се́рднѡ , оу҆ченико́мъ скорбѧ́щимъ ра́дости гл҃ы возвѣща́юще , ꙗ҆́кѡ воста̀ хрⷭ҇то́съ , живо́тъ всѣ́хъ и҆ воскрⷭ҇нїе .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Ꙗ҆ви́сѧ ты̀ дв҃о чⷭ҇таѧ вы́шши а҆́нг҃лъ , бг҃а вопло́щши распе́ншагосѧ и҆ погребе́на . и҆ ме́ртвымъ нетлѣ́нїе и҆сточи́вша . є҆го́же молѝ спастѝ на́съ пѣсносло́вѧщихъ тѧ .
 пѣ́снь , и҃ . і҆рмо́съ . чꙋ́до преве́лїе .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Сме́рть во́лею прїѧ́тъ , возвыша́емъ пло́тїю на́ древо . и҆ зрѧ́ тѧ сл҃нце оу҆гасѐ , и҆ цр҃ко́внаѧ свѣ́тлость раздра́сѧ всеси́льне . тѣ́мже воспѣва́юще тѧ зове́мъ , да бл҃гослови́тъ тва́рь всѧ̀ гдⷭ҇а , и҆ превозно́ситъ є҆гѡ̀ во́ вѣки .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Ви́дѣша тѧ незаходи́мое сїѧ́нїе , и҆́же дре́вле сѣдѧ́щїи в̾ сѣ́ни сме́ртнѣй . к̾ ни́мже тебѣ̀ гдⷭ҇и соше́дшꙋ съ дш҃е́ю , и҆ оу҆́зъ вѣ́чныхъ разрѣши́шасѧ , и҆ вельмѝ пою́ще тѧ , гл҃юще , да бл҃гослови́тъ тва́рь всѧ̀ гдⷭ҇а , и҆ превозно́ситъ є҆гѡ̀ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Оу҆́трѡ ко́ гробꙋ прише́дше жены̀ , блиста́ющасѧ а҆́нг҃ла ви́дѣвша гл҃юща , воскр҃се и҆зба́витель , что̀ жива́го с̾ ме́ртвыми є҆щѐ помышлѧ́ете ; и҆спо́лньшесѧ ра́дости , возопі́ите , да бл҃гослови́тъ тва́рь всѧ̀ гдⷭ҇а , и҆ превозно́ситъ є҆гѡ̀ во́ вѣки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . боⷢ҇ . Оу҆мерщве́нїе а҆́дꙋ содѣ́ла сн҃ъ тво́й чи́стаѧ , ꙗ҆́коже пре́же речѐ , и҆ и҆з̾ ме́ртвыхъ воста́лъ є҆́сть . є҆го́же молѝ , тлетво́рнагѡ грѣха̀ и҆зба́витисѧ и҆ мꙋ́ки , всѣ́мъ и҆́же вѣ́рою взыва́ющимъ , да бл҃гослови́тъ тва́рь всѧ̀ гдⷭ҇а , и҆ превозно́ситъ є҆гѡ̀ во́ вѣки .
 пѣ́снь , ѳ҃ . і҆рмо́съ . та́инство стра́нно .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . И҆сцѣлѧ́ѧ первозда́ннагѡ болѣ́знь , поболѣ́лъ є҆сѝ ви́сѧ сп҃се во́лею на́ древѣ . положи́вжесѧ в̾ ро́вѣ преи҆спо́днѣмъ , воскр҃си́лъ є҆сѝ ме́ртвыхъ , и҆́хже сме́рть возмо́же пе́рвѣе поглоти́ти .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ꙗ҆́кѡ ви́дѣ тѧ дре́вле ли́къ а҆пⷭ҇льскїи воскрⷭ҇ша гдⷭ҇и , стра́хомъ же и҆ ра́достїю поклонѧ́шесѧ . к̾ ни́мже вопїѧ́ше , сѐ сбытїѐ гл҃ѡмъ мои́мъ , нескорби́те вы̀ , но возра́дꙋйтесѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Плащани́цею тѧ сп҃се ѡ҆бви́въ положѝ , і҆ѡ́сифъ пра́ведныи любо́вїю в̾ но́вѣмъ гро́бѣ , врата́ же а҆́дова ꙗ҆́вѣ и҆ вереѝ сокрꙋ́шь , воздви́глъ є҆сѝ ме́ртвыѧ , и҆́хже сме́рть возмо́же пре́же поглоти́ти .
 сла́ва . Ра́довахꙋсѧ мѷрѡно́сицы , слы́шавше хрⷭ҇то́во воста́нїе , тѣ́мже а҆пⷭ҇лѡмъ вопїѧ́хꙋ , те́кше спѣ́шнѡ , сѐ оу҆́же нескорби́те , но ра́дꙋйтесѧ вы̀ , воста́ бо и҆з̾ ме́ртвыхъ всѣ́хъ гдⷭ҇ь .
 и҆ ны́нѣ , боⷢ҇ . Ѡ҆броще́на всегѡ̀ нарица́ше без̾ разсꙋже́нїѧ , ꙗ҆́кѡ жениха̀ хрⷭ҇та̀ ви́дѣвши дв҃о , и҆з̾ гро́бнагѡ черто́га пло́тїю прише́дша , ра́дости и҆спо́лниласѧ є҆сѝ . є҆го́же молѝ , на́съ и҆зба́вити тлѝ и҆ мꙋче́нїѧ .
 
 Въ сре́дꙋ , в҃ , нлⷣи , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , а҃ . поⷣ . прехва́льнїи мч҃нцы . Ѡ҆сѧжѝ глаго́летъ ѳѡмѣ̀ ,꙳ и҆з̾ ме́ртвыхъ тридне́внѡ воскр҃съ чл҃колю́бецъ .꙳ и҆ ви́ждь рꙋ́цѣ моѝ ,꙳ и҆ нога́мъ пригвожде́нїе ,꙳ и҆ ре́бромъ прободе́нїе ,꙳ и҆ разꙋмѣ́й мѧ бг҃а непремѣ́нна .꙳ и҆ земны́мъ смѣще́нїемъ ꙳ по сꙋществꙋ̀ воѡ҆браже́на ,꙳ и҆ стра́сть в̾ не́мъ прїе́мшагѡ . Дивлѧ́шесѧ близне́цъ ,꙳ в̾ ꙗ҆́звы взира́ѧ ножны́ѧ ,꙳ и҆ рꙋчна́ѧ вонзе́нїѧ .꙳ и҆ бѣ̀ оу҆жаса́ѧсѧ стра́шномꙋ чꙋдесѝ .꙳ и҆ рꙋко́ю пречⷭ҇таѧ ре́бра ꙳ ѡ҆сѧза́ѧ и҆ зрѧ̀ ,꙳ и҆з̾ ни́хже показа̀ несꙋмѣ́нное ꙳ и҆звѣще́нїе ꙗ҆зы́кѡмъ ,꙳ и҆́же и҆́з̾ гроба тридне́внымъ воста́нїемъ . Прїе́мъ вели́кое ра́дованїе ,꙳ твоѐ воста́нїе хрⷭ҇тѐ мо́й ,꙳ и҆звѣ́стнѡ зрѧ̀ .꙳ ѿ него́же сподо́бисѧ де́рзостнымъ веще́мъ ,꙳ ѳѡма̀ прикоснꙋ́тисѧ .꙳ и҆́хже ра́ди тѧ̀ и҆́стинна ꙳ и҆сповѣ́да бг҃а и҆ чл҃ка ,꙳ дѣ́йства сꙋгꙋ́ба носѧ́ща и҆ сꙋщества̀ ,꙳ и҆́маже ѡ҆бложи́сѧ и҆з̾ ни́хже соверше́нїе прїѧ́тъ .
 стихѣ́ры , в̾ минѣ́и , г҃ . сла́ва , и҆ ны́нѣ . гла́съ , и҃ . Прикосни́сѧ ребрꙋ̀ ѳѡма̀ рꙋко́ю , гл҃етъ хрⷭ҇то́съ , и҆ ꙗ҆́звы гвозди́нныѧ прїидѝ ѡ҆сѧжѝ , вѣ́рою и҆спыта́й , и҆ бꙋ́ди ми вѣ́ренъ и҆ непребыва́й невѣ́ренъ . ѳѡма́ же пе́рстомъ ꙗ҆́кѡ прикоснꙋ́сѧ влⷣцѣ , вельмѝ возопи́въ , ты̀ бг҃ъ мо́й и҆ гдⷭ҇ь , бл҃гоꙋтро́бне сла́ва тебѣ̀ .
 На стихо́внѣ , стⷯры . гла́съ , а҃ . Стра́стїю твое́ю хрⷭ҇тѐ , ѿ страсте́й свободи́хомсѧ , и҆ воскрⷭ҇нїемъ твои́мъ и҆з̾ и҆стлѣ́нїѧ и҆збы́хомъ , гдⷭ҇и сла́ва тебѣ̀ .
 сти́хъ : к̾ тебѣ̀ возведо́хъ ѻ҆́чи моѝ . А҆пⷭ҇льскаѧ всестро́йнаѧ цѣвни́це , ст҃ы́мъ дх҃омъ дви́жима без̾стꙋ́дныхъ бѣсо́въ тре́бища оу҆праздни́ла є҆́сть . и҆ є҆ди́ногѡ бг҃а проповѣ́давши , ꙗ҆зы́ки и҆зба́ви ѿ ле́сти и҆́дольскїѧ . и҆ поклонѧ́тисѧ наꙋчѝ трⷪ҇цѣ є҆диносꙋ́щнѣй .
 сти́хъ : поми́лꙋй на́съ гдⷭ҇и . мⷱ҇ꙋ . Прехва́льнїи мч҃нцы , ва́съ ни землѧ̀ потаи́ла є҆́сть , но нб҃о прїѧ́тъ вы̀ . и҆ ѿверзо́шасѧ ва́мъ ра́йскїѧ две́ри , и҆ внꙋ́трь бы́вше , дре́ва живо́тнагѡ наслажа́етесѧ . хрⷭ҇то́ви моли́тесѧ , дарова́ти дш҃а́мъ на́шимъ , ми́ръ и҆ ве́лїю млⷭ҇ть .
 сла́ва , и҆ ны́нѣ . гла́съ , то́йже . Оу҆ченико́мъ сомнѧ́щимсѧ , во ѻ҆смы́и дн҃ь прїи́де сп҃съ и҆дѣ́же бѧ́хꙋ со́брани , и҆ ми́ръ да́въ , к̾ ѳѡмѣ̀ возопѝ , прїидѝ а҆пⷭ҇ле и҆ ѡ҆сѧжѝ дла́ни , в̾ ни́хже гво́здїѧ вонзо́ша . ѽ до́брое невѣ́рїе ѳѡмино̀ , вѣ́рныхъ срⷣца в̾ ра́зꙋмъ приведѐ , и҆ со́страхомъ возопѝ , гдⷭ҇ь мо́й и҆ бг҃ъ мо́й сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ четверто́къ , в҃ ѧ , недѣ́ли , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ .
 По а҃ , стихоло́гїи , сѣда́ленъ . гла́съ , а҃ . Жены̀ ко́ гробꙋ прїидо́ша оу҆ра́ншїи , и҆ а҆́нг҃льское ꙗ҆вле́нїе ви́дѣвше трепета́хꙋ . гро́бъ ѡ҆блистава́ше жи́знь , чꙋ́до оу҆жаса́ше и҆́хъ . сегѡ̀ ра́ди ше́дше , оу҆ченико́мъ проповѣ́дахꙋ воскрⷭ҇нїе . а҆́да и҆спрове́ргъ хрⷭ҇то́съ , ꙗ҆́кѡ є҆ди́нъ крѣ́покъ и҆ си́ленъ . и҆ совоста́ви оу҆ме́ршїѧ всѧ̀ , ѡ҆сꙋжде́нїѧ стра́хъ разрꙋши́въ крⷭ҇то́мъ . сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . Премꙋ́дрїи вселе́ннѣй ловцы̀ ѿ́ бг҃а прїе́мше млⷭ҇тивное , моли́те ны́нѣ ѡ҆ на́съ вопїю́щихъ , гдⷭ҇и спасѝ гра́дъ сво́й , и҆ ѿ ѡ҆держа́щихъ ѕѡ́лъ свободѝ , а҆пⷭ҇лъ ра́ди дш҃а на́ша . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Мч҃нки хрⷭ҇то́вы мо́лимъ всѝ , прише́дше к̾ ни́мъ съ вѣ́рою , сїи́ бо ѡ҆ на́шемъ спасе́нїи про́сѧтъ , сі́и всѝ и҆сточа́ютъ и҆сцѣле́нїемъ бл҃года́ть , сі́и полкѝ ѿгонѧ́ютъ бѣсо́вскїѧ , ꙗ҆́кѡ сохра́нницы вѣ́рѣ . сла́ва , и҆ ны́нѣ , боⷢ҇ . Чи́стаѧ бцⷣе бл҃гослове́наѧ , ꙗ҆́же на́ нб҃сѣхъ и҆ на землѝ славосло́вимаѧ , ра́дꙋисѧ невѣ́сто неневѣ́стнаѧ .
 По в҃ , стихоло́гїи , сѣда́ленъ . гла́съ , а҃ . Ви́дѣвъ моѧ̀ ре́бра , и҆ ꙗ҆́звы гвозди́нныѧ , ѳѡмо̀ , не невѣ́рꙋй моемꙋ̀ воста́нїю , гдⷭ҇ь гл҃аше , воста́въ и҆́з̾ гроба ꙗ҆́вльсѧ а҆пⷭ҇лѡмъ неи҆зрече́ннѡ . близне́цъ же вѣ́ровавъ , вопїѧ́ше зижди́телю , бг҃ъ мо́й є҆сѝ и҆ гдⷭ҇ь . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . та́же , ѱало́мъ , н҃ . кано́нъ , пра́здникꙋ . і҆рмо́съ , по двⷤа . тропарѝ , на ѕ҃ . и҆ ст҃о́мꙋ в̾ минѣ́и , на д҃ . и҆лѝ :
 кано́нъ , пра́здникꙋ . і҆рмо́съ , по двⷤа . тропарѝ , на д҃ . и҆ ст҃о́мꙋ в̾ минѣ́и , на ѕ҃ .
 по г҃ , пѣ́сни , конда́къ , и҆ и҆́косъ , пра́здникꙋ . сѣда́ленъ , ст҃о́мꙋ . сла́ва , и҆ ны́нѣ , пра́здникꙋ .
 по ѕ҃ , пѣ́сни , конда́къ , и҆ и҆́косъ , ст҃о́мꙋ .
 свѣти́ленъ , пра́здникꙋ . и҆ ст҃о́мꙋ .
 На хвали́тѣхъ , стихѣ́ры , на д҃ . гла́съ , а҃ . Бг҃олѣ́пное твоѐ смотре́нїе , сла́вѧще вопїе́мъ ти хрⷭ҇тѐ , рожде́исѧ ѿ дв҃ы , и҆ неразлꙋче́нъ бѣ̀ ѿ ѻ҆ц҃а , пострада̀ ꙗ҆́кѡ чл҃къ , и҆ во́лею претерпѣ̀ распѧ́тїе , воскрⷭ҇лъ є҆сѝ ѿ́ гроба , ꙗ҆́кѡ ѿ черто́га проше́дъ , да спасе́ши всегѡ̀ ми́ра , гдⷭ҇и сла́ва тебѣ̀ . двⷤа . Петра̀ и҆ па́вла , є҆диногла́снѡ да восхва́лимъ . лꙋкꙋ̀ матѳе́ѧ , ма́рка , і҆ѡа́нна , а҆ндре́ѧ , ѳѡмꙋ̀ варѳолѡме́ѧ , сі́мѡна канани́та , і҆а́кѡва , и҆ фили́ппа , и҆ ве́сь ли́къ оу҆чени́ческїи , досто́йнѡ да восхва́лимъ . мⷱ҇ꙋ . Ра́дꙋйтесѧ мч҃нцы ѡ҆́ гдⷭ҇ѣ , ꙗ҆́кѡ по́двигомъ до́брымъ подвиза́стесѧ . проти́вистесѧ царе́мъ , и҆ мꙋчи́телѧ побѣди́сте . ѻ҆гнѧ̀ и҆ меча̀ не оу҆страши́стесѧ , и҆ ѕвѣре́й ди́вїихъ снѣда́ющихъ тѣлеса̀ ва́ша . хрⷭ҇то́ви со а҆́нг҃лы пѣ́нїе воз̾сыла́ете , и҆ ѿ нб҃съ вѣнцы̀ прїѧ́сте , проси́те ми́ръ ми́рови дарова́ти , и҆ дш҃а́мъ на́шимъ ве́лїю млⷭ҇ть . сла́ва , и҆ ны́нѣ . гла́съ , в҃ . Две́ремъ затворе́нымъ пред̾ста̀ і҆с҃ъ оу҆ченико́мъ , без̾стра́шїе и҆ ми́ръ даѧ́ше . та́же глаго́ла ѳѡмѣ̀ , почто́ ми невѣ́рꙋеши ꙗ҆́кѡ воскр҃со́хъ и҆з̾ ме́ртвыхъ , принесѝ здѣ̀ рꙋ́кꙋ твою̀ , и҆ вложѝ в̾ ре́бра моѧ̀ и҆ ви́ждь , тобо́ю бо невѣ́рꙋющимъ , всѝ оу҆вѣ́дѧтъ стрⷭ҇ти и҆ воскрⷭ҇нїе моѐ , зва́ти с̾ тобо́ю , гдⷭ҇ь мо́й и҆ бг҃ъ мо́й сла́ва тебѣ̀ .
 На стихо́внѣ , стихѣ́ры . гла́съ , в҃ . поⷣ . до́ме є҆в̾фра́ѳовъ . Оу҆стна́ми чи́стыми ,꙳ по́йте чл҃цы со а҆́нг҃лы ,꙳ воскрⷭ҇шаго ,꙳ тридне́внѡ ѿ́ гроба ,꙳ и҆ ми́ра совоскреси́вша .
 сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . Ꙗ҆ви́лсѧ є҆сѝ сп҃се ꙳ сщ҃е́ннымъ свои́мъ а҆пⷭ҇лѡмъ ,꙳ две́ремъ затворе́номъ ,꙳ и҆́хже ра́ди ѡ҆бновлѧ́ѧ в̾ на́съ ,꙳ бжⷭ҇твеныи дх҃ъ сво́й .
 сти́хъ : нб҃са̀ повѣ́даютъ сла́вꙋ бж҃їю ,꙳ творе́нїе же рꙋ́кꙋ є҆гѡ̀ воз̾вѣща́етъ тве́рдь . Ны́нѣ тѧ̀ всѣ́хъ цр҃ю ,꙳ ви́дѣвше не ѻ҆чи́ма ,꙳ но серде́чною любо́вїю ,꙳ бг҃а вѣ́ровавше ,꙳ пѣ́сньми велича́емъ .
 сла́ва , и҆ ны́нѣ . гла́съ , в҃ . По воста́нїи твое́мъ гдⷭ҇и , со́бранымъ оу҆ченико́мъ твои́мъ . и҆ две́ремъ затворе́нымъ , посредѣ̀ ста̀ , ми́ръ даѧ̀ и҆́мъ . вѣ́ровавъ же и҆ ѳѡма̀ , зрѣ́нїемъ рꙋ́кꙋ и҆ ре́бръ твои́хъ , гдⷭ҇а и҆ бг҃а тебѐ и҆сповѣ́да , спаса́ющаго вѣ́рꙋющихъ в̾ тѧ̀ любо́вїю чл҃колю́бче .
 та́же , бл҃го є҆́сть и҆сповѣ́датисѧ гдⷭ҇ви . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . та́же , ча́съ , а҃ . и҆ ѿпꙋ́стъ .
 Въ четверто́къ , на блаже́ннахъ , трипѣ́снецъ . є҆мꙋ́же краегране́сїе : пѣ́нїе , і҆ѡ́сифово . гла́съ , а҃ . пѣ́снь , д҃ . і҆рмо́съ . на бж҃їи стра́жи .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ѡ҆ на́съ смире́ныхъ веде́нъ бы́сть на́ смерть хрⷭ҇тѐ , всѣ́хъ животѐ . и҆ плѣни́въ а҆́дова црⷭ҇твїѧ , дꙋ́ши ꙗ҆́кѡ ѻ҆́вцы восхи́тилъ є҆сѝ с̾ собо́ю воскр҃си́въ , ꙗ҆́кѡ цр҃ь держа́венъ и҆ всеси́ленъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Съ ме́ртвыми что̀ жи́знь и҆́щете , ꙗ҆вле́исѧ жена́мъ блиста́ѧисѧ на́ гробѣ а҆́нг҃лъ речѐ , воста̀ , прїиди́те ви́дите лежа́ща погреба́льнаѧ є҆ди́на , и҆ є҆гѡ̀ оу҆ченико́мъ возвѣсти́ти потщи́тесѧ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Ме́ртвъ а҆́дъ бы́въ соше́ствїемъ хрⷭ҇то́вымъ , и҆ всѣ́хъ ме́ртвыхъ ѿдаѧ́ше всѧ́кѡ плѣнѧ́емь . и҆ до конца̀ и҆спражнѧ́емо сегѡ̀ чре́во всеѧ́дное , всеси́льною во́лею бг҃а всѣ́хъ цр҃ѧ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ꙗ҆́кѡ въ кра́снѣйшїи хра́мъ , все́льсѧ в̾ тѧ̀ чⷭ҇таѧ дв҃о , і҆с҃ъ всѣ́хъ цр҃ь , сни́тїемъ , а҆́дово жили́ще мра́чное оу҆празднѝ , и҆ воскр҃се , совоскр҃си́въ чл҃ки ꙗ҆́кѡ всеси́ленъ .
 пѣ́снь , и҃ . і҆рмо́съ . се́й оу҆́бѡ нарече́нныи .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Сла́ва хрⷭ҇тꙋ̀ , и҆́же крⷭ҇то́мъ врага̀ низ̾ложи́вшемꙋ , и҆ плѣни́вшꙋ а҆́да є҆́же к̾ немꙋ̀ сни́тїемъ . и҆ и҆́хже возмо́гъ поглоти́ти , ѡ҆жи́вльшꙋ ме́ртвыхъ , хвалосло́вѧщихъ є҆гѡ̀ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Сѐ жена́мъ мѷрѡно́сицамъ вопїѧ́ше , ꙗ҆вле́исѧ а҆́нг҃лъ блиста́ѧисѧ , мѣ́сто в̾ не́мже положи́сѧ . ви́дѣвше оу҆́бѡ сме́рть , и҆ а҆́дъ плѣни́вша си́лою свое́ю , не к̾томꙋ̀ в̾ ме́ртвыхъ жи́зни и҆щи́те .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . А҆́дъ ѡ҆горчи́сѧ до́лѣ срѣ́тъ тѧ̀ сло́ве , немогі́и тебѣ̀ прибли́житисѧ . и҆ и҆́х̾же поглотѝ ме́ртвыхъ , ско́рѡ ѿдаѧ́ше повелѣ́нїемъ тѝ , хвалосло́вѧщихъ согла́снѡ держа́вꙋ твою̀ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ви́дѣла є҆сѝ и҆з̾ ме́ртвыхъ воста́вша дв҃о , є҆го́же пло́тїю неи҆зрече́ннѡ родила̀ є҆сѝ сло́ва , и҆ ра́дости дш҃ꙋ и҆спо́лнила є҆сѝ . є҆го́же сни́тїе пѣсносло́вѧщи чⷭ҇таѧ во всѧ̀ вѣ́ки .
 пѣ́снь , ѳ҃ . і҆рмо́съ . свѣти́сѧ свѣти́сѧ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Часово́мъ же и҆ дне́мъ , содѣ́тель сы́и и҆зба́вителю , в̾ де́нь и҆ ча́съ шесты́и , поно́снѡ хотѧ̀ претерпѣ́лъ є҆сѝ распѧ́тїе ще́дре , ꙗ҆́кѡ да на́ша оу҆толи́ши поноше́нїѧ , и҆ примири́ши на́съ ко ѻ҆ц҃ꙋ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Стонѧ̀ а҆́дъ оу҆срѣ́тъ тѧ и҆зба́вителю , и҆ ꙗ҆́же и҆мѣ́ѧше оу҆́зники со ско́ростїю ѿрѣшѝ , бжⷭ҇твеными гла́сы воспѣва́ющихъ ти сло́ве , є҆́же па́че оу҆ма̀ си́лꙋ , и҆ стра́шное схожде́нїе .
 сла́ва . Прїидо́ша съ мѵ́рѡмъ жены̀ , оу҆́трꙋ глꙋбокꙋ̀ сотща́нїемъ , є҆́же пома́зати тѣ́ло пречи́стое , и҆ к̾ ни́мъ беспло́тныи речѐ , нача́льникъ животꙋ̀ воста̀ , ра́дости бжⷭ҇твеныѧ и҆спо́лнитесѧ .
 и҆ ны́нѣ , боⷢ҇ . Свѣ́тъ роди́вши , восїѧ́вшїи сѣдѧ́щимъ во тмѣ̀ и҆ сѣ́ни сме́ртнѣй , ꙗ҆́кѡ ви́дѣла є҆сѝ пренепоро́чнаѧ , восїѧ́вша и҆з̾ ме́ртвыхъ , со жена́ми всѣ́ми мѷрѡно́сицами , славосло́вѧше є҆гѡ̀ ликꙋ́юще .
 Въ четверто́к̾ , в҃ , нлⷣи , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , д҃ . поⷣ . ꙗ҆́кѡ до́блѧ . Распе́нсѧ бж҃їи сло́ве ,꙳ ра́й чл҃кѡмъ ѿве́рзлъ є҆сѝ ,꙳ и҆ воскр҃съ ,꙳ ме́ртвыѧ ꙳ совоста́вилъ є҆сѝ животѐ на́шъ ,꙳ и҆ сме́рть плѣни́лъ є҆сѝ си́лою свое́ю ,꙳ и҆ совокꙋпи́лъ є҆сѝ къ нбⷭ҇ными ꙳ вои́стинꙋ земна́ѧ ,꙳ и҆ и҆спо́лнилъ є҆сѝ ра́дости неи҆з̾гл҃анныѧ ,꙳ ли́къ а҆пⷭ҇льскїи , си́мъ ми́ръ вѣща́ѧ . Тлѣ́нїе и҆спрове́ржесѧ ,꙳ и҆ нетлѣ́нїе процвѣтѐ ,꙳ соꙋ́зъ вре́менныи разрѣши́сѧ ,꙳ небеса̀ да веселѧ́тсѧ ,꙳ и҆ землѧ̀ и҆ ꙗ҆́же на не́й .꙳ воскр҃съ хрⷭ҇то́съ ,꙳ плѣне́на бы́сть сме́рть ,꙳ и҆ весе́лїѧ ꙗ҆ви́сѧ де́нь .꙳ затворе́нымъ две́ремъ ,꙳ внꙋ́трь вше́лъ є҆́сть жизнода́вецъ и҆ гдⷭ҇ь . Де́нь и҆́же сотворѝ гдⷭ҇ь ,꙳ дне́сь возра́дꙋемсѧ веселѧ́щесѧ ,꙳ жизнода́вецъ воста́лъ є҆́сть ,꙳ а҆́дъ плѣне́нъ бы́сть ,꙳ а҆пⷭ҇льскїи ли́къ ра́дость слы́шитъ ,꙳ ѡ҆сѧза́лъ є҆́сть ре́бра влⷣчнѧ ꙳ невѣ́ровавыи ѳѡма̀ ,꙳ и҆ ѡ҆сѧза́въ ,꙳ сꙋгꙋ́ба сꙋщество́мъ проповѣ́да .
 стихѣ́ры , в̾ минѣ́и , г҃ . сла́ва , и҆ ны́нѣ . гла́съ , д҃ . ѽ пресла́вное чꙋ́до , невѣ́рїе вѣ́рꙋ и҆звѣ́стнꙋ родѝ . рече́ бо ѳѡма̀ , а҆́ще неви́жꙋ неи҆мꙋ̀ вѣ́ры . ѡ҆сѧза́вже ре́бра , бг҃осло́вѧше вопло́щшагосѧ , того̀ оу҆́бѡ сн҃а бж҃їѧ позна̀ , ꙗ҆́кѡ пострада́вша пло́тїю , проповѣ́да воскре́сшаго бг҃а . и҆ возопѝ свѣ́тлымъ гла́сомъ , гдⷭ҇ь мо́й и҆ бг҃ъ мо́й сла́ва тебѣ̀ .
 На стихо́внѣ , стⷯры . гла́съ , а҃ . Неразрꙋше́на стѣна̀ , на́мъ є҆́сть чⷭ҇тны́и крⷭ҇тъ сп҃совъ , на́нь бо надѣ́ющесѧ , спаса́емсѧ всѝ .
 сти́хъ : к̾ тебѣ̀ возведо́хъ ѻ҆́чи моѝ . Вече́рнїѧ на́ша мл҃твы , прїимѝ ст҃ы́и гдⷭ҇и , и҆ пода́ждь на́мъ ѡ҆ставле́нїе грѣхо́въ , ꙗ҆́кѡ ты̀ є҆ди́нъ є҆сѝ ꙗ҆вле́и в̾ ми́рѣ воскрⷭ҇нїе .
 сти́хъ : поми́лꙋй на́съ гдⷭ҇и . мⷱ҇ꙋ . Мл҃твами гдⷭ҇и всѣ́хъ ст҃ы́хъ и҆ бцⷣы , тво́й ми́ръ да́ждь на́мъ , и҆ поми́лꙋй на́съ , ꙗ҆́кѡ є҆ди́нъ ще́дръ .
 сла́ва , и҆ ны́нѣ . гла́съ , д҃ . Гдⷭ҇и , нестерпи́мымъ твоегѡ̀ бжⷭ҇тва̀ блиста́нїемъ прїи́де , две́ремъ сꙋ́щемъ затворе́нымъ , и҆ ста̀ посредѣ̀ оу҆чени́къ свои́хъ , ре́бра и҆спыта́ти и҆ ꙗ҆́звы твое́ю рꙋ́кꙋ и҆ ногꙋ̀ , во ѡ҆сѧза́нїѧ ꙗ҆влѧ́ѧ . печа́ль же и҆ ско́рбь разрѣша́ѧ , ꙗ҆́вѣ возопи́лъ є҆сѝ , и҆́мъ же ѻ҆́бразомъ ви́дите мѧ ѽ дрꙋ́зи , плотьско́е воспрїѧ́тїе ношꙋ̀ , а҆ не дх҃а є҆стество̀ . сомнѧ́щемꙋжесѧ оу҆ченикꙋ̀ , повелѣва́ше ѡ҆сѧза́ти тре́петнѡ . и҆ речѐ , ты̀ и҆спыта́въ всѧ̀ , грѧдѝ про́чее и҆ не невѣ́рꙋй . ѻ҆́нъ же смотрѧ́ѧ рꙋко́ю , твоегѡ̀ сꙋгꙋ́баго сꙋщества̀ , со́ страхомъ вопїѧ́ше вѣ́рнѡ вѣ́рою влеко́мъ , гдⷭ҇ь мо́й и҆ бг҃ъ мо́й сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ пѧто́къ , в҃ , недѣ́ли , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ .
 По а҃ , стихоло́гїи , сѣда́ленъ . гла́съ , а҃ . Крⷭ҇та̀ твоегѡ̀ дре́вꙋ поклонѧ́емсѧ чл҃колю́бче , ꙗ҆́кѡ на не́мъ пригвозди́лсѧ є҆сѝ животѐ всѣ́хъ . ра́й ѿве́рзлъ є҆сѝ сп҃се вѣ́рою прише́дшемꙋ к̾ тебѣ̀ разбо́йникꙋ , и҆ пи́щи сподо́билъ є҆сѝ , и҆сповѣ́дающаго тѧ̀ помѧни́ мѧ гдⷭ҇и . прїимѝ ꙗ҆́коже и҆ ѻ҆́ного на́съ зовꙋ́щихъ , согрѣши́хомъ всѝ , млрⷭ҇дїемъ свои́мъ непре́зри на́съ . сти́хъ : возноси́те гдⷭ҇а бг҃а на́шегѡ , и҆ кла́нѧйтесѧ под̾но́жїю но́гꙋ є҆гѡ̀ ꙗ҆́кѡ ст҃о є҆́сть . Гро́бъ тво́й сп҃се во́ини стрегꙋ́щїи , ме́ртви бы́ша ѿ ѡ҆блиста́нїѧ ꙗ҆́вльшагосѧ а҆́нг҃ла , проповѣ́дающа жена́мъ воскрⷭ҇нїе . тебѐ сла́вимъ тлѝ потреби́телѧ , и҆ тебѣ̀ припа́даемъ воскрⷭ҇шемꙋ и҆́з̾ гроба хрⷭ҇тꙋ̀ бг҃ꙋ на́шемꙋ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Страда́нїѧ похвало́ю , и҆ вѣне́чною по́честїю , сла́внїи страстоте́рпцы ѡ҆дѣ́ющесѧ тобо́ю гдⷭ҇и , терпѣ́нїемъ оу҆́бѡ ра́нъ , без̾зако́нныхъ побѣди́ша , и҆ си́лою бж҃їею ѿ нб҃съ побѣ́дꙋ прїѧ́ша . тѣ́хъ мл҃твами хрⷭ҇тѐ бж҃е , да́рꙋй на́мъ ве́лїю ми́лость . сла́ва , и҆ ны́нѣ , боⷢ҇ . И҆́же твоѐ застꙋпле́нїе стѧжа́вше пречⷭ҇таѧ , и҆ твои́ми мл҃твами ѿ бѣ́дъ и҆збавлѧ́еми , крⷭ҇то́мъ сн҃а твоегѡ̀ всегда̀ храни́ми вездѣ̀ по́ долгꙋ тѧ̀ всѝ бл҃гоче́стнѡ велича́емъ .
 По в҃ , стихоло́гїи , сѣда́ленъ . гла́съ , а҃ . Прикоснꙋ́всѧ рꙋко́ю ре́бромъ нестерпи́мымъ , близне́цъ ѳѡма̀ , не ѡ҆пали́сѧ прикоснове́нїемъ , но пребы́сть ꙗ҆́звы ѡ҆сѧза́ѧ и҆звѣ́стнѡ , и҆ вѣща́ѧ на́съ ра́ди прободе́номꙋ , ты̀ мо́й гдⷭ҇ь , ты̀ мо́й бг҃ъ є҆сѝ , а҆́ще и҆ распѧ́тїе претерпѣ̀ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . та́же , ѱало́мъ , н҃ . кано́нъ , пра́здникꙋ . і҆рмо́съ , по двⷤа . тропарѝ , на ѕ҃ . и҆ ст҃о́мꙋ в̾ минѣ́и , на д҃ . и҆лѝ :
 кано́нъ , пра́здникꙋ . і҆рмо́съ , по двⷤа . тропарѝ , на д҃ . и҆ ст҃о́мꙋ в̾ минѣ́и , на ѕ҃ .
 по г҃ , пѣ́сни , конда́къ , и҆ и҆́косъ , пра́здникꙋ . сѣда́ленъ , ст҃о́мꙋ . сла́ва , и҆ ны́нѣ , пра́здникꙋ .
 по ѕ҃ , пѣ́сни , конда́къ , и҆ и҆́косъ , ст҃о́мꙋ .
 свѣти́ленъ , пра́здникꙋ . и҆ ст҃о́мꙋ .
 На хвали́тѣхъ , стихѣ́ры , на д҃ . гла́съ , а҃ . Крⷭ҇то́мъ твои́мъ хрⷭ҇тѐ , є҆ди́но ста́до бы́сть а҆́нг҃лѡмъ и҆ чл҃кѡмъ , и҆ во є҆ди́номъ собо́рѣ нб҃о и҆ землѧ̀ весели́тасѧ , гдⷭ҇и сла́ва тебѣ̀ . двⷤа . Пое́мъ твою̀ хрⷭ҇тѐ спасе́нꙋю стрⷭ҇ть , и҆ сла́вимъ твоѐ воскрⷭ҇нїе . мⷱ҇ꙋ . Страстоте́рпцы хрⷭ҇то́вы , прїидѣ́те лю́дїе всѝ почте́мъ , пѣ́сньми и҆ пѣ́нїи дх҃о́вными , просвѣ́щники ми́рꙋ , и҆ проповѣ́дники вѣ́рѣ , и҆ и҆сто́чники при́снѡ текꙋ́щїѧ , и҆з̾ ни́хже и҆ стека́ютъ вѣ́рнымъ и҆сцѣле́нїѧ . тѣ́хъ мл҃твами хрⷭ҇тѐ бж҃е на́шъ , ми́ръ да́рꙋй всемꙋ̀ ми́рꙋ , и҆ дш҃а́мъ на́шимъ ве́лїю млⷭ҇ть . сла́ва , и҆ ны́нѣ . гла́съ , и҃ . Две́ремъ затворе́нымъ , и҆ оу҆ченико́мъ со́бранымъ , прїи́де сп҃съ , и҆дѣ́же бѧ́хꙋ со́брани , и҆ ста̀ посредѣ̀ и҆́хъ гл҃а ѳѡмѣ̀ , прїидѝ ѡ҆сѧжѝ , и҆ ви́ждь ꙗ҆́звы гвозде́мъ , прострѝ рꙋ́кꙋ твою̀ , и҆ косни́сѧ ребрꙋ̀ моемꙋ̀ , и҆ небꙋ́ди невѣ́ренъ , но вѣ́рою проповѣ́ждь , є҆́же и҆з̾ ме́ртвыхъ моѐ воскрⷭ҇нїе .
 На стихо́внѣ , стⷯры . гла́съ , в҃ . поⷣ . є҆гда̀ ѿ́ древа . Нѣ́дръ не ѡ҆ста́вль ѻ҆те́ческихъ ꙗ҆ви́сѧ на землѝ плотоно́сецъ , за млрⷭ҇дїе хрⷭ҇тѐ . стра́сть же и҆ сме́рть прїе́мъ , и҆ воскрⷭ҇лъ є҆сѝ тридне́венъ , и҆ две́ремъ затворе́номъ внꙋ́трь вше́лъ є҆сѝ ꙗ҆́кѡ всеси́ленъ . тѣ́мже ре́бра твоѧ̀ бжⷭ҇твенаѧ , ра́дꙋѧсѧ ѳѡма̀ ѡ҆сѧза́въ , гдⷭ҇а и҆ зижди́телѧ тѧ просла́ви .
 сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . Гвоздьмѝ пригвозди́сѧ на крⷭ҇тѣ̀ , и҆ копїе́мъ въ ре́бра прободе́сѧ , же́лчи вкꙋсѝ хрⷭ҇тѐ , и҆ сме́рть претерпѣ́лъ є҆сѝ . во́ гробѣ положи́сѧ ꙗ҆́кѡ ме́ртвъ , ꙗ҆́коже бг҃ъ сокрꙋши́лъ є҆сѝ оу҆́зы а҆́довы , и҆ совоскреси́лъ є҆сѝ и҆́же ѿ́ вѣка ме́ртвыѧ . тѣ́мже печа́ти неразрꙋши́въ , свои́мъ оу҆ченико́мъ ꙗ҆ви́лсѧ є҆сѝ , своѐ воскрⷭ҇нїе оу҆вѣрѧ́ѧ .
 сти́хъ : нб҃са̀ повѣ́даютъ сла́вꙋ бж҃їю ,꙳ творе́нїе же рꙋ́кꙋ є҆гѡ̀ воз̾вѣща́етъ тве́рдь . Па́сха настоѧ́щїи пра́здникъ . па́сха та́йнаѧ . па́сха бжⷭ҇твенаѧ . па́сха спаси́тельнаѧ . па́сха к̾ без̾сме́ртнѣй жи́зни приводѧ̀ на́съ . па́сха всѧ́кꙋ ско́рбь ѿє́млѧ ѿ среды̀ . па́сха весе́лїѧ , бл҃года́ть даю́щи оу҆ченико́мъ . тѣ́мже ѳѡма̀ вопїѧ́ше , гдⷭ҇ь бг҃ъ мо́й є҆сѝ , плѣни́выи а҆́дова црⷭ҇твїѧ . сла́ва , и҆ ны́нѣ . гла́съ , и҃ . Прикосни́сѧ ребрꙋ̀ ѳѡма̀ рꙋко́ю , гл҃етъ хрⷭ҇то́съ , и҆ ꙗ҆́звы гвозди́нныѧ прїидѝ ѡ҆сѧжѝ , вѣ́рою и҆спыта́й , и҆ бꙋ́ди ми вѣ́ренъ и҆ непребыва́й невѣ́ренъ . ѳѡма́ же пе́рстомъ ꙗ҆́кѡ прикоснꙋ́сѧ влⷣцѣ , вельмѝ возопи́въ , ты̀ бг҃ъ мо́й и҆ гдⷭ҇ь , бл҃гоꙋтро́бне сла́ва тебѣ̀ .
 та́же , бл҃го є҆́сть и҆сповѣ́датисѧ гдⷭ҇ви . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . та́же , ча́съ , а҃ . и҆ ѿпꙋ́стъ .
 Въ пѧто́къ , на блаже́ннахъ , трипѣ́снецъ . є҆мꙋ́же краегране́сїе : сла́ва бг҃ꙋ а҆ми́нь . гла́съ , а҃ . пѣ́снь , є҃ . і҆рмо́съ . свѣ́тлыи на́мъ воз̾сїѧ́й .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Собо́ръ є҆вре́йскїи , тебѐ долготерпѣли́вагѡ сло́ве распѧ́тъ , собо́ръ же безчи́сленыи ꙗ҆зы́кѡмъ всѣ́хъ , твои́мъ распѧ́тїемъ спа́слъ є҆сѝ , чл҃колю́бче хрⷭ҇тѐ бж҃е на́шъ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Непоколѣба́лъ є҆сѝ ка́мене зна́менїѧ , воскрⷭ҇нїемъ твои́мъ , ꙗ҆́коже и҆ не ѿве́рзлъ є҆сѝ в̾ ржⷭ҇твѣ̀ твое́мъ , дв҃ства ключа̀ ро́ждьшѣй тѧ хрⷭ҇тѐ бж҃е на́шъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Стра́ннымъ ѻ҆́бразомъ ви́дѣвше , бжⷭ҇твенѣ блиста́ющасѧ беспло́тнагѡ жены̀ , оу҆́жасни бы́вше , слы́шахꙋ , непла́чите , воскр҃се гдⷭ҇ь .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Ст҃а гдⷭ҇а си́ламъ пречⷭ҇таѧ родила̀ є҆сѝ , и҆стощи́вшагѡ а҆́дова црⷭ҇твїѧ и҆ воскр҃сша , и҆ совоскр҃си́вша чл҃ческое смѣше́нїе .
 пѣ́снь , и҃ . і҆рмо́съ . пѣснослове́сники в̾ пещѝ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . И҆́же во́лею распе́ншагосѧ , и҆ поло́жьшасѧ во́ гробѣ , и҆ оу҆праздни́вшагѡ сме́рти держа́вꙋ , хрⷭ҇та̀ бг҃а по́йте , и҆ превозноси́те є҆гѡ̀ во́ вѣки .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Ꙗ҆ви́лсѧ є҆сѝ пе́рвѣе жена́мъ воста́въ и҆́з̾ гроба , и҆ бл҃говѣ́стницы посла́въ и҆́хъ а҆пⷭ҇лѡмъ хрⷭ҇тѐ . тѣ́мже тѧ хвалосло́вимъ во всѧ̀ вѣ́ки .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Разрꙋши́въ ще́дре крѣ́постїю , сме́рти си́лꙋ , и҆ а҆́дова црⷭ҇твїѧ , ꙗ҆́кѡ сы́и цр҃ь и҆стощи́лъ є҆сѝ . тѣ́мже тѧ хвалосло́вимъ во всѧ̀ вѣ́ки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ре́клъ є҆сѝ оу҆ченико́мъ воста́въ , во все́мъ ми́рѣ проповѣ́дати потщи́тесѧ мою̀ си́лꙋ , и҆зима́юще тмꙋ̀ многобо́жїѧ свѣ́томъ и҆́стиннымъ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ꙗ҆́кѡ нб҃съ вы́шши , и҆ херꙋви́мъ лꙋ́чши , честнѣ́йши же всест҃а́ѧ дв҃о тва́ри всеѧ̀ , моли́сѧ ѡ҆ и҆́же в̾ вѣ́рѣ при́снѡ тѧ сла́вѧщихъ .
 пѣ́снь , ѳ҃ . і҆рмо́съ . живоно́сныи и҆сто́чникъ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ра́дꙋетсѧ землѧ̀ всѧ̀ дне́сь , и҆ весе́лїе ѻ҆́блацы да кропѧ́тъ , на́ древѣ бо гдⷭ҇ь сла́вы распны́исѧ , и҆ воста̀ тлѝ сме́ртныѧ на́съ свободи́въ , и҆ нетлѣ́нїемъ просвѣти́въ , ꙗ҆́кѡ бл҃гоꙋтро́бенъ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Мѵ́рѡ и҆ногда̀ носѧ́щимъ со слеза́ми сщ҃е́ннымъ жена́мъ , ѿвѣщава́ше а҆́нг҃лъ блиста́ѧисѧ свѣ́тлѡ на́ гробѣ , с̾ ме́ртвыми жива́гѡ почто̀ и҆́щете ; се́й воскр҃се просвѣти́въ всѧ́ческаѧ .
 сла́ва . Свѣтоза́рное бг҃а на́шегѡ воста́нїе , па́че со́лнечныхъ заре́й ѡ҆свѧща́ѧ дх҃омъ вѣ́рныхъ . во́ вѣки всѣ́хъ просвѣща́етъ , и҆ наставлѧ́етъ ко спасе́нїю . се́же чи́стою мы́слїю пра́зднꙋемъ .
 и҆ ны́нѣ , боⷢ҇ . Оу҆мерщве́ныхъ на́съ грѣхопаде́ньми , ꙗ҆́же живо́тъ вѣ́чныи роди́вшаѧ бцⷣе ѡ҆живѝ , и҆ твори́ти поспѣшѝ , ꙗ҆́же к̾ животꙋ̀ и҆́стинномꙋ наставлѧ́ющаѧ , ꙗ҆́кѡ да вѣ́рою тѧ̀ при́снѡ оу҆блажа́емъ .
 
 Въ пѧто́къ , в҃ , нлⷣи , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , а҃ . По́ днехъ ѻ҆сми́хъ воста́нїѧ твоегѡ̀ гдⷭ҇и , ꙗ҆ви́лсѧ є҆сѝ оу҆ченико́мъ свои́мъ , в̾ мѣ́стѣ и҆дѣ́же бѧ́хꙋ со́брани , и҆ воз̾гласи́въ и҆́мъ ми́ръ ва́мъ , и҆ невѣ́рꙋющемꙋ оу҆ченикꙋ̀ рꙋ́цѣ показа̀ и҆ пречⷭ҇таѧ ре́бра . ѻ҆́нъ же вѣ́ровавъ возопѝ , гдⷭ҇ь мо́й и҆ бг҃ъ мо́й сла́ва тебѣ̀ . Две́ремъ затворе́нымъ , и҆ оу҆ченико́мъ со́бранымъ , в̾ни́де в̾неза́пꙋ всеси́льне і҆с҃е сп҃се на́шъ , и҆ ста́въ посредѝ и҆́хъ , ми́ръ да́въ , и҆ и҆спо́лнилъ є҆сѝ дх҃а ст҃а́го . жда́ти же повелѣ́лъ є҆сѝ и҆ ника́коже ѿлꙋча́тисѧ ѿ і҆єрⷭ҇ли́ма , до́ндеже ѡ҆блече́тесѧ є҆́же свы́ше в̾ си́лꙋ . сегѡ̀ ра́ди вопїе́мъ ти просвѣще́нїе и҆ воскрⷭ҇нїе , и҆ смире́нїе на́ше сла́ва тебѣ̀ . Ѳѡма̀ гл҃емыи близне́цъ , небѣ̀ с̾ ни́ми є҆гда̀ вни́де хрⷭ҇тѐ затворе́нымъ две́ремъ , тѣ́мже и҆ невѣ́роваше гл҃емымъ є҆мꙋ̀ , ѿ невѣ́рїѧ вѣ́рꙋ и҆звѣстꙋ́ѧ . не несподо́билъ же є҆сѝ бла́же , показа́ти є҆мꙋ̀ пречⷭ҇таѧ ре́бра своѧ̀ , и҆ рꙋка́мъ и҆ нога́мъ ꙗ҆́звы . ѻ҆́нъ же ѡ҆сѧза́въ и҆ ви́дѣвъ , и҆сповѣ́да тебѐ бы́ти бг҃а нена́га , и҆ чл҃ка не́проста , и҆ вопїѧ́ше , гдⷭ҇ь мо́й и҆ бг҃ъ мо́й сла́ва тебѣ̀ .
 стихѣ́ры , в̾ минѣ́и , г҃ . сла́ва . гла́съ , ѕ҃ . Две́ремъ затворе́нымъ , прїи́де хрⷭ҇то́съ ко оу҆ченико́мъ . тогда̀ ѳѡма̀ по смотре́нїю не ѡ҆брѣ́тесѧ с̾ ни́ми . и҆ гл҃аше оу҆́бѡ неимꙋ̀ вѣ́ры , а҆́ще неви́жꙋ а҆́зъ влⷣки . ви́жꙋ ребро̀ , ѿ него́же и҆зы́де кро́вь и҆ вода̀ креще́нїѧ . ви́жꙋ ꙗ҆́звꙋ , ѿ неѧ́же и҆сцѣли́сѧ вели́кїи стрꙋ́пъ человѣ́чь . ви́жꙋ ка́кѡ небѣ̀ ꙗ҆́кѡ дх҃ъ , но оу҆́бѡ пло́ть и҆ ко́сти . и҆́же сме́рть попра́выи , и҆ ѳѡмꙋ̀ оу҆вѣ́ривыи , гдⷭ҇и сла́ва тебѣ̀ . и҆ ны́нѣ , боⷢ҇ . гла́съ , а҃ . Всеми́рнꙋю сла́вꙋ ѿ чл҃къ прозѧ́бшꙋю , и҆ влⷣкꙋ ро́ждьшꙋю , нбⷭ҇нꙋю две́рь воспое́мъ мр҃і́ю дв҃цꙋ , беспло́тнымъ пѣ́снь , и҆ вѣ́рнымъ оу҆добре́нїе . та́бо ꙗ҆ви́сѧ нб҃о и҆ цр҃кви бжⷭ҇твеннаѧ . та̀ прегражде́нїе вражды̀ разрꙋши́вши , смире́нїе в̾ведѐ и҆ црⷭ҇тво ѿве́рзе . тоѧ̀ оу҆́бѡ и҆мꙋ́щи вѣ́рное оу҆тверже́нїе , побо́рника и҆́мамы , и҆з̾ неѧ̀ ро́ждьшагосѧ гдⷭ҇а . дерза́йте оу҆́бѡ , дерза́йте лю́дїе бж҃їи , и҆́бо то́й побѣди́тъ врагѝ , ꙗ҆́кѡ всеси́ленъ .
 На стихо́внѣ , стⷯры . гла́съ , а҃ . Вече́рнїѧ на́ша мл҃твы , прїимѝ ст҃ы́и гдⷭ҇и , и҆ пода́ждь на́мъ ѡ҆ставле́нїе грѣхо́въ , ꙗ҆́кѡ ты̀ є҆ди́нъ є҆сѝ ꙗ҆вле́и в̾ ми́рѣ воскрⷭ҇нїе .
 сти́хъ : гдⷭ҇ь воцр҃и́сѧ ,꙳ в̾лѣ́потꙋсѧ ѡ҆блечѐ . Ѡ҆бъи҆ди́те лю́дїе сїѡ́нъ , и҆ ѡ҆бъи҆ми́те є҆гѡ̀ , и҆ дади́те сла́вꙋ в̾ не́мъ , воскрⷭ҇шемꙋ и҆з̾ ме́ртвыхъ , ꙗ҆́кѡ то́й є҆́сть бг҃ъ на́шъ , и҆збавле́и на́съ ѿ без̾зако́нїи на́шихъ .
 сти́хъ : и҆́бо оу҆҆твердѝ вселе́ннꙋю ,꙳ ꙗ҆́же не подви́житсѧ . Прїиди́те лю́дїе пое́мъ , и҆ поклони́мсѧ хрⷭ҇тꙋ̀ , сла́вѧще є҆гѡ̀ є҆́же и҆з̾ ме́ртвыхъ воскрⷭ҇нїе . ꙗ҆́кѡ то́й є҆́сть бг҃ъ на́шъ , и҆́же ѿ́ лести вра́жїѧ ве́сь ми́ръ и҆збавле́и .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Стра́стїю твое́ю хрⷭ҇тѐ , ѿ стрⷭ҇те́й свободи́хомсѧ , и҆ воскрⷭ҇нїемъ твои́мъ и҆з̾ и҆стлѣ́нїѧ и҆збы́хомъ , гдⷭ҇и сла́ва тебѣ̀ .
 сла́ва , и҆ ны́нѣ . гла́съ , є҃ . Чл҃колю́бче , ве́лїе и҆ не и҆сче́тно мно́жество щедро́тъ твои́хъ . ꙗ҆́кѡ претерпѣ́лъ є҆сѝ , ѿ і҆ꙋде́й заꙋша́емь , и҆ ѿ а҆пⷭ҇лъ ѡ҆сѧза́емь , и҆ ѿ ѿмета́ющихсѧ тебѐ мно́гѡ и҆спытꙋ́емъ , ка́кѡ воплоти́лсѧ є҆сѝ ; и҆ ка́кѡ распѧ́лсѧ є҆сѝ без̾грѣ́шне ; но вразꙋмѝ на́съ , ꙗ҆́коже и҆ ѳѡмꙋ̀ вопи́ти тебѣ̀ , гдⷭ҇ь мо́й и҆ бг҃ъ мо́й сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ сꙋбо́тꙋ , в҃ , недѣ́ли , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ .
 По а҃ , стихоло́гїи , сѣда́ленъ . гла́съ , а҃ . Гро́бъ тво́й сп҃се во́ини стрегꙋ́ще , ѿ ѡ҆блиста́нїѧ ꙗ҆́вльшагосѧ а҆́нг҃ла ме́ртви бы́ша , проповѣ́дающа жена́мъ воскрⷭ҇нїе . тебѐ сла́вимъ тлѝ потреби́телѧ , тебѣ̀ припа́даемъ воскрⷭ҇шемꙋ и҆́з̾ гроба , є҆ди́номꙋ бг҃ꙋ на́шемꙋ . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . Жены̀ ко́ гробꙋ прїидо́ша оу҆ра́ньшїи , и҆ а҆́нг҃льское ꙗ҆вле́нїе ви́дѣвше трепета́хꙋ . гро́бъ ѡ҆блистава́ше жи́знь , чꙋ́до оу҆жаса́ше и҆́хъ . сегѡ̀ ра́ди ше́дше , оу҆чн҃кѡ́мъ проповѣ́дахꙋ воскрⷭ҇нїе . а҆́да и҆спрове́ргъ хрⷭ҇то́съ , ꙗ҆́кѡ є҆ди́нъ крѣ́покъ и҆ си́ленъ . и҆ совоста́ви оу҆ме́ршїѧ всѧ̀ , ѡ҆сꙋжде́нїѧ стра́хъ разрꙋши́въ крⷭ҇то́мъ . сла́ва , и҆ ны́нѣ , боⷢ҇ . Гаврїи́лꙋ провѣща́вшꙋ тѝ дв҃о , є҆́же ра́дꙋисѧ . и҆ со́ гласомъ воплоща́шесѧ всѣ́хъ влⷣка , в̾ тебѣ̀ ст҃ѣ́мъ кїѡ́тѣ , ꙗ҆́коже речѐ пра́ведныи дв҃дъ . ꙗ҆ви́сѧ простра́ннѣйши небе́съ , поноси́вши зижди́телѧ своегѡ̀ . сла́ва все́льшемꙋсѧ в̾ тѧ̀ , сла́ва проше́дшемꙋ и҆з̾ тебѐ , сла́ва свободи́вшемꙋ на́съ ржⷭ҇тво́мъ твои́мъ .
 По в҃ , стихоло́гїи , сѣда́ленъ . гла́съ , а҃ . Ви́дѣвъ моѐ ребро̀ , не невѣ́рꙋй ми мно́жае , сло́во ѳѡмѣ̀ невѣ́рꙋющꙋ вопїѧ́ше , пе́рстомъ мѧ ѡ҆сѧжѝ , и҆ рꙋко́ю и҆спыта́й , и҆ позна́въ гвозди́нныѧ ꙗ҆́звы , ми́рови проповѣ́дꙋй , живоно́сное моѐ сїѐ и҆́з̾ гроба воскрⷭ҇нїе . сла́ва , и҆ ны́нѣ . Бл҃же́нъ є҆сѝ ты̀ а҆пⷭ҇ле , ꙗ҆́звꙋ ѡ҆сѧза́въ лꙋ́чшихъ ре́бръ , и҆́же сею̀ вели́кꙋю ꙗ҆́звꙋ чл҃ка и҆сцѣли́вшꙋю , и҆ на́мъ вѣ́ровавшимъ непоги́бельное бл҃же́нство и҆схода́таивъ , є҆ди́нѣмъ гл҃омъ . тѣ́мже ст҃о́е воскрⷭ҇нїе пра́зднꙋемъ .
 та́же , воскрⷭ҇нїе хрⷭ҇то́во , аⷤ . та́же , ѱало́мъ , н҃ . кано́нъ , пра́здникꙋ . і҆рмо́съ , по двⷤа . тропарѝ , на д҃ . и҆ ст҃о́мꙋ , є҆мꙋ́же є҆́сть хра́мъ , на д҃ . и҆ въ минѣ́и , на д҃ . свѣти́ленъ , пра́здникꙋ .
 На хвали́тѣхъ , стⷯры , на д҃ . гла́съ , а҃ . Пое́мъ твою̀ хрⷭ҇тѐ спасе́нꙋю стра́сть , и҆ сла́вимъ твоѐ воскрⷭ҇нїе . Распѧ́тїе претерпѣ́въ , и҆ сме́рть оу҆праздни́въ , и҆ воскр҃съ и҆з̾ ме́ртвыхъ , оу҆мирѝ на́шꙋ жи́знь гдⷭ҇и , ꙗ҆́кѡ є҆ди́нъ всеси́ленъ . И҆́же а҆́да плѣни́въ , и҆ чл҃ка воскр҃си́въ , воскрⷭ҇нїемъ свои́мъ хрⷭ҇тѐ , сподо́би на́съ чи́стымъ срⷣцемъ , тебѣ̀ пѣ́ти и҆ сла́вити . Бг҃олѣ́пное твоѐ смотре́нїе сла́вѧще , вопїе́мъ ти хрⷭ҇тѐ , рожде́исѧ ѿ дв҃ы , и҆ неразлꙋ́ченъ бѣ̀ ѿ ѻ҆ц҃а , пострада̀ ꙗ҆́кѡ чл҃къ , и҆ во́лею претерпѣ̀ распѧ́тїе , воста̀ и҆́з̾ гроба ꙗ҆́кѡ жени́хъ ѿ черто́га проше́дъ , да спасе́ши всегѡ̀ ми́ра , гдⷭ҇и сла́ва тебѣ̀ . сла́ва , и҆ ны́нѣ . гла́съ , ѕ҃ . По́ днехъ ѻ҆сми́хъ воста́нїѧ твоегѡ̀ гдⷭ҇и , ꙗ҆ви́лсѧ є҆сѝ оу҆ченико́мъ свои́мъ , в̾ мѣ́стѣ и҆дѣ́же бѧ́хꙋ со́брани , и҆ воз̾гласи́въ и҆́мъ ми́ръ ва́мъ , и҆ невѣ́рꙋющемꙋ оу҆ченикꙋ̀ рꙋ́цѣ показа̀ и҆ пречⷭ҇таѧ ре́бра . ѻ҆́нже вѣ́ровавъ возопѝ , гдⷭ҇ь мо́й и҆ бг҃ъ мо́й сла́ва тебѣ̀ .
 На стихо́внѣ , стихѣ́ры . гла́съ , а҃ . поⷣ . прехва́льнїи мч҃нцы . По є҆́же и҆́з̾ гроба ,꙳ твое́мъ стра́шнѣмъ живода́вче воста́нїи ,꙳ ꙗ҆́коже печа́ти неразрꙋшѝ хрⷭ҇тѐ гро́бныѧ .꙳ та́кѡ затворе́нымъ две́ремъ вше́лъ є҆сѝ ,꙳ къ пресла́внымъ оу҆ченико́мъ свои́мъ ,꙳ ра́дость творѧ̀ и҆́мъ ,꙳ и҆ пра́выи сво́й дх҃ъ подаѧ̀ и҆́мъ ,꙳ за без̾мѣ́рнꙋю свою̀ ми́лость .
 сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . Ѳѡма̀ и҆́же близне́цъ ,꙳ небѣ̀ прише́лъ ,꙳ є҆гда̀ ты̀ оу҆ченико́мъ ꙗ҆ви́сѧ гдⷭ҇и ,꙳ тѣ́мже и҆ невѣ́рова ,꙳ твоемꙋ̀ воскрⷭ҇нїю .꙳ и҆ ви́дѣвшимъ тѧ̀ вопїѧ́ше ,꙳ а҆́ще невложꙋ̀ пе́рсты в̾ ре́бра є҆гѡ̀ .꙳ и҆ в̾ гвозди́нныѧ ꙗ҆́звы ,꙳ невѣ́рꙋю ꙗ҆́кѡ воста́лъ є҆́сть .
 сти́хъ : нб҃са̀ повѣ́даютъ сла́вꙋ бж҃їю ,꙳ творе́нїе же рꙋ́кꙋ є҆гѡ̀ воз̾вѣща́етъ тве́рдь . Ꙗ҆́коже хо́щеши ѡ҆сѧжѝ ,꙳ хрⷭ҇то́съ ѳѡмѣ̀ вопїѧ́ше ,꙳ вложѝ рꙋ́кꙋ , и҆ позна́й мѧ ,꙳ ко́сти и҆мꙋ́ща и҆ земнꙋ́ю пло́ть ,꙳ и҆ небꙋ́ди невѣ́ренъ ,꙳ но ꙗ҆́коже оу҆́бѡ слы́ша ѿ и҆нѣ́хъ вѣ́рꙋй .꙳ ѻ҆́нъ же возопѝ ,꙳ бг҃ъ мо́й , и҆ гдⷭ҇ь ты̀ є҆сѝ .꙳ сла́ва воста́нїю твоемꙋ̀ .
 сла́ва , и҆ нн҃ѣ . гла́съ , и҃ . Две́ремъ затворе́нымъ , и҆ оу҆ченико́мъ со́бранымъ , прїи́де сп҃съ , и҆дѣ́же бѧ́хꙋ со́брани , и҆ ста̀ посредѣ̀ и҆́хъ гл҃а ѳѡмѣ̀ , прїидѝ ѡ҆сѧжѝ , и҆ ви́ждь ꙗ҆́звы гвозде́мъ , прострѝ рꙋ́кꙋ твою̀ , и҆ косни́сѧ ребрꙋ̀ моемꙋ̀ , и҆ небꙋ́ди невѣ́ренъ , но вѣ́рою проповѣ́ждь , є҆́же и҆з̾ ме́ртвыхъ моѐ воскрⷭ҇нїе .
 та́же , бл҃го є҆́сть и҆сповѣ́датисѧ гдⷭ҇ви . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . та́же , ча́съ , а҃ . и҆ ѿпꙋ́стъ .
 Въ сꙋбо́тꙋ , на блаже́ннахъ , четверопѣ́снецъ . є҆мꙋ́же краегране́сїе : пою̀ пе́рвыи гла́съ . гла́съ , а҃ . пѣ́снь , ѕ҃ . і҆рмо́съ . ѡ҆бы́де на́съ .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Пригвозди́ша тѧ на крⷭ҇тѣ̀ без̾зако́ннїи є҆вре́и долготерпѣли́ваго , и҆́х̾же де́рзость сл҃нце зрѧ̀ а҆́бїе и҆ лꙋна̀ , свѣ́тъ сокры́ша , и҆ ме́ртвїи воста́вше , тѧ̀ хрⷭ҇тѐ воспѣва́хꙋ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Да то́чатъ го́ры сла́дость дне́сь , и҆ лю́дїе да ра́дꙋютсѧ , воскр҃се бо тридне́внѡ хрⷭ҇то́съ , разрѣ́шь сме́ртныѧ болѣ́зни . тѣ́мже томꙋ̀ вѣ́рнїи согла́снѡ всѝ хвалꙋ̀ принесе́мъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Ꙗ҆́кѡ оу҆тренева́ша хрⷭ҇тѐ на́ гробъ тво́й жены̀ бг҃омꙋ́дрыѧ , ви́дѣша а҆́нг҃ла воз̾вѣща́юща и҆́мъ , твоѐ свѣтоно́сное воскрⷭ҇нїе , и҆ воз̾гласѝ , мѵ́рѡ живо́мꙋ что̀ ны́нѣ приноша́ете .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Ложесна̀ твоѧ̀ чи́стаѧ невреди́въ , роди́выисѧ ꙗ҆́коже и҆зво́ли , и҆ неразрꙋ́шь печа́ти гро́бꙋ , воскр҃се ꙗ҆́коже восхотѣ̀ , всѧ́ бо бл҃га́ѧ твори́тъ ꙗ҆́кѡ живода́вецъ и҆ всеси́ленъ .
 пѣ́снь , з҃ . і҆рмо́съ . тебѐ мы́сленнꙋю бцⷣе пе́щь .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Распны́исѧ влⷣко со двѣма̀ разбо́йникома , и҆ ѻ҆цта̀ напое́нъ бы́въ , и҆ заꙋше́нїе под̾е́мъ на́съ ра́ди долготерпѣли́ве , во́лею всѧ̀ претерпѣ́лъ є҆сѝ , и҆ воскр҃се тридне́внѡ , прехва́льныи ѻ҆ц҃ъ на́шихъ бж҃е , бл҃гослове́нъ є҆сѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Мертволѣ́пнѡ і҆ѡ́сифъ снѧ́тъ ѿ́ древа , и҆ погребе́нїю предадѐ любе́знѡ , тѣ́ло твоѐ пречⷭ҇тое , любо́вїю ѡ҆блобыза́ше , и҆ ра́дꙋѧсѧ вопїѧ́ше ти , прехва́льныи ѻ҆ц҃ъ на́шихъ бж҃е , бл҃гослове́нъ є҆сѝ .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Съ ме́ртвыми жива́гѡ что̀ и҆́щете , глаго́лаше ꙗ҆вле́исѧ а҆́нг҃лъ пла́чꙋщимсѧ жена́мъ ; и҆ что̀ мѵ́рѡ приноша́ете ; но ше́дше оу҆ченико́мъ є҆гѡ̀ рцы́те , оу҆мертви́выисѧ воста̀ хрⷭ҇то́съ , не к̾ томꙋ̀ кры́йтесѧ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . боⷢ҇ . Въ жена́хъ є҆ди́на ѡ҆бра́дованнаѧ , пода́телѧ бо ра́дости а҆рха́нг҃ловѣмъ гла́сомъ , ра́достнѡ родила̀ є҆сѝ . тѣ́мже тѧ̀ чте́мъ , и҆ сн҃ꙋ твоемꙋ̀ зове́мъ , прехва́льныи ѻ҆ц҃ъ на́шихъ бж҃е , бл҃гослове́нъ є҆сѝ .
 пѣ́снь , и҃ . і҆рмо́съ . впещѝ дѣ́ти і҆и҃левы .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Лю́дїе тѧ пре́жде невѣ́рнїи є҆вре́и є҆́мше , и҆ за́вистїю воз̾несо́ша на крⷭ҇тъ враже́бнѡ , нехотѧ́ще вопи́ти тебѣ̀ , бл҃гослови́те всѧ̀ дѣ́ла гдⷭ҇нѧ гдⷭ҇а , по́йте и҆ превозноси́те є҆гѡ̀ во́ вѣки .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ѡ҆блобыза́ше любо́вїю і҆ѡ́сифъ , тѣ́ло и҆спроси́въ , и҆ во́ гробѣ положѝ ꙗ҆́кѡ ме́ртво . са́мъ же сокрꙋши́лъ є҆́сть хрⷭ҇то́съ сме́рти всѧ̀ ключѝ , вереи́ же и҆ врата̀ , и҆ тридне́внѡ воскрⷭ҇лъ є҆́сть .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Ꙗ҆́кѡ сы́и мѵ́рѡ мы́сленое , ѕѣлѡ̀ ра́нѡ прїидо́ша пома́зати тѣ́ло твоѐ , же́нскїи ли́къ , и҆ ѡ҆брѣто́ша а҆́нг҃ла вопїю́ща к̾ ни́мъ , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки .
 помѧнѝ на́съ гдⷭ҇и ,꙳ є҆гда̀ прїи́деши во црⷭ҇твїи сѝ . боⷢ҇ . Непрело́жна родила̀ є҆сѝ сн҃а бжⷭ҇твенымъ сꙋщество́мъ мр҃і́е бл҃гослове́наѧ , а҆́ще и҆ ꙗ҆ви́сѧ на́съ ра́ди пло́тїю , ꙗ҆́коже бл҃гои҆зво́ли . є҆мꙋ́же вопїе́мъ , всѧ̀ дѣ́ла гдⷭ҇а по́йте , и҆ превозноси́те є҆гѡ̀ во́ вѣки .
 пѣ́снь , ѳ҃ . і҆рмо́съ . ѻ҆́бразъ чи́стагѡ .
 помѧнѝ на́съ влⷣко ,꙳ є҆гда̀ прїи́деши во црⷭ҇твїи сѝ . Ста́лъ є҆сѝ влⷣко на́ древѣ крⷭ҇тнѣмъ , и҆ всѧ̀ ꙗ҆зы́ки къ ра́зꙋмꙋ привле́клъ є҆сѝ гдⷭ҇и , и҆ ра́й ѿве́рзлъ є҆сѝ , є҆го́же затвори́ша пре́же пра́ѻ҆ц҃ы , вкꙋше́нїемъ дре́ва . тѣ́мже тѧ всѝ велича́емъ .
 помѧнѝ на́съ ст҃ы́и ,꙳ є҆гда̀ прїи́деши во црⷭ҇твїи сѝ . Въ ро́вѣ ꙗ҆́кѡ ме́ртва положи́ша тѧ жи́зни пода́телѧ и҆ строи́телѧ , и҆ гро́бнаѧ хрⷭ҇та̀ дре́вле бл҃гоѡ҆бра́зныи і҆ѡ́сифъ , и҆ никоди́мъ , и҆ же́нскїи собо́ръ с̾ ни́ми пѣ́ша , и҆ жа́лостнѡ рыда́юще , бг҃олѣ́пнѡ тѧ велича́хꙋ .
 сла́ва . Ве́сь просвѣще́нїе и҆ жела́нїе , ве́сь сп҃се мо́й оу҆тѣше́нїе , и҆ оу҆тверже́нїе , всѣ́мъ ты̀ є҆сѝ , и҆́же бл҃гоче́стнѡ пра́зднꙋющимъ , ст҃о́е и҆ тридне́вное воста́нїе твоѐ , є҆ди́не ще́дре , є҆го́же ра́ди тѧ̀ всѝ велича́емъ .
 и҆ ны́нѣ , боⷢ҇ . Пло́ть ѿ твои́хъ всенепоро́чнаѧ ложе́снъ , во́лею воспрїѧ́тъ всесоверше́ныи , разꙋ́мнꙋ пои́стинѣ и҆ ѡ҆дш҃евле́нꙋ . и҆ полага́етсѧ ѻ҆те́ческимъ наслѣ́дїемъ пречⷭ҇таѧ в̾ нбⷭ҇ныхъ , и҆ с̾ не́юже па́ки прїи́детъ .
 На литꙋргі́и . проки́мен̾ , ѱл҃о́мъ дв҃довъ . ве́лїи гдⷭ҇ь на́шъ и҆ ве́лїѧ крѣ́пость є҆гѡ̀ , и҆ ра́зꙋмꙋ є҆гѡ̀ нѣ́сть числа̀ . сти́хъ : хвали́те гдⷭ҇а ꙗ҆́кѡ бл҃гъ ѱало́мъ , бг҃ови на́шемꙋ да наслади́тсѧ хвале́нїе . дрꙋгі́и . дш҃а и҆́хъ во бл҃ги́хъ водворѧ́тсѧ . а҆пⷭ҇лъ , въ дѣѧ́нїихъ . заⷱ҇ , є҃і . и҆ заꙋпоко́й , къ солꙋ́нѧнѡмъ . заⷱ҇ , с҃о . а҆ллилꙋ́їѧ . прїидѣ́те воз̾ра́дꙋемсѧ гдⷭ҇ви , воскли́кнемъ бг҃ꙋ спаси́телю на́шемꙋ . сти́хъ : похвалѝ і҆єрⷭ҇ли́ме гдⷭ҇а , хвалѝ бг҃а твоегѡ̀ сїѡ́не . и҆ заꙋпоко́й , сти́хъ : бл҃же́ни ꙗ҆́же и҆збра̀ и҆ прїѧ́тъ и҆́хъ гдⷭ҇ь . є҆ѵⷢ҇а́лїе , ѿ і҆ѡа́нна . заⷱ҇ , ѳ҃і . и҆ дрꙋго́е , заꙋпоко́й , ѿ і҆ѡа́нна . заⷱ҇ , ѕ҃і . прича́стенъ . похвалѝ і҆єрⷭ҇ли́ме гдⷭ҇а , хвалѝ бг҃а твоегѡ̀ сїѡ́не . и҆ заꙋпоко́й , бл҃же́ни ꙗ҆́же и҆збра̀ и҆ прїѧ́тъ ѧ҆̀ гдⷭ҇ь , па́мѧть и҆́хъ в̾ ро́дъ и҆ ро́дъ .
 


 НЕДѢ́ЛѦ ТРЕ́ТІѦ ПО ПА́СЦѢ
 ст҃ы́хъ же́нъ мѷрѡно́сицъ , и҆ і҆ѡ́сифа пра́веднагѡ . Въ сꙋбо́тꙋ ве́черъ , на ма́лѣй вече́рни . на гдⷭ҇и возва́хъ , стⷯры , воскрⷭ҇ны , на д҃ . гла́съ , в҃ . запѣ́въ : ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Первовѣ́чномꙋ ѿ ѻ҆ц҃а ро́ждьшꙋсѧ бж҃їю сло́вꙋ , вопло́щшꙋсѧ ѿ дв҃ы мр҃і́и , прїиди́те поклони́мсѧ [покло́н̾] , распѧ́тїе бо претерпѣ́въ , и҆ погребе́нїю предаде́сѧ , ꙗ҆́кѡ са́мъ восхотѣ̀ , и҆ воскр҃съ и҆з̾ ме́ртвыхъ , спасе́ мѧ блꙋдѧ́щаго человѣ́ка .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Первовѣ́чномꙋ ѿ ѻ҆ц҃а ро́ждьшꙋсѧ бж҃їю сло́вꙋ , вопло́щшꙋсѧ ѿ дв҃ы мр҃і́и , прїиди́те поклони́мсѧ [покло́н̾] , распѧ́тїе бо претерпѣ́въ , и҆ погребе́нїю предаде́сѧ , ꙗ҆́кѡ са́мъ восхотѣ̀ , и҆ воскр҃съ и҆з̾ ме́ртвыхъ , спасе́ мѧ блꙋдѧ́щаго человѣ́ка .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Хрⷭ҇то́съ сп҃съ на́шъ пригво́ждьсѧ на крⷭ҇тѣ̀ , є҆́же на ны̀ рꙋкописа́нїе растерза̀ , и҆ сме́рти держа́вꙋ оу҆праздни́лъ є҆́сть , поклонѧ́емсѧ тридне́вномꙋ є҆гѡ̀ воста́нїю [покло́н̾] .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Со а҆рха́нг҃лы воспое́мъ хрⷭ҇то́во воскрⷭ҇нїе , то́й бо є҆́сть и҆зба́витель , и҆ сп҃съ дш҃а́мъ на́шимъ , в̾ сла́вѣ стра́шнѣй , и҆ крѣ́пцѣй си́лѣ , па́ки грѧде́тъ сꙋди́ти ми́рꙋ , є҆го́же созда̀ .
 сла́ва , и҆ ны́нѣ , боⷢ҇ . Ѽ вели́каго тѝ та́инства , ви́дѧ чꙋде́съ проповѣ́даю бжⷭ҇тво̀ . є҆мманꙋ́илъ оу҆́бѡ , є҆стества̀ две́рь ѿве́рзе ꙗ҆́кѡ чл҃къ , дв҃ьства же затво́ръ , неразве́рзе ꙗ҆́кѡ бг҃ъ , но та́кѡ и҆з̾ложе́снъ про́йде , ꙗ҆́коже слꙋ́хомъ вни́де , та́кѡ роди́сѧ , ꙗ҆́коже зача́тсѧ . без̾стра́стно вни́де , и҆ неи҆зрече́нно и҆зы́де , по гл҃ющемꙋ проро́кꙋ , та́ бо две́рь затворе́на є҆́сть , ю҆́же никто́же и҆́мать проитѝ , но то́кмѡ є҆ди́нъ гдⷭ҇ь бг҃ъ і҆и҃левъ , и҆мѣ́ѧи ве́лїю млⷭ҇ть .
 На стихо́внѣ , стихѣ́ры . гла́съ , в҃ . Воскрⷭ҇нїе твоѐ хрⷭ҇тѐ сп҃се , всю̀ просвѣтѝ вселе́ннꙋю , и҆ призва̀ своѐ созда́нїе , всеси́льне гдⷭ҇и сла́ва тебѣ̀ .
 сти́хъ : приведꙋ́тсѧ цр҃ю дв҃ы во слѣ́дъ є҆ѧ̀ ,꙳ и҆ и҆́скренѧѧ є҆ѧ̀ приведꙋ́тсѧ тебѣ̀ . Всѣ́мъ скорбѧ́щимъ ра́дость , и҆ ѡ҆би́димымъ пред̾ста́тельница , и҆ а҆́лчꙋщимъ пита́тельница , стра́ннымъ оу҆тѣше́нїе , и҆ ѡ҆бꙋрева́емымъ приста́нище . болѧ́щимъ посѣти́тельница , ѡ҆ѕло́бленымъ покро́въ и҆ застꙋпле́нїе , и҆ же́злъ слѣпы́мъ , мт҃и бг҃а вы́шнѧго ты̀ є҆сѝ пречⷭ҇таѧ , потщи́сѧ мо́лимсѧ , спасти́сѧ рабо́мъ тѝ .
 сти́хъ : слы́ши дщѝ и҆ ви́ждь ,꙳ и҆ приклонѝ оу҆́хо твоѐ . И҆́но прибѣ́жище мы̀ чл҃цы , к̾ творцꙋ̀ и҆ влⷣцѣ нестѧжа́хомъ , ра́звѣ тебѐ бг҃оневѣ́сто . не ѿве́рзи на́съ ѿ твоегѡ̀ застꙋпле́нїѧ , нижѐ посрамѝ , любо́вїю прибѣга́ющихъ пред̾ста́тельствꙋ твоемꙋ̀ , мт҃и бг҃а вы́шнѧгѡ . сегѡ̀ ра́ди потщи́сѧ на́ помощь , и҆ ѿ страсте́й на́съ спасѝ .
 сти́хъ : помѧнꙋ̀ и҆́мѧ твоѐ ,꙳ во всѧ́комъ ро́дѣ и҆ ро́дѣ . Стра́хъ многоѡ҆бра́зныхъ и҆скꙋше́нїи , и҆ нꙋ́жныхъ бꙋ́ри , ны́нѣ мѧ̀ ѡ҆бꙋрѣва́ютъ . и҆ глꙋбина̀ потоплѧ́етъ мѧ ѿчаѧ́нїѧ . зима̀ прегрѣше́нїи мои́хъ лю́тѣ мѧ смꙋща́етъ , предварѝ и҆ и҆зба́ви мѧ ѡ҆бꙋрева́емаго , є҆ди́на вѣ́рнымъ тишино̀ . и҆ к̾ приста́нищꙋ вы́шнѧгѡ бжⷭ҇твенаго зва́нїѧ возведѝ .
 сла́ва , и҆ нн҃ѣ , боⷢ҇ . За всѣ́хъ мо́лишисѧ бл҃га́ѧ , прибѣга́ющихъ с̾ вѣ́рою , в̾ держа́вныи тво́й покро́въ . и҆́но бо прибѣ́жище не и҆́мамы грѣ́шнїи к̾ бг҃ꙋ , в̾ бѣда́хъ и҆ ско́рбѣхъ при́снѡ и҆збавле́нїе , ѡ҆бремене́нїи грѣхѝ мно́гими . тѣ́мъ ти припа́даемъ мт҃и бг҃а вы́шнѧгѡ , и҆зба́ви ѿ всѧ́кагѡ ѡ҆б̾стоѧ́нїѧ рабы̀ своѧ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь : Бл҃гоѡбра́зныи і҆ѡ́сифъ , с̾ крⷭ҇та̀ с̾не́мъ пречи́стое тѣ́ло твоѐ , плащани́цею чи́стою ѡ҆б̾ви́въ , и҆ со бл҃гоꙋха́ньми во́ гробѣ но́вѣ закры́въ положѝ , но в̾ тре́тїи дн҃ь воскр҃се сп҃се , да́рꙋѧ ми́рови ве́лїю млⷭ҇ть .
 та́же , є҆ктенїѧ̀ ма́лаѧ . и҆ ѿпꙋ́стъ .
 На вели́цѣй вече́рни , каѳи́сма , бл҃же́нъ мꙋ́жъ , всѧ̀ . на гдⷭ҇и возва́хъ , поста́вимъ стихо́въ , і҃ . и҆ пое́мъ , стихѣ́ры воскрⷭ҇ны . гла́съ , в҃ . запѣ́въ : и҆зведѝ и҆з̾ темни́цы дш҃ꙋ мою̀ ,꙳ и҆сповѣ́датисѧ и҆́мени твоемꙋ̀ . Первовѣ́чномꙋ ѿ ѻ҆ц҃а ро́ждьшꙋсѧ бж҃їю сло́вꙋ , вопло́щшꙋсѧ ѿ дв҃ы мр҃і́и , прїиди́те поклони́мсѧ [покло́н̾] , распѧ́тїе бо претерпѣ́въ , и҆ погребе́нїю предаде́сѧ , ꙗ҆́кѡ са́мъ восхотѣ̀ , и҆ воскр҃съ и҆з̾ ме́ртвыхъ , спасе́ мѧ блꙋдѧ́щаго человѣ́ка .
 менѐ ждꙋ́тъ пра́ведницы ,꙳ до́ндеже возда́си мнѣ̀ . Хрⷭ҇то́съ сп҃съ на́шъ пригво́ждьсѧ на крⷭ҇тѣ̀ , є҆́же на ны̀ рꙋкописа́нїе растерза̀ , и҆ сме́рти держа́вꙋ оу҆праздни́лъ є҆́сть , покланѧ́емсѧ тридне́вномꙋ є҆гѡ̀ воста́нїю [покло́н̾] .
 и҆з̾ глꙋбины̀ возва́хъ к̾ тебѣ̀ гдⷭ҇и ,꙳ гдⷭ҇и оу҆слы́ши гла́съ мо́й . Со а҆рха́нг҃лы воспое́мъ хрⷭ҇то́во воскрⷭ҇нїе , то́й бо є҆́сть и҆зба́витель , и҆ сп҃съ дш҃а́мъ на́шимъ . во сла́вѣ стра́шнѣй , и҆ крѣ́пцѣй си́лѣ , па́ки грѧде́тъ сꙋди́ти ми́рꙋ , є҆го́же созда̀ .
 бꙋ́дѣтѣ оу҆́ши твоѝ ,꙳ вне́млющѣ гла́съ мл҃твы моеѧ̀ . Тебѐ распе́ньшагосѧ , и҆ погребе́на бы́вша , а҆́нг҃лъ проповѣ́да влⷣкꙋ , и҆ гл҃аше жена́мъ , прїиди́те и҆ ви́дите и҆дѣ́же лежа̀ гдⷭ҇ь , воскр҃се бо ꙗ҆́коже речѐ ꙗ҆́кѡ всеси́ленъ . тѣ́мжетисѧ поклонѧ́емъ , є҆ди́номꙋ без̾сме́ртномꙋ , живода́вче хрⷭ҇тѐ поми́лꙋй на́съ [покло́н̾] .
 а҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Крⷭ҇то́мъ свои́мъ оу҆праздни́лъ є҆сѝ , є҆́же ѿ́ древа клѧ́твꙋ . погребе́нїемъ же свои́мъ оу҆мертви́лъ є҆сѝ сме́рти держа́вꙋ . воста́нїемъ же свои́мъ просвѣти́лъ є҆сѝ рѡ́дъ чл҃ческїи . сегѡ̀ ра́ди вопїе́мъ ти , бл҃года́телю хрⷭ҇тѐ бж҃е на́шъ сла́ва тебѣ̀ .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Ѿверзо́шатисѧ гдⷭ҇и стра́хомъ врата̀ сме́ртнаѧ , вра́тницы же а҆́довы , ви́дѣвше тѧ̀ оу҆жасо́шасѧ . врата́ бо мѣ́днаѧ сотрѐ , и҆ вереѝ желѣ́зныѧ сокрꙋшѝ , и҆ и҆зведе́ ны ѿ тмы̀ и҆ сѣ́ни сме́ртныѧ , и҆ оу҆́зы на́ша растерза̀ .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Спасе́нꙋю пѣ́снь пою́ще , и҆з̾ оу҆́стъ воз̾сыла́емъ , прїидѣ́те всѝ в̾ до́мъ гдⷭ҇нь , припа́даемъ гл҃юще , и҆́же на́ древѣ распны́исѧ , и҆ и҆з̾ ме́ртвыхъ воскр҃сы́и , сы́и в̾ нѣ́дрѣхъ ѻ҆́ч҃ихъ , ѡ҆чи́сти грѣхѝ на́ша .
 и҆́ны стихѣ́ры , мѷрѡно́сицамъ , самогла́сны . запѣ́въ : гла́съ , то́йже . ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Почто̀ мѵ́ро со слеза́ми , ѽ оу҆чени́цы и҆злива́ете ; ка́мень ѿвали́сѧ , и҆ гро́бъ и҆стощи́сѧ ; ви́дите тлю̀ живото́мъ попра́нꙋ , печа́ти свидѣ́тельствꙋюща ꙗ҆́вственѣ , спѧ́щїѧ лю́тѣ стра́жники непокори́выхъ , сме́ртное спасе́сѧ пло́тїю бж҃їею . а҆́дъ рыда́етъ , те́кше ра́дость рцы́те а҆пⷭ҇лѡмъ , оу҆мертви́выи сме́рть хрⷭ҇то́съ , перворожде́нъ и҆з̾ ме́ртвыхъ , ва́съ варѧ́етъ в̾ галиле́и .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Мѷрѡно́сицы ра́но бы́вша , и҆ гро́бъ тво́й сотща́нїемъ достиго́ша , и҆ и҆ска́хꙋ тебѐ хрⷭ҇тѐ , є҆́же пома́зати пречи́стое тѣ́ло твоѐ , и҆ а҆́нг҃ловыми глаго́лы ѡ҆гласи́вшесѧ , радостнотво́рныѧ ѻ҆́бразы а҆пⷭ҇лѡмъ проповѣ́дахꙋ , ꙗ҆́кѡ воскр҃се нача́льникъ спасе́нїѧ на́шегѡ , плѣни́въ сме́рть , ми́рꙋ же да́рꙋѧ живо́тъ вѣ́чныи , и҆ ве́лїю млⷭ҇ть .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Мѷрѡно́сицы жены̀ оу҆́трꙋ глꙋбокꙋ̀ , ма́сти взе́мше , гдⷭ҇нь гро́бъ достиго́ша , и҆ ꙗ҆́же оу҆́бѡ ненадѣ́ѧхꙋсѧ ѡ҆брѣ́тше , и҆ помышлѧ́хꙋ в̾ себѣ̀ , боѧ́щесѧ ка́меннаго ѿвале́нїѧ , и҆ дрꙋга̀ к̾ дрꙋзѣ́й гл҃ахꙋ , гдѣ̀ сꙋ́ть печа́ти гробны́ѧ ; гдѣ̀ є҆́сть пила́тово во́инство , и҆ ѡ҆па́сное оу҆тверже́нїе ; бы́сть же воз̾вѣсти́тель неразꙋмѣва́ющимъ жена́мъ , блиста́ѧисѧ а҆́нг҃лъ , и҆ глаго́лѧ к̾ ни́мъ , что̀ съ рыда́нїемъ и҆́щете жива́го , ѡ҆жи́вльшагѡ ро́дъ чл҃ческїи ; воста́ бо хрⷭ҇то́съ бг҃ъ на́шъ и҆з̾ ме́ртвыхъ ꙗ҆́кѡ всеси́ленъ , подаѧ̀ всѣ́мъ нетлѣ́нїе и҆ жи́знь , и҆ просвѣще́нїе и҆ ве́лїю млⷭ҇ть .
 сла́ва . гла́съ , ѕ҃ . Мѷрѡно́сицы жены̀ гро́ба твоегѡ̀ доше́дше , и҆ печа́ти гро́бныѧ ви́дѣвше , не ѡ҆брѣто́ша же пречⷭ҇тагѡ тѣ́ла твоегѡ̀ , и҆ рыда́ющи сотща́нїемъ прїидо́ша гл҃юще , кто̀ оу҆кра́де на́ше оу҆пова́нїе ; кто̀ взѧ́тъ ме́ртва на́га сми́рною пома́зана , мт҃рьне є҆ди́но оу҆тѣше́нїе ; ѽ ка́кѡ и҆́же ме́ртвыѧ ѡ҆живлѧ́ѧи оу҆мерщвлѧ́етсѧ , и҆ и҆́же а҆́да и҆спрове́ргъ , ка́кѡ погреба́етсѧ ; но воскрⷭ҇нѝ сп҃се самовла́стнѡ , ꙗ҆́коже ре́клъ є҆сѝ тридне́внѡ , спаса́ѧ дш҃а на́ша . и҆ ны́нѣ , боⷢ҇ . гла́съ , в҃ . Пре́йде сѣ́нь зако́ннаѧ , бл҃года́ти прише́дши , ꙗ҆́коже бо кꙋпина̀ не с̾гара́ше , распала́ющисѧ . та́кѡ и҆ дв҃аѧ родила̀ є҆́сть , и҆ дв҃ою пребы́сть . в̾мѣ́стѡ столпа̀ ѻ҆́гненнагѡ , пра́ведное возсїѧ̀ сл҃нце . в̾мѣ́стѡ мѡѷсе́ѧ хрⷭ҇то́съ , во спасе́нїе дш҃а́мъ на́шимъ . та́же , вы́ходъ : свѣ́тѣ ти́хїи . проки́мен̾ , дню̀ .
 На литі́и , стихѣ́ры , самогла́сны . а҆́ще ли прилꙋчи́тсѧ небы́ти всено́щномꙋ . пою́тсѧ на гдⷭ҇и возва́хъ , стихѣ́ры воскрⷭ҇ны , д҃ . и҆ мѷрѡно́сицамъ , на́ ѕ҃ . гла́съ , а҃ . Мѷрѡно́сицы жены̀ , ко́ гробꙋ что̀ прїидо́сте ; что̀ и҆́щете жива́гѡ в̾ ме́ртвыхъ , воскр҃се гдⷭ҇ь дерза́йте вопїе́тъ а҆́нг҃лъ . Со́ страхомъ прїидо́ша жены̀ на́ гробъ , мастьмѝ пома́зати тѣ́ло твоѐ тща́щесѧ , и҆ сѐ не ѡ҆брѣ́тше , недоꙋмѣ́ѧхꙋсѧ к̾ себѣ̀ , неразꙋмѣва́юще воскрⷭ҇нїѧ . но пред̾ста́въ и҆́мъ а҆́нг҃лъ и҆ речѐ , воскр҃се хрⷭ҇то́съ , да́рꙋѧ на́мъ ве́лїю ми́лость . Прїидо́ша на́ гробъ магдалы́нѧ , и҆ дрꙋга́ѧ ма́рїѧ и҆́щꙋщѣ гдⷭ҇а , и҆ а҆́нг҃ла ѡ҆брѣто́ша ꙗ҆́кѡ мо́лнїю сѣдѧ́ща на ка́мени , и҆ гл҃юща к̾ни́мъ , что̀ и҆́щетѣ жива́го с̾ ме́ртвыми ; воскр҃се ꙗ҆́коже речѐ , в̾ галиле́и тогѡ̀ ѡ҆брѧ́щете . к̾ немꙋ́ же возопїе́мъ , воскр҃съ и҆з̾ ме́ртвыхъ гдⷭ҇и сла́ва тебѣ̀ . гла́съ , ѕ҃ . Ве́черъ в̾ сꙋбо́тꙋ ко́ гробꙋ теко́стѣ мѷрѡно́сицы , и҆ мѵ́ро носѧ́ще к̾ себѣ̀ гл҃юще , воскр҃се гдⷭ҇ь спаса́ѧ дш҃а на́ша . сла́ва . гла́съ , то́йже . И҆спросѝ і҆ѡ́сифъ тѣ́ло і҆с҃ово , и҆ положѝ є҆̀ в̾ но́вѣмъ свое́мъ гро́бѣ . подоба́ше бо є҆мꙋ̀ и҆́з̾ гроба , ꙗ҆́кѡ ѿ черто́га и҆зы́ти . сокрꙋши́выи держа́вꙋ сме́рти , и҆ ѿве́рзыи две́ри раѧ̀ чл҃кѡмъ , гдⷭ҇и сла́ва тебѣ̀ . и҆ нн҃ѣ , боⷢ҇ . гла́съ , то́йже . Творе́цъ и҆ и҆зба́витель мо́й пречⷭ҇таѧ хрⷭ҇то́съ гдⷭ҇ь , и҆з̾ твои́хъ ложе́снъ проше́дъ , в̾ мѧ̀ ѡ҆бо́лксѧ , пе́рвыѧ клѧ́твы а҆да́ма свободѝ , тѣ́мже тѝ пречⷭ҇таѧ , ꙗ҆́кѡ бж҃їи мт҃ри невѣ́стѣ и҆ дв҃ѣй вои́стинꙋ , вопїе́мъ немо́лчно . ра́дꙋйсѧ а҆́нг҃льски . ра́дꙋйсѧ влⷣчце , пред̾ста́тельнице и҆ покро́ве , и҆ спасе́нїе дш҃а́мъ на́шимъ .
 На стихо́внѣ , стихѣ́ры , воскрⷭ҇ны . гла́съ , в҃ . Воскрⷭ҇нїе твоѐ хрⷭ҇тѐ сп҃се , всю̀ просвѣтѝ вселе́ннꙋю , и҆ призва̀ своѐ созда́нїе , всеси́льне гдⷭ҇и сла́ва тебѣ̀ .
 сти́хъ : гдⷭ҇ь воцр҃и́сѧ ,꙳ в̾ лѣ́потꙋсѧ ѡ҆блечѐ . Дре́вомъ сп҃се оу҆праздни́лъ є҆сѝ , ю҆́же ѿ́ древа клѧ́твꙋ , держа́вꙋ сме́рти , погребе́нїемъ твои́мъ оу҆мертви́лъ є҆сѝ , просвѣти́лъ же є҆сѝ ро́дъ на́шъ воста́нїемъ свои́мъ . тѣ́мже вопїе́мъ ти , жизнода́вче хрⷭ҇тѐ бж҃е на́шъ сла́ва тебѣ̀ .
 сти́хъ : и҆́бо оу҆твердѝ вселе́ннꙋю ,꙳ ꙗ҆́же неподви́житсѧ . На крⷭ҇тѣ̀ ꙗ҆ви́сѧ хрⷭ҇тѐ пригвожда́емъ , и҆змѣни́лъ є҆сѝ добро́тꙋ зда́нїемъ . и҆ без̾ человѣ́чїе оу҆́бѡ во́ини показꙋ́юще , копїе́мъ ре́бра твоѧ̀ прободо́ша , є҆вре́и же печатлѣ́ти гро́ба твоегѡ̀ проси́ша , твоеѧ̀ вла́сти невѣ́дꙋще . но за бесчи́сленное милосе́рдїе твоѐ , прїѧ́лъ є҆сѝ погребе́нїе , и҆ тридне́внѡ воскр҃съ , гдⷭ҇и сла́ва тебѣ̀ .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Живода́вче хрⷭ҇тѐ , во́льнꙋю стра́сть под̾ѧ́тъ ме́ртвыхъ ра́ди . во а҆́дъ же соше́дъ ꙗ҆́кѡ си́ленъ , и҆́же та́мѡ прише́ствїѧ ча́ющихъ твоегѡ̀ , и҆схити́лъ є҆сѝ ꙗ҆́кѡ ѿ звѣ́рѧ держа́вна , в̾мѣ́сто а҆́да ра́й жи́ти дарова́лъ є҆сѝ . тѣ́мже и҆ на́мъ сла́вѧщимъ тридне́вное твоѐ воста́нїе , да́рꙋй ѡ҆чище́нїе грѣхѡ́въ , и҆ ве́лїю ми́лость .
 сла́ва , и҆ ны́нѣ . гла́съ , є҃ . Тебѐ ѡ҆дѣ́ющагосѧ свѣ́томъ ꙗ҆́кѡ ри́зою , сне́мъ і҆ѡ́сифъ со́ древа с̾ никоди́момъ , и҆ ви́дѣвъ ме́ртва на́га непогребе́на , жа́лостнѡ рыда́нїе воспрїи́мъ , и҆ пла́ча гл҃аше , оу҆вы̀ мнѣ̀ сла́дкїи і҆с҃е , є҆го́же пре́жде в̾ ма́лѣ сл҃нце на крⷭ҇тѣ̀ повѣ́шена ви́дѣ , во тмꙋ̀ прелага́шесѧ , и҆ землѧ̀ стра́хомъ колѣба́шесѧ , и҆ раздира́шесѧ цр҃ко́внаѧ за́вѣса . но сѐ нн҃ѣ ви́жꙋ тѧ , менѐ ра́ди во́лею подъе́мша сме́рть , ка́кѡ погребꙋ́ тѧ бж҃е мо́й , и҆лѝ како́ю плащани́цею ѡ҆б̾вїю́ тѧ ; ко́имаже ли рꙋка́ма прикоснꙋ́сѧ , пречⷭ҇томꙋ тѣ́лꙋ твоемꙋ̀ ; и҆лѝ ко́е пѣ́нїе воспою̀ , твоемꙋ̀ и҆схо́дꙋ ще́дре ; велича́ю стрⷭ҇ти твоѧ̀ , пѣсносло́вѧ и҆ погребе́нїе твоѐ со воскрⷭ҇нїемъ . вопїю̀ , гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь : бцⷣе дв҃о ра́дꙋисѧ , гⷤ . и҆ про́чее .
 Въ недѣ́лю , г҃ ю , по па́сцѣ , ст҃ы́хъ же́нъ мѷрѡно́сицъ . на оу҆́трени , на бг҃ъ гдⷭ҇ь , тропарѝ , гла́съ , в҃ . Є҆гда̀ сни́де к̾ сме́рти животѐ без̾сме́ртныи , тогда̀ а҆́да оу҆мертви́лъ є҆сѝ блиста́нїемъ бжⷭ҇тва̀ . є҆гда́же оу҆ме́ршїѧ ѿ преи҆спо́днихъ воскресѝ , всѧ̀ си́лы нбⷭ҇ныѧ взыва́хꙋ , жизнода́вче хрⷭ҇тѐ бж҃е сла́ва тебѣ̀ , два́жды .
 сла́ва . Бл҃гоѡ҆бра́зныи і҆ѡ́сифъ , съ крⷭ҇та̀ с̾не́мъ пречи́стое тѣ́ло твоѐ , плащани́цею чи́стою ѡ҆б̾ви́въ , и҆ со бл҃гоꙋха́ньми во́ гробѣ но́вѣ закры́въ положѝ , но в̾ тре́тїи дн҃ь воскр҃се сп҃се , да́рꙋѧ ми́рови ве́лїю млⷭ҇ть .
 и҆ ны́нѣ . Мѷрѡно́сицамъ жена́мъ , при́ гробѣ пред̾ста́въ а҆́нг҃лъ вопїѧ́ше , мѵ́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́жь . но возопі́йте пою́ще , воскр҃се гдⷭ҇ь , да́рꙋѧ ми́рови ве́лїю млⷭ҇ть .
 По а҃ , стихоло́гїи , сѣда́ленъ . гла́съ , в҃ . Ка́мень гро́бныи запечатлѣ́ти невозбрани́лъ є҆сѝ , ка́мень вѣ́рѣ воскр҃съ , по́далъ є҆сѝ всѣ́мъ живо́тъ , гдⷭ҇и сла́ва тебѣ̀ . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Всѧ̀ па́че смы́сла , всѧ̀ пресла́внаѧ твоѧ̀ бцⷣе та́инства , чистото́ю запечатлѣ́нна , и҆ дв҃ствомъ храни́ма , мт҃и разꙋмѣ́сѧ нело́жна , бг҃а ро́ждьши и҆́стиннаго , тогѡ̀ молѝ спасти́сѧ дш҃а́мъ на́шимъ .
 По в҃ , стихоло́гїи , сѣда́ленъ . гла́съ , в҃ . Оу҆ч҃нкъ твои́хъ ли́къ , съ мѷрѡно́сицами жена́ми , ра́дꙋютсѧ согла́снѡ , ѻ҆́бщїи бо пра́здникъ себѣ̀ соста́виша , в̾ сла́вꙋ и҆ че́сть твоегѡ̀ воскрⷭ҇нїѧ . и҆ тѣ́хъ ра́ди мо́лимъ тѧ чл҃колю́бче гдⷭ҇и , лю́демъ твои́мъ пода́ждь ве́лїю млⷭ҇ть . сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ , повѣ́мъ всѧ̀ чꙋдеса̀ твоѧ̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Тебѐ велича́емъ бцⷣе вопїю́ще , ра́дꙋисѧ незаходи́магѡ свѣ́та ѻ҆́блаче , тогѡ̀ носи́вши в̾ не́дрѣхъ , сла́вѣ гдⷭ҇а .
 По непоро́чнахъ , тропарѝ , а҆́нг҃льскїи собо́ръ . и҆пако́й . По́ страсти ше́дше на́ гробъ жены̀ , пома́зати тѣ́ло твоѐ хрⷭ҇тѐ бж҃е , ви́дѣша а҆́нг҃лы во́ гробѣ и҆ оу҆жасо́шасѧ , гла́съ бо слы́шахꙋ ѿ ни́хъ , ꙗ҆́кѡ воскр҃се гдⷭ҇ь , подаѧ̀ ми́рови ве́лїю ми́лость .
 степе́нны . гла́съ , в҃ . а҆нтифѡ́нъ , а҃ . пое́мъ по два́жды . На́ нб҃о ѻ҆́чи пꙋща́ю моегѡ̀ срⷣца , к̾ тебѣ̀ сп҃се , спаси́ мѧ твои́мъ ѡ҆сїѧ́нїемъ . Поми́лꙋй на́съ , согрѣ́шшихъ ти мно́го на всѧ́кїи ча́съ , ѽ хрⷭ҇тѐ мо́й , и҆ да́ждь ми ѻ҆́бразъ пре́жде конца̀ , пока́ѧтисѧ к̾ тебѣ̀ . Ст҃о́мꙋ дх҃ꙋ , є҆́же црⷭ҇твовати подоба́етъ , ѡ҆сщ҃а́ти и҆ подвиза́ти тва́рь , бг҃ъ бо є҆́сть є҆диносꙋ́щенъ , ѻ҆ц҃ꙋ и҆ сло́вꙋ . а҆нтифо́нъ , в҃ . А҆́ще не гдⷭ҇ь бы́лъ бы в̾ на́съ , и҆ кто̀ дово́ленъ цѣ́лъ сохране́нъ бы́ти ѿ врага̀ , кꙋ́пно и҆ чл҃коꙋбі́йца . Зꙋбо́мъ и҆́хъ непреда́ждь сп҃се своегѡ̀ раба̀ , и҆́бо льво́вымъ ѻ҆́бразомъ на мѧ̀ подвиза́ютсѧ вразѝ моѝ . Ст҃о́мꙋ дх҃ꙋ живонача́лїе и҆ че́сть , всѧ́ бо созда́ннаѧ ꙗ҆́кѡ бо сы́и , си́лою соблюда́етъ ѡ҆ ѻ҆ц҃ѣ съ сн҃омъ же . а҆нтифо́нъ , г҃ . Надѣ́ющїисѧ на гдⷭ҇а , оу҆подо́бишасѧ горѣ̀ ст҃ѣ́й , и҆́же ника́коже подви́жатсѧ напа́стьми вра́жїими . Въ без̾зако́нїи рꙋ́къ свои́хъ , да непрострꙋ́тъ бжⷭ҇твенѣ живꙋ́щїи , неда́стъ бо хрⷭ҇то́съ , жезла̀ на жре́бїй сво́й . Ст҃ы́мъ дх҃омъ , то́читсѧ всѧ́ка премꙋ́дрость , ѿ сю́дꙋ бл҃года́ть а҆пⷭ҇лѡмъ , и҆ страда́нїемъ вѣнча́ютсѧ мч҃нцы , и҆ проро́цы зрѧ́тъ .
 проки́менъ , ѱл҃о́мъ дв҃довъ . воста́ни гдⷭ҇и бж҃е мо́й повелѣ́нїемъ и҆́м̾же заповѣ́да , и҆ со́нмъ люде́й ѡ҆бы́детъ тѧ . сти́хъ : гдⷭ҇и бж҃е мо́й натѧ̀ оу҆пова́хъ спаси́ мѧ . всѧ́ко дыха́нїе . є҆ѵⷢ҇а́лїе , ѿ ма́рка . зача́ло , о҃а . та́же , Воскрⷭ҇нїе хрⷭ҇то́во , гⷤ . ѱало́мъ , н҃ . сла́ва . мл҃твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . моли́твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стихѣ́ра , воскрⷭ҇на . гла́съ , ѕ҃ . Воскр҃съ і҆с҃ъ ѿ́ гроба , ꙗ҆́коже проречѐ . и҆ дарова̀ на́мъ живо́тъ вѣ́чныи , ми́ръ и҆ ве́лїю ми́лость . і҆єре́й , гл҃етъ : спасѝ бж҃е лю́ди . пое́м̾ : гдⷭ҇и поми́лꙋй , ві҃ . і҆єре́й , воз̾гла́с̾ : млⷭ҇тїю и҆ щедро́тами и҆ чл҃колю́бїемъ . кано́нъ , па́сцѣ , съ бг҃оро́дичны , на́ ѕ҃ . є҆го́же пое́мъ , да́же до вознесе́нїѧ хрⷭ҇то́ва , во всѧ́кꙋю нлⷣю . мѷрѡно́сицамъ же на́ и҃ . послѣди́ же , катава́сїѧ , і҆рмо́съ , настоѧ́щагѡ кано́на .
 Кано́нъ , па́сцѣ , гла́съ , а҃ . пѣ́снь , а҃ . і҆рмо́съ . Воскрⷭ҇нїѧ де́нь просвѣти́мсѧ лю́дїе , па́сха гдⷭ҇нѧ па́сха , ѿ сме́рти оу҆́бѡ к̾ жи́зни , и҆ ѿ землѝ на́ нб҃о , хрⷭ҇то́съ бг҃ъ на́съ преве́лъ є҆́сть , побѣ́днꙋю пою́ща . запѣ́в̾ : Хрⷭ҇то́съ воскр҃се и҆з̾ ме́ртвыхъ . Ѡ҆чи́стимъ чꙋ́вствїѧ и҆ оу҆́зримъ , непристꙋ́пнымъ свѣ́томъ , воскрⷭ҇нїѧ хрⷭ҇то́ва , блиста́ющесѧ и҆ ра́дꙋйтесѧ рекꙋ́ща , ꙗ҆́снѡ да оу҆слы́шимъ , побѣ́днꙋю пою́ще . Небеса̀ оу҆́бѡ досто́йнѡ да веселѧ́тсѧ , землѧ́ же да ра́дꙋетсѧ , да пра́зднꙋетъ же ми́ръ , ви́димыи же ве́сь и҆ неви́димыи , хрⷭ҇то́съ бо воста́лъ є҆́сть , весе́лїе вѣ́чное .
 И҆́ны , тропарѝ , бг҃оро́дичны , подо́бны . творе́нїе ѳеѡ́фана . запѣ́в̾ : Прест҃а́ѧ гжⷭ҇е бцⷣе спасѝ на́съ . Сме́ртныѧ вереѝ сломи́вшагѡ , бжⷭ҇твенꙋю жи́знь , неи҆зрече́ннѡ ро́ждьши хрⷭ҇та̀ , и҆́же и҆́з̾ гроба возсїѧ́вшагѡ дне́сь , дв҃о всенепоро́чнаѧ , и҆ ми́ра просвѣ́щшагѡ . боⷢ҇ . Воста́вша ви́дѣвши сн҃а своегѡ̀ и҆ бг҃а , ра́дꙋисѧ со а҆пⷭ҇лы , бг҃ора́дованнаѧ чи́стаѧ , и҆ и҆́же ра́дости провозвѣ́стница , ꙗ҆́кѡ всѣ́мъ ра́дованїю вино́внагѡ прїѧ́тъ , бцⷣе всепѣ́таѧ .
 Кано́нъ , ст҃ы́мъ жена́мъ мѷрѡно́сицамъ . творе́нїе , і҆ѡ́сифово . гла́съ , в҃ . пѣ́снь , а҃ . і҆рмо́съ . Моѷсе́йскꙋю пѣ́снь воспрїи́мши .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Распѧ́лсѧ є҆сѝ пло́тїю , без̾стра́стныи бжⷭ҇тво́мъ , и҆ прободе́нъ бы́лъ є҆сѝ въ ре́бра , и҆сто́чивыи ми́рꙋ кро́вь и҆ во́дꙋ . ты̀ є҆сѝ бг҃ъ на́шъ , и҆ прославлѧ́емъ тѧ . Крⷭ҇тъ тво́й почита́емъ , и҆ погребе́нїе сла́вимъ бл҃же , хва́лимъ и҆ пое́мъ и҆ поклонѧ́емсѧ воста́нїю твоемꙋ̀ [покло́н̾] . и҆ взыва́емъ , ты̀ є҆сѝ бг҃ъ на́шъ , и҆ прославлѧ́емъ тѧ . А҆́ще и҆ вкꙋси́лъ є҆сѝ же́лчи хрⷭ҇тѐ , сла́досте цр҃ко́внаѧ , но и҆сточи́лъ є҆сѝ на́мъ нетлѣ́нїе ѿ ре́бръ твои́хъ . ты̀ є҆сѝ бг҃ъ на́шъ , и҆ сла́вимъ тѧ . Вмѣни́лсѧ є҆сѝ сп҃се с̾ ме́ртвыми , и҆ ме́ртвыхъ воз̾дви́глъ є҆сѝ , и҆ вкꙋси́въ тлѝ , и҆стлѣ́нїѧ же всѧ́ко неви́дѣлъ є҆сѝ . ты̀ є҆сѝ бг҃ъ на́шъ , и҆ сла́вимъ тѧ . Да весели́тсѧ сїѡ́нъ , да ра́дꙋетсѧ і҆єросали́мъ , воскр҃се бо хрⷭ҇то́съ , мертвецы̀ воз̾дви́гъ пѣсносло́вѧщїѧ . ты̀ є҆сѝ бг҃ъ на́шъ , и҆ сла́вимъ тѧ . Плащани́цами и҆ со бл҃гоꙋха́ньми ѡ҆бви́въ і҆ѡ́сифъ тѣ́ло твоѐ сп҃се , и҆ во́ гробѣ но́вѣ положи́ тѧ , спасе́нїе ме́ртвыхъ , и҆ ꙗ҆́кѡ бг҃ъ воскре́слъ є҆сѝ . Предвари́ша оу҆́тро жены̀ , ви́дѣша тѧ̀ хрⷭ҇тѐ , и҆ бжⷭ҇твенымъ оу҆чн҃ко́мъ вопїѧ́хꙋ , вои́стинꙋ хрⷭ҇то́съ воскр҃се , прїиди́те с̾на́ми , и҆ воспо́йте є҆гѡ̀ . сла́ва . Всест҃а́ѧ трⷪ҇це , є҆ди́но бжⷭ҇тво̀ , и҆ без̾нача́льное є҆ди́нство , ѻ҆́ч҃е и҆ сн҃е , и҆ бжⷭ҇твеныи д́ш҃е , спасѝ ве́сь ми́ръ , ты́ бо є҆сѝ бг҃ъ на́шъ , и҆ прославлѧ́емъ тѧ̀ . и҆ нн҃ѣ , боⷢ҇ . Ты̀ пе́рвꙋю клѧ́твꙋ разрѣши́вши чи́стаѧ , во оу҆тро́бѣ твое́й воз̾расти́ла є҆сѝ на́мъ блгⷭ҇ве́нїе , младе́нца ро́ждьши . се́й бо бг҃ъ на́шъ , а҆́ще и҆ пло́ть но́ситъ .
 катава́сїѧ : Моѷсе́йскꙋю пѣ́снь воспрїи́мши , возопі́й дш҃е , помо́щникъ и҆҆ покрови́тель , бы́сть мнѣ̀ во спасе́нїе , се́й ми є҆́сть бг҃ъ мо́й , и҆҆ просла́влю є҆гѡ̀ .
 пѣ́снь , г҃ . і҆рмоⷭ҇ . Прїиди́те пи́во пїе́мъ но́во , не ѿ ка́мене непло́дна чꙋдодѣ́емое , но нетлѣ́нїѧ и҆сто́чника , и҆́з̾ гроба ѡ҆дожди́вша хрⷭ҇та̀ , ѡ҆ не́мже оу҆твержа́емсѧ . Нн҃ѣ всѧ̀ и҆спо́лнишасѧ свѣ́та , нб҃о же и҆ землѧ̀ и҆ преиспо́днѧѧ , да пра́зднꙋетъ оу҆́бѡ всѧ̀ тва́рь воста́нїе хрⷭ҇то́во , ѡ҆ не́мже оу҆твержа́етсѧ . Вчера̀ сраспина́хтисѧ хрⷭ҇тѐ , вчера̀ спогребо́хтисѧ , и҆ совоста́ю дне́сь совоскре́сшꙋ ти , са́мъ мѧ просла́ви сп҃се , во ца́рствїи свое́мъ .
 боⷢ҇ . Въ нетлѣ́ннꙋю жи́знь прихождꙋ̀ дне́сь , бл҃гости ра́ди , ро́ждьшагосѧ и҆з̾ тебѐ чⷭ҇таѧ , и҆ всѣ́мъ конце́мъ , свѣ́тъ ѡ҆блиста́вшагѡ . боⷢ҇ . Хрⷭ҇та̀ є҆го́же родила̀ є҆сѝ пло́тїю , и҆з̾ ме́ртвыхъ ꙗ҆́коже речѐ , воста́вша ви́дѣвши чⷭ҇таѧ ликꙋ́й , и҆ сегѡ̀ ꙗ҆́кѡ бг҃а пречⷭ҇таѧ возвелича́й .
 и҆́нъ , і҆рмо́съ . Непло́днагѡ ми оу҆ма̀ . 
 ꙋде́йстїи лю́дїе пила́тꙋ вопїе́тъ , ѿпꙋстѝ на́мъ ѕлодѣ́йственаго разбо́йника , возмѝ возмѝ , распнѝ без̾грѣ́шнаго . Распе́ншꙋтисѧ хрⷭ҇тѐ , помрачи́сѧ свѣ́тъ , землѧ̀ потрѧсе́сѧ , и҆ и҆з̾ гро́бъ ме́ртвїи воста́ша мно́зи , стра́хомъ держа́вы твоеѧ̀ . Пред̾стоѧ́щи оу҆ крⷭ҇та̀ а҆́гница твоѧ̀ і҆с҃е , и҆ съ пла́чемъ вопїѧ́ше , ка́мѡ и҆́деши сн҃е , ка́мѡ грѧде́ши а҆́гньче , и҆́же за всѣ́хъ закла́выисѧ . Воскрⷭ҇лъ є҆сѝ і҆с҃е , плѣне́нъ бы́сть вра́гъ , а҆да́мъ и҆зба́висѧ и҆ є҆́вва с̾ ни́мъ ѿ оу҆́зъ и҆ тлѝ , воскрⷭ҇нїемъ твои́мъ . Поклонѧ́юсѧ твоемꙋ̀ крⷭ҇тꙋ̀ [покло́н̾] , воспѣва́ю и҆ погребе́нїе , почита́ю стрⷭ҇ти , и҆ гво́здїѧ рꙋ́кꙋ и҆ но́гꙋ , и҆ копїѐ і҆с҃е , и҆ воскрⷭ҇нїе твоѐ . Да ра́дꙋетсѧ съ на́ми оу҆чени́къ двоенадесѧ́тица , съ мѷрѡно́сицами жена́ми , и҆ і҆ѡ́сифомъ , и҆ со дрꙋги́ми оу҆ченикѝ , и҆ оу҆чени́цами хрⷭ҇то́вѣми . Дла́ни на крⷭ҇тѣ̀ просте́рлъ є҆сѝ і҆с҃е , ꙗ҆зы́ки всѧ̀ оу҆да́леныѧ ѿ тебѐ призыва́ѧ , и҆ ѡ҆зарѧ́ѧ пред̾ста́ти держа́вѣ твое́й . Воскре́сшꙋ ти хрⷭ҇тѐ , сокрꙋши́шасѧ вереѝ и҆ врата̀ а҆́дова , и҆ сме́ртныѧ оу҆́зы разрꙋши́шасѧ а҆́бїе , стра́хомъ держа́вы твоеѧ̀ . Бг҃опрїи́мниче і҆ѡ́сифе , грѧдѝ и҆ ста́ни с̾ на́ми , воскр҃се зовы́и і҆с҃ъ хрⷭ҇то́съ и҆зба́витель , воз̾дви́гнꙋвыи а҆да́ма , воскрⷭ҇нїемъ свои́мъ . сла́ва . Со ѻ҆ц҃е́мъ сн҃ꙋ и҆ д́х҃ꙋ пра́вомꙋ , є҆ди́номꙋ є҆стествꙋ̀ покланѧ́юсѧ и҆ воспѣва́ю [покло́н̾] , ли́цы раздѣлѧ́емꙋ , и҆ сꙋщество́мъ же совокꙋпле́нꙋ . и҆ ны́нѣ , боⷢ҇ . Бл҃же́на є҆сѝ чⷭ҇таѧ дв҃о , ꙗ҆́же и҆́с̾корене і҆єссе́ева , и҆с̾тебе́ бо же́злъ бо и҆ цвѣ́тъ хрⷭ҇то́съ , по́ плоти на́съ ра́ди возрастѐ .
 катава́сїѧ : Непло́днагѡ ми оу҆ма̀ , плодоно́сна бж҃е , ꙗ҆́вствꙋй дѣ́лателю дш҃а́мъ , и҆҆ насади́телю бл҃ги́хъ , милосе́рдїемъ сѝ .
 конда́къ , па́сцѣ . гла́съ , и҃ . А҆́ще и҆ во́ гробъ сни́де без̾сме́ртне , но а҆́довꙋ разрꙋши́лъ є҆сѝ си́лꙋ , и҆ воскр҃се ꙗ҆́кѡ побѣди́тель хрⷭ҇тѐ бж҃е , жена́мъ мѷрѡно́сицамъ ра́дость провѣща́въ , и҆ свои́мъ а҆пⷭ҇лѡмъ ми́ръ дарова̀ , и҆́же па́дшимъ подаѧ̀ воскрⷭ҇нїе . и҆́косъ . И҆́же пре́жде сл҃нца сл҃нцꙋ заше́дшꙋ и҆ногда̀ во́ гробъ , предвари́ша ко оу҆́трꙋ взыска́юще , ꙗ҆́кѡ во́ дне мѷрѡно́сицы дв҃ы . и҆ дрꙋга̀ къ дрꙋзѣ́й вопїѧ́хꙋ , ѽ дрꙋги́нѧ , прїиди́те вонѧ́ми пома́жемъ тѣ́ло живоно́сное и҆ погребе́ное , пло́ть воскреси́вша па́дшагѡ а҆да́ма , лежа́ща во́ гробѣ , и҆́демъ и҆ потщи́мсѧ ꙗ҆́коже волсвѝ , и҆ поклони́мсѧ , и҆ принесе́мъ мѵ́рѡ , ꙗ҆́кѡ да́ры . не в̾ пелены̀ , но в̾ плащани́цꙋ ѡ҆бви́томꙋ , и҆ съ пла́чемъ возопїе́мъ , Ѽ влⷣко воста́ни , и҆́же па́дшимъ подаѧ̀ воскрⷭ҇нїе .
 та́же , сѣда́ленъ . гла́съ , в҃ . Ми́ра те́плѣ ко́ гробꙋ прине́сше жены̀ сп҃се , и҆ а҆́нг҃ла свѣ́тлость ви́дѣвше , дш҃е́ю ра́довахꙋсѧ , и҆ бг҃а тѧ всѣ́мъ проповѣ́дахꙋ , и҆ оу҆ченико́мъ вопїѧ́хꙋ всѣ́мъ , воскр҃се и҆́з̾ гроба всѣ́хъ жи́знь . сла́ва , и҆ нн҃ѣ . боⷢ҇ . Всю̀ разори́въ сме́ртнꙋю держа́вꙋ сн҃ъ тво́й дв҃о , во свое́мъ воскрⷭ҇нїи , и҆ ꙗ҆́кѡ бг҃ъ всеси́ленъ совознесѐ на́съ и҆ ѡ҆божѝ . тѣ́мже и҆ воспѣва́емъ є҆гѡ̀ , сла́вѧще тѧ пречи́стꙋю бцⷣꙋ мр҃і́ю .
 пѣ́снь , д҃ . і҆рмо́съ . На бж҃їи стра́жи , бг҃огл҃ивыи а҆вва́кꙋмъ да ста́нетъ съ на́ми , и҆ ꙗ҆ви́тъ свѣтоно́сна а҆́нг҃ла , велегла́снѡ гл҃юща , дне́сь спасе́нїе ми́рꙋ , ꙗ҆́кѡ воскр҃се хрⷭ҇то́съ , ꙗ҆́кѡ всеси́ленъ . Мꙋ́жескїи оу҆́бѡ по́лъ , ꙗ҆́кѡ разве́рзе дв҃ственꙋю оу҆тро́бꙋ , бы́сть хрⷭ҇то́съ , ꙗ҆́кѡ чл҃къ же , а҆́гнецъ нарече́сѧ . непоро́ченъ же ꙗ҆́кѡ невкꙋсѝ скве́рны , на́ша оу҆́бѡ па́сха , ꙗ҆́кѡ бг҃ъ и҆́стиненъ и҆ соверше́нъ ꙗ҆ви́сѧ . Ꙗ҆́кѡ є҆динолѣ́тенъ а҆́гнецъ , бл҃гослове́ныи на́мъ вѣне́цъ хрⷭ҇то́съ , во́лею за всѣ́хъ закла́нъ бы́сть . па́сха ѡ҆чи́стилище , и҆ а҆́бїе и҆́з̾ гроба краснѡ̀ , пра́ведное на́мъ восїѧ̀ сл҃нце . Бг҃оѻ҆ц҃ъ оу҆́бѡ дв҃дъ , пред̾ сѣ́ннымъ ковче́гомъ скака́ше и҆гра́ѧ . лю́дїе же бж҃їи ст҃і́и , ѻ҆́бразомъ сбытїѐ зрѧ́ще , весели́мсѧ бжⷭ҇твенѣ , ꙗ҆́кѡ воскр҃се хрⷭ҇то́съ , ꙗ҆́кѡ всеси́ленъ .
 боⷢ҇ . И҆́же созда́выи а҆да́ма твоегѡ̀ пра́ѻ҆ц҃а чи́стаѧ , зи́ждетсѧ ѡ҆ тебѐ , и҆ сме́ртное жили́ще разори́въ , и҆́же ѻ҆́ногѡ ра́ди сме́рти , ве́сь ѡ҆зари́въ ми́ръ бжⷭ҇твеными блиста́ньми , ꙗ҆́кѡ всеси́ленъ . боⷢ҇ . Є҆го́же родила̀ є҆сѝ , хрⷭ҇та̀ краснѣ́йша , и҆з̾ ме́ртвыхъ восїѧ́вша чи́стаѧ зрѧ́щи , до́браѧ и҆ непоро́чнаѧ въ жена́хъ и҆ нетлѣ́ннаѧ , дне́сь спасе́нїе всѣ́хъ , со а҆пⷭ҇лы є҆гѡ̀ ра́дꙋющисѧ просла́ви .
 и҆́нъ , і҆рмо́съ . Є҆́же ѿ дв҃ы твоѐ ржⷭ҇тво̀ . Крⷭ҇то́мъ свои́мъ плѣни́лъ є҆сѝ а҆́довꙋ крѣ́пость хрⷭ҇тѐ , и҆ со воз̾ста́вилъ є҆сѝ ме́ртвыѧ , и҆ сме́ртное оу҆праздни́лъ є҆сѝ мꙋчи́тельство . тѣ́мже и҆́же ѿ а҆да́ма сꙋ́щїи , покланѧ́ющесѧ пое́мъ погребе́нїе твоѐ и҆ воста́нїе сп҃се . А҆́дъ срѣ́тъ тѧ хрⷭ҇тѐ въ преи҆спо́днихъ , ѡ҆горчи́сѧ , помышлѧ́ѧ , ꙗ҆́кѡ и҆́хже дре́вле пожре́ти возмо́гъ , ны́нѣ нево́лею ѿ́далъ є҆́сть . и҆стѧза́емь бо съ до́льними , и҆ ѡ҆бнажа́етсѧ и҆́же плѣнѧ́ѧ ме́ртвыѧ . Бл҃гои҆зво́ливыи сп҃се на́шъ за милосе́рдїе ми́лости твоеѧ̀ пригвозди́тисѧ на крⷭ҇тѣ̀ , и҆ ѿ пра́ѻ҆ч҃и и҆зба́вити на́съ клѧ́твы , разрѣши́ ми оу҆́зы мно́гихъ согрѣше́нїи , мо́жеши бо є҆ли́ка хо́щеши и҆ твори́ши . И҆́же на крⷭ҇тѣ̀ пригвозди́выи мою̀ дре́внюю клѧ́твꙋ , и҆ и҆сточи́лъ ми є҆сѝ сп҃се бл҃гослове́нїе , кро́вїю и҆́же и҆з̾ ре́бръ твои́хъ , разрѣши́ ми оу҆́зы мно́гихъ согрѣше́нїи , мо́жеши бо є҆ли́ка хо́щеши , и҆ твори́ши . Воскр҃сы́и и҆́з̾ гроба , и҆ плѣни́выи а҆́да , ѡ҆живи́выи ме́ртвыѧ , и҆ нетлѣ́нїе и҆сточи́выи ми , твои́мъ воста́нїемъ , разрѣши́ ми оу҆́зы мно́гихъ согрѣше́нїи , мо́жеши бо є҆ли́ка хо́щеши , и҆ твори́ши . Мѷрѡно́сицамъ , ра́доватисѧ воскр҃съ и҆́з̾ гроба воз̾гласи́въ бл҃же , и҆ посла́лъ є҆сѝ и҆́хъ проповѣ́дати тѧ , и҆ а҆пⷭ҇ломъ твои́мъ ре́клъ є҆сѝ , проповѣ́дайте воста́нїе моѐ , раз̾рѣшѝ и҆ мои́хъ оу҆́зъ мно́гаѧ согрѣше́нїѧ , мо́жеши бо є҆ли́ка хо́щеши , и҆ твори́ши . А҆́ще и҆ ка́мень запечатлѣ́сте съ кꙋстоді́ею , ѽ без̾зако́ннїи вразѝ , но воскр҃се гдⷭ҇ь , ꙗ҆́коже проречѐ , разрѣша́ѧ ми оу҆́зы мно́гихъ согрѣше́нїи , мо́жетъ бо є҆ли́ка хо́щетъ , и҆ твори́тъ . Вои́стинꙋ постыди́тесѧ без̾зако́ннїи , хрⷭ҇то́съ бо воскр҃се , и҆ совоз̾ста́ви ме́ртвыѧ , вопїѧ̀ дерза́йте , а҆́зъ побѣди́хъ ми́ра . вѣ́рꙋйте оу҆́бѡ є҆мꙋ̀ , и҆лѝ оу҆молчи́те лестьцы̀ ѿмета́ющїисѧ воскрⷭ҇нїѧ є҆гѡ̀ . 
 ѡ́сифа бл҃гоѡбра́знагѡ совѣ́тника , бл҃гоче́стїѧ ревни́телѧ и҆ оу҆ченика̀ , съ мѷрѡно́сицами почте́мъ и҆ со а҆пⷭ҇лы , ра́дꙋющесѧ , и҆ вѣ́рнѡ да воспѣва́емъ сп҃сово воскрⷭ҇нїе свѣ́тлѡ . сла́ва . Пресꙋ́щнаго бжⷭ҇тва̀ , нераздѣли́мое є҆стество̀ , кто̀ возмо́жетъ и҆зрещѝ , є҆ди́на бо є҆стество́мъ сꙋ́щи трⷪ҇ца пое́тсѧ , без̾нача́льна и҆с̾ра́вна . ꙗ҆кѡ є҆ди́ница въ трⷪ҇цѣ разꙋмѣва́ема , и҆ хвали́ма , соста́вы проста̀ . и҆ ны́нѣ , боⷢ҇ . Вели́чїѧ твоѧ̀ чи́стаѧ , кто̀ воз̾мо́жетъ пѣ́ти ; кто̀ и҆зрече́тъ ѿ земны́хъ ; ꙗ҆́кѡ зижди́телѧ родила̀ є҆сѝ , тлѝ непоз̾на́вши , раз̾рѣша́юща оу҆́зы мнѡ́гихъ согрѣше́нїи . мо́жетъ бо є҆ли́ка хо́щетъ , и҆ твори́тъ .
 катава́сїѧ : Є҆́же ѿ дв҃ы твоѐ ржⷭ҇тво̀ , проро́къ пред̾зрѧ̀ , проповѣ́даше вопїѧ̀ , слꙋ́хъ тво́й оу҆слы́шахъ и҆҆ оу҆боѧ́хсѧ , ꙗ҆́кѡ ѿ ю҆́га и҆з̾ горы̀ ст҃ы́ѧ , присѣ́нныѧ прише́лъ є҆сѝ хрⷭ҇тѐ .
 пѣ́снь , є҃ . і҆рмо́съ . Оу҆́тренюемъ оу҆́тренюю глꙋбокꙋ̀ , и҆ вмѣ́стѡ ми́ра , пѣ́снь принесе́мъ влⷣцѣ , и҆ хрⷭ҇та̀ оу҆́зримъ пра́ведное сл҃нце , всѣ́мъ жи́знь восїѧ́юща . Без̾чи́сленое твоѐ млрⷭ҇дїе , и҆́же а҆́довыми оу҆́зами , содержи́ми зрѧ́ще , къ свѣ́тꙋ и҆дѧ́хꙋ хрⷭ҇тѐ , весе́лыми нога́ми , па́схꙋ хва́лѧще вѣ́чнꙋю . Пристꙋ́пимъ свѣтоно́снїи , и҆сходѧ́щꙋ хрⷭ҇тꙋ̀ и҆́з̾ гроба ꙗ҆́кѡ женихꙋ̀ . и҆ спра́зднꙋемъ празднолюбе́зными чи́ньми , па́схꙋ бж҃їю спаси́тельнꙋю .
 боⷢ҇ . Просвѣща́етсѧ бжⷭ҇твеными зарѧ́ми , и҆ живоно́снымъ воста́нїемъ сн҃а твоегѡ̀ , бг҃омт҃и пречⷭ҇таѧ , и҆ ра́дости и҆сполнѧ́етсѧ , бл҃гочести́выхъ є҆ди́нственое торжество̀ . боⷢ҇ . Неразве́рзъ две́ри дѣ́вства въ воплоще́нїи , и҆ гро́бꙋ неразве́рзъ же печа́ти , хрⷭ҇тѐ воскр҃се , и҆ ра́дости и҆сполнѧ́етсѧ , бл҃гочести́выхъ є҆ди́нственое торжество̀ .
 и҆́нъ , і҆рмо́съ . Мглꙋ̀ дꙋшѝ моеѧ̀ . Твою̀ пе́рвꙋю ѻ҆де́ждꙋ ю҆́же ми и҆с̾тка̀ , оу҆вы̀ мнѣ̀ , сѣ́ѧтель грѣха̀ совлечѐ . ты́ же сп҃се мо́й ѡ҆бо́лксѧ в̾ мѧ̀ , соѡ҆дѣ́лъ мѧ є҆сѝ . Ты̀ ѕлонача́льнагѡ ѕмі́ѧ , ѻ҆рꙋ́жїемъ крⷭ҇та̀ твоегѡ̀ , низ̾ложи́лъ є҆сѝ . и҆ твои́мъ воста́нїемъ бл҃же , сокрꙋши́лъ є҆сѝ жа́ло сме́рти . Ли́ствїе смоко́вное сшѝ мнѣ̀ грѣ́хъ мо́й , оу҆вы̀ мнѣ̀ несохра́ньшꙋ сп҃се мо́й пречи́стꙋю за́повѣдь твою̀ , ѕмі́евымъ совѣ́томъ . Оу҆ѧзви́вшꙋюсѧ д́ш҃ꙋ мою̀ раз̾бо́йническими помышле́ньми мои́ми , пред̾ста́въ и҆́же ѿ мр҃і́и , ма́сло воз̾лїѧ́въ и҆сцѣлѝ хрⷭ҇тѐ . Оу҆ крⷭ҇та̀ пред̾стоѧ́щи пречⷭ҇таѧ бцⷣе , мт҃рьски в̾зыва́ше , ѡ҆ста́вилъ мѧ є҆сѝ є҆ди́нꙋ , ѽ сн҃е мо́й , и҆ бж҃е мо́й . Гдѣ́ти сме́рте жа́ло ; гдѣ́ти а҆́дѣ побѣ́да ; а҆да́мъ ны́нѣ вопїѧ́ше , сокрꙋши́лъ бо є҆сѝ воста́нїемъ , ѡ҆живи́вшагѡ ме́ртвыѧ . Мѷрѡно́сицы жены̀ гро́ба твоегѡ̀ дости́гше , ѡ҆живи́вшагѡ въ до́льнихъ ме́ртвыѧ . и҆ гла́съ слы́шахꙋ оу҆́бѡ гл҃ющь , воскрⷭ҇лъ є҆́сть хрⷭ҇то́съ . Бл҃гоѡбра́знаго всѝ почте́мъ досто́йнѡ , и҆́же тѣ́ло гдⷭ҇не ѿ́ древа снѧ́тъ , и҆ погребѐ вѣ́рнѡ . Бл҃гочести́выхъ мѷрѡно́сицъ па́мѧть соверша́емъ , и҆ всѣ́хъ оу҆чени́къ твои́хъ , во свѣ́тлѣмъ ти воста́нїи , воспѣва́емъ тѧ хрⷭ҇тѐ . сла́ва . Тебѐ бг҃а ѻ҆ц҃а , и҆ сы́на и҆ дх҃а , почита́ю трисоста́вна . и҆ є҆ди́но в̾ трѝ вѣ́рꙋю , сꙋщество́мъ є҆ди́нѣмъ . и҆ нн҃ѣ , боⷢ҇ . Тебѐ без̾сѣ́меннымъ ржⷭ҇тво́мъ ро́ждьшꙋю па́че є҆стества̀ , ѡ҆бно́вльшагѡ є҆стество̀ хрⷭ҇та̀ є҆ди́наго влⷣкꙋ , воспѣва́емъ вѣ́рнїи .
 катава́сїѧ : Мглꙋ̀ дш҃и моеѧ̀ сп҃се мо́й ѿгна́въ , свѣ́томъ заповѣде́й твои́хъ ѡ҆зари́ мѧ , є҆ди́не цр҃ю смире́нїѧ .
 пѣ́снь , ѕ҃ . і҆рмо́с̾ . Сни́де в̾ преиспо́днїѧ страны̀ землѝ , и҆ сокрꙋшѝ вереѝ вѣ́чныѧ преиспо́днїѧ свѧ́занныѧ хрⷭ҇тѐ , и҆ тридне́внѡ , ꙗ҆́кѡ ѿ ки́та і҆ѡ́на , воскр҃се ѿ́ гроба . Сохрани́въ цѣ́ла зна́менїѧ хрⷭ҇тѐ , воскр҃съ ѿ́ гроба , и҆́же ключа̀ дв҃ыѧ невреди́выи въ рожествѣ̀ свое́мъ , и҆ ѿве́рзлъ є҆сѝ на́мъ ра́йскїѧ две́ри . Сп҃се мо́й жи́во , а҆ не же́ртвеное заколе́нїе ꙗ҆́кѡ бг҃ъ , са́мъ себѐ во́лею приве́дъ ко ѻ҆ц҃ꙋ . совоскреси́ же всеро́дна а҆да́ма , воскр҃се ѿ́ гроба .
 боⷢ҇ . Возво́дитсѧ и҆́же дре́вле держи́мое въ сме́рти и҆ тлѣ́нїи , воплоще́нїемъ ѿ твоегѡ̀ пречⷭ҇тагѡ чре́ва , бцⷣе дв҃о , къ нетлѣ́нномꙋ и҆ прⷭ҇носꙋ́щномꙋ животꙋ̀ . боⷢ҇ . Сни́де в̾ ни́жнїѧ землѝ , и҆́же в̾ ложесна̀ твоѧ̀ чи́стаѧ соше́дыи , и҆ все́льсѧ и҆ вопло́щьсѧ па́че оу҆ма̀ , и҆ совозста́ви с̾собо́ю а҆да́ма , воскр҃съ ѿ́ гроба .
 и҆́нъ , і҆рмо́съ . Во глꙋбинѣ̀ грѣхо́внѣй . Ме́ртвъ є҆́сть а҆́дъ , и҆ лежи́тъ ѡ҆бна́жьсѧ , дерза́йте земноро́днїи , хрⷭ҇то́съ бо на́ древѣ ви́сѧ , низ̾ве́рже ѻ҆рꙋ́жїе на́нь , и҆ ме́ртвыхъ ꙗ҆́же и҆мѣ́ѧше , плѣни́лъ є҆́сть . Плѣни́сѧ а҆́дъ , дерза́йте земні́и . и҆ гро́бы ѿверзо́шасѧ , воста́ните ме́ртвїи , вопїе́тъ ва́мъ хрⷭ҇то́съ сꙋ́щимъ во а҆́дѣ , и҆́же всѣ́хъ прише́дъ и҆зба́вити ѿ сме́рти и҆ тлѝ . Ме́ртвыхъ и҆́хже воз̾мо́гъ пожретѝ и҆ногда̀ , ны́нѣ и҆стѧза́емь а҆́дѣ , ѿда́ждь ми вопїе́тъ тебѣ̀ живода́вецъ и҆ бг҃ъ , всѧ̀ прише́дыи и҆зба́вити ѿ несы́тыѧ твоеѧ̀ оу҆тро́бы . Плащани́цею тѧ̀ хрⷭ҇тѐ ѡ҆бви́въ і҆ѡ́сифъ бл҃гоѡ҆бра́зныи , во́ гробѣ положѝ . сми́рною же пома́завъ разоре́нꙋю цр҃ковь твоегѡ̀ тѣлесѐ , привалѝ ка́мень вели́кїи ко́ гробꙋ . Жены̀ мѷрѡно́сицы , что̀ спѣшитѐ про́чее , что́ же живо́мꙋ мѵ́ро приноша́ете . воскр҃се хрⷭ҇то́съ , ꙗ҆́коже пре́же речѐ , преста́ните ѿ сле́зъ , преше́дше на ра́дость . Гдⷭ҇ь воскр҃се плѣни́выи врага̀ , и҆ оу҆́зы расто́ргнꙋвъ , с̾ первозда́ннымъ а҆да́момъ возводѧ̀ всѣ́хъ и҆ воставлѧ́етъ , ꙗ҆́кѡ милосе́рдъ и҆ чл҃колю́бецъ . сла́ва . Трⷪ҇цꙋ въ є҆ди́нствѣ воспѣва́емъ вѣ́рнїи , съ сн҃омъ ѻ҆ц҃а сла́вѧще , и҆ дх҃а є҆диносꙋ́щна сн҃ꙋ , и҆ сꙋ́ща во ѻ҆ц҃ѣ , собез̾нача́льна и҆ присносꙋ́щна бг҃а . и҆ ны́нѣ , боⷢ҇ . Во́ чревѣ невоздѣ́ланнѡ зачала̀ є҆сѝ чⷭ҇таѧ нетлѣ́нїѧ гро́здъ , ꙗ҆́кѡ виногра́дъ , ѿ него́ же и҆стека́етъ на́мъ ꙗ҆́кѡ вино̀ без̾сме́ртїѧ стрꙋѧ̀ , вѣ́чныѧ жи́зни .
 катава́сїѧ : Во глꙋбинѣ̀ грѣхо́внѣй содержи́мь є҆́смь сп҃се , и҆҆ въ пꙋчи́нѣ жите́йстѣй ѡ҆бꙋрева́емъ . но ꙗ҆́коже проро́ка і҆ѡ́нꙋ , и҆з̾ глꙋбины́ мѧ ѿ стрⷭ҇те́й , возведѝ и҆҆ спаси́ мѧ .
 конда́къ . гла́съ , в҃ . Ра́доватисѧ мѷрѡно́сицамъ повелѣ́въ , пла́чь пра́бабы є҆́ввы оу҆ста́вилъ є҆сѝ , воскрⷭ҇нїемъ твои́мъ хрⷭ҇тѐ бж҃е . а҆пⷭ҇лѡмъ же свои́мъ проповѣ́дати повелѣ̀ , сп҃съ воскр҃се ѿ́ гроба . и҆́косъ . На́ гробъ тво́й сп҃се мѷрѡно́сицы и҆дꙋ́ще , к̾ себѣ̀ недоꙋмѣва́хꙋсѧ оу҆мо́мъ , и҆ вѣща́хꙋ , кто̀ на́мъ ка́мень ѿвали́тъ гро́бныи , и҆ возрѣ́вше ви́дѣша ꙗ҆́кѡ ка́мень ѿвале́нъ бѣ̀ , зра́кꙋ же а҆́нг҃ловꙋ со ѡ҆дѣѧ́нїемъ дивлѧ́хꙋсѧ , и҆ ѡ҆держи́ми бѧ́хꙋ тре́петомъ , и҆ бѣжа́ти помышлѧ́хꙋ . къ ни́мже ю҆́ноша возопѝ , что̀ рыда́ете вы̀ , є҆го́же и҆́щете , воскр҃се . прїиди́те и҆ ви́дите мѣ́сто , и҆дѣ́же лежа̀ тѣ́ло хрⷭ҇то́во , и҆ ско́рѡ ше́дше возвѣсти́те оу҆ченико́мъ , сп҃съ воскр҃се ѿ́ гроба .
 пѣ́снь , з҃ . і҆рмо́съ . Ѻ҆́троки ѿ пе́щи и҆зба́вивъ , бы́въ оу҆́бѡ чл҃къ , стра́ждетъ ꙗ҆́кѡ сме́ртенъ , и҆ стра́стїю ме́ртвеною въ нетлѣ́нїе ѡ҆блачи́тъ бл҃голѣ́пїе , є҆ди́нъ бл҃гослове́нъ ѻ҆ц҃е́мъ бг҃ъ и҆ препросла́вленъ . Жены̀ с̾ мѵ́ромъ бг҃омꙋ́дрыѧ , вослѣ́дъ тебѐ теча́хꙋ . є҆го́же ꙗ҆́кѡ ме́ртва , со слеза́ми и҆ска́хꙋ , поклони́шасѧ и҆ ра́дꙋющесѧ живо́мꙋ бг҃ꙋ , и҆ па́схꙋ та́йнꙋю , твои́мъ хрⷭ҇тѐ оу҆ченикѡ́мъ бл҃говѣсти́ша . Ꙗ҆́кѡ вои́стинꙋ сщ҃е́ннаѧ и҆ всепра́зднственнаѧ , сїѧ̀ спаси́тельнаѧ но́щь и҆ свѣтоза́рнаѧ , свѣтоно́снагѡ днѐ , воста́нїю сꙋ́щи проповѣ́дница , в̾ не́й же без̾лѣ́тныи свѣ́тъ , и҆́з̾гроба пло́тски всѣ́мъ восїѧ̀ . Сме́рти пра́зднꙋемъ оу҆мерщве́нїе , а҆́дово разрꙋше́нїе , и҆но́гѡ живота̀ вѣ́чнагѡ нача́ло , и҆ и҆гра́юще пое́мъ вино́внаго , є҆ди́нагѡ бл҃гослове́на ѻ҆ц҃е́мъ бг҃а и҆ препросла́влена .
 боⷢ҇ . Оу҆мертви́въ сн҃ъ тво́й сме́рть , дв҃о всенепоро́чнаѧ , всѣ́мъ вѣ́рнымъ пребыва́ющїи живо́тъ , во́ вѣки вѣкѡ́мъ дарова̀ , є҆ди́нъ бл҃гослове́нъ ѻ҆ц҃е́мъ бг҃ъ и҆ препросла́вленъ . боⷢ҇ . И҆́же всѣ́мъ црⷭ҇твꙋѧи созда́нїемъ , всели́сѧ во твою̀ бг҃ора́дованнаѧ оу҆тро́бꙋ , бы́въ чл҃къ , и҆ распѧ́тїе претерпѣ́въ и҆ сме́рть , воскр҃се бг҃олѣ́пнѡ , совозста́вивъ на́съ ꙗ҆́кѡ всеси́ленъ .
 и҆́нъ , і҆рмо́съ . Херꙋви́момъ подо́бѧщесѧ . Ты̀ ꙗ҆́кѡ чл҃колю́бецъ хотѧ́и всѣ́хъ спастѝ ѿ пре́лести и҆́хже созда̀ , и҆зво́ли пригвозди́тисѧ на крⷭ҇тѣ̀ . да погребе́ныи ѻ҆́бразъ страстьмѝ , сегѡ̀ пло́тїю свое́ю ѡ҆бнови́ши ꙗ҆́кѡ бг҃ъ . и҆ а҆́да низ̾ло́жь , совоскр҃си́ши оу҆ме́ршїѧ с̾ собо́ю . Ты̀ цр҃ковь тѣле́снꙋю воз̾дви́глъ є҆сѝ разоре́нꙋю тридне́внѡ и҆́з̾ гроба , ꙗ҆́коже воз̾вѣстѝ бл҃же , да вои́стинꙋ ска́жеши сла́вꙋ свою̀ , ю҆́же на́мъ и҆сточа́еши вѣ́рꙋющимъ . и҆ оу҆́зы раз̾рѣ́шь и҆́ми же держа́ше дре́вле а҆́дъ свѧ́заныхъ . На́ крⷭ҇тъ воз̾выша́емь , всѧ̀ призва̀ к̾ себѣ̀ ꙗ҆зы́ки , ꙗ҆́коже пред̾возвѣстѝ бл҃же . ꙗ҆́кѡ вои́стинꙋ спастѝ прише́лъ є҆сѝ сїѧ̀ всѧ̀ за млрⷭ҇дїе своѐ . тѣ́мже и҆ разбо́йникꙋ ра́йскїѧ две́ри пре́жде ѿве́рзлъ є҆сѝ сп҃се . ѽ і҆ꙋде́йское безꙋ́мїе , ѽ враждо̀ без̾зако́нныхъ , что̀ невѣ́рно ви́дѣвше невѣ́ровасте хрⷭ҇тꙋ̀ , ꙗ҆́кѡ немощны́ѧ не сло́вомъ ли воздви́же , и҆лѝ ꙗ҆́кѡ ве́сь ми́ръ то́й не спасе́ ли . да оу҆вѣрѧ́ютъ ва́съ понѐ во́ини , и҆ воскре́сшїи мертвецы̀ . Оу҆мертви́вшїисѧ стра́жїе да повѣ́дѧтъ оу҆́бѡ ка́кѡ оу҆кра́денъ бы́сть , є҆го́же неви́дѣша неразꙋ́мнїи всегда̀ . а҆́ще бо воскре́сша неви́дѣша ниразꙋмѣ́ша , ка́кѡ оу҆кра́дена сегѡ̀ разꙋмѣ́ти и҆мѣ́ша когда̀ ; да оу҆вѣ́ритъ ва́съ понѐ ка́мень се́й , и҆ погреба́льнаѧ хрⷭ҇то́ва . Что̀ ꙗ҆́кѡ ме́ртва блюде́те ; что̀ печа́ти на ка́мени положи́сте і҆ꙋде́е , и҆ со́ страхомъ стрего́сте ѿ кра́денїѧ ; сѐ вои́стинꙋ гро́бъ запечатлѣ́ненъ є҆́сть , ка́кѡ оу҆́бѡ воскр҃се , а҆́ще небы̀ бг҃ъ бы́лъ хрⷭ҇то́съ ; да оу҆вѣ́рѧтъ ва́съ воскрⷭ҇шїи , и҆́же ви́дѣни бы́вше мно́гими . сла́ва . Со ѻ҆ц҃е́мъ просла́вимъ сн҃а и҆ дх҃а ст҃а́гѡ , вопїю́ще непреста́ннымъ гла́сомъ , трⷪ҇це ꙗ҆́же во є҆ди́номъ сꙋществѣ̀ поми́лꙋй и҆ спасѝ на́съ , ꙗ҆́кѡ въ трїе́хъ ли́цѣхъ є҆ди́нице , оу҆ще́дри на́съ препросла́вленаѧ во всѧ̀ вѣ́ки . и҆ ны́нѣ , боⷢ҇ . Во оу҆тро́бѣ свое́й пречⷭ҇таѧ ка́кѡ вмѣсти́ла є҆сѝ младе́нца , є҆го́же трепе́щꙋтъ си́лы а҆́нг҃льскїѧ ꙗ҆́кѡ бг҃а . но и҆́же ꙗ҆́коже вѣ́сть всели́сѧ в̾ тѧ̀ , спастѝ хотѧ̀ и҆́же ѿ а҆да́ма земноро́дныѧ , и҆ да разрѣши́тъ и҆ а҆да́ма ѿ клѧ́твы ѻ҆́ноѧ и҆́же ѿ снѣ́ди го́рькїѧ .
 катава́сїѧ : Херꙋви́момъ подо́бѧщесѧ ѻ҆́троцы , в̾ пещѝ ликовствова́хꙋ вопїю́ще , бл҃гослове́нъ є҆сѝ бж҃е , ꙗ҆́кѡ и҆́стинною и҆҆ сꙋдо́мъ наве́лъ є҆сѝ сїѧ̀ всѧ̀ , грѣ́хъ ра́ди на́шихъ , препѣ́тыи и҆҆ препросла́вленныи во́ вѣки всѧ̀ .
 пѣ́снь , и҃ . і҆рмо́съ . Се́й оу҆́бѡ нарече́нныи ст҃ы́и дн҃ь , є҆ди́нъ сꙋбо́тамъ цр҃ь и҆ гдⷭ҇ь , пра́здникъ пра́здникомъ и҆ торжество̀ є҆́сть торжество́мъ , во́ньже бл҃гослови́мъ хрⷭ҇та̀ во́ вѣки . Прїиди́те но́ваго виногра́да ча́да , бжⷭ҇твенагѡ весе́лїѧ , в̾ наро́читомъ днѝ воскрⷭ҇нїѧ , црⷭ҇твїѧ хрⷭ҇то́ва прїѡбщи́мсѧ , пою́ще є҆гѡ̀ ꙗ҆́кѡ бг҃а во́ вѣки . Возведѝ ѻ҆́крестъ ѻ҆́чи твоѝ сїѡ́не и҆ ви́ждь , се́бо прїидо́ша къ тебѣ̀ , ꙗ҆́кѡ бг҃освѣ́тлаѧ свѣти́ла , ѿ за́пада и҆ сѣ́вера и҆ мо́рѧ , и҆ восто́ка ча́да твоѧ̀ , в̾ тебѣ̀ бл҃гословѧ́ще хрⷭ҇та̀ во́ вѣки . трⷪ҇ченъ . Ѻ҆́ч҃е вседержи́телю и҆ сло́ве и҆ дꙋ́ше , тре́ми соединѧ́емое въ соста́вѣхъ є҆стество̀ , пресꙋ́щественыи и҆ пребжⷭ҇твеныи , в̾ тѧ̀ крⷭ҇ти́хомсѧ и҆ тѧ̀ бл҃гослови́мъ во всѧ̀ вѣ́ки .
 боⷢ҇ . Прїи́де тобо́ю въ ми́ръ гдⷭ҇ь , дв҃о бцⷣе , и҆ оу҆тро́бꙋ а҆́довꙋ расто́ргъ , и҆ ме́ртвымъ на́мъ воскрⷭ҇нїе дарова̀ . є҆го́же бл҃гословѧ́тъ всѧ́ческаѧ во́ вѣки . боⷢ҇ . Ви́дѣла є҆сѝ и҆з̾ ме́ртвыхъ воста́вша дв҃о , є҆го́же пло́тїю неи҆зрече́ннѡ родила̀ є҆сѝ сло́ва , и҆ ра́дости дꙋ́ши и҆спо́лнила є҆сѝ . є҆го́же сни́тїе пѣсносло́вѧще во́ вѣки .
 и҆́нъ , і҆рмо́съ . Въ кꙋпинѣ̀ мѡѷсе́ю . Со́лнечныѧ лꙋчѝ сокрыва́хꙋсѧ стра́хомъ , хрⷭ҇то́выхъ ра́ди стрⷭ҇те́й , и҆ востава́хꙋ ме́ртвїи , и҆ го́ры колеба́хꙋсѧ , и҆ трѧса́шесѧ землѧ̀ , и҆ а҆́дъ ѡ҆бнажа́шесѧ . Мѡѷсе́й проѡбразꙋ́ѧ крⷭ҇та̀ зна́менїе , на горѣ̀ рꙋ́цѣ воз̾дви́же и҆ногда̀ , побѣжда́ѧ сп҃се мо́й чꙋ́вственаго а҆мали́ка , ѻ҆́бразомъ крⷭ҇та̀ твоегѡ̀ . Кто̀ и҆зсꙋши́выи смоко́вницꙋ ; кто́же сꙋхꙋ́ю и҆сцѣли́выи рꙋ́кꙋ ; кто̀ насы́ти и҆ногда̀ мно́жество въ пꙋсты́ни ; а҆́ще не хрⷭ҇то́съ бг҃ъ , и҆́же ме́ртвыѧ воз̾дви́гїи . И҆́же въ пещѝ и҆ногда̀ требл҃же́ннїи ѻ҆́троцы воз̾двиза́юще рꙋ́цѣ , проѡбража́хꙋ бл҃же пречⷭ҇тыи крⷭ҇тъ тво́й , и҆́мже низложѝ хрⷭ҇тѐ вра́жїю си́лꙋ . Что́же гро́бъ тво́й мни́тсѧ гро́бнаѧ носѧ̀ , и҆ понѧ́вицꙋ и҆мѣ́ѧ ; что́же противлѧ́етесѧ про́чее ; нельсти́тесѧ і҆ꙋде́и , вои́стинꙋ воскр҃се хрⷭ҇то́съ , и҆ живе́тъ во́ вѣки . ѽ і҆ꙋде́е вразѝ , а҆́ще вы̀ невѣ́рꙋете , ва́ши во́ины вопроси́те , что̀ пострада́ша ѻ҆нѝ ; кто̀ ѿвали́выи рꙋка́ма ка́мень ѿ́ гроба ; Кто̀ просвѣти́выи слѣпца̀ , и҆ прокаже́ныѧ ѻ҆чи́щь , и҆ хро́мыѧ и҆спра́вивъ , и҆ ходи́выи по́ морю немо́кренѡ ꙗ҆́кѡ по́ сꙋхꙋ ; то́кмѡ хрⷭ҇то́съ бг҃ъ , и҆́же ме́ртвыѧ воз̾дви́гнꙋвыи . Кто̀ кровоточи́вꙋю и҆ногда̀ прикоснове́нїемъ кра́ѧ ри́зы и҆сцѣли́выи сло́вомъ ; кто̀ кнѧ́зева сы́на и҆сцѣли́выи ѿ недꙋ́га ; ра́звѣ хрⷭ҇то́съ бг҃ъ , и҆́же ме́ртвыѧ воз̾дви́гнꙋвыи . Кто̀ воз̾дви́гнꙋвыи ме́ртва четверодне́вна и҆́з̾ гроба , и҆ вдови́ча сы́на ; кто̀ стѧ́гнꙋвыи ꙗ҆́кѡ бг҃ъ раз̾сла́блена на ѻ҆дрѣ̀ ; а҆́ще не хрⷭ҇то́съ бг҃ъ , и҆́же ме́ртвыѧ воз̾дви́гнꙋвыи . Вои́стинꙋ воскр҃се хрⷭ҇то́съ , и҆ плѣне́нъ бы́сть а҆́дъ , оу҆мертви́сѧ ѕмі́й , и҆зба́висѧ а҆да́мъ , и҆ сотро́шасѧ до́льнїи . что̀ невѣ́рꙋете про́чее , вразѝ и҆ престꙋ́пницы . Вопїе́тъ ка́мень са́мыи , и҆ печа́ти зовꙋ́тъ , ꙗ҆́же вы̀ поло́жьше , поста́висте стра́жꙋ хранѧ́щꙋ гро́бъ . но вои́стинꙋ воскр҃се хрⷭ҇то́съ , и҆ живе́тъ во́ вѣки . блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Со ѻ҆ц҃е́мъ сн҃а и҆ ст҃а́гѡ дх҃а , ст҃ꙋ́ю трⷪ҇цꙋ въ бжⷭ҇твѣ̀ є҆ди́номъ просла́вимъ , вопїю́ще , ст҃ъ , ст҃ъ , ст҃ъ є҆сѝ во́ вѣки . и҆ ны́нѣ , боⷢ҇ . Во оу҆тро́бѣ свое́й чи́стаѧ , при́снѡ живо́тныи хлѣ́бъ , смѣ́шеныи несмѣ́снѡ , смѣше́нїемъ на́шимъ , родила̀ є҆сѝ непрело́жнѡ , є҆ди́ногѡ сн҃а и҆ бг҃а водвою̀ сꙋществꙋ̀ .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Въ кꙋпинѣ̀ мѡѷсе́ю дв҃ческое чꙋ́до , на сина́йстѣй горѣ̀ проѡбра́жьшаго дре́вле , по́йте блгⷭ҇ви́те и҆҆ превозноси́те є҆гѡ̀ во́ вѣки [покло́н̾] . честнѣ́йшꙋю непое́мъ .
 пѣ́снь , ѳ҃ . і҆рмо́съ . Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ . ликꙋ́й нн҃ѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ . ѽ бжⷭ҇твенагѡ , ѽ любе́знагѡ , ѽ сла́дкагѡ ти гла́са , с̾ на́ми оу҆́бѡ нело́жнѡ ѡ҆бѣща́лсѧ є҆сѝ бы́ти , до сконча́нїѧ вѣ́ка хрⷭ҇тѐ , є҆го́же вѣ́рнїи держа́вꙋ и҆ наде́ждꙋ и҆мꙋ́ще ра́дꙋемсѧ . ѽ па́сха вели́ка , и҆ сщ҃е́ннаѧ хрⷭ҇тѐ . ѽ мꙋ́дросте сло́во бж҃їе и҆ си́ло , подава́й на́мъ и҆́стѣе тебѐ причаща́тисѧ , въ невече́рнѣмъ днѝ црⷭ҇твїѧ твоегѡ̀ .
 боⷢ҇ . Согла́снѡ дв҃о тебѐ бл҃жи́мъ вѣ́рнїи , ра́дꙋисѧ две́ри гдⷭ҇нѧ , ра́дꙋисѧ гра́де ѡ҆дш҃евле́ныи , ра́дꙋисѧ є҆ѧ́же ра́ди на́мъ ны́нѣ возсїѧ̀ свѣ́тъ , и҆́же и҆з̾ тебѐ просїѧ́въ неи҆зрече́ннѡ , дв҃о мт҃и бг҃оневѣ́сто . боⷢ҇ . Весели́сѧ и҆ ра́дꙋисѧ бжⷭ҇твенаѧ две́ри свѣ́та , и҆́бѡ в̾ си́лѣ і҆с҃ъ ѿ́ гроба восїѧ̀ , просїѧ́въ сл҃нца свѣтлѣ́йши , и҆ вѣ́рныѧ всѧ̀ ѡ҆зари́въ , бг҃ора́дованнаѧ влⷣчце .
 и҆́нъ , і҆рмо́съ . И҆́же па́че є҆стества̀ . И҆́же на крⷭ҇тѣ̀ разбо́йника поз̾на́вша тѧ бг҃а , наслѣ́дника содѣ́ла мы́сленомꙋ раю̀ , помѧнѝ и҆ менѐ вопїю́ща всеси́льне сп҃се . Ѻ҆цта̀ и҆ же́лчи сп҃се , напое́нъ бы́сть на́съ ра́ди , и҆́же да́выи на́мъ тѣ́ло и҆ честнꙋ́ю кро́вь , в̾ снѣ́дь же и҆ питїѐ вѣ́чныѧ жи́зни . Заꙋше́нъ бы́сть на́съ ра́ди , и҆ ѡ҆плева́нъ бы́сть і҆с҃е ѿ без̾зако́нникъ , и҆́же скрижа́ли зако́на начерта́выи въ сина́и , оу҆го́дникꙋ мѡѷсе́ю . Въ животво́рнаѧ ре́бра копїе́мъ прободе́нъ бы́въ хрⷭ҇тѐ , и҆сточи́лъ є҆сѝ ми́рꙋ спасе́нїѧ пото́ки , честнꙋ́ю свою̀ кро́вь и҆ во́дꙋ бла́же . Бл҃гоѡбра́зныи совѣ́тникъ і҆ѡ́сифъ , да пое́тсѧ съ мѷрѡно́сицами , и҆ бжⷭ҇твеными оу҆ченикѝ , ꙗ҆́кѡ проповѣ́дникъ сы́и и҆ сі́и , воста́нїѧ хрⷭ҇то́ва . Вмѣни́лсѧ є҆сѝ въ ме́ртвыхъ , ѡ҆живле́и ме́ртвыѧ . и҆ во́ гробѣ положи́сѧ , и҆стощи́выи гро́бы . плѣни́лъ є҆сѝ а҆́да , воскр҃си́въ а҆да́ма . Воскрⷭ҇лъ є҆сѝ і҆с҃е , свѧ́занъ бы́сть вра́гъ , и҆ плѣни́сѧ а҆́дъ . и҆спраздни́шасѧ гро́бы , воста́ша до́льнїи , покланѧ́ющетисѧ хрⷭ҇тѐ . Кто̀ оу҆кра́дыи ме́ртваго па́че же и҆ на́га ; без̾зако́ннїи нельсти́тесѧ , хрⷭ҇то́съ бо воскр҃се , и҆ разрꙋши́шасѧ а҆́довы оу҆́зы и҆ вереѝ . 
 ѡ́сифа чꙋ́днаго да восхва́лимъ вѣ́рнїи , кꙋ́пнѡ съ никоди́момъ , и҆ мѷрѡно́сицами вѣ́рными вопїю́щими , гдⷭ҇ь воскр҃се вои́стинꙋ . Сла́ва тебѣ̀ хрⷭ҇тѐ сп҃се , и҆сточи́выи жи́знь , и҆ свѣ́тъ восїѧ́выи , сꙋ́щимъ во тмѣ̀ невѣ́дѣнїѧ , и҆ всю̀ зе́млю просвѣтѝ воста́нїемъ сѝ . сла́ва . Без̾нача́ленъ є҆сѝ ѻ҆́ч҃е , несо́зданъ є҆сѝ сн҃е , и҆ сопресто́ленъ д́ш҃е , и҆ трѝ сїѧ̀ є҆ди́но є҆стество́мъ , трѝ оу҆́бѡ ли́ца , є҆ди́нъ же бг҃ъ и҆́стиненъ . и҆ ны́нѣ , боⷢ҇ . Ра́дꙋисѧ две́ре бж҃їѧ . ра́дꙋисѧ лѣ́ствице мы́сленаѧ , ра́дꙋисѧ ле́гкїи ѻ҆́блаче , ра́дꙋисѧ горо̀ ст҃а́ѧ , ра́дꙋисѧ бцⷣе спасе́нїе вѣ́рнымъ .
 катава́сїѧ : И҆́же па́че є҆стества̀ пло́тїю заче́ншꙋю во́ чревѣ , ѿ ѻ҆ц҃а пре́жде вѣ́къ воз̾сїѧ́вшаго сло́ва , въ пѣ́снехъ немо́лчныхъ велича́емъ вѣ́рнїи .
 задосто́йникъ : Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ , ликꙋ́й ны́нѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ [покло́н̾ до землѝ] . та́же , ст҃ъ гдⷭ҇ь бг҃ъ на́шъ , на́ гласъ , в҃ . свѣти́ленъ , па́сцѣ . Пло́тїю оу҆снꙋ́въ ꙗ҆́кѡ ме́ртвъ , цр҃ь и҆ гдⷭ҇ь , тридне́вно воскр҃се , и҆ а҆да́ма воздви́гъ и҆з̾ тлѝ , и҆ оу҆праздни́въ сме́рть . па́сха нетлѣ́нїѧ , ми́рꙋ спасе́нїе .
 дрꙋгі́и , мѷрѡно́сицамъ . Жены̀ оу҆слы́шите гла́съ ра́дованїѧ , мꙋчи́телѧ а҆́да попра́въ , ѿ тлѝ ми́ра воз̾дви́гъ , тецы́те , дрꙋго́мъ рцы́те мои́мъ бл҃говѣ́стникѡмъ , хощꙋ́ бо созда́нїе своѐ ра́достїю ѻ҆́ною ѡ҆зари́ти , ѿ ню́дꙋ же прїи́де печа́ль . сла́ва , и҆ ны́нѣ , то́йже .
 На хвали́тѣхъ , стихѣ́ры , воскрⷭ҇ны . гла́съ , в҃ . запѣ́въ : хвали́те бг҃а во ст҃ы́хъ є҆гѡ̀ . Всѧ́ко дыха́нїе и҆ всѧ̀ тва́рь , тебѐ сла́витъ гдⷭ҇и , ꙗ҆́кѡ крⷭ҇то́мъ сме́рть оу҆праздни́лъ є҆сѝ . да пока́жеши лю́демъ , є҆́же и҆з̾ ме́ртвыхъ твоѐ воскрⷭ҇нїе . ꙗ҆́кѡ є҆ди́нъ чл҃колю́бецъ .
 хвали́те є҆гѡ̀ во оу҆тверже́нїи си́лъ є҆гѡ̀ . Да рекꙋ́тъ і҆ꙋде́е , ка́кѡ во́ини погꙋби́ша стрегꙋ́щїи цр҃ѧ ; почто́ бо ка́мень несохранѝ , ка́менѧ жи́зни ; и҆лѝ погребе́наго дадѧ́тъ ; и҆лѝ воскрⷭ҇шемꙋ да покло́нѧтсѧ , гл҃юще съ на́ми , сла́ва мно́жествꙋ щедро́тъ твои́хъ , сп҃се на́шъ сла́ва тебѣ̀ .
 хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ попремно́гомꙋ вели́чествїю є҆гѡ̀ . Ра́дꙋйтесѧ лю́дїе и҆ весели́тесѧ , а҆́нг҃лъ бо сѣдѧ́и на ка́мени гро́бнѣмъ , то́й на́мъ бл҃говѣстѝ ре́къ , хрⷭ҇то́съ воскр҃се и҆з̾ ме́ртвыхъ , сп҃съ ми́рꙋ , и҆ и҆спо́лни всѧ́ческаѧ бл҃гоꙋха́нїѧ . ра́дꙋйтесѧ лю́дїе и҆ весели́тесѧ .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . А҆́нг҃лъ оу҆́бѡ є҆́же ра́дꙋисѧ , пре́же зача́тїѧ твоегѡ̀ гдⷭ҇и , бл҃года́тнѣй принесѐ . а҆́нг҃лъ же в̾ твоѐ воскрⷭ҇нїе , сла́внагѡ гро́ба твоегѡ̀ ка́мень ѿвалѝ . ѻ҆́въ оу҆́бѡ в̾ печа́ли мѣ́сто весе́лїѧ ѻ҆́бразы возвѣща́ѧ . се́й же в̾ сме́рти мѣ́сто , влⷣкꙋ жизнода́вца проповѣ́да на́мъ . тѣ́мже вопїе́мъ ти , бл҃года́телю всѣ́хъ гдⷭ҇и сла́ва тебѣ̀ .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Возлїѧ́ша мѵ́ро со слеза́ми , на́ гробъ тво́й жены̀ , и҆ и҆спо́лнишасѧ ра́дости оу҆ста̀ и҆́хъ , внегда̀ гл҃ати и҆́мъ воскр҃се гдⷭ҇ь .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Да похва́лѧтъ ꙗ҆зы́цы и҆ лю́дїе , хрⷭ҇та̀ бг҃а на́шегѡ , и҆́же во́лею на́съ ра́ди распѧ́тїе претерпѣ́вша , и҆ во а҆́дѣ тридне́вновавша . и҆ да покло́нѧтсѧ є҆гѡ̀ тридне́вномꙋ воскрⷭ҇нїю , и҆́м̾же просвѣти́шасѧ всегѡ̀ ми́ра концы̀ .
 сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ ,꙳ незабꙋ́ди ни́щихъ свои́хъ до конца̀ . Распѧ́тсѧ и҆ погребе́сѧ хрⷭ҇тѐ , ꙗ҆́коже и҆зво́ли . плѣни́лъ є҆сѝ сме́рть , и҆ воскр҃се во сла́вѣ ꙗ҆́кѡ бг҃ъ и҆ влⷣка , да́рꙋѧ ми́рови жи́знь вѣ́чнꙋю , и҆ ве́лїю млⷭ҇ть .
 сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ ,꙳ повѣ́мъ всѧ̀ чꙋдеса̀ твоѧ̀ . Ѽ вои́стинꙋ без̾зако́нїи , запечатлѣ́вше ка́мень , бо́льшихъ чꙋде́съ на́съ сподо́бисте . и҆́мꙋтъ ра́зꙋмъ стра́жїе . дне́сь про́йде и҆́з̾ гроба и҆ гл҃ахꙋ , рцы́те ꙗ҆́кѡ на́мъ спѧ́щимъ , прїидо́ша оу҆ченицы̀ є҆гѡ̀ и҆ оу҆кра́доша и҆̀ . кто̀ кра́детъ мертвеца̀ , па́че же на́га ; то́й воскр҃се самовла́стно ꙗ҆́кѡ бг҃ъ , ѡ҆ста́вль во́ гробѣ погреба́тельнаѧ своѧ̀ . прїидѣ́те и҆ ви́дите і҆ꙋде́е , ка́кѡ неразрꙋшѝ печа́ти , и҆́же сме́рть попра́въ , и҆ ро́дꙋ чл҃ческомꙋ без̾коне́чнꙋю жи́знь дарова̀ , и҆ ве́лїю млⷭ҇ть .
 сла́ва . гла́съ , в҃ . Съ ми́ромъ прише́дшимъ , є҆́же съ мр҃і́ею жена́мъ , и҆ недомышлѧ́ющимсѧ , ка́кѡ бы и҆́мъ оу҆лꙋчи́ти хотѣ́нїе . ꙗ҆ви́сѧ ка́мень ѿвале́нъ , и҆ бжⷭ҇твеныи ю҆́ноша , разстила́ѧ мѧте́жь и҆́хъ дꙋ́шъ , воста́ бо речѐ і҆с҃ъ гдⷭ҇ь . тѣ́мъ проповѣ́дите проповѣ́дникомъ є҆гѡ̀ оу҆ченико́мъ , в̾ галиле́ю тещѝ , и҆ ви́дѣти є҆гѡ̀ воскре́сша и҆з̾ ме́ртвыхъ , ꙗ҆́кѡ жизнода́вца и҆ гдⷭ҇а . и҆ ны́нѣ . гла́съ , то́йже . Пребл҃гослове́на є҆сѝ бцⷣе дв҃о , вопло́щшимбосѧ и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва потреби́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , бл҃гослове́нъ бг҃ъ на́шъ , и҆зво́ливыи та́кѡ . Сла́восло́вїе вели́кое . та́же , тропа́рь . Воскре́съ и҆́з̾ гроба и҆ оу҆́зы растерза́въ , разрꙋши́лъ є҆сѝ гдⷭ҇и сме́рти ѡ҆сꙋже́нїе , и҆ всѧ̀ ѿ сѣ́ти непрїѧ́зненыѧ и҆зба́вль . ꙗ҆вѝ себѐ а҆пⷭ҇лѡмъ свои́мъ , и҆ посла́въ и҆́хъ на́ проповѣдь , и҆ тѣ́ми ми́ръ сво́й по́далъ є҆сѝ вселе́ннѣй , є҆ди́не многомлⷭ҇тиве .
 посе́мъ , є҆ктенїѝ . и҆ ѿпꙋ́стъ .
 чте́цъ , гл҃етъ : а҆ми́нь , сла́ва , и҆ ны́нѣ . гла́съ , г҃ . Магдалы́ни мр҃їи , сп҃сово бл҃говѣствꙋ́ющи є҆́же и҆з̾ ме́ртвыхъ воскрⷭ҇нїе и҆ ꙗ҆вле́нїе , невѣ́рꙋющїи оу҆ченицы̀ , поноси́ми бы́ша ѡ҆ жестосе́рдїихъ . но зна́менїи напо́лнившесѧ и҆ чꙋде́съ , къ проповѣ́данїю посыла́ютсѧ . и҆ ты̀ оу҆́бѡ гдⷭ҇и , къ нача́льномꙋ свѣ́тꙋ вознесе́сѧ ѻ҆ц҃ꙋ , ѻ҆ни́ же проповѣ́даша всю́дꙋ сло́во , чꙋдесы̀ вѣ́рꙋеми . и҆ тѣ́мъ просвѣти́вшесѧ и҆́хъ ра́ди , сла́вимъ твоѐ є҆́же и҆з̾ ме́ртвыхъ воскрⷭ҇нїе , чл҃колю́бче гдⷭ҇и .
 та́же , ча́съ , а҃ . ѱалмы̀ , ѻ҆бы́чны .
 На а҃ мъ часѣ̀ , тропарѝ : Є҆гда̀ сни́де . сла́ва . Бл҃гоѡбра́зныи і҆ѡ́сифъ . конда́к̾ : Ра́доватисѧ мѷрѡно́сицамъ . и҆ коне́чныи ѿпꙋ́стъ .
 На г҃ мъ часѣ̀ , тропарѝ : Є҆гда̀ сни́де к̾ сме́рти . сла́ва . Мѷрѡно́сицамъ жена́мъ .
 конда́къ : Ра́доватисѧ мѷрѡно́сицамъ .
 На ѕ҃ мъ часѣ̀ , тропарѝ : Є҆гда̀ сни́де к̾ сме́рти . сла́ва . Бл҃гоѡбра́зныи і҆ѡ́сифъ .
 конда́къ : Ра́доватисѧ мѷрѡно́сицамъ .
 На ѳ҃ мъ часѣ̀ , тропарѝ : Є҆гда̀ сни́де к̾ сме́рти . сла́ва . Мѷрѡно́сицамъ жена́мъ .
 конда́къ : Ра́доватисѧ мѷрѡно́сицамъ .
 На литꙋргі́и , бл҃же́нна , гла́сꙋ , на́ ѕ҃ .
 Во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ , ꙗ҆́кѡ тѣ́хъ є҆́сть црⷭ҇тво нбⷭ҇ное . бл҃же́ни пла́чꙋщїи , ꙗ҆́кѡ ті́и оу҆тѣ́шатсѧ . бл҃же́ни кро́тцыи , ꙗ҆́кѡ ті́и наслѣ́дѧтъ зе́млю .
 пое́мъ : Гла́съ ти прино́симъ разбо́йничь , и҆ мо́лимсѧ , помѧнѝ на́съ гдⷭ҇и во црⷭ҇твїи свое́мъ .
 Гла́съ , в҃ . бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Крⷭ҇тъ тво́й приво́димъ , в̾ проще́нїе согрѣше́нїемъ , є҆го́же на́съ ра́ди прїѧ́тъ чл҃колю́бче .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Сме́ртїю твое́ю гдⷭ҇и оу҆мертви́лъ є҆сѝ сме́рть , свои́мъ же воскрⷭ҇нїемъ сп҃се мо́й , ми́ръ просвѣти́лъ є҆сѝ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Поклонѧ́емсѧ твоемꙋ̀ влⷣко погребе́нїю и҆ воста́нїю [покло́н̾] , и҆́мъ же ѿ тлѣ́нїѧ и҆зба́вилъ є҆сѝ ми́ръ чл҃колю́бче .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Мѷрѡно́сицы срѣ́тъ воскр҃съ ѿ́ гроба и҆ ре́къ , возвѣсти́ти твои́мъ оу҆ченикѡ́мъ , воста́нїе твоѐ . Ꙗ҆́коже ѿ́ гроба воскр҃си́въ а҆да́ма пребл҃гі́и , си́це ꙗ҆́кѡ бг҃ъ дре́вомъ ми́ръ спа́слъ є҆сѝ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ѻ҆ц҃а просла́вимъ , сн҃ꙋ поклони́мсѧ [покло́н̾] , и҆ дх҃а ст҃а́гѡ всѝ вѣ́рнїи воспое́мъ .
 и҆ ѿ кано́на , пѣ́снь ѕ҃ , на д҃ . Гла́съ , то́йже . бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Плащани́цею тѧ̀ хрⷭ҇тѐ ѡ҆бви́въ і҆ѡ́сифъ бл҃гоѡ҆бра́зныи , во́ гробѣ положѝ . сми́рною же пома́завъ разоре́нꙋю цр҃ковь твоегѡ̀ тѣлесѐ , привалѝ ка́мень вели́кїи ко́ гробꙋ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Жены̀ мѷрѡно́сицы , что̀ спѣшитѐ про́чее , что́ же живо́мꙋ мѵ́ро приноша́ете . воскр҃се хрⷭ҇то́съ , ꙗ҆́коже пре́же речѐ , преста́ните ѿ сле́зъ , преше́дше на ра́дость . сла́ва . Трⷪ҇цꙋ въ є҆ди́нствѣ воспѣва́емъ вѣ́рнїи , съ сн҃омъ ѻ҆ц҃а сла́вѧще , и҆ дх҃а є҆диносꙋ́щна сн҃ꙋ , и҆ сꙋ́ща во ѻ҆ц҃ѣ , собез̾нача́льна и҆ присносꙋ́щна бг҃а . и҆ ны́нѣ . Во́ чревѣ невоздѣ́ланнѡ зачала̀ є҆сѝ чⷭ҇таѧ нетлѣ́нїѧ гро́здъ , ꙗ҆́кѡ виногра́дъ , ѿ него́ же и҆стека́етъ на́мъ ꙗ҆́кѡ вино̀ без̾сме́ртїѧ стрꙋѧ̀ , вѣ́чныѧ жи́зни .
 Повхо́дѣ , тропарѝ : Є҆гда̀ сни́де къ сме́рти . Бл҃гоѡбра́зныи і҆ѡ́сифъ . Мѷрѡно́сицамъ жена́мъ . сла́ва , конда́къ : Ра́доватисѧ мѷрѡно́сицамъ . и҆ ны́нѣ , конда́къ , па́сцѣ . проки́менъ , ѱало́мъ дв҃довъ . спасѝ гдⷭ҇и лю́ди своѧ̀ , и҆ бл҃гословѝ достоѧ́нїе своѐ . сти́хъ : къ тебѣ̀ гдⷭ҇и воз̾зовꙋ̀ , бж҃е мо́й непремолчѝ ѿ менѐ . а҆пⷭ҇лъ , въ дѣѧ́нїихъ . заⷱ҇ , ѕ҃і . а҆ллилꙋ́їѧ . бл҃говоли́лъ є҆сѝ гдⷭ҇и зе́млю твою̀ , возврати́лъ є҆сѝ плѣ́нъ і҆а́кѡвль . сти́хъ : млⷭ҇ть и҆ и҆́стина срѣто́стѣсѧ , пра́вда и҆ ми́ръ ѡ҆блобыза́стасѧ . є҆ѵⷢ҇а́лїе , ѿ ма́рка . заⷱ҇ , ѯ҃ѳ . прича́стенъ , тѣ́ло хрⷭ҇то́во . дрꙋгі́и , хвали́те гдⷭ҇а с̾ небе́съ .
 
 Въ тꙋ́же , недѣ́лю , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , в҃ . поⷣ . є҆гда̀ ѿ́ древа . Ꙗ҆ви́сѧ свѣ́тъ непристꙋ́пныи на́мъ , сїѧ́ѧ и҆́з̾ гроба краснѡ̀ хрⷭ҇то́съ гдⷭ҇ь . а҆́дъ плѣни́сѧ , и҆ дїа́волъ оу҆праздни́сѧ . ра́дꙋютсѧ мирсті́и концы̀ , ликоствꙋ́етъ тва́рь . воспѣва́етъ пра́зднꙋющи цр҃кви хрⷭ҇то́ва , па́мѧть і҆ѡ́сифа премꙋ́драгѡ , и҆ мѷрѡно́сицъ с̾ни́мъ же́нъ , почита́етъ торжество̀ . Ꙗ҆ви́сѧ торжество̀ на́мъ бг҃олѣ́пныхъ мѷрѡно́сицъ , и҆ і҆ѡ́сифа премꙋ́драгѡ , ꙗ҆́коже дрꙋгі́и ра́й и҆сто́чникъ подаѧ̀ жи́зни , бл҃года́тныѧ во́ды и҆сточа́ющь ми́рꙋ , и҆ напаѧ́ющь воста́нїѧ хрⷭ҇то́ва стрꙋѧ́ми на землѝ , собо́ры вѣ́рныхъ пра́зднꙋющихъ и҆ взыва́ющихъ , сла́ва да́вшемꙋ своѐ воскрⷭ҇нїе конце́мъ . Равнѡ̀ оу҆́бѡ ѽ бл҃гоѡ҆бра́зныи і҆ѡ́сифе , тебѐ ꙗ҆́кѡ херꙋви́мскꙋю колесни́цꙋ , цр҃ѧ хрⷭ҇та̀ со крⷭ҇та̀ сне́мше , и҆ на ра́мꙋ свое́ю носи́вша оу҆бл҃жа́емъ . и҆ чте́мъ , рꙋ́цѣ твоѝ и҆ ѻ҆́чи бжⷭ҇твенїи , и҆ дла́ни твоѧ̀ , и҆́маже сл҃нца сло́ва и҆ бг҃а носѧ̀ во́ гробъ положи́лъ є҆сѝ . тѣ́мже и҆ па́мѧть твою̀ , любо́вїю почита́емъ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , а҃ . Мѷрѡно́сицы жены̀ , ко́ гробꙋ что̀ прїидо́сте ; что̀ и҆́щете жива́гѡ в̾ ме́ртвыхъ , воскр҃се гдⷭ҇ь дерза́йте вопїе́тъ а҆́нг҃лъ .
 На стихо́внѣ , стихѣ́ры . гла́съ , в҃ . Первовѣ́чномꙋ ѿ ѻ҆ц҃а ро́ждьшꙋсѧ бж҃їю сло́вꙋ , вопло́щшꙋсѧ ѿ дв҃ы мр҃і́и , прїиди́те поклони́мсѧ , распѧ́тїе бо претерпѣ́въ , и҆ погребе́нїю предаде́сѧ , ꙗ҆́кѡ са́мъ восхотѣ̀ , и҆ воскр҃съ и҆з̾ ме́ртвыхъ , спасе́ мѧ блꙋдѧ́щаго человѣ́ка .
 сти́хъ : к̾ тебѣ̀ возведо́хъ ѻ҆́чи . Согрѣши́хъ ти хрⷭ҇тѐ сп҃се , ꙗ҆́кѡ блꙋ́дныи сн҃ъ , прїими́ мѧ ѻ҆́ч҃е ка́ющасѧ , и҆ поми́лꙋй мѧ бж҃е .
 сти́хъ : поми́лꙋй на́съ гдⷭ҇и . мⷱ҇ꙋ . И҆́же земны́ѧ сла́дости невоз̾лю́бльше страстоте́рпцы , нбⷭ҇нымъ бл҃ги́мъ сподо́бишасѧ , и҆ а҆́нг҃лѡмъ согра́ждане бы́ша , гдⷭ҇и моли́твами и҆́хъ , поми́лꙋй и҆ спасѝ на́съ . сла́ва , и҆ ны́нѣ . гла́съ , а҃ . Со́ страхомъ прїидо́ша жены̀ на́ гробъ , мастьмѝ пома́зати тѣ́ло твоѐ тща́щесѧ , и҆ сѐ не ѡ҆брѣ́тше , недоꙋмѣ́ѧхꙋсѧ к̾ себѣ̀ , неразꙋмѣва́юще воскрⷭ҇нїѧ . но пред̾ста́въ и҆́мъ а҆́нг҃лъ и҆ речѐ , воскр҃се хрⷭ҇то́съ , да́рꙋѧ на́мъ ве́лїю ми́лость .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ пнⷣльникъ , г҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропарѝ , гла́съ , в҃ . Бл҃гоѡ҆бра́зныи і҆ѡ́сифъ , съ крⷭ҇та̀ с̾не́мъ пречⷭ҇тое тѣ́ло твоѐ , плащани́цею чи́стою ѡ҆б̾ви́въ , и҆ со бл҃гоꙋха́ньми во́ гробѣ но́вѣ закры́въ положѝ , но в̾ тре́тїи дн҃ь воскр҃се сп҃се , да́рꙋѧ ми́рови ве́лїю млⷭ҇ть . два́жды . сла́ва . Є҆гда̀ сни́де к̾ сме́рти животѐ без̾сме́ртныи , тогда̀ а҆́да оу҆мертви́лъ є҆сѝ блиста́нїемъ бжⷭ҇тва̀ . є҆гда́ же оу҆ме́ршїѧ ѿ преи҆спо́днихъ воскресѝ , всѧ̀ си́лы нбⷭ҇ныѧ взыва́хꙋ , жизнода́вче хрⷭ҇тѐ бж҃е сла́ва тебѣ̀ . и҆ ны́нѣ . Мѷрѡно́сицамъ жена́мъ , при́ гробѣ пред̾ста́въ а҆́нг҃лъ вопїѧ́ше , мѵ́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́жь . но возопі́йте пою́ще , воскр҃се гдⷭ҇ь , да́рꙋѧ ми́рови ве́лїю млⷭ҇ть .
 По а҃ , стихоло́гїи , сѣда́ленъ . гла́съ , в҃ . Мѷрѡно́сицы ра́нѡ бы́вше , и҆ гро́бъ то́щь ви́дѣвше , а҆пⷭ҇лѡмъ глаго́лахꙋ , тлю̀ низ̾ложѝ крѣ́пкїи , и҆ и҆́же во а҆́дѣ восхи́ти оу҆́зники , проповѣ́дите со дерзнове́нїемъ , ꙗ҆́кѡ воскр҃се хрⷭ҇то́съ бг҃ъ , да́рꙋѧи на́мъ ве́лїю млⷭ҇ть . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . Ꙗ҆́кѡ во́лны морскі́ѧ воста́ша намѧ̀ , без̾зако́нїѧ моѧ̀ , и҆ ꙗ҆́кѡ кора́бль въ пꙋчи́нѣ , а҆́зъ є҆ди́нъ погрꙋжа́юсѧ согрѣше́нїи мои́ми . но в̾ ти́хое приста́нище покаѧ́нїѧ , наста́ви мѧ гдⷭ҇и и҆ спаси́ мѧ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Тебѐ ѡ҆дѣва́ющагѡ нб҃о ѻ҆блакѝ , и҆мꙋ́ще ст҃і́и ѻ҆дѣѧ́нїе въ ми́рѣ , мꙋ́ки ѿ без̾зако́нникъ претерпѣ́ша , и҆ ле́сть и҆́дольскꙋю оу҆праздни́ша . тѣ́хъ мл҃твами и҆ на́съ свободѝ ѿ неви́димагѡ врага̀ сп҃се , и҆ спасѝ на́съ . сла́ва , и҆ ны́нѣ , боⷢ҇ . Милосе́рдїѧ сꙋ́щи и҆сто́чникъ , млⷭ҇ти сподо́би на́съ бцⷣе , при́зри на́ люди согрѣ́шшїѧ , ꙗ҆вѝ ꙗ҆́кѡ прⷭ҇нѡ си́лꙋ твою̀ , на тѧ́ бо оу҆пова́юще , ра́дꙋисѧ вопїе́мъ ти , ꙗ҆́коже и҆ногда̀ гаврїи́лъ , беспло́тнымъ а҆рхистрати́гъ .
 По в҃ , стихоло́гїи , сѣда́ленъ . гла́съ , в҃ . Бл҃гово́нїѧ погреба́льнаѧ жены̀ прине́сше , гла́съ а҆́нг҃льскїи ѿ́ гроба слы́шахꙋ , преста́ните ѿ сле́зъ , и҆ въ мѣ́стѡ печа́ли ра́дость проповѣ́дите , и҆ возопі́йте пою́ще , ꙗ҆́кѡ воскр҃се хрⷭ҇то́съ гдⷭ҇ь , бл҃гои҆зво́ливыи спастѝ ꙗ҆́кѡ бг҃ъ ро́дъ чл҃ческїи . сла́ва , и҆ нн҃ѣ , то́йже .
 та́же , воскрⷭ҇нїе хрⷭ҇то́во , а҃ . ѱл҃о́мъ , н҃ .
 кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , в҃ . Всѧ́ко дыха́нїе и҆ всѧ̀ тва́рь , тебѐ сла́витъ гдⷭ҇и , ꙗ҆́кѡ крⷭ҇то́мъ сме́рть оу҆праздни́лъ є҆сѝ . да пока́жеши лю́демъ , є҆́же и҆з̾ ме́ртвыхъ твоѐ воскрⷭ҇нїе . ꙗ҆́кѡ є҆ди́нъ чл҃колю́бецъ . двⷤа . Вопїю́ ти хрⷭ҇тѐ сп҃се мытаре́вымъ гла́сомъ , ѡ҆чи́сти мѧ̀ ꙗ҆́коже ѻ҆́ного , и҆ поми́лꙋй мѧ бж҃е . мⷱ҇ꙋ . По хрⷭ҇тѐ пострада́сте да́же до сме́рти , ѽ страстоте́рпцы мч҃нцы , дш҃а бо и҆́мате на́ нб҃сѣхъ в̾ рꙋцѣ̀ бж҃їи , и҆ по́ мирꙋ всемꙋ̀ почита́еми сꙋ́ть ва́ши мо́щи . сщ҃е́нницы и҆ цр҃їе покланѧ́ютсѧ , и҆ лю́дїе всѝ ра́дꙋющесѧ ѡ҆бы́чно вопїе́мъ , со́нъ че́стенъ пред̾ гдⷭ҇емъ , сме́рть прпⷣбныхъ є҆гѡ̀ . сла́ва , и҆ ны́нѣ . гла́съ , в҃ . Прїидо́ша на́ гробъ магдалы́нѧ , и҆ дрꙋга́ѧ ма́рїѧ и҆́щꙋщѣ гдⷭ҇а , и҆ а҆́нг҃ла ѡ҆брѣто́ша ꙗ҆́кѡ мо́лнїю сѣдѧ́ща на ка́мени , и҆ гл҃юща к̾ни́мъ , что̀ и҆́щетѣ жива́го с̾ ме́ртвыми ; воскр҃се ꙗ҆́коже речѐ , в̾ галиле́и тогѡ̀ ѡ҆брѧ́щете . к̾ немꙋ́ же возопїе́мъ , воскр҃съ и҆з̾ ме́ртвыхъ гдⷭ҇и сла́ва тебѣ̀ .
 На стихо́внѣ , стихѣ́ры . гла́съ , ѕ҃ . поⷣ . в̾ тре́тїи де́нь . Начни́те лю́дїе ѱало́мски ,꙳ по́йте хрⷭ҇та̀ с̾ ра́достїю .꙳ па́сха ве́лїѧ восїѧ̀ на́мъ ,꙳ воскр҃съ и҆́з̾ гроба хрⷭ҇то́съ жизнода́вецъ ,꙳ и҆ и҆зба́витель дш҃а́мъ на́шимъ .
 сти́хъ : бл҃говоли́лъ є҆сѝ гдⷭ҇и зе́млю твою̀ ,꙳ воз̾врати́лъ є҆сѝ плѣ́нъ і҆а́кѡвль . Ра́доватисѧ мѷрѡно́сицамъ ре́къ хрⷭ҇тѐ ,꙳ є҆́ввино ѡ҆сꙋжде́нїе разорѧ́еши .꙳ и҆ ра́дость оу҆ченико́мъ воскр҃съ посыла́еши ,꙳ проповѣ́дати є҆́же и҆́з̾ гроба ,꙳ тридне́вное твоѐ воскрⷭ҇нїе .
 сти́хъ : ми́лость и҆ и҆́стина срѣто́стѣсѧ ,꙳ пра́вда и҆ ми́ръ ѡ҆блобыза́стасѧ . Па́схꙋ честнꙋ́ю и҆ ст҃ꙋ́ю ,꙳ хрⷭ҇то́съ на́мъ ѡ҆зарѝ ,꙳ прїиди́те всѝ просвѣти́вше дꙋ́шы ,꙳ се́бо дн҃ь просїѧ̀ ,꙳ в̾ се́й воз̾ра́дꙋемсѧ и҆ воз̾весели́мсѧ . сла́ва , и҆ ны́нѣ . гла́съ , в҃ . Почто̀ мѵ́ро со слеза́ми , ѽ оу҆чени́цы и҆злива́ете ; ка́мень ѿвали́сѧ , и҆ гро́бъ и҆стощи́сѧ ; ви́дите тлю̀ живото́мъ попра́нꙋ , печа́ти свидѣ́тельствꙋюща ꙗ҆́вственѣ , спѧ́щїѧ лю́тѣ стра́жники непокори́выхъ , сме́ртное спасе́сѧ пло́тїю бж҃їею . а҆́дъ рыда́етъ , те́кше ра́дость рцы́те а҆пⷭ҇лѡмъ , оу҆мертви́выи сме́рть хрⷭ҇то́съ , перворожде́нъ и҆з̾ ме́ртвыхъ , ва́съ варѧ́етъ в̾ галиле́и .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 Въ пнⷣе , на блаже́ннахъ , трипѣ́снецъ , є҆мꙋ́же краегране́сїе : пое́тъ сїѧ̀ і҆ѡ́сифъ . гла́съ , в҃ . пѣ́снь , а҃ . і҆рмо́съ . грѧди́те лю́дїе .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Повѣ́шенъ на крⷭ҇тѣ̀ во́лею хрⷭ҇тѐ , тве́рдаѧ црⷭ҇твїѧ а҆́дова разрꙋши́лъ є҆сѝ , и҆ вѣ́чныѧ оу҆́зники и҆зве́лъ є҆сѝ мꙋ́жествомъ , сла́ва держа́вѣ твое́й .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Прїиди́те речѐ мѷрѡно́сицамъ а҆́нг҃лъ , ви́дѣвше мѣ́сто и҆дѣ́же лежа́ше всѣ́хъ гдⷭ҇ь , сегѡ̀ воскрⷭ҇нїе , дрꙋго́мъ є҆гѡ̀ проповѣ́дите .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Въ но́вѣмъ дре́вле гро́бѣ тебѐ положѝ , і҆ѡ́сифъ пра́ведныи , ѡ҆бнови́вшагѡ чл҃ческое и҆стлѣ́вшее є҆стество̀ , живода́вче воскрⷭ҇нїемъ твои́мъ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Ви́дѣла є҆сѝ бг҃обл҃года́тнаѧ хрⷭ҇та̀ ѿ ме́ртвыхъ восїѧ́вша пра́вдѣ сл҃нце . є҆го́же молѝ всѣ́хъ просвѣти́ти срⷣца̀ воспѣва́ющихъ тѧ .
 пѣ́снь , и҃ . і҆рмо́съ . ве́щь ѻ҆́гненнꙋю .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Воз̾дви́женаго на́ крⷭ҇тъ , и҆ погребе́на пло́тїю хотѣ́нїемъ , и҆ сокрꙋши́вша врата̀ желѣ́знаѧ и҆ вереѝ а҆́довы , просла́вимъ гдⷭ҇а воста́вшагѡ тридне́внѡ во сла́вѣ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Да ра́дꙋетсѧ нб҃о , да весели́тсѧ землѧ̀ с̾ чл҃ки , хрⷭ҇то́съ воскр҃се , и҆ свои́мъ оу҆ченико́мъ ꙗ҆ви́сѧ . и҆́м̾же соводворѧ́ѧсѧ , си́хъ весе́лїѧ и҆спо́лни срⷣца̀ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Слезѧ́щимъ жена́мъ , ра́дость провоз̾глаша́етъ жизнода́вецъ , прикоснꙋ́вшимсѧ є҆гѡ̀ сщ҃е́ннымъ нога́мъ . и҆́х̾же шꙋ́ма дре́вле оу҆боѧ́вшисѧ прамт҃и є҆́вва внꙋ́трь раѧ̀ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . трⷪ҇ченъ . Є҆ди́ногѡ бг҃а славосло́вѧ соста́вы тремѝ , є҆ди́нѣмъ же є҆стество́мъ , ѻ҆ц҃а и҆ сло́ва , и҆ дх҃а бжⷭ҇твена пра́ва , зовꙋ́ще , по́йте гдⷭ҇а , и҆ превозноси́те є҆гѡ̀ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Сщ҃е́нными гла́сы мт҃рь бж҃їю пѣсносло́вимъ , ꙗ҆́кѡ вы́шнихъ чино́въ ст҃ѣ́йшꙋ ꙗ҆́вѣ , и҆ бжⷭ҇твеныи мо́стъ преводѧ́щь к̾ преми́рнымъ ликостоѧ́нїемъ человѣ́ки .
 пѣ́снь , ѳ҃ . і҆рмо́съ . и҆́же ѿ́ бг҃а бг҃а сло́ва .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ѽ є҆вре́йскагѡ гнѣ́ва , ка́кѡ на́ древѣ без̾ пра́вды ѡ҆сꙋжда́ютъ оу҆́мрети хрⷭ҇та̀ , пра́ведна є҆ди́нагѡ сꙋ́ща , и҆ ме́ртвымъ и҆́же во а҆́дѣ вдыха́юща жи́знь бг҃онача́льнѡ . є҆го́же бжⷭ҇твеное воскрⷭ҇нїе согла́снѡ воспое́мъ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Печа́темъ надлежа́щемъ , воскр҃слъ є҆сѝ ѿ́ гроба всѣ́хъ воскрⷭ҇нїе хрⷭ҇тѐ , и҆ оу҆ченико́мъ ꙗ҆ви́лсѧ є҆сѝ . недовѣ́домымъ си́хъ оу҆ча̀ . и҆ и҆ди́те вопїѧ̀ в̾ ве́сь ми́ръ , проповѣ́дающе сла́вꙋ мою̀ .
 сла́ва . Воста́нїѧ сі́и всест҃ы́и дн҃ь , оу҆тѣше́нїе сы́и на́мъ , и҆ весе́лїе ра́достнѡ , вѣ́рныхъ созыва́етъ бжⷭ҇твенѣ пра́здновати и҆ вопи́ти , ѻ҆́ч҃е и҆ сн҃е и҆ бжⷭ҇твеныи дш҃е , сла́ва тебѣ̀ .
 и҆ ны́нѣ , боⷢ҇ . Свѣтороди́тельнице дв҃о , свѣ́томъ сѝ бжⷭ҇твенымъ ѡ҆зарѝ на́ша мы́сли и҆ срⷣца̀ , мл҃твами тѝ , стрⷭ҇те́й мглꙋ̀ раз̾сыпа́ющи , и҆ всѣ́хъ ѡ҆бе́щники невече́рнѧгѡ днѐ , содѣва́ющи бл҃года́тїю .
 
 Въ пнⷣльникъ , г҃ , нлⷣи , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , и҃ . поⷣ . ѽ пресла́вное чꙋ́до . Хрⷭ҇тꙋ̀ ꙗ҆́вльшꙋсѧ ,꙳ стопа́мъ послѣ́дꙋюще честны́ѧ мѷрѡно́сицы ,꙳ томꙋ̀ оу҆годи́ти ,꙳ нра́вомъ оу҆се́рднымъ и҆ пра́востїю .꙳ ни оу҆ме́рша сегѡ̀ ѡ҆ста́висте ,꙳ но ше́дше мѵ́ра со слеза́ми принесо́сте ,꙳ млⷭ҇тивнѡ дви́жꙋщесѧ .꙳ тѣ́мже ва́шꙋ па́мѧть ,꙳ всесщ҃е́ннꙋю торжествꙋ́емъ . Бжⷭ҇твеныхъ же́нъ сосло́вїе ,꙳ ви́дѣти жела́ѧ жи́знь оу҆мертви́вшꙋюсѧ во́ гробѣ ,꙳ но́щїю прїидо́ша ,꙳ и҆ ѿ а҆́нг҃ла слы́шаша ,꙳ ꙗ҆́коже проречѐ хрⷭ҇то́съ воста̀ ,꙳ сотща́нїемъ сегѡ̀ оу҆ченико́мъ рцы́те ,꙳ и҆ оу҆ны́нїе ѿ дꙋшѝ ѿри́ните ,꙳ вмѣ́стѡ пла́ча ,꙳ ра́дость неи҆з̾гл҃аннꙋю воспрїими́те . Дне́сь вѣ́рнїи ликꙋ́емъ ,꙳ въ па́мѧти ва́шей мѷрѡно́сицы ,꙳ сла́вѧще и҆́же ва́съ просла́вльшаго ,꙳ пребл҃га́го гдⷭ҇а .꙳ є҆го́же моли́те непреста́ннѡ всечⷭ҇тны́ѧ ,꙳ вѣ́чнꙋющїѧ сла́вы оу҆лꙋчи́ти на́мъ ,꙳ и҆ свѣ́тлости ст҃ы́хъ ,꙳ и҆мꙋ́ще к̾ немꙋ̀ дерзнове́нїе всегда̀ ,꙳ бг҃облаже́нныѧ .
 та́же , стихѣ́ры , въ минѣ́и , г҃ . сла́ва , и҆ ны́нѣ . гла́съ , в҃ . Мѷрѡно́сицы ра́но бы́вша , и҆ гро́бъ тво́й сотща́нїемъ достиго́ша , и҆ и҆ска́хꙋ тебѐ хрⷭ҇тѐ , є҆́же пома́зати пречи́стое тѣ́ло твоѐ , и҆ а҆́нг҃ловыми глаго́лы ѡ҆гласи́вшесѧ , радостнотво́рныѧ ѻ҆́бразы а҆пⷭ҇лѡмъ проповѣ́дахꙋ , ꙗ҆́кѡ воскр҃се нача́льникъ спасе́нїѧ на́шегѡ , плѣни́въ сме́рть , ми́рꙋ же да́рꙋѧ живо́тъ вѣ́чныи , и҆ ве́лїю млⷭ҇ть .
 На стихо́внѣ , стихѣ́ры . гла́съ , в҃ . Хрⷭ҇то́съ сп҃съ на́шъ , є҆́же наны̀ рꙋкописа́нїе пригво́ждь на крⷭ҇тѣ̀ растерза̀ , и҆ сме́рти держа́вꙋ , оу҆праздни́лъ є҆́сть , покланѧ́емсѧ є҆гѡ̀ тридне́вномꙋ воскрⷭ҇нїю .
 сти́хъ : к̾ тебѣ̀ воз̾ведо́хъ ѻ҆́чи . Без̾зако́нїѧ моѧ̀ пре́зри гдⷭ҇и , и҆́же ѿ дв҃ы рожде́исѧ , и҆ срⷣце моѐ ѡ҆чи́сти , цр҃квь сїѐ творѧ̀ ст҃о́мꙋ твоемꙋ̀ дх҃ꙋ . не ѿри́ни менѐ ѿ твоегѡ̀ лица̀ , и҆́же без̾мѣ́рнꙋю и҆мѣ́ѧи ве́лїю млⷭ҇ть .
 сти́хъ : поми́лꙋй на́съ гдⷭ҇и . мⷱ҇ꙋ . Ст҃ы́мъ мꙋ́ченикѡмъ молѧ́щимсѧ ѡ҆ на́съ , и҆ хрⷭ҇та̀ пою́щимъ , всѧ́ка ле́сть преста̀ , и҆ чл҃ческїи ро́дъ вѣ́рою спаса́етсѧ . сла́ва , и҆ ны́нѣ . гла́съ , в҃ . Мѷрѡно́сицы жены̀ , ѕѣлѡ̀ ра́нѡ а҆рама́ты взе́мше , гдⷭ҇нѧ гро́ба достиго́ша , и҆ ꙗ҆́же оу҆́бѡ ненадѣ́ѧхꙋсѧ ѡ҆брѣ́тше , и҆ помышлѧ́хꙋ в̾ себѣ̀ , боѧ́щесѧ ка́меннаго ѿвале́нїѧ , и҆ дрꙋга̀ к̾ дрꙋзѣ́й гл҃ахꙋ , гдѣ̀ сꙋ́ть печа́ти гробны́ѧ ; гдѣ̀ є҆́сть пила́тово во́инство , и҆ ѡ҆па́сное оу҆тверже́нїе ; бы́сть же воз̾вѣсти́тель неразꙋмѣва́ющимъ жена́мъ , блиста́ѧисѧ а҆́нг҃лъ , и҆ глаго́лѧ к̾ ни́мъ , что̀ съ рыда́нїемъ и҆́щете жива́го , ѡ҆жи́вльшагѡ ро́дъ чл҃ческїи ; воста́ бо хрⷭ҇то́съ бг҃ъ на́шъ и҆з̾ ме́ртвыхъ ꙗ҆́кѡ всеси́ленъ , подаѧ̀ всѣ́мъ нетлѣ́нїе и҆ жи́знь , и҆ просвѣще́нїе и҆ ве́лїю млⷭ҇ть .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Во вто́рникъ , г҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропарѝ , гла́съ , в҃ . Бл҃гоѡ҆бра́зныи і҆ѡ́сифъ , съ крⷭ҇та̀ с̾не́мъ пречⷭ҇тое тѣ́ло твоѐ , плащани́цею чи́стою ѡ҆б̾ви́въ , и҆ со бл҃гоꙋха́ньми во́ гробѣ но́вѣ закры́въ положѝ , но в̾ тре́тїи дн҃ь воскр҃се сп҃се , да́рꙋѧ ми́рови ве́лїю млⷭ҇ть . два́жды . сла́ва . Є҆гда̀ сни́де к̾ сме́рти животѐ без̾сме́ртныи , тогда̀ а҆́да оу҆мертви́лъ є҆сѝ блиста́нїемъ бжⷭ҇тва̀ . є҆гда́ же оу҆ме́ршїѧ ѿ преи҆спо́днихъ воскресѝ , всѧ̀ си́лы нбⷭ҇ныѧ взыва́хꙋ , жизнода́вче хрⷭ҇тѐ бж҃е сла́ва тебѣ̀ . и҆ ны́нѣ . Мѷрѡно́сицамъ жена́мъ , при́ гробѣ пред̾ста́въ а҆́нг҃лъ вопїѧ́ше , мѵ́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́жь . но возопі́йте пою́ще , воскр҃се гдⷭ҇ь , да́рꙋѧ ми́рови ве́лїю млⷭ҇ть .
 По а҃ , стихоло́гїи , сѣда́ленъ . гла́съ , в҃ . Ка́мень гро́бныи запечатлѣ́ти невоз̾брани́въ , ка́меню вѣ́ры , воскрⷭ҇нїе по́далъ є҆сѝ всѣ́мъ , гдⷭ҇и сла́ва тебѣ̀ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . А҆́зъ є҆́смь дре́во непло́дное гдⷭ҇и , покаѧ́нїѧ плода̀ нетворѧ̀ ѿ ню́дъ , и҆ посѣче́нїѧ бою́сѧ , и҆ ѻ҆гнѧ̀ ѻ҆́ногѡ оу҆страша́юсѧ не оу҆гаса́ющагѡ . тѣ́мже тѧ молю̀ , пре́же ѻ҆́ноѧ бѣды̀ ѡ҆братѝ и҆ спаси́ мѧ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Просвѣти́выи ст҃ы́ѧ своѧ̀ , па́че зла́та , и҆ прославле́и прпⷣбныѧ , ꙗ҆́кѡ бг҃ъ . тѣ́ми оу҆моле́нъ быва́ѧ хрⷭ҇тѐ бж҃е , жи́знь на́шꙋ оу҆мирѝ ꙗ҆́кѡ чл҃колю́бецъ , и҆ мл҃твꙋ и҆спра́ви ꙗ҆́кѡ кади́ло , є҆ди́не во ст҃ы́хъ почива́ѧи . сла́ва , и҆ ны́нѣ , боⷢ҇ . Бжⷭ҇твенагѡ є҆стества̀ бы́хомъ ѻ҆́бщницы , тобо́ю бцⷣе при́снѡ дв҃о , бг҃а бо на́мъ воплоще́нна родила̀ є҆сѝ . тѣ́мже по́ долгꙋ тѧ всѝ бл҃гоче́стнѡ велича́емъ .
 По в҃ , стихоло́гїи , сѣда́ленъ . гла́съ , в҃ . Мѵ́ро жены̀ принесо́ша тебѣ̀ сп҃се , и҆ска́хꙋ сотща́нїемъ пома́зати твоѐ тѣ́ло . и҆ гла́съ слы́шахꙋ а҆рха́нг҃лѡвъ , сѐ воста̀ жизнода́вецъ и҆ гдⷭ҇ь , попра́въ а҆́да и҆ сме́рть . сла́ва , и҆ ны́нѣ , то́йже . та́же , воскрⷭ҇нїе хрⷭ҇то́во , а҃ . ѱл҃о́мъ , н҃ .
 кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , в҃ . Да рекꙋ́тъ і҆ꙋде́е , ка́кѡ во́ини погꙋби́ша стрегꙋ́щїи цр҃ѧ ; почто́ бо ка́мень несохранѝ , ка́менѧ жи́зни ; и҆лѝ погребе́наго дадѧ́тъ ; и҆лѝ воскрⷭ҇шемꙋ да покло́нѧтсѧ , глаго́люще съ на́ми , сла́ва мно́жествꙋ щедро́тъ твои́хъ , сп҃се на́шъ сла́ва тебѣ̀ . двⷤа . Содѣ́ѧнныхъ мои́хъ ѕѡ́лъ , помышлѧ́ю неподо́бнаѧ , ко твои́мъ прибѣга́ю щедро́тамъ , мытарю̀ подо́бѧсѧ , и҆ блꙋдни́цѣ слези́вшей , и҆ блꙋ́дномꙋ сн҃ꙋ . тѣ́мже припа́даю ти млⷭ҇тиве , пре́жде да́же не ѡ҆сꙋди́ши менѐ , пощади́ мѧ бж҃е и҆ поми́лꙋй мѧ . мⷱ҇ꙋ . Крⷭ҇тъ хрⷭ҇то́въ воспрїи́мше ст҃і́и мч҃нцы , ѻ҆рꙋ́жїе непобѣди́мо , всю̀ дїа́волю крѣ́пость раз̾рꙋши́сте . и҆ прїе́мше вѣнцы̀ нбⷭ҇ныѧ . стѣна̀ на́мъ бы́ша , ѡ҆ на́съ молѧ́щесѧ . сла́ва , и҆ ны́нѣ . гла́съ , ѕ҃ . Мѷрѡно́сицы жены̀ гро́ба твоегѡ̀ доше́дше , и҆ печа́ти гро́бныѧ ви́дѣвше , не ѡ҆брѣто́ша же пречⷭ҇тагѡ тѣ́ла твоегѡ̀ , и҆ рыда́ющи сотща́нїемъ прїидо́ша гл҃юще , кто̀ оу҆кра́де на́ше оу҆пова́нїе ; кто̀ взѧ́тъ ме́ртва на́га сми́рною пома́зана , мт҃рьне є҆ди́но оу҆тѣше́нїе ; ѽ ка́кѡ и҆́же ме́ртвыѧ ѡ҆живлѧ́ѧи оу҆мерщвлѧ́етсѧ , и҆ и҆́же а҆́да и҆спрове́ргъ , ка́кѡ погреба́етсѧ ; но воскрⷭ҇нѝ сп҃се самовла́стнѡ , ꙗ҆́коже ре́клъ є҆сѝ тридне́внѡ , спаса́ѧ дш҃а на́ша .
 На стихо́внѣ , стихѣ́ры . гла́съ , в҃ . поⷣ . є҆гда̀ ѿ́ древа . Ра́дꙋютсѧ оу҆чени́цы хрⷭ҇то́вы , ꙗ҆́же ѿ а҆́нг҃ла гл҃ы оу҆слы́шавше , тѣ́мже воскрⷭ҇нїе , и҆́же на́съ ра́ди въ ме́ртвыхъ вмѣни́вшасѧ оу҆вѣ́дѣвше . а҆́ще и҆ пе́рвѣе мѷрѡно́сицы ко́ гробꙋ пред̾ста́ша , и҆ рыда́юще хрⷭ҇та̀ , ка́мень сегѡ̀ ви́дѣвше ѿвале́нъ внеза́пꙋ , є҆го́же недомышлѧ́хꙋсѧ преложе́нїю .
 сти́хъ : бл҃говоли́лъ є҆сѝ гдⷭ҇и зе́млю твою̀ ,꙳ воз̾врати́лъ є҆сѝ плѣ́нъ і҆а́кѡвль . Не ѿє́млемꙋю и҆ бжⷭ҇твенꙋю ра́дость приносѧ́ще , бжⷭ҇твенымъ и҆ сщ҃е́ннымъ оу҆ченико́мъ ꙗ҆ви́шасѧ , оу҆чени́цы мѷрѡно́сицы хрⷭ҇то́вы , и҆спо́лнивше повелѣ́нїе бжⷭ҇твенагѡ а҆́нг҃ла . є҆го́же оу҆жасо́шасѧ бѣлоно́снꙋю носѧ́ща ѻ҆де́ждꙋ , и҆ гл҃юща , плѣне́нъ бы́сть а҆́дъ животво́рнымъ воскрⷭ҇нїемъ , и҆́же на́съ ра́ди оу҆ме́ршагѡ цр҃ѧ .
 сти́хъ : млⷭ҇ть и҆ и҆́стина срѣто́стѣсѧ ,꙳ пра́вда и҆ ми́ръ ѡ҆блобыза́стасѧ . Стрꙋѝ сле́зъ ꙗ҆́кѡ и҆сто́чникъ рыда́юще и҆спꙋсти́ша , бжⷭ҇твеныѧ хрⷭ҇то́вы оу҆чени́цы , глаго́лы ра́достныѧ приноша́ютъ ны́нѣ самови́дцемъ бл҃года́ти , возвѣща́юще си́мъ сло́ва воста́нїе , и҆ ю҆́же и҆́з̾ гроба ра́дость . тѣ́мже ско́рѡ ше́дше , и҆ слы́шахꙋ гла́съ пресла́внѡ си́мъ , є҆́же ра́дꙋйтесѧ повелѣва́ющь . сла́ва , и҆ ны́нѣ . гла́съ , а҃ . Мѷрѡно́сицы жены̀ , ко́ гробꙋ что̀ прїидо́сте ; что̀ и҆́щете жива́гѡ в̾ ме́ртвыхъ , воскр҃се гдⷭ҇ь дерза́йте вопїе́тъ а҆́нг҃лъ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 Во вто́рникъ , на блаже́ннахъ , трипѣ́снецъ , є҆мꙋ́же краегране́сїе : хрⷭ҇тѐ спаси́ мѧ . гла́съ , в҃ . пѣ́снь , в҃ . і҆рмо́съ . внемли́те лю́дїе .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Рꙋка́ма свои́ма сотвори́выи чл҃ка , рꙋ́цѣ пригвозди́лъ є҆сѝ всеси́льне на́ древѣ , вра́жїѧ рꙋкѝ на́съ и҆збавлѧ́ѧ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Разори́въ хрⷭ҇тѐ а҆́довꙋ несвѣ́тлꙋю темни́цꙋ , и҆ и҆́х̾же стѧжа̀ оу҆́зники , взѧ́лъ є҆сѝ , и҆ са́мъ себѐ ꙗ҆́кѡ си́ленъ воскр҃си́лъ є҆сѝ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Ви́дѣвше тѧ̀ хрⷭ҇тѐ а҆пⷭ҇ли поклони́шасѧ , и҆́з̾ гроба тридне́внѡ воста́вшемꙋ , и҆ всю́дꙋ твоѐ воста́нїе проповѣ́даша .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Стенѧ́ще и҆ сле́зы пролива́юще , гро́бъ ст҃ы́и достиго́ша бжⷭ҇твеныѧ жены̀ . и҆ оу҆чи́ми быва́хꙋ хрⷭ҇то́вѣмъ воскрⷭ҇нїемъ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Всѣ́хъ содержи́телѧ прїѧ́ла є҆сѝ , всенепоро́чнаѧ влⷣчце , сте́ршагѡ а҆́дова врата̀ , и҆ воскр҃сша ꙗ҆́коже речѐ тридне́внѡ .
 пѣ́снь , и҃ . і҆рмо́съ . въ кꙋпинѣ̀ мѡѷсе́ю .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . На́ крⷭ҇тъ воз̾несе́сѧ , совозне́слъ є҆сѝ ми́ра , и҆ положи́всѧ сп҃се во́ гробѣ , и҆́же во гробѣ́хъ спѧ́щїѧ воставлѧ́еши , твою̀ славосло́вѧщихъ вели́кꙋю си́лꙋ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ты̀ соше́дъ в̾ ме́ртвыѧ , оу҆мертви́лъ є҆сѝ а҆́дъ , и҆ сокрꙋши́лъ є҆сѝ врата̀ сме́рти и҆ вереѝ , и҆ ѡ҆кова́нныѧ воз̾ве́лъ є҆сѝ мꙋ́жествомъ , всѣ́мъ во спасе́нїе .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ꙗ҆ви́лсѧ є҆сѝ ще́дре свои́мъ оу҆ченико́мъ , во мно́зѣхъ зна́менїихъ , де́ньми четы́редесѧтьми , тѣ́хъ оу҆вѣрѧ́ѧ проповѣ́дати в̾ ве́сь ми́ръ бг҃а тѧ воста́вша .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ты̀ є҆сѝ всѣ́хъ жи́знь , ты̀ ме́ртвымъ же и҆ живы́мъ оу҆тѣше́нїе сло́ве , и҆ ра́дость и҆ просвѣще́нїе восїѧ́выи и҆з̾ дв҃ы , и҆ воскр҃съ и҆́з̾ гроба тридне́внѡ во сла́вѣ .
 пѣ́снь , ѳ҃ . і҆рмо́съ . зе́менъ кто̀ слы́ша .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Распны́исѧ тридне́внѡ воскр҃слъ є҆сѝ , ꙗ҆́коже пре́же речѐ , и҆ и҆з̾ ме́ртвыхъ же воста́въ , совоскр҃си́въ ми́ръ воскрⷭ҇нїемъ свои́мъ , и҆ жена́мъ мѷрѡно́сицамъ пе́рвѣе ꙗ҆ви́лсѧ є҆сѝ , провѣща́въ ра́доватисѧ , всѣ́хъ ра́досте , и҆́же ѿ дш҃и тебѐ лю́бѧщимъ многомлⷭ҇тиве .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Ны́нѣ тлѧ̀ потреби́сѧ , хрⷭ҇то́съ бо нетлѣ́нїе и҆ жи́знь , и҆з̾ ме́ртвыхъ воста̀ , водворѧ́етсѧ со свои́ми а҆пⷭ҇лы , оу҆ча̀ си́хъ лꙋ́чшимъ и҆ бжⷭ҇твенымъ , и҆ приглаша́ѧ ѿ і҆єрⷭ҇ли́ма не ѿлꙋча́тисѧ .
 сла́ва . Мѵ́рѡ и҆ногда̀ со слеза́ми прине́сшимъ а҆́нг҃лъ речѐ жена́мъ , с̾ ме́ртвыми что̀ и҆́щете жива́гѡ дне́сь , ꙗ҆́коже пре́же речѐ воста̀ , нѣ́сть здѣ̀ , и҆спраздни́въ гро́бы , и҆ ме́ртвымъ без̾сме́ртїе вдохнꙋ́въ , ꙗ҆́кѡ чл҃колю́бецъ .
 и҆ ны́нѣ , боⷢ҇ . И҆з̾ ме́ртвыхъ ви́дѣвши бцⷣе своегѡ̀ сн҃а и҆ бг҃а воста́вша , и҆спо́лниласѧ є҆сѝ ра́дости , сꙋ́щаѧ всѣ́хъ ра́дость же , и҆ весе́лїѧ вина̀ . тѣ́мже тѧ ра́достнѡ всѧ́ка дш҃а восхвалѧ́етъ , и҆ сла́витъ при́снѡ дв҃о .
 Во вто́рникъ , г҃ , нлⷣи , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , в҃ . поⷣ . є҆гда̀ ѿ́ древа . Мѵ́рѡ оу҆гото́вивше честны́ѧ мѷрѡно́сицы , и҆ є҆щѐ тмѣ̀ сꙋ́щи , во є҆ди́нꙋ ѿ сꙋбо́тъ прїидо́ша ко́ гробꙋ твоемꙋ̀ хрⷭ҇тѐ , пома́зати пречⷭ҇тое и҆ бжⷭ҇твеное твоѐ тѣ́ло . тѣ́мже воскрⷭ҇нїе твоѐ оу҆вѣ́дѣвше , тща́хꙋсѧ возвѣсти́ти оу҆ченико́мъ , и҆́хъ же срѣ́тъ ѿ́ гроба , ра́дꙋйтесѧ вопїѧ́ше чл҃колю́бнѣ . Вы́шнѧгѡ бг҃а на землѝ погребе́на , ꙗ҆́кѡ ме́ртва пома́зати тща́щесѧ сегѡ̀ оу҆чени́цы вонѧ́ми честны́ми , и҆ на́ гробѣ сѣдѧ́ща но́вѣ ю҆́ношꙋ ви́дѣвше , ꙗ҆́кѡ мо́лнїю зра́комъ , оу҆жасо́шасѧ , тѣ́мже є҆́же и҆́з̾ гроба воста́нїе твоѐ тридне́вное оу҆вѣ́дѣвше , а҆пⷭ҇лѡмъ воз̾вѣща́хꙋ . Гл҃ы оу҆слы́шавше ра́дости , и҆́же оу҆́гроба присѣдѧ́щимъ словесе́мъ внима́хꙋ , тече́нїе показа́хꙋ спѣ́шнѣйше стремле́нїемъ , и҆ чи́нъ ѡ҆ста́вивше пе́рвагѡ мѷроприноше́нїѧ , ꙗ҆́кѡ бл҃говѣ́стницы ви́дѣшасѧ , воста́нїе и҆з̾ а҆́да сꙋ́щимъ бл҃говѣствꙋ́юще таи́нникѡмъ , и҆́же на́съ ра́ди вочл҃чьшагосѧ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , а҃ . Со́ страхомъ прїидо́ша жены̀ на́ гробъ , мастьмѝ пома́зати тѣ́ло твоѐ тща́щесѧ , и҆ сѐ не ѡ҆брѣ́тше , недоꙋмѣ́ѧхꙋсѧ к̾ себѣ̀ , неразꙋмѣва́юще воскрⷭ҇нїѧ . но пред̾ста́въ и҆́мъ а҆́нг҃лъ и҆ речѐ , воскр҃се хрⷭ҇то́съ , да́рꙋѧ на́мъ ве́лїю ми́лость .
 На стихо́внѣ , стихѣ́ры . гла́съ , в҃ . Спаси́ мѧ хрⷭ҇тѐ сп҃се си́лою крⷭ҇тною , спасы́и петра̀ в̾ мо́ри , и҆ поми́лꙋй мѧ бж҃е .
 сти́хъ : к̾ тебѣ̀ возведо́хъ ѻ҆́чи моѝ . Со а҆рха́нг҃лы воспое́мъ хрⷭ҇то́во воскрⷭ҇нїе , то́й бо є҆́сть и҆зба́витель , и҆ сп҃съ дш҃а́мъ на́шимъ , в̾ сла́вѣ стра́шнѣй , и҆ крѣ́пцѣй си́лѣ , па́ки грѧде́тъ сꙋди́ти ми́рꙋ , є҆го́же созда̀ .
 сти́хъ : поми́лꙋй на́съ гдⷭ҇и . мⷱ҇ꙋ . Ли́цы мч҃нчестїи проти́вишасѧ мꙋчи́телемъ гл҃юще , мы̀ во́инствꙋемъ цр҃е́ви си́ламъ , а҆́ще ѻ҆гню̀ и҆ мꙋ́камъ преда́сте на́съ , но не ѿмета́емсѧ трⷪ҇ческїѧ си́лы . сла́ва , и҆ ны́нѣ . гла́съ , а҃ . Прїидо́ша на́ гробъ магдалы́нѧ , и҆ дрꙋга́ѧ ма́рїѧ и҆́щꙋщѣ гдⷭ҇а , и҆ а҆́нг҃ла ѡ҆брѣто́ша ꙗ҆́кѡ мо́лнїю сѣдѧ́ща на ка́мени , и҆ гл҃юща к̾ни́мъ , что̀ и҆́щетѣ жива́го с̾ ме́ртвыми ; воскр҃се ꙗ҆́коже речѐ , в̾ галиле́и тогѡ̀ ѡ҆брѧ́щете . к̾ немꙋ́ же возопїе́мъ , воскр҃съ и҆з̾ ме́ртвыхъ гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ сре́дꙋ , г҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропарѝ , гла́съ , в҃ . Бл҃гоѡ҆бра́зныи і҆ѡ́сифъ , съ крⷭ҇та̀ с̾не́мъ пречⷭ҇тое тѣ́ло твоѐ , плащани́цею чи́стою ѡ҆б̾ви́въ , и҆ со бл҃гоꙋха́ньми во́ гробѣ но́вѣ закры́въ положѝ , но в̾ тре́тїи дн҃ь воскр҃се сп҃се , да́рꙋѧ ми́рови ве́лїю млⷭ҇ть . два́жды . сла́ва . Є҆гда̀ сни́де к̾ сме́рти животѐ без̾сме́ртныи , тогда̀ а҆́да оу҆мертви́лъ є҆сѝ блиста́нїемъ бжⷭ҇тва̀ . є҆гда́ же оу҆ме́ршїѧ ѿ преи҆спо́днихъ воскресѝ , всѧ̀ си́лы нбⷭ҇ныѧ взыва́хꙋ , жизнода́вче хрⷭ҇тѐ бж҃е сла́ва тебѣ̀ . и҆ ны́нѣ . Мѷрѡно́сицамъ жена́мъ , при́ гробѣ пред̾ста́въ а҆́нг҃лъ вопїѧ́ше , мѵ́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́жь . но возопі́йте пою́ще , воскр҃се гдⷭ҇ь , да́рꙋѧ ми́рови ве́лїю млⷭ҇ть .
 По а҃ , стихоло́гїи , сѣда́ленъ . гла́съ , в҃ . Спасе́нїе содѣ́ла , посредѝ землѝ хрⷭ҇тѐ бж҃е , на крⷭ҇тѣ̀ пречⷭ҇тѣи рꙋ́цѣ своѝ просте́ръ , собира́ѧ всѧ̀ ꙗ҆зы́ки , зовꙋ́щїѧ , гдⷭ҇и сла́ва тебѣ̀ . сти́хъ : возноси́те гдⷭ҇а бг҃а на́шегѡ , и҆ кла́нѧйтесѧ подно́жїю но́гꙋ є҆гѡ̀ ꙗ҆́кѡ ст҃о є҆́сть . Нѣ́дръ пречⷭ҇тыхъ , и҆́же в̾ вы́шнихъ не и҆стощи́въ , погребе́нїе и҆ воскрⷭ҇нїе за всѣ́хъ прїе́мъ , гдⷭ҇и сла́ва тебѣ̀ . сти́хъ : ди́венъ бг҃ъ во ст҃ы́хъ свои́хъ бг҃ъ і҆и҃левъ . мⷱ҇ꙋ . Страстоно́сцы гдⷭ҇ни , блаже́на землѧ̀ напи́вшаѧсѧ кро́ве ва́шеѧ , и҆ ст҃и хра́мы прїе́мшїи тѣлеса̀ ва́ша . на сꙋди́щи бо врага̀ ѡ҆бличи́сте , и҆ хрⷭ҇та̀ со дерзнове́нїемъ проповѣ́дасте . тогѡ̀ ꙗ҆́кѡ бл҃га моли́те , спасти́сѧ мо́лимсѧ дш҃а́мъ на́шимъ . сла́ва , и҆ ны́нѣ , боⷢ҇ . Дв҃аѧ и҆ мт҃и твоѧ̀ хрⷭ҇тѐ , на́ древѣ зрѧ́щи тѧ ме́ртва просте́рта , пла́чꙋщи го́рькѡ . сн҃е мо́й гл҃аше , что̀ стра́нное сѐ та́инство ; и҆́же всѣ́мъ да́рꙋѧи жи́знь вѣ́чнꙋю , во́лею на крⷭ҇тѣ̀ ка́кѡ оу҆мира́еши , сме́ртїю поно́сною .
 По в҃ , стихоло́гїи , сѣда́ленъ . гла́съ , в҃ . Мѵ́ро погребе́нїѧ жены̀ прине́сше кры́ющесѧ , ко́ гробꙋ прїидо́ша ра́нѡ . і҆ꙋде́йскагѡ боѧ́щесѧ сꙋровства̀ , и҆ во́инъ пред̾зрѧ́ще стра́жꙋ . но є҆стество̀ немощно́е , мꙋ́жество побѣдѝ , ꙗ҆́кѡ нра́въ ми́лостивенъ , бг҃ꙋ оу҆годѝ . ра́нѡ оу҆́бѡ вопїѧ́хꙋ , воскрⷭ҇нѝ гдⷭ҇и помозѝ на́мъ , и҆ и҆зба́ви на́съ и҆́мене твоегѡ̀ ра́ди . сла́ва , и҆ ны́нѣ , то́йже . та́же , воскрⷭ҇нїе хрⷭ҇то́во , а҃ . ѱл҃о́мъ , н҃ .
 кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , в҃ . Крⷭ҇та̀ твоегѡ̀ дре́во хрⷭ҇тѐ бж҃е , дре́во живо́тное показа̀ , на́мъ вѣ́рꙋющимъ в̾ тѧ̀ , и҆ си́мъ оу҆празднѝ , и҆́же и҆мꙋ́щаго держа́вꙋ сме́рти , и҆ ѡ҆живи́лъ є҆сѝ на́съ оу҆мерщве́ныѧ грѣхо́мъ . тѣ́мже вопїе́мъ тѝ , бл҃года́телю всѣ́хъ , гдⷭ҇и сла́ва тебѣ̀ . вⷤ . Ра́дꙋйтесѧ лю́дїе и҆ весели́тесѧ , а҆́нг҃лъ бо сѣдѧ́и на ка́мени гро́бнѣмъ , то́й на́мъ бл҃говѣстѝ ре́къ , хрⷭ҇то́съ воскр҃се и҆з̾ ме́ртвыхъ , сп҃съ ми́рꙋ , и҆ и҆спо́лни всѧ́ческаѧ бл҃гоꙋха́нїѧ . ра́дꙋйтесѧ лю́дїе и҆ весели́тесѧ . мⷱ҇ꙋ . Ст҃ы́хъ твои́хъ стра́сти мо́лѧтъ тѧ хрⷭ҇тѐ , поми́лꙋй на́съ ꙗ҆́кѡ чл҃колю́бецъ . сла́ва , и҆ ны́нѣ . гла́съ , в҃ . Почто̀ мѵ́ро со слеза́ми , ѽ оу҆чени́цы и҆злива́ете ; ка́мень ѿвали́сѧ , и҆ гро́бъ и҆стощи́сѧ ; ви́дите тлю̀ живото́мъ попра́нꙋ , печа́ти свидѣ́тельствꙋюща ꙗ҆́вственѣ , спѧ́щїѧ лю́тѣ стра́жники непокори́выхъ , сме́ртное спасе́сѧ пло́тїю бж҃їею . а҆́дъ рыда́етъ , те́кше ра́дость рцы́те а҆пⷭ҇лѡмъ , оу҆мертви́выи сме́рть хрⷭ҇то́съ , перворожде́нъ и҆з̾ ме́ртвыхъ , ва́съ варѧ́етъ в̾ галиле́и .
 На стихо́внѣ , стихѣ́ры . гла́съ , в҃ . поⷣ . є҆гда̀ ѿ́ древа . Но́сиши и҆́же на херꙋви́мѣхъ , почива́ющаго сло́ва бл҃же́нне і҆ѡ́сифе , ꙗ҆́коже на и҆но́мъ носи́лѣ на ра́мꙋ твое́ю , воплоще́на пе́рвѣе , и҆ ны́нѣ оу҆мерщве́на , и҆ ѡ҆животвори́вша на́съ оу҆мерщве́ныѧ . є҆го́же воскрⷭ҇нїе ви́дѧ , ра́дꙋешисѧ съ честны́ми мѷрѡно́сицами , а҆́ще и҆ пред̾рыда́сте сегѡ̀ оу҆мерщве́нїе .
 сти́хъ : бл҃говоли́лъ є҆сѝ гдⷭ҇и зе́млю твою̀ ,꙳ воз̾врати́лъ є҆сѝ плѣ́нъ і҆а́кѡвль . Оу҆́трѡ пред̾вари́вше глꙋбокꙋ̀ , со́ страхомъ мѷрѡно́сицы жены̀ гро́бꙋ пред̾стоѧ́хꙋ , мѵ́ро прине́сше живода́вцꙋ хрⷭ҇тꙋ̀ , въ ме́ртвыхъ вмѣне́номꙋ , и҆ а҆́да оу҆мертви́вшꙋ . но бжⷭ҇твеныи а҆́нг҃лъ пред̾ста̀ вопїѧ̀ , что̀ живоно́снаго и҆ жива́го с̾ ме́ртвыми и҆́щете ; и҆ди́те , воста́нїе сегѡ̀ проповѣ́дающе .
 сти́хъ : млⷭ҇ть и҆ и҆́стина срѣто́стѣсѧ ,꙳ пра́вда и҆ ми́ръ ѡ҆блобыза́стасѧ . Гл҃омъ мѷрѡно́сицъ же́нъ оу҆ченицы̀ невѣ́ровавше , и҆́же ѿ ме́ртвыхъ проповѣ́дающихъ хрⷭ҇та̀ воскр҃сша , но тща́хꙋсѧ ви́дѣти гро́ба , и҆ плащани́цꙋ и҆ сꙋда́рь во́ гробѣ ви́дѣша , є҆го́же и҆ска́хꙋ неви́дѣша . тѣ́мже воскрⷭ҇нїе разꙋмѣ́ша , проповѣ́дницы ꙗ҆ви́шасѧ въ ми́рѣ , сїѐ и҆ ꙗ҆зы́кѡмъ воз̾вѣща́юще . сла́ва , и҆ ны́нѣ . гла́съ , то́йже . Мѷрѡно́сицы ра́но бы́вша , и҆ гро́бъ тво́й сотща́нїемъ достиго́ша , и҆ и҆ска́хꙋ тебѐ хрⷭ҇тѐ , є҆́же пома́зати пречи́стое тѣ́ло твоѐ , и҆ а҆́нг҃ловыми глаго́лы ѡ҆гласи́вшесѧ , радостнотво́рныѧ ѻ҆́бразы а҆пⷭ҇лѡмъ проповѣ́дахꙋ , ꙗ҆́кѡ воскр҃се нача́льникъ спасе́нїѧ на́шегѡ , плѣни́въ сме́рть , ми́рꙋ же да́рꙋѧ живо́тъ вѣ́чныи , и҆ ве́лїю млⷭ҇ть .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 Въ сре́дꙋ , на блаже́ннахъ , трипѣ́снецъ , є҆мꙋ́же краегране́сїе : воста̀ сп҃съ . гла́съ , в҃ . пѣ́снь , г҃ . і҆рмо́съ . процвѣла̀ є҆́сть пꙋсты́нѧ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Тва́рь ви́дѣвши тѧ на крⷭ҇тѣ̀ стра́ждꙋща во́лею гдⷭ҇и , и҆змѣни́сѧ и҆ смꙋща́шесѧ , и҆ ме́ртвїи ѿ гро́бъ воста́хꙋ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Бы́вшꙋ ти во а҆́дѣ живода́вче гдⷭ҇и с̾ дш҃е́ю , ꙗ҆́кѡ ви́дѣвъ всепа́гꙋбнаѧ сме́рть оу҆жасе́сѧ , и҆ ѿрѣша́ѧ оу҆́зники и҆́х̾же пожрѐ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . И҆спо́лнисѧ тва́рь всѧ̀ ра́дости , ще́дрыи гдⷭ҇и , и҆з̾ ме́ртвыхъ воста́нїемъ твои́мъ , ꙗ҆́кѡ ми́ръ ве́сь совоста́вилъ є҆сѝ , низло́жь сме́ртное црⷭ҇тво .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ѻ҆рꙋ́жїе дш҃ꙋ твою̀ про́йде чⷭ҇таѧ всенепоро́чнаѧ , є҆гда̀ хрⷭ҇та̀ распина́ема ви́дѣла є҆сѝ , воз̾ра́доважесѧ , воста́вша и҆́з̾ гроба сегѡ̀ ви́дѣвши .
 пѣ́снь , и҃ . і҆рмо́съ . пе́щь ѻ҆́гненна и҆ногда̀ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Оу҆мира́еши на крⷭ҇тѣ̀ живо́тъ сы́и всѣ́хъ , и҆ ꙗ҆́кѡ ме́ртвъ без̾дꙋ́шенъ во́ гробѣ положи́лсѧ є҆сѝ долготерпѣли́ве , и҆ тридне́венъ воста̀ , на воста́нїе ми́рꙋ . тѣ́мже тѧ живода́вче , весе́лїемъ сла́вимъ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Оу҆слы́ша сїѡ́нъ воста́нїе гдⷭ҇не , весе́лїѧ ны́нѣ и҆спо́лнисѧ . дще́ри же сегѡ̀ , проѧвле́ннѡ возра́довашасѧ , и҆ оу҆ченико́мъ проповѣ́дахꙋ гл҃юще нескорби́те , живода́вецъ воста́лъ є҆́сть .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Оу҆́тро сотща́нїемъ бы́вше жены̀ , на́ гробъ прїидо́ша , и҆ с̾ тре́петомъ прини́кше , в̾ бѣ́лахъ ѻ҆де́жахъ а҆́нг҃лы ви́дѣвше . и҆ стра́хомъ ѡ҆держи́ми , слы́шахꙋ , небо́йтесѧ , жизнода́вецъ воста́лъ є҆́сть .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Тѧ̀ свѣ́телъ ѻ҆́блакъ , сл҃нца мы́сленагѡ бг҃ора́дованнаѧ , пою́ще сла́вимъ , срⷣца̀ на́ша просвѣтѝ , тмꙋ̀ ѿгонѧ́щи всю̀ оу҆ны́нїѧ и҆ страсте́й , бг҃оневѣ́сто .
 пѣ́снь , ѳ҃ . і҆рмо́съ . без̾нача́льна роди́телѧ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ꙗ҆́кѡ ви́дѣ тѧ сл҃нце , пра́веднагѡ сл҃нца на крⷭ҇тѣ̀ просте́рта , свѣ́тъ сокрыва́ше . ка́менїе распада́шесѧ , а҆́дъ ме́ртвыѧ ско́рѡ ѿсыла́ше , пою́щихъ держа́вꙋ твою̀ , живода́вче всеси́льне .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . А҆́довꙋ несы́тнꙋю оу҆тро́бꙋ , пребжⷭ҇твеныи пресла́внѡ и҆стощи́въ ꙗ҆́кѡ всеси́ленъ . а҆́бїе воскр҃съ во сла́вѣ , и҆ оу҆ченико́мъ бжⷭ҇твенымъ ви́дѣнъ бы́сть . томꙋ̀ покло́нимсѧ со ѻ҆ц҃е́мъ же и҆ дх҃омъ .
 сла́ва . Воста̀ гдⷭ҇ь мѷрѡно́сицамъ гл҃аше ꙗ҆вле́исѧ во́ гробѣ ст҃ы́и а҆́нг҃лъ , и҆ди́те и҆ рцы́те сегѡ̀ оу҆ченико́мъ , в̾ галиле́и пла́чꙋщимъ и҆ рыда́ющимъ , ꙗ҆́кѡ да сегѡ̀ та́мѡ оу҆́зрѧтъ .
 и҆ ны́нѣ , боⷢ҇ . И҆зба́витисѧ всенепоро́чнаѧ , ѿ напа́стей и҆ скорбе́й , и҆ страсте́й бꙋ́ри и҆ ѡ҆мраче́нїѧ , и҆ многоплете́нныхъ сѣте́й лꙋка́вагѡ , молѝ непреста́ннѡ хрⷭ҇та̀ бг҃а на́шегѡ , за при́снѡ блажа́щихъ тѧ .
 
 Въ сре́дꙋ , г҃ , нлⷣи , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , є҃ . Гвоздьмѝ пригвозди́всѧ , клѧ́твꙋ ю҆́же на́ древѣ , дре́вомъ оу҆праздни́лъ є҆сѝ . положи́вжесѧ во́ гробѣ , и҆́же ѿ́ вѣка ме́ртвыѧ бжⷭ҇твеною си́лою воскр҃си́лъ є҆сѝ , твою̀ си́лꙋ велегла́снѡ сла́вѧщихъ . па́сха бжⷭ҇твена і҆с҃е всеси́льне , жи́знь на́ша ѻ҆́ч҃ее сїѧ́нїе . тѣ́мже нбⷭ҇наѧ съ земны́ми ра́дꙋютсѧ , побѣ́дныѧ пѣ́сни тебѣ̀ побѣдотво́рче сло́ве пою́ще , хрⷭ҇тѐ вседержи́телю , подаю́щемꙋ ми́ръ и҆ ве́лїю ми́лость . Оу҆́бѡ с̾ ме́ртвыми живо́тъ , и҆ по́д̾ землю же незаходи́мое сл҃нце за́йде . и҆ ны́нѣ мѷрѡно́сицъ ли́къ рыда́ѧ вопїѧ́ше , прїиди́те и҆ теце́мъ спѣ́шнѡ , и҆ оу҆́зримъ оу҆́гроба ст҃а́гѡ внꙋ́трь блиста́ющасѧ а҆́нг҃ла . оу҆зрѣ́вше же , недоꙋмѣ́ющесѧ , дивлѧ́хꙋсѧ . и҆ претвори́въ и҆́мъ рыда́нїе возопи́въ , живода́вецъ воскр҃се , не оу҆жаса́йтесѧ любоче́стныѧ жены̀ , то́й црⷭ҇твꙋетъ , да́рꙋѧ ми́рови ве́лїю ми́лость . Ра́нѡ же́нскїи ли́къ , и҆́же пре́же сл҃нца взыска́ѧ сл҃нца во́ гробъ заше́дша тогда̀ , свѣтоза́рныи же тѣ́мъ провоз̾глаша́ше а҆́нг҃лъ . восїѧ̀ свѣ́тъ ѡ҆зарѧ́ѧи и҆́же во тмѣ̀ спѧ́щїѧ , свѣтоза́рнымъ оу҆ченико́мъ воз̾вѣсти́те , и҆ пла́чь в̾ ра́дость преложи́те . па́схꙋ же ра́достнꙋю и҆ ми́рꙋ спаси́тельнꙋю , несꙋмѣ́ннымъ срⷣцемъ пле́щꙋще ликꙋ́йте , хрⷭ҇то́съ воскр҃се , да́рꙋѧ ми́рови ве́лїю ми́лость .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , в҃ . Мѷрѡно́сицы жены̀ , ѕѣлѡ̀ ра́нѡ а҆рама́ты взе́мше , гдⷭ҇нѧ гро́ба достиго́ша , и҆ ꙗ҆́же оу҆́бѡ ненадѣ́ѧхꙋсѧ ѡ҆брѣ́тше , и҆ помышлѧ́хꙋ в̾ себѣ̀ , боѧ́щесѧ ка́меннаго ѿвале́нїѧ , и҆ дрꙋга̀ к̾ дрꙋзѣ́й гл҃ахꙋ , гдѣ̀ сꙋ́ть печа́ти гробны́ѧ ; гдѣ̀ є҆́сть пила́тово во́инство , и҆ ѡ҆па́сное оу҆тверже́нїе ; бы́сть же воз̾вѣсти́тель неразꙋмѣва́ющимъ жена́мъ , блиста́ѧисѧ а҆́нг҃лъ , и҆ глаго́лѧ к̾ ни́мъ , что̀ съ рыда́нїемъ и҆́щете жива́го , ѡ҆жи́вльшагѡ ро́дъ чл҃ческїи ; воста́ бо хрⷭ҇то́съ бг҃ъ на́шъ и҆з̾ ме́ртвыхъ ꙗ҆́кѡ всеси́ленъ , подаѧ̀ всѣ́мъ нетлѣ́нїе и҆ жи́знь , и҆ просвѣще́нїе и҆ ве́лїю млⷭ҇ть .
 На стихо́внѣ , стихѣ́ры . гла́съ , в҃ . Воскрⷭ҇нїе твоѐ хрⷭ҇тѐ сп҃се , всю̀ просвѣтѝ вселе́ннꙋю , и҆ призва̀ своѐ созда́нїе , всеси́льне гдⷭ҇и сла́ва тебѣ̀ .
 сти́хъ : к̾ тебѣ̀ возведо́хъ ѻ҆́чи . Воз̾вели́чилъ є҆сѝ хрⷭ҇тѐ по вселе́ннѣй , верхо́вныхъ а҆пⷭ҇лъ и҆мена̀ , навы́кша бо нбⷭ҇нымъ , и҆ неи҆зрече́ннаѧ да́ша земны́мъ и҆сцѣле́нїѧ , и҆ сѣ́ни и҆́хъ є҆ди́ны недꙋ́ги оу҆врачева́хꙋ . и҆́бо ѿ ры́барей чꙋдотворѧ́ще , и҆ и҆́же ѿ і҆ꙋде́й бг҃осло́вѧше , бл҃года́ти оу҆че́нїѧ , и҆́хъ же ра́ди милосе́рде , да́ждь на́мъ ве́лїю млⷭ҇ть .
 сти́хъ : поми́лꙋй на́съ гдⷭ҇и . мⷱ҇ꙋ . Ве́лїѧ сла́ва , ю҆́же стѧжа́сте ст҃і́и вѣ́рою . не то́кмѡ бо во страсте́хъ врага̀ побѣди́ли є҆стѐ , но и҆ по сме́рти дꙋ́хи прого́ните , недꙋ́жныѧ и҆сцѣлѧ́ете , дш҃а́мъ и҆ тѣ́ломъ вра́чеве , моли́тесѧ ко́ гдⷭ҇ꙋ поми́ловатисѧ дш҃а́мъ на́шимъ . сла́ва , и҆ ны́нѣ . гла́съ , ѕ҃ . Мѷрѡно́сицы жены̀ гро́ба твоегѡ̀ доше́дше , и҆ печа́ти гро́бныѧ ви́дѣвше , не ѡ҆брѣто́ша же пречⷭ҇тагѡ тѣ́ла твоегѡ̀ , и҆ рыда́ющи сотща́нїемъ прїидо́ша гл҃юще , кто̀ оу҆кра́де на́ше оу҆пова́нїе ; кто̀ взѧ́тъ ме́ртва на́га сми́рною пома́зана , мт҃рьне є҆ди́но оу҆тѣше́нїе ; ѽ ка́кѡ и҆́же ме́ртвыѧ ѡ҆живлѧ́ѧи оу҆мерщвлѧ́етсѧ , и҆ и҆́же а҆́да и҆спрове́ргъ , ка́кѡ погреба́етсѧ ; но воскрⷭ҇нѝ сп҃се самовла́стнѡ , ꙗ҆́коже ре́клъ є҆сѝ тридне́внѡ , спаса́ѧ дш҃а на́ша .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ четверто́къ , г҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропарѝ , гла́съ , в҃ . Бл҃гоѡ҆бра́зныи і҆ѡ́сифъ , съ крⷭ҇та̀ с̾не́мъ пречⷭ҇тое тѣ́ло твоѐ , плащани́цею чи́стою ѡ҆б̾ви́въ , и҆ со бл҃гоꙋха́ньми во́ гробѣ но́вѣ закры́въ положѝ , но в̾ тре́тїи дн҃ь воскр҃се сп҃се , да́рꙋѧ ми́рови ве́лїю млⷭ҇ть . два́жды . сла́ва . Є҆гда̀ сни́де к̾ сме́рти животѐ без̾сме́ртныи , тогда̀ а҆́да оу҆мертви́лъ є҆сѝ блиста́нїемъ бжⷭ҇тва̀ . є҆гда́ же оу҆ме́ршїѧ ѿ преи҆спо́днихъ воскресѝ , всѧ̀ си́лы нбⷭ҇ныѧ взыва́хꙋ , жизнода́вче хрⷭ҇тѐ бж҃е сла́ва тебѣ̀ . и҆ ны́нѣ . Мѷрѡно́сицамъ жена́мъ , при́ гробѣ пред̾ста́въ а҆́нг҃лъ вопїѧ́ше , мѵ́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́жь . но возопі́йте пою́ще , воскр҃се гдⷭ҇ь , да́рꙋѧ ми́рови ве́лїю млⷭ҇ть .
 По а҃ , стихоло́гїи , сѣда́ленъ . гла́съ , в҃ . Оу҆чени́къ твои́хъ ли́къ , с̾ мѷрѡно́сицами жена́ми ра́дꙋютсѧ согла́снѡ , ѻ҆́бщїи бо пра́здникъ себѣ̀ соста́виша , въ сла́вꙋ и҆ че́сть твоегѡ̀ воскрⷭ҇нїѧ . тѣ́хъ ра́ди мо́лимъ тѧ̀ чл҃колю́бче гдⷭ҇и , лю́демъ твои́мъ пода́ждь ве́лїю ми́лость . сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . И҆́же оу҆мꙋ́дривыи па́че ри́торъ ловцы̀ , и҆ посла́въ ꙗ҆́коже проповѣ́дники по все́й землѝ , неи҆з̾гл҃аннымъ чл҃колю́бїемъ свои́мъ хрⷭ҇тѐ бж҃е . тѣ́ми оу҆твердѝ цр҃ковь свою̀ , и҆ вѣ́рнымъ низ̾послѝ блгⷭ҇ве́нїе твоѐ , є҆ди́не во ст҃ы́хъ почива́ѧи . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . А҆пⷭ҇ли проро́цы и҆ мч҃нцы , ст҃лїе прпⷣбнїи и҆ пра́веднїи , и҆́же до́брѣ по́двигъ сконча́вше , и҆ вѣ́рꙋ сохра́ньше , дерзнове́нїе и҆мꙋ́ще ко сп҃сꙋ , мо́лимъ вы̀ , ѡ҆ на́съ тогѡ̀ моли́те ꙗ҆́кѡ бл҃га , спастѝ дш҃а на́ша . сла́ва , и҆ ны́нѣ , боⷢ҇ . Зако́нъ оу҆таи́вшисѧ є҆сте́ственыхъ , бжⷭ҇твенымъ ржⷭ҇тво́мъ дв҃ство сочета́ла є҆сѝ , ты́ бо родила̀ є҆сѝ є҆ди́на , и҆́же пре́же тебѐ рожде́наго без̾лѣ́тнѡ . тѣ́мже тѧ̀ бцⷣе велича́емъ .
 По в҃ , стихоло́гїи , сѣда́ленъ . гла́съ , в҃ . Воскр҃съ ѿ́ гроба ꙗ҆́кѡ бг҃ъ , прпⷣбнымъ повелѣ̀ жена́мъ , проповѣ́дати воста́нїе а҆пⷭ҇лѡмъ , ꙗ҆́коже пи́шетъ , и҆ тече́нїемъ пе́тръ пред̾ста̀ гро́бꙋ , и҆ свѣ́тъ во́ гробѣ зрѧ̀ , дивлѧ́шесѧ . тѣ́мже и҆ ви́дѣвъ ри́зы є҆ди́ны , никто́же бо мо́жетъ ви́дѣти в̾ нощѝ пред̾лежа́щаѧ , и҆ вѣ́ровавъ возопѝ , сла́ва тебѣ̀ хрⷭ҇тѐ бж҃е , ꙗ҆́кѡ спаса́еши всѧ̀ сп҃се на́шъ . ѻ҆те́ческое бо є҆сѝ сїѧ́нїе . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , а҃ . ѱл҃о́мъ , н҃ .
 кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стⷯры , на д҃ . гла́съ , в҃ . А҆́нг҃лъ оу҆́бѡ є҆́же ра́дꙋисѧ , пре́же зача́тїѧ твоегѡ̀ гдⷭ҇и , бл҃года́тнѣй принесѐ . а҆́нг҃лъ же в̾ твоѐ воскрⷭ҇нїе , сла́внагѡ гро́ба твоегѡ̀ ка́мень ѿвалѝ . ѻ҆́въ оу҆́бѡ в̾ печа́ли мѣ́сто весе́лїѧ ѻ҆́бразы возвѣща́ѧ . се́й же в̾ сме́рти мѣ́сто , влⷣкꙋ жизнода́вца проповѣ́да на́мъ . тѣ́мже вопїе́мъ ти , бл҃года́телю всѣ́хъ гдⷭ҇и сла́ва тебѣ̀ . двⷤа . И҆́же ѿ непра́ведныхъ дѣѧ́нїи всегда̀ бори́ми , и҆ к̾ тебѣ̀ прибѣга́юще вои́стинꙋ сꙋ́щемꙋ бг҃ꙋ , гла́съ твои́хъ оу҆чени́къ прино́симъ тѝ гл҃юще , спаси́ ны наста́вниче погиба́емъ , покажѝ и҆ ны́нѣ враго́мъ на́шимъ мо́лимсѧ . ꙗ҆́кѡ покрыва́еши лю́ди , и҆ спаса́еши ѿ бѣ́дъ мл҃твами а҆пⷭ҇лъ , презрѧ̀ грѣхѝ за мно́гꙋю бл҃госты́ню гдⷭ҇и . мⷱ҇ꙋ . Всѧ́къ гра́дъ и҆ страна̀ , чтꙋ́тъ мо́щи ва́ша , ѽ стрⷭ҇тоте́рпцы мч҃нцы . вы́ бо зако́ннѡ пострада́вше , вѣнцы̀ съ нб҃сѐ прїѧ́сте , и҆ сегѡ̀ ра́ди сщ҃е́нникѡмъ є҆стѐ похвала̀ , цр҃е́мъ побѣ́да , и҆ цр҃квамъ бл҃голѣ́пїе . сла́ва , и҆ ны́нѣ . гла́съ , а҃ . Мѷрѡно́сицы жены̀ , ко́ гробꙋ что̀ прїидо́сте ; что̀ и҆́щете жива́гѡ в̾ ме́ртвыхъ , воскр҃се гдⷭ҇ь дерза́йте вопїе́тъ а҆́нг҃лъ .
 На стихо́внѣ , стихѣ́ры . гла́съ , ѕ҃ . поⷣ . в̾ тре́тїи де́нь . Начни́те лю́дїе ѱало́мски ,꙳ по́йте хрⷭ҇та̀ с̾ ра́достїю .꙳ па́сха ве́лїѧ восїѧ̀ на́мъ ,꙳ воскр҃съ и҆́з̾ гроба хрⷭ҇то́съ жизнода́вецъ ,꙳ и҆ и҆зба́витель дш҃а́мъ на́шимъ .
 сти́хъ : бл҃говоли́лъ є҆сѝ гдⷭ҇и зе́млю твою̀ ,꙳ воз̾врати́лъ є҆сѝ плѣ́нъ і҆а́кѡвль . Ра́доватисѧ мѷрѡно́сицамъ ре́къ хрⷭ҇тѐ ,꙳ є҆́ввино ѡ҆сꙋжде́нїе разорѧ́еши .꙳ и҆ ра́дость оу҆ченико́мъ воскр҃съ посыла́еши ,꙳ проповѣ́дати є҆́же и҆́з̾ гроба ,꙳ тридне́вное твоѐ воскрⷭ҇нїе .
 сти́хъ : ми́лость и҆ и҆́стина срѣто́стѣсѧ ,꙳ пра́вда и҆ ми́ръ ѡ҆блобыза́стасѧ . Па́схꙋ честнꙋ́ю и҆ ст҃ꙋ́ю ,꙳ хрⷭ҇то́съ на́мъ ѡ҆зарѝ ,꙳ прїиди́те всѝ просвѣти́вше дꙋ́шы ,꙳ се́бо дн҃ь просїѧ̀ ,꙳ в̾ се́й воз̾ра́дꙋемсѧ и҆ воз̾весели́мсѧ . сла́ва , и҆ нн҃ѣ . гла́съ , а҃ . Прїидо́ша на́ гробъ магдалы́нѧ , и҆ дрꙋга́ѧ ма́рїѧ и҆́щꙋщѣ гдⷭ҇а , и҆ а҆́нг҃ла ѡ҆брѣто́ша ꙗ҆́кѡ мо́лнїю сѣдѧ́ща на ка́мени , и҆ гл҃юща к̾ни́мъ , что̀ и҆́щетѣ жива́го с̾ ме́ртвыми ; воскр҃се ꙗ҆́коже речѐ , в̾ галиле́и тогѡ̀ ѡ҆брѧ́щете . к̾ немꙋ́ же возопїе́мъ , воскр҃съ и҆з̾ ме́ртвыхъ гдⷭ҇и сла́ва тебѣ̀ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 Въ четверто́къ , на блаже́ннахъ , трипѣ́снецъ , є҆мꙋ́же краегране́сїе : пѣ́снь пое́мъ бг҃ꙋ . гла́съ , в҃ . пѣ́снь , д҃ . і҆рмо́съ . пою́ тѧ слꙋ́хомъ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Возше́лъ є҆сѝ на крⷭ҇тъ во́лею гдⷭ҇и , си́лою препоѧ́санъ . и҆ соше́дъ бл҃гоꙋтро́бне съ дш҃е́ю во а҆́дъ , дш҃а вѣ́чныхъ оу҆́зъ разрѣши́лъ є҆сѝ , и҆ с̾ собо́ю ще́дре совоскр҃си́лъ є҆сѝ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Сокрꙋши́въ стра́шнѡ , вереѝ и҆ врата̀ а҆́дова крѣ́постїю сѝ влⷣко , и҆ и҆стощи́лъ є҆сѝ є҆мꙋ̀ бога́тство . тѣ́мже мно́гое твоѐ схожде́нїе , и҆ честно́е воскрⷭ҇нїе сла́вимъ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Пома́зати пречи́стое тѣ́ло твоѐ на́ гробъ прїидо́ша жены̀ , ѡ҆брѣ́тше же а҆́нг҃ла на ка́мени сѣдѧ́ща хрⷭ҇тѐ , и҆ боѧ́щесѧ оу҆диви́шасѧ . с̾ ни́ми же пѣсносло́вимъ твоѐ воста́нїе .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ст҃ы́хъ ст҃а́гѡ па́че оу҆ма̀ породила̀ є҆сѝ бцⷣе , ѡ҆сщ҃е́нїе и҆ и҆збавле́нїе и҆ ѡ҆ставле́нїе грѣхо́въ вѣ́рнымъ подаю́ща хода́тайствомъ тѝ , и҆́же є҆гѡ̀ сла́вѧщимъ воскрⷭ҇нїе .
 пѣ́снь , и҃ . і҆рмо́съ . велѣ́нїѧ мꙋчи́телева .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Возвы́силъ є҆сѝ є҆стество̀ чл҃ческое хрⷭ҇тѐ , и҆́же на крⷭ҇тѣ̀ твои́мъ возвыше́нїемъ , и҆ є҆́же свы́ше па́дшаго врага̀ , в̾ про́пасть низ̾ве́рглъ є҆сѝ , и҆ погребе́сѧ воста́лъ є҆сѝ плѣни́въ сме́рть .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Сокрꙋши́лъ є҆сѝ а҆́дꙋ вереѝ хрⷭ҇тѐ , и҆ ѡ҆кова́нныѧ оу҆́зники в̾ мꙋ́жествѣ и҆зве́лъ є҆сѝ , твою̀ сла́вѧщихъ си́лꙋ , и҆ є҆́же и҆́з̾ гроба тридне́вное воста́нїе .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ꙗ҆́кѡ ви́дѣ тѧ дре́вле ли́къ ст҃ы́хъ а҆пⷭ҇лъ , и҆́з̾ гроба воста́вша во сла́вѣ хрⷭ҇тѐ , весе́лїѧ и҆спо́лнь бы́въ вопїѧ́ше , сла́ва воста́нїю твоемꙋ̀ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Пла́чь тво́й пречⷭ҇таѧ ст҃а́ѧ преложи́сѧ на ра́дость , внегда̀ ви́дѣ своегѡ̀ сн҃а и҆ влⷣкꙋ хрⷭ҇та̀ , и҆з̾ ме́ртвыхъ тридне́внѡ воскр҃сша во сла́вѣ , и҆ ми́ръ просвѣти́вша .
 пѣ́снь , ѳ҃ . і҆рмо́съ . ꙗ҆́же пре́жде сл҃нца .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ꙗ҆ви́лсѧ є҆сѝ посредѝ двою̀ разбо́йникꙋ ра́спѧтъ многомлⷭ҇тиве , и҆ положе́ныхъ в̾ ро́вѣ преи҆спо́днѣмъ , и҆ и҆́же во тмѣ̀ и҆ сѣ́ни сме́ртнѣй воскр҃си́лъ є҆сѝ , пѣсносло́вѧщихъ бл҃гоꙋтро́бне , твоѐ тридне́вное воскрⷭ҇нїе .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Сме́рть не є҆щѐ чл҃ки ѡ҆блада́етъ ꙗ҆́коже є҆́сть пи́сано , ѿне́лѣже хрⷭ҇то́съ воскр҃се без̾сме́ртныи а҆́дова и҆стощи́въ несы́таѧ црⷭ҇твїѧ . да ра́дꙋетсѧ всѧ̀ вселе́ннаѧ пра́зднꙋющи .
 сла́ва . Речѐ мѷрѡно́сицамъ а҆́нг҃лъ блиста́ѧисѧ пре́д̾ гробомъ , и҆́же в̾ ме́ртвыхъ свобо́днаго , что̀ пла́чꙋще и҆́щете , ꙗ҆́коже пре́же речѐ , оу҆́же воста̀ , и҆ди́те ѿ сю́дꙋ ра́дꙋющесѧ .
 и҆ ны́нѣ , боⷢ҇ . Ꙗ҆ви́ласѧ є҆сѝ простра́ннѣе дв҃о нб҃съ , бг҃а вмѣсти́вши , и҆́же под̾ земле́ю положе́наго бл҃гостїю , и҆ сме́ртїю без̾сме́ртїе всѣ́мъ дарова́вша , є҆го́же бл҃гоче́стнѡ сла́вѧще , тебѐ по́ долгꙋ оу҆блажа́емъ .
 
 Въ четверто́къ , г҃ , недѣ́ли , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , и҃ . поⷣ . ѽ пресла́вное чꙋ́до . Хрⷭ҇тꙋ̀ ꙗ҆́вльшꙋсѧ ,꙳ стопа́мъ послѣ́дꙋюще честны́ѧ мѷрѡно́сицы ,꙳ томꙋ̀ оу҆годи́ти ,꙳ нра́вомъ оу҆се́рднымъ и҆ пра́востїю .꙳ ни оу҆ме́рша сегѡ̀ ѡ҆ста́висте ,꙳ но ше́дше мѵ́ра со слеза́ми принесо́сте ,꙳ млⷭ҇тивнѡ дви́жꙋщесѧ .꙳ тѣ́мже ва́шꙋ па́мѧть ,꙳ всесщ҃е́ннꙋю торжествꙋ́емъ . Бжⷭ҇твеныхъ же́нъ сосло́вїе ,꙳ ви́дѣти жела́ѧ жи́знь оу҆мертви́вшꙋюсѧ во́ гробѣ ,꙳ но́щїю прїидо́ша ,꙳ и҆ ѿ а҆́нг҃ла слы́шаша ,꙳ ꙗ҆́коже проречѐ хрⷭ҇то́съ воста̀ ,꙳ сотща́нїемъ сегѡ̀ оу҆ченико́мъ рцы́те ,꙳ и҆ оу҆ны́нїе ѿ дꙋшѝ ѿри́ните ,꙳ вмѣ́стѡ пла́ча ,꙳ ра́дость неи҆з̾гл҃аннꙋю воспрїими́те . Дне́сь вѣ́рнїи ликꙋ́емъ ,꙳ въ па́мѧти ва́шей мѷрѡно́сицы ,꙳ сла́вѧще и҆́же ва́съ просла́вльшаго ,꙳ пребл҃га́го гдⷭ҇а .꙳ є҆го́же моли́те непреста́ннѡ всечⷭ҇тны́ѧ ,꙳ вѣ́чнꙋющїѧ сла́вы оу҆лꙋчи́ти на́мъ ,꙳ и҆ свѣ́тлости ст҃ы́хъ ,꙳ и҆мꙋ́ще к̾ немꙋ̀ дерзнове́нїе всегда̀ ,꙳ бг҃облаже́нныѧ . 
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , в҃ . Почто̀ мѵ́ро со слеза́ми , ѽ оу҆чени́цы и҆злива́ете ; ка́мень ѿвали́сѧ , и҆ гро́бъ и҆стощи́сѧ ; ви́дите тлю̀ живото́мъ попра́нꙋ , печа́ти свидѣ́тельствꙋюща ꙗ҆́вственѣ , спѧ́щїѧ лю́тѣ стра́жники непокори́выхъ , сме́ртное спасе́сѧ пло́тїю бж҃їею . а҆́дъ рыда́етъ , те́кше ра́дость рцы́те а҆пⷭ҇лѡмъ , оу҆мертви́выи сме́рть хрⷭ҇то́съ , перворожде́нъ и҆з̾ ме́ртвыхъ , ва́съ варѧ́етъ в̾ галиле́и .
 На стихо́внѣ , стихѣ́ры . гла́съ , в҃ . Во́лею ѡ҆бнища́въ , ѡ҆бнища́нїѧ ра́ди а҆да́мова хрⷭ҇тѐ бж҃е . прише́лъ є҆сѝ на́ землю ѿ дв҃ы вопло́щьсѧ , и҆ распѧ́тїе прїѧ́тъ , да на́съ свободи́ши , ѿ рабо́ты вра́жїѧ , гдⷭ҇и сла́ва тебѣ̀ .
 сти́хъ : къ тебѣ̀ возведо́хъ ѻ҆́чи моѝ . Первовѣ́чномꙋ ѿ ѻ҆ц҃а ро́ждьшꙋсѧ бж҃їю сло́вꙋ , вопло́щшꙋсѧ ѿ дв҃ы мр҃і́и , прїиди́те поклони́мсѧ , распѧ́тїе бо претерпѣ́въ , и҆ погребе́нїю предаде́сѧ , ꙗ҆́кѡ са́мъ восхотѣ̀ , и҆ воскр҃съ и҆з̾ ме́ртвыхъ , спасе́ мѧ блꙋдѧ́щаго человѣ́ка .
 сти́хъ : поми́лꙋй на́съ гдⷭ҇и . мⷱ҇ꙋ . И҆́же земны́ѧ сла́дости невоз̾лю́бльше страстоте́рпцы , нбⷭ҇нымъ бл҃ги́мъ сподо́бишасѧ , и҆ а҆́нг҃лѡмъ согра́ждане бы́ша , гдⷭ҇и моли́твами и҆́хъ , поми́лꙋй и҆ спасѝ на́съ . сла́ва , и҆ ны́нѣ . гла́съ , в҃ . Мѷрѡно́сицы ра́но бы́вша , и҆ гро́бъ тво́й сотща́нїемъ достиго́ша , и҆ и҆ска́хꙋ тебѐ хрⷭ҇тѐ , є҆́же пома́зати пречи́стое тѣ́ло твоѐ , и҆ а҆́нг҃ловыми глаго́лы ѡ҆гласи́вшесѧ , радостнотво́рныѧ ѻ҆́бразы а҆пⷭ҇лѡмъ проповѣ́дахꙋ , ꙗ҆́кѡ воскр҃се нача́льникъ спасе́нїѧ на́шегѡ , плѣни́въ сме́рть , ми́рꙋ же да́рꙋѧ живо́тъ вѣ́чныи , и҆ ве́лїю млⷭ҇ть .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ пѧто́къ , г҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропарѝ , гла́съ , в҃ . Бл҃гоѡ҆бра́зныи і҆ѡ́сифъ , съ крⷭ҇та̀ с̾не́мъ пречⷭ҇тое тѣ́ло твоѐ , плащани́цею чи́стою ѡ҆б̾ви́въ , и҆ со бл҃гоꙋха́ньми во́ гробѣ но́вѣ закры́въ положѝ , но в̾ тре́тїи дн҃ь воскр҃се сп҃се , да́рꙋѧ ми́рови ве́лїю млⷭ҇ть . два́жды . сла́ва . Є҆гда̀ сни́де к̾ сме́рти животѐ без̾сме́ртныи , тогда̀ а҆́да оу҆мертви́лъ є҆сѝ блиста́нїемъ бжⷭ҇тва̀ . є҆гда́ же оу҆ме́ршїѧ ѿ преи҆спо́днихъ воскресѝ , всѧ̀ си́лы нбⷭ҇ныѧ взыва́хꙋ , жизнода́вче хрⷭ҇тѐ бж҃е сла́ва тебѣ̀ . и҆ ны́нѣ . Мѷрѡно́сицамъ жена́мъ , при́ гробѣ пред̾ста́въ а҆́нг҃лъ вопїѧ́ше , мѵ́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́жь . но возопі́йте пою́ще , воскр҃се гдⷭ҇ь , да́рꙋѧ ми́рови ве́лїю млⷭ҇ть .
 По а҃ , стихоло́гїи , сѣда́ленъ . гла́съ , в҃ . Животворѧ́щїи крⷭ҇тъ твоеѧ̀ бл҃гости , є҆го́же дарова̀ на́мъ недосто́йнымъ гдⷭ҇и , тебѣ̀ прино́симъ в̾ моли́твꙋ , спасѝ гра́дъ тво́й , молѧ́щїѧсѧ бцⷣы ра́ди , є҆ди́не чл҃колю́бче . сти́хъ : возноси́те гдⷭ҇а бг҃а на́шегѡ , и҆ кла́нѧйтесѧ подно́жїю но́гꙋ є҆гѡ̀ ꙗ҆́кѡ ст҃о є҆́сть . Нѣ́дръ пречⷭ҇тыхъ , и҆́же в̾ вы́шнихъ не и҆стощи́въ , погребе́нїе и҆ воскрⷭ҇нїе за всѣ́хъ прїе́мъ , гдⷭ҇и сла́ва тебѣ̀ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Тебѐ ѡ҆дѣва́ющаго нб҃о ѻ҆́блаки , и҆мꙋ́ще ст҃і́и ѻ҆дѣѧ́нїе , в̾ ми́рѣ мꙋ́ки ѿ без̾зако́нныхъ претерпѣ́ша , и҆ ле́сть и҆́дольскꙋю оу҆праздни́ша . тѣ́хъ моли́твами и҆ на́съ свободѝ сп҃се ѿ неви́димаго врага̀ , и҆ спасѝ на́съ . сла́ва , и҆ ны́нѣ , крⷭ҇тобоⷢ҇ . Чтⷭ҇ны́мъ крⷭ҇то́мъ сн҃а твоегѡ̀ сохранѧ́еми влⷣчце , чⷭ҇таѧ бцⷣе , всѧ́къ прило́гъ бори́телѧ всѝ оу҆до́бнѣ побѣжда́емъ . сегѡ̀ ра́ди по́ долгꙋ тѧ̀ оу҆блажа́емъ , ꙗ҆́кѡ бж҃їю мт҃рь , и҆ є҆ди́нꙋ оу҆пова́нїе дш҃а́мъ на́шимъ .
 По в҃ , стихоло́гїи , сѣда́ленъ . гла́съ , в҃ . Мѷрѡно́сицы ра́нѡ бы́вше , и҆ гро́бъ то́щь ви́дѣвше , а҆пⷭ҇лѡмъ глаго́лахꙋ , тлю̀ низ̾ложѝ крѣ́пкїи , и҆ и҆́же во а҆́дѣ восхи́ти оу҆́зники , проповѣ́дите со дерзнове́нїемъ , ꙗ҆́кѡ воскр҃се хрⷭ҇то́съ бг҃ъ , да́рꙋѧи на́мъ ве́лїю млⷭ҇ть . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , а҃ . ѱл҃о́мъ , н҃ . кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , в҃ . Да ра́спнетсѧ вопїѧ́хꙋ , и҆́же твои́хъ дарова́нїи при́снѡ наслажа́ющїисѧ . и҆ ѕлодѣ́ѧ во бл҃года́телѧ мѣ́стѡ проша́хꙋ прїѧ́ти , и҆́же пра́ведникѡмъ оу҆бі́ица . молча́ше же хрⷭ҇тѐ терпѧ̀ и҆́хъ сꙋро́вство , пострада́ти хотѧ̀ , и҆ спастѝ на́съ , ꙗ҆́кѡ чл҃колю́бецъ . двⷤа . Всѧ́ко дыха́нїе и҆ всѧ̀ тва́рь , тебѐ сла́витъ гдⷭ҇и , ꙗ҆́кѡ крⷭ҇то́мъ сме́рть оу҆праздни́лъ є҆сѝ . да пока́жеши лю́демъ , є҆́же и҆з̾ ме́ртвыхъ твоѐ воскрⷭ҇нїе . ꙗ҆́кѡ є҆ди́нъ чл҃колю́бецъ . мⷱ҇ꙋ . По хрⷭ҇тѐ пострада́сте да́же до сме́рти , ѽ страстоте́рпцы мч҃нцы , дш҃а бо и҆́мате на́ нб҃сѣхъ в̾ рꙋцѣ̀ бж҃їи , и҆ по́ мирꙋ всемꙋ̀ почита́еми сꙋ́ть ва́ши мо́щи . сщ҃е́нницы и҆ цр҃їе покланѧ́ютсѧ , и҆ лю́дїе всѝ ра́дꙋющесѧ ѡ҆бы́чно вопїе́мъ , со́нъ че́стенъ пред̾ гдⷭ҇емъ , сме́рть прпⷣбныхъ є҆гѡ̀ . сла́ва , и҆ ны́нѣ . гла́съ , а҃ . Со́ страхомъ прїидо́ша жены̀ на́ гробъ , мастьмѝ пома́зати тѣ́ло твоѐ тща́щесѧ , и҆ сѐ не ѡ҆брѣ́тше , недоꙋмѣ́ѧхꙋсѧ к̾ себѣ̀ , неразꙋмѣва́юще воскрⷭ҇нїѧ . но пред̾ста́въ и҆́мъ а҆́нг҃лъ и҆ речѐ , воскр҃се хрⷭ҇то́съ , да́рꙋѧ на́мъ ве́лїю ми́лость .
 На стихо́внѣ , стихѣ́ры . гла́съ , в҃ . поⷣ . є҆гда̀ ѿ́ древа . Ꙗ҆ви́сѧ свѣ́тъ непристꙋ́пныи на́мъ , сїѧ́ѧ и҆́з̾ гроба краснѡ̀ хрⷭ҇то́съ гдⷭ҇ь . а҆́дъ плѣни́сѧ , и҆ дїа́волъ оу҆праздни́сѧ . ра́дꙋютсѧ мирсті́и концы̀ , ликоствꙋ́етъ тва́рь . воспѣва́етъ пра́зднꙋющи цр҃кви хрⷭ҇то́ва , па́мѧть і҆ѡ́сифа премꙋ́драгѡ , и҆ мѷрѡно́сицъ с̾ни́мъ же́нъ , почита́етъ торжество̀ .
 сти́хъ : бл҃говоли́лъ є҆сѝ гдⷭ҇и зе́млю твою̀ ,꙳ воз̾врати́лъ є҆сѝ плѣ́нъ і҆а́кѡвль . Ꙗ҆ви́сѧ торжество̀ на́мъ бг҃олѣ́пныхъ мѷрѡно́сицъ , и҆ і҆ѡ́сифа премꙋ́драгѡ , ꙗ҆́коже дрꙋгі́и ра́й и҆сто́чникъ подаѧ̀ жи́зни , бл҃года́тныѧ во́ды и҆сточа́ющь ми́рꙋ , и҆ напаѧ́ющь воста́нїѧ хрⷭ҇то́ва стрꙋѧ́ми на землѝ , собо́ры вѣ́рныхъ пра́зднꙋющихъ и҆ взыва́ющихъ , сла́ва да́вшемꙋ своѐ воскрⷭ҇нїе конце́мъ .
 сти́хъ : ми́лость и҆ и҆́стина срѣто́стѣсѧ ,꙳ пра́вда и҆ ми́ръ ѡ҆блобыза́стасѧ . Равнѡ̀ оу҆́бѡ ѽ бл҃гоѡ҆бра́зныи і҆ѡ́сифе , тебѐ ꙗ҆́кѡ херꙋви́мскꙋю колесни́цꙋ , цр҃ѧ хрⷭ҇та̀ со крⷭ҇та̀ сне́мше , и҆ на ра́мꙋ свое́ю носи́вша оу҆бл҃жа́емъ . и҆ чте́мъ , рꙋ́цѣ твоѝ и҆ ѻ҆́чи бжⷭ҇твенїи , и҆ дла́ни твоѧ̀ , и҆́маже сл҃нца сло́ва и҆ бг҃а носѧ̀ во́ гробъ положи́лъ є҆сѝ . тѣ́мже и҆ па́мѧть твою̀ , любо́вїю почита́емъ . сла́ва , и҆ ны́нѣ . гла́съ , а҃ . Прїидо́ша на́ гробъ магдалы́нѧ , и҆ дрꙋга́ѧ ма́рїѧ и҆́щꙋщѣ гдⷭ҇а , и҆ а҆́нг҃ла ѡ҆брѣто́ша ꙗ҆́кѡ мо́лнїю сѣдѧ́ща на ка́мени , и҆ гл҃юща к̾ни́мъ , что̀ и҆́щетѣ жива́го с̾ ме́ртвыми ; воскр҃се ꙗ҆́коже речѐ , в̾ галиле́и тогѡ̀ ѡ҆брѧ́щете . к̾ немꙋ́ же возопїе́мъ , воскр҃съ и҆з̾ ме́ртвыхъ гдⷭ҇и сла́ва тебѣ̀ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 Въ пѧто́къ , на блаже́ннахъ , трипѣ́снецъ , є҆мꙋ́же краегране́сїе : сла́ва бг҃ꙋ а҆ми́нь . творе́нїе і҆ѡ́сифѡво . гла́съ , в҃ . пѣ́снь , є҃ . і҆рмо́съ . просвѣще́нїе во тмѣ̀ лежа́щимъ .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Собо́ръ и҆ногда̀ без̾зако́ннꙋющихъ є҆вре́й , тебѐ чл҃колю́бче на́ древо воз̾дви́же оу҆мертви́въ , но во́ гробѣ положе́нъ , а҆́довы оу҆́зы всѧ̀ разрꙋши́лъ є҆сѝ , и҆ ꙗ҆́же ѿ́ вѣка ме́ртвыѧ воскр҃си́лъ є҆сѝ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Є҆гда̀ тлѣ́нїе вкꙋси́лъ є҆сѝ и҆́же всѣ́хъ без̾сме́ртїе , тогда̀ мꙋ́жески свѧ́занныѧ всѧ̀ и҆зведѐ , воскр҃слъ є҆сѝ ѿ́ гроба живода́вче , разори́въ сме́рть , и҆ просвѣти́въ на́съ воста́нїемъ свои́мъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Стра́нною ѻ҆де́ждею блиста́ющасѧ дре́вле , на́ гробѣ ви́дѣвше а҆́нг҃ла жены̀ чꙋдѧ́хꙋсѧ . ѻ҆́нъ же к̾ ни́мъ вопїѧ́ше небо́йтесѧ , хрⷭ҇то́съ воскр҃се , и҆ди́те дрꙋго́мъ є҆гѡ̀ воз̾вѣсти́те .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Восто́къ сл҃нца пра́веднагѡ показа́сѧ дв҃о , є҆го́же ви́дѣвши воскре́сша и҆з̾ ме́ртвыхъ ꙗ҆́коже речѐ , и҆ ми́ръ ве́сь просвѣ́щша , ра́довашесѧ пою́щи чи́стаѧ , ꙗ҆́кѡ чл҃колю́бца .
 пѣ́снь , и҃ . і҆рмо́съ . ѡ҆ подо́бїи зла́тѣ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Бг҃ъ сы́и бл҃же сподо́билсѧ є҆сѝ чл҃къ бы́ти , и҆ распѧ́тисѧ на́ древѣ во́лею , на спасе́нїе вѣ́рою вопїю́щимъ всегда̀ , ѡ҆сꙋ́ществившаѧсѧ да пое́тъ гдⷭ҇а всѧ̀ тва́рь , и҆ превозно́ситъ є҆гѡ̀ во́ вѣки .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Въ ро́вѣ преи҆спо́днѣмъ положи́ тѧ і҆ѡ́сифъ , по́вивъ в̾ понѧ́вахъ же и҆ и҆зми́рнѣ и҆ а҆лло́и , но воскр҃слъ є҆сѝ спаса́ѧ вѣ́рнѡ зовꙋ́щихъ , ѡ҆сꙋ́ществившаѧсѧ да пое́тъ гдⷭ҇а всѧ̀ тва́рь , и҆ превозно́ситъ є҆гѡ̀ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ꙗ҆ви́лсѧ є҆сѝ оу҆ченико́мъ всеси́льне воскр҃съ , и҆ тѣ́мъ ре́къ , и҆ди́те в̾ ми́ръ проповѣ́дите моѐ смотре́нїе , пою́ще , ѡ҆сꙋ́ществившаѧсѧ да пое́тъ гдⷭ҇а всѧ̀ тва́рь , и҆ превозно́ситъ є҆гѡ̀ во́ вѣки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ꙗ҆́кѡ ви́дѣша тѧ бг҃оно́сныѧ жены̀ , воста́вша бг҃олѣ́пнѡ и҆з̾ ме́ртвыхъ , и҆ воскр҃си́вша и҆́же ѿ́ вѣка ме́ртвыѧ , и҆ а҆́да плѣни́вша , ра́дꙋющесѧ вопїѧ́хꙋ , ѡ҆сꙋ́ществившаѧсѧ да пое́тъ тва́рь всѧ̀ гдⷭ҇а , и҆ превозно́ситъ є҆гѡ̀ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ѡ҆ст҃ѝ на́ша срⷣца̀ всест҃а́ѧ дв҃о бг҃оневѣ́сто , ви́дѣвшаѧ всест҃а́го бг҃а сло́ва воста́вша , и҆ въ весе́лїи зовꙋ́щи , ѡ҆сꙋ́ществившаѧсѧ да пое́тъ тва́рь всѧ̀ гдⷭ҇а , и҆ превозно́ситъ є҆гѡ̀ во́ вѣки .
 пѣ́снь , ѳ҃ . і҆рмо́с̾ . недоꙋмѣ́етъ всѧ́къ ꙗ҆зы́къ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . То́чїю водрꙋзи́сѧ сп҃се крⷭ҇тъ тво́й на ло́бнѣмъ , сме́ртное всѐ жили́ще и҆з̾ глꙋбины̀ поколеба́сѧ . а҆ и҆́же в̾ сѣ́ни сѣдѧ́щїи сме́ртнѣй , ѿ оу҆́зъ нерѣши́мыхъ вои́стинꙋ разрѣши́шасѧ всѝ , сла́ва вопїю́ще держа́вѣ си́лы твоеѧ̀ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Землѧ̀ потрѧсе́сѧ , и҆ ка́менїе распаде́сѧ стра́хомъ , го́ры и҆ хо́лми всѝ поколеба́шасѧ , и҆ сл҃нце поме́рче , ви́дѣвъ тѧ на крⷭ҇тѣ̀ повѣ́шена . вереѝ а҆́довы и҆ врата̀ желѣ́знаѧ сотро́шасѧ хрⷭ҇тѐ , є҆гда̀ и҆з̾ ме́ртвыхъ свои́мъ воста́нїемъ , ми́ръ совоз̾дви́глъ є҆сѝ .
 сла́ва . Ме́ртва тѧ влⷣко ви́дѣвъ дре́вле на крⷭ҇тѣ̀ , бл҃гоѡ҆бра́зныи а҆римаѳе́й , снѧ́тъ ѿ́ древа , и҆ понѧ́вицею тогда̀ чи́стою пови́въ , и҆ во́ гробѣ но́вѣ с̾ премно́гимъ стра́хомъ положѝ сотща́нїемъ , ты́ же ꙗ҆́кѡ проре́къ , воста̀ сло́ве тридне́внѡ . и҆ ны́нѣ , боⷢ҇ . Зако́нъ кромѣ̀ влⷣчце всенепоро́чнаѧ , родила̀ є҆сѝ неи҆зрече́ннѡ сло́ва . є҆го́же ѿ без̾зако́нныхъ совѣ́томъ ра́спѧта , и҆ положе́на во́ гробѣ , и҆ воста́вша и҆з̾ ме́ртвыхъ ꙗ҆́кѡ ви́дѣвши , и҆спо́лнисѧ ра́дости . сегѡ̀ молѝ ѡ҆ на́съ воспѣва́ющихъ тѧ .
 
 Въ пѧто́къ , г҃ , нлⷣи , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , в҃ . Почто̀ мѵ́ро со слеза́ми , ѽ оу҆чени́цы и҆злива́ете ; ка́мень ѿвали́сѧ , и҆ гро́бъ и҆стощи́сѧ ; ви́дите тлю̀ живото́мъ попра́нꙋ , печа́ти свидѣ́тельствꙋюща ꙗ҆́вственѣ , спѧ́щїѧ лю́тѣ стра́жники непокори́выхъ , сме́ртное спасе́сѧ пло́тїю бж҃їею . а҆́дъ рыда́етъ , те́кше ра́дость рцы́те а҆пⷭ҇лѡмъ , оу҆мертви́выи сме́рть хрⷭ҇то́съ , перворожде́нъ и҆з̾ ме́ртвыхъ , ва́съ варѧ́етъ в̾ галиле́и . Мѷрѡно́сицы ра́но бы́вша , и҆ гро́бъ тво́й сотща́нїемъ достиго́ша , и҆ и҆ска́хꙋ тебѐ хрⷭ҇тѐ , є҆́же пома́зати пречи́стое тѣ́ло твоѐ , и҆ а҆́нг҃ловыми глаго́лы ѡ҆гласи́вшесѧ , радостнотво́рныѧ ѻ҆́бразы а҆пⷭ҇лѡмъ проповѣ́дахꙋ , ꙗ҆́кѡ воскр҃се нача́льникъ спасе́нїѧ на́шегѡ , плѣни́въ сме́рть , ми́рꙋ же да́рꙋѧ живо́тъ вѣ́чныи , и҆ ве́лїю млⷭ҇ть . Мѷрѡно́сицы жены̀ , ѕѣлѡ̀ ра́нѡ а҆рама́ты взе́мше , гдⷭ҇нѧ гро́ба достиго́ша , и҆ ꙗ҆́же оу҆́бѡ ненадѣ́ѧхꙋсѧ ѡ҆брѣ́тше , и҆ помышлѧ́хꙋ в̾ себѣ̀ , боѧ́щесѧ ка́меннаго ѿвале́нїѧ , и҆ дрꙋга̀ к̾ дрꙋзѣ́й гл҃ахꙋ , гдѣ̀ сꙋ́ть печа́ти гробны́ѧ ; гдѣ̀ є҆́сть пила́тово во́инство , и҆ ѡ҆па́сное оу҆тверже́нїе ; бы́сть же воз̾вѣсти́тель неразꙋмѣва́ющимъ жена́мъ , блиста́ѧисѧ а҆́нг҃лъ , и҆ глаго́лѧ к̾ ни́мъ , что̀ съ рыда́нїемъ и҆́щете жива́го , ѡ҆жи́вльшагѡ ро́дъ чл҃ческїи ; воста́ бо хрⷭ҇то́съ бг҃ъ на́шъ и҆з̾ ме́ртвыхъ ꙗ҆́кѡ всеси́ленъ , подаѧ̀ всѣ́мъ нетлѣ́нїе и҆ жи́знь , и҆ просвѣще́нїе и҆ ве́лїю млⷭ҇ть .
 та́же , стихѣ́ры , в̾ минѣ́и , г҃ . сла́ва . гла́съ , ѕ҃ . Мѷрѡно́сицы жены̀ гро́ба твоегѡ̀ доше́дше , и҆ печа́ти гро́бныѧ ви́дѣвше , не ѡ҆брѣто́ша же пречⷭ҇тагѡ тѣ́ла твоегѡ̀ , и҆ рыда́ющи сотща́нїемъ прїидо́ша гл҃юще , кто̀ оу҆кра́де на́ше оу҆пова́нїе ; кто̀ взѧ́тъ ме́ртва на́га сми́рною пома́зана , мт҃рьне є҆ди́но оу҆тѣше́нїе ; ѽ ка́кѡ и҆́же ме́ртвыѧ ѡ҆живлѧ́ѧи оу҆мерщвлѧ́етсѧ , и҆ и҆́же а҆́да и҆спрове́ргъ , ка́кѡ погреба́етсѧ ; но воскрⷭ҇нѝ сп҃се самовла́стнѡ , ꙗ҆́коже ре́клъ є҆сѝ тридне́внѡ , спаса́ѧ дш҃а на́ша . и҆ ны́нѣ , боⷢ҇ . гла́съ , в҃ . Пре́йде сѣ́нь зако́ннаѧ , бл҃года́ти прише́дши , ꙗ҆́коже бо кꙋпина̀ не с̾гара́ше , распала́ющисѧ . та́кѡ и҆ дв҃аѧ родила̀ є҆́сть , и҆ дв҃ою пребы́сть . в̾мѣ́стѡ столпа̀ ѻ҆́гненнагѡ , пра́ведное возсїѧ̀ сл҃нце . в̾мѣ́стѡ мѡѷсе́ѧ хрⷭ҇то́съ , во спасе́нїе дш҃а́мъ на́шимъ .
 На стихо́внѣ , стихѣ́ры . гла́съ , в҃ . Первовѣ́чномꙋ ѿ ѻ҆ц҃а ро́ждьшꙋсѧ бж҃їю сло́вꙋ , вопло́щьшꙋсѧ ѿ дв҃ы мр҃і́и , прїиди́те поклони́мсѧ , распѧ́тїе бо претерпѣ́въ , и҆ погребе́нїю предаде́сѧ , ꙗ҆́кѡ са́мъ восхотѣ̀ , и҆ воскр҃съ и҆з̾ ме́ртвыхъ , спасе́ мѧ блꙋдѧ́щаго человѣ́ка .
 сти́хъ : гдⷭ҇ь воцр҃и́сѧ ,꙳ в̾лѣ́потꙋсѧ ѡ҆блечѐ . Хрⷭ҇то́съ сп҃съ на́шъ пригво́ждьсѧ на крⷭ҇тѣ̀ , є҆́же на ны̀ рꙋкописа́нїе растерза̀ , и҆ сме́рти держа́вꙋ оу҆҆праздни́лъ є҆́сть , поклонѧ́емсѧ тридне́вномꙋ є҆гѡ̀ воста́нїю .
 сти́хъ : и҆́бо оу҆твердѝ вселе́ннꙋю ,꙳ ꙗ҆́же не подви́житсѧ . Со а҆рха́нг҃лы воспое́мъ хвⷭ҇о воскрⷭ҇нїе , то́й бо є҆́сть и҆зба́витель , и҆ сп҃съ дш҃а́мъ на́шимъ , во сла́вѣ стра́шнѣй , и҆ крѣ́пцѣй си́лѣ , па́ки грѧде́тъ сꙋди́ти ми́рꙋ , є҆го́ же созда̀ .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Воскрⷭ҇нїе твоѐ хрⷭ҇тѐ сп҃се , всю̀ просвѣтѝ вселе́ннꙋю , и҆ призва̀ своѐ созда́нїе , всеси́льне гдⷭ҇и сла́ва тебѣ̀ .
 сла́ва , и҆ ны́нѣ . гла́съ , є҃ . Тебѐ ѡ҆дѣ́ющагосѧ свѣ́томъ ꙗ҆́кѡ ри́зою , сне́мъ і҆ѡ́сифъ со́ древа с̾ никоди́момъ , и҆ ви́дѣвъ ме́ртва на́га непогребе́на , жа́лостнѡ рыда́нїе воспрїи́мъ , и҆ пла́ча гл҃аше , оу҆вы̀ мнѣ̀ сла́дкїи і҆с҃е , є҆го́же пре́жде в̾ ма́лѣ сл҃нце на крⷭ҇тѣ̀ повѣ́шена ви́дѣ , во тмꙋ̀ прелага́шесѧ , и҆ землѧ̀ стра́хомъ колѣба́шесѧ , и҆ раздира́шесѧ цр҃ко́внаѧ за́вѣса . но сѐ нн҃ѣ ви́жꙋ тѧ , менѐ ра́ди во́лею подъе́мша сме́рть , ка́кѡ погребꙋ́ тѧ бж҃е мо́й , и҆лѝ како́ю плащани́цею ѡ҆б̾вїю́ тѧ ; ко́имаже ли рꙋка́ма прикоснꙋ́сѧ , пречⷭ҇томꙋ тѣ́лꙋ твоемꙋ̀ ; и҆лѝ ко́е пѣ́нїе воспою̀ , твоемꙋ̀ и҆схо́дꙋ ще́дре ; велича́ю стрⷭ҇ти твоѧ̀ , пѣсносло́вѧ и҆ погребе́нїе твоѐ со воскрⷭ҇нїемъ . вопїю̀ , гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ сꙋбо́тꙋ , г҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропарѝ , гла́съ , в҃ . Бл҃гоѡ҆бра́зныи і҆ѡ́сифъ , съ крⷭ҇та̀ с̾не́мъ пречⷭ҇тое тѣ́ло твоѐ , плащани́цею чи́стою ѡ҆б̾ви́въ , и҆ со бл҃гоꙋха́ньми во́ гробѣ но́вѣ закры́въ положѝ , но в̾ тре́тїи дн҃ь воскр҃се сп҃се , да́рꙋѧ ми́рови ве́лїю млⷭ҇ть . два́жды . сла́ва . Є҆гда̀ сни́де к̾ сме́рти животѐ без̾сме́ртныи , тогда̀ а҆́да оу҆мертви́лъ є҆сѝ блиста́нїемъ бжⷭ҇тва̀ . є҆гда́ же оу҆ме́ршїѧ ѿ преи҆спо́днихъ воскресѝ , всѧ̀ си́лы нбⷭ҇ныѧ взыва́хꙋ , жизнода́вче хрⷭ҇тѐ бж҃е сла́ва тебѣ̀ . и҆ ны́нѣ . Мѷрѡно́сицамъ жена́мъ , при́ гробѣ пред̾ста́въ а҆́нг҃лъ вопїѧ́ше , мѵ́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́жь . но возопі́йте пою́ще , воскр҃се гдⷭ҇ь , да́рꙋѧ ми́рови ве́лїю млⷭ҇ть .
 По а҃ , стихоло́гїи , сѣда́ленъ . гла́съ , в҃ . Ка́мень гро́бныи запечатлѣ́ти невоз̾брани́въ , ка́меню вѣ́ры , воскрⷭ҇нїе по́далъ є҆сѝ всѣ́мъ , гдⷭ҇и сла́ва тебѣ̀ . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . Оу҆чени́къ твои́хъ ли́къ , с̾ мѷрѡно́сицами жена́ми ра́дꙋютсѧ согла́снѡ , ѻ҆́бщїи бо пра́здникъ себѣ̀ соста́виша , въ сла́вꙋ и҆ че́сть твоегѡ̀ воскрⷭ҇нїѧ . тѣ́хъ ра́ди мо́лимъ тѧ̀ чл҃колю́бче гдⷭ҇и , лю́демъ твои́мъ пода́ждь ве́лїю ми́лость . сла́ва , и҆ ны́нѣ , боⷢ҇ . Всѧ̀ па́че смы́сла , всѧ̀ пресла́внаѧ твоѧ̀ бцⷣе та́инства , чистото́ю запечатлѣ́нна , и҆ дв҃ствомъ храни́ма , мт҃и разꙋмѣ́сѧ нело́жна , бг҃а ро́ждьши и҆́стиннаго , тогѡ̀ молѝ спасти́сѧ дш҃а́мъ на́шимъ .
 По в҃ , стихоло́гїи , сѣда́ленъ . гла́съ , в҃ . по в҃ , стихоло́гїи . сѣда́ленъ . гла́съ , в҃ . Мѵ́ро погребе́нїѧ жены̀ прине́сше кры́ющесѧ , ко́ гробꙋ прїидо́ша ра́нѡ . і҆ꙋде́йскагѡ боѧ́щесѧ сꙋровства̀ , и҆ во́инъ пред̾зрѧ́ще стра́жꙋ . но є҆стество̀ немощно́е , мꙋ́жество побѣдѝ , ꙗ҆́кѡ нра́въ ми́лостивенъ , бг҃ꙋ оу҆годѝ . ра́нѡ оу҆́бѡ вопїѧ́хꙋ , воскрⷭ҇нѝ гдⷭ҇и помозѝ на́мъ , и҆ и҆зба́ви на́съ и҆́мене твоегѡ̀ ра́ди . сла́ва , и҆ ны́нѣ , то́йже . та́же , воскрⷭ҇нїе хрⷭ҇то́во , а҃ . ѱл҃о́мъ , н҃ .
 кано́ны , пра́здникꙋ , на́ ѕ҃ . хра́мꙋ , на д҃ . в̾минѣ́и , на д҃ .
 На хвали́тѣхъ , стихѣ́ры , на д҃ . гла́съ , в҃ . Всѧ́ко дыха́нїе и҆ всѧ̀ тва́рь , тебѐ сла́витъ гдⷭ҇и , ꙗ҆́кѡ крⷭ҇то́мъ сме́рть оу҆праздни́лъ є҆сѝ . да пока́жеши лю́демъ , є҆́же и҆з̾ ме́ртвыхъ твоѐ воскрⷭ҇нїе . ꙗ҆́кѡ є҆ди́нъ чл҃колю́бецъ . Да рекꙋ́тъ і҆ꙋде́е , ка́кѡ во́ини погꙋби́ша стрегꙋ́щїи цр҃ѧ ; почто́ бо ка́мень несохранѝ , ка́менѧ жи́зни ; и҆лѝ погребе́наго дадѧ́тъ ; и҆лѝ воскрⷭ҇шемꙋ да покло́нѧтсѧ , гл҃юще с̾ на́ми , сла́ва мно́жествꙋ щедро́тъ твои́хъ , сп҃се на́шъ сла́ва тебѣ̀ . Ра́дꙋйтесѧ лю́дїе и҆ весели́тесѧ , а҆́нг҃лъ бо сѣдѧ́и на ка́мени гро́бнѣмъ , то́й на́мъ бл҃говѣстѝ ре́къ , хрⷭ҇то́съ воскр҃се и҆з̾ ме́ртвыхъ , сп҃съ ми́рꙋ , и҆ и҆спо́лни всѧ́ческаѧ бл҃гоꙋха́нїѧ . ра́дꙋйтесѧ лю́дїе и҆ весели́тесѧ . А҆́нг҃лъ оу҆́бѡ є҆́же ра́дꙋисѧ , пре́же зача́тїѧ твоегѡ̀ гдⷭ҇и , бл҃года́тнѣй принесѐ . а҆́нг҃лъ же в̾ твоѐ воскрⷭ҇нїе , сла́внагѡ гро́ба твоегѡ̀ ка́мень ѿвалѝ . ѻ҆́въ оу҆́бѡ в̾ печа́ли мѣ́сто весе́лїѧ ѻ҆́бразы возвѣща́ѧ . се́й же в̾ сме́рти мѣ́сто , влⷣкꙋ жизнода́вца проповѣ́да на́мъ . тѣ́мже вопїе́мъ ти , бл҃года́телю всѣ́хъ гдⷭ҇и сла́ва тебѣ̀ . сла́ва , и҆ ны́нѣ . гла́съ , а҃ . Мѷрѡно́сицы жены̀ , ко́ гробꙋ что̀ прїидо́сте ; что̀ и҆́щете жива́гѡ в̾ ме́ртвыхъ , воскр҃се гдⷭ҇ь дерза́йте вопїе́тъ а҆́нг҃лъ .
 На стихо́внѣ , стихѣ́ры . гла́съ , в҃ . подо́бны . Є҆гда̀ ѿ́ древа тѧ ме́ртва , а҆римаѳе́й снѧ́тъ всѣ́хъ живота̀ , смѵ́рною и҆ плащани́цею тѧ̀ хрⷭ҇тѐ ѡ҆бви́въ , и҆ любо́вїю подвиза́шесѧ , се́рдцемъ и҆ оу҆стна́ми тѣ́ло нетлѣ́нное твоѐ ѡ҆блобыза́ти . ѻ҆ба́че ѡ҆держи́мь стра́хомъ , ра́дꙋѧсѧ вопїѧ́ше тѝ : сла́ва снизхожде́нїю твоемꙋ̀ , чл҃колю́бче .
 сти́хъ : бл҃говоли́лъ є҆сѝ гдⷭ҇и зе́млю твою̀ ,꙳ воз̾врати́лъ є҆сѝ плѣ́нъ і҆а́кѡвль . Є҆гда̀ во́ гробѣ но́вѣ , за всѣ́хъ положи́сѧ и҆зба́витель всѣ́хъ , а҆́дъ вселꙋка́выи ви́дѣвъ тѧ оу҆жасе́сѧ , вереи́ же сокрꙋши́шасѧ , сотро́шасѧ врата̀ , и҆ гро́бы ѿверзо́шасѧ , ме́ртвїи воста́хꙋ , тогда̀ а҆да́мъ бл҃года́рственѡ ра́дꙋѧсѧ вопїѧ́ше тѝ , сла́ва соше́ствїю твоемꙋ̀ чл҃колю́бче .
 сти́хъ : млⷭ҇ть и҆ и҆́стина срѣто́стѣсѧ ,꙳ пра́вда и҆ ми́ръ ѡ҆блобыза́стасѧ . Є҆гда̀ си́лы зрѧ́ще тѧ хрⷭ҇тѐ , ꙗ҆́кѡ лестьца̀ ѿ без̾зако́нникъ ѡ҆болга́ема , оу҆жаса́хꙋсѧ не и҆зрече́нномꙋ долготерпѣ́нїю твоемꙋ̀ . и҆ рꙋка́ма запечатлѣ́ша ка́мень гро́ба твоегѡ̀ гдⷭ҇и , и҆́ми же твоѧ̀ ре́бра прободо́ша . ѡ҆ба́че ѡ҆ на́шемъ спасе́нїи ра́дꙋющесѧ вопїѧ́хꙋ ти , сла́ва смотре́нїю твоемꙋ̀ чл҃колю́бче .
 сла́ва , и҆ ны́нѣ . гла́съ , ѕ҃ . Просѝ і҆ѡ́сифъ тѣ́ло і҆с҃ово , и҆ положѝ є҆̀ в̾ но́вѣмъ свое́мъ гро́бѣ . подоба́ше бо є҆мꙋ̀ и҆́з̾ гроба , ꙗ҆́кѡ ѿ черто́га и҆зы́ти . сокрꙋши́выи держа́вꙋ сме́рти , и҆ ѿве́рзыи две́ри раѧ̀ чл҃кѡмъ , гдⷭ҇и сла́ва тебѣ̀ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 Въ сꙋбо́тꙋ , на блаже́ннахъ , четверопѣ́снецъ . гла́съ , в҃ . пѣ́снь , ѕ҃ . і҆рмо́съ . и҆з̾ глꙋбины̀ возведи́ мѧ . во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Мѷрѡно́сицы гро́ба твоегѡ̀ дости́гше слезѧ́хꙋ , и҆ а҆́нг҃лъ тѣ́мъ ра́дость возвѣща́ше , взыва́ѧ , хрⷭ҇то́съ воскр҃се , ми́рꙋ проповѣ́дите .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . На крⷭ҇тъ воз̾несе́нꙋ ти , сїѧ́нїе сокры̀ сл҃нце , но і҆и҃ль тебѐ бг҃а и҆ зижди́телѧ непозна̀ , за всѣ́хъ во́лею дш҃ꙋ положи́вшаго .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Да ра́дꙋютсѧ всѧ́ческаѧ , ꙗ҆́кѡ хрⷭ҇то́съ и҆́з̾ гроба воста̀ . плѣни́въ всѧ̀ а҆́дова сокро́вища , и҆ ѻ҆́бщїи весе́лїѧ пра́здникъ да соверша́ютъ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . А҆́ще и҆ младе́нца родила̀ є҆сѝ , но дв҃ою пребыва́еши , ꙗ҆́коже бѣ̀ пре́же ржⷭ҇тва̀ чи́стаѧ бцⷣе дв҃о , рожде́ибосѧ є҆стество̀ ѡ҆бновѝ ꙗ҆́кѡ бг҃ъ .
 пѣ́снь , з҃ . і҆рмо́съ . и҆́же пе́щь дре́вле .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Неразꙋ́мнїи лю́дїе і҆ꙋде́йскагѡ собо́ра , вмѣ́стѡ бл҃годѣѧ́нїи и҆́хже тѣ́мъ дарова̀ , ко крⷭ҇тꙋ̀ хрⷭ҇тѐ пригвозди́ша тѧ̀ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . И҆сто́чникъ млⷭ҇ти за всѣ́хъ положи́лсѧ є҆сѝ , да всѝ до́лга сме́ртнагѡ разрѣши́вшесѧ , пое́мъ тѧ чл҃колю́бче .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Тридне́вною сме́ртїю , и҆ погребе́нїемъ живоно́снымъ , сꙋ́щимъ во гробѣ́хъ подава́ше жи́знь вѣ́чнꙋю , вѣ́рнѡ сп҃се пою́щимъ тѧ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . боⷢ҇ . Тебѣ̀ є҆ди́ной хода́тайцѣ подоба́етъ , ра́дости ѿ а҆́нг҃ла є҆́же ра́дꙋисѧ , и҆́же вѣ́рнїи тебѣ̀ вопїе́мъ , мр҃і́е при́снѡ дв҃о .
 пѣ́снь , и҃ . і҆рмо́съ . оу҆страши́сѧ ѻ҆́трокъ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Разрꙋши́сѧ безбо́жное велѣ́нїе и҆ печа́ти , вотщѐ і҆ꙋде́ѡвъ , воста̀ погребы́исѧ , порꙋга́всѧ всѣ́мъ , бг҃ъ бо во́лею пострада́ти восхотѣ̀ , и҆ во́лею свое́ю оу҆страѧ́етъ всѧ̀ ꙗ҆́коже хо́щетъ , є҆го́же непреста́ннѡ пое́мъ гдⷭ҇а , и҆ превозно́симъ во́ вѣки .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . И҆ди́те речѐ жена́мъ блиста́ѧисѧ зра́комъ , хрⷭ҇то́съ воскр҃се , проповѣ́дите про́чее , тогѡ̀ воскрⷭ҇нїе ми́рꙋ всемꙋ̀ , и҆ непла́читесѧ , нѣ́сть бо слеза́мъ вре́мѧ , не к̾ томꙋ́ бо црⷭ҇твꙋетъ сме́рть , не к̾ томꙋ̀ ѡ҆блада́етъ а҆́дъ , не к̾ томꙋ̀ ѡ҆сꙋжде́нїѧ побѣди́тъ вы грѣ́хъ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Скры́сѧ влⷣко хрⷭ҇тѐ живо́тъ на́шъ в̾ тебѣ̀ , пострада́вшѣмъ пло́тїю , и҆ и҆з̾ ме́ртвыхъ воскр҃сшѣмъ сло́ве , живꙋ́щїи при́снѡ , и҆ тебѣ̀ оу҆́бѡ надѣ́емсѧ хрⷭ҇тїа́не причасти́тисѧ , на стра́шномъ второ́мъ прише́ствїи твое́мъ вѣ́рнїи , досто́йнѡ пою́ще твоѧ̀ стра́сти бжⷭ҇твеныѧ , и҆ є҆́же и҆з̾ ме́ртвыхъ твоѐ воскрⷭ҇нїе .
 помѧнѝ на́съ гдⷭ҇и ,꙳ є҆гда̀ прїи́деши во црⷭ҇твїи сѝ . боⷢ҇ . Прїѧ́тъ разрѣше́нїе тобо́ю пра́баба дре́внѧгѡ ѡ҆сꙋжде́нїѧ , не к̾ томꙋ́ бо в̾ печа́лѣхъ роди́тъ . ты́ бо родила̀ є҆сѝ бг҃ороди́тельнице хрⷭ҇та̀ . тѣ́мъ тѧ досто́йнѡ оу҆блажа́емъ , пою́ще и҆з̾ тебѐ рожде́ннаго без̾ сѣ́мене , и҆ превозносѧ́ще во́ вѣки .
 пѣ́снь , ѳ҃ . і҆рмо́съ . возвели́чилъ є҆сѝ хрⷭ҇тѐ .
 помѧнѝ на́съ влⷣко ,꙳ є҆гда̀ прїи́деши во црⷭ҇твїи сѝ . Оу҆слы́ши гла́съ жениха̀ своегѡ̀ цр҃кви , вопїе́тъ бжⷭ҇твеныи дв҃дъ , тебѣ́ бо и҆з̾ ре́бръ дарова́сѧ вода̀ , с̾ кро́вїю бжⷭ҇твеною , на ѡ҆чище́нїе согрѣше́нїемъ , то́й бо и҆зба́вилъ є҆́сть тебѐ ѿ ле́сти и҆́дольскїѧ , ꙗ҆́кѡ чл҃колю́бецъ .
 помѧнѝ на́съ ст҃ы́и ,꙳ є҆гда̀ прїи́деши во црⷭ҇твїи сѝ . Ты̀ восїѧ́лъ є҆сѝ жи́знь , воста́нїемъ тридне́внымъ , ꙗ҆зы́къ мно́жествꙋ хрⷭ҇тѐ . не вопроша́ющимъ ни и҆́щꙋщимъ тебѐ , ꙗ҆вле́нъ бы́сть тѣ́мъ бжⷭ҇твеною сла́вою , люде́й же і҆ꙋде́йскихъ , тебѣ̀ невѣ́ровавшихъ ѡ҆сꙋди́лъ є҆сѝ .
 сла́ва . Дре́ва є҆́же во є҆де́мѣ , пре́лестїю прозѧ́бшꙋю ми клѧ́твꙋ , разрѣши́лъ є҆сѝ , да́же до крⷭ҇та̀ послꙋ́шавъ сло́ве , ты̀ ѻ҆те́ческимъ совѣ́томъ самовла́стнѡ . тѣ́мже твоѐ несказа́нное смире́нїе , пою̀ и҆ велича́ю .
 и҆ ны́нѣ , боⷢ҇ . Ты̀ прибли́жилъ є҆сѝ к̾ себѣ̀ ꙗ҆зы́къ ст҃ъ , дале́че ѿстоѧ́щїи , воплоще́исѧ и҆з̾ дв҃ы сп҃се , и҆ не́люди твоѧ̀ наре́клъ є҆сѝ лю́ди своѧ̀ бжⷭ҇твены . сегѡ̀ ра́ди всѝ , ны́нѣ поклонѧ́ем̾тисѧ всеси́льне .
 На литꙋргі́и . проки́мен̾ , ѱл҃о́мъ дв҃дов̾ . ди́венъ бг҃ъ во ст҃ы́хъ свои́хъ , бг҃ъ і҆и҃левъ . сти́хъ : въ цр҃квахъ бл҃гослови́те бг҃а гдⷭ҇а ѿ и҆сто́чникъ і҆и҃левъ . дрꙋгі́и , дш҃а и҆́хъ во бл҃ги́хъ водворѧ́тсѧ . а҆пⷭ҇лъ , въ дѣѧ́нїихъ . заⷱ҇ , к҃в . и҆ заꙋпоко́й , къ солꙋ́нѧнѡмъ . заⷱ҇ , с҃о . а҆ллилꙋ́їѧ . и҆́стина ѿ землѝ восїѧ̀ , и҆ пра́вда с̾ нб҃сѐ прини́че . сти́хъ : возва́ша пра́веднїи , и҆ гдⷭ҇ь оу҆слы́ша и҆́хъ . сти́хъ : бл҃же́ни ꙗ҆́же и҆збра̀ и҆ прїѧ́тъ и҆́хъ гдⷭ҇ь , па́мѧть и҆́хъ ѿ́ рода и҆ в̾ ро́дъ . є҆ѵⷢ҇а́лїе , ѿ і҆ѡа́нна . заⷱ҇ , н҃в . и҆ дрꙋго́е , заꙋпоко́й , ѿ і҆ѡа́нна . зача́ло , ѕ҃і . прича́стенъ . ра́дꙋйтесѧ пра́веднїи ѡ҆́ гдⷭ҇ѣ . дрꙋгі́и , бл҃же́ни ꙗ҆́же и҆збра̀ и҆ прїѧ́тъ ѧ҆̀ гдⷭ҇ь , па́мѧть и҆́хъ в̾ ро́дъ и҆ ро́дъ .


 НЕДѢ́ЛѦ ЧЕТВЕ́РТАѦ ПО ПА́СЦѢ
 ѡ҆ раз̾сла́бленѣмъ . Въ сꙋбо́тꙋ ве́черъ , на ма́лѣй вече́рни . на гдⷭ҇и возва́хъ , стⷯры , воскрⷭ҇ны , на д҃ . гла́съ , г҃ . запѣ́въ : ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Твои́мъ крⷭ҇то́мъ хрⷭ҇тѐ сп҃се , сме́рти держа́ва разрꙋши́сѧ , и҆ дїа́волѧ ле́сть оу҆праздни́сѧ . ро́дъ же чл҃ческїи вѣ́рою спаса́емь , пѣ́снь ти всегда̀ прино́ситъ .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Твои́мъ крⷭ҇то́мъ хрⷭ҇тѐ сп҃се , сме́рти держа́ва разрꙋши́сѧ , и҆ дїа́волѧ ле́сть оу҆праздни́сѧ . ро́дъ же чл҃ческїи вѣ́рою спаса́емь , пѣ́снь ти всегда̀ прино́ситъ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Просвѣти́шасѧ всѧ́ческаѧ , воскрⷭ҇нїемъ твои́мъ гдⷭ҇и , и҆ ра́й па́ки ѿве́рзесѧ . всѧ́ же тва́рь восхвалѧ́ющи тѧ , пѣ́снь ти всегда̀ прино́ситъ .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Сла́влю ѻ҆ц҃а и҆ сн҃а си́лꙋ , и҆ ст҃а́гѡ дх҃а пою̀ влады́чество , нераздѣ́льно и҆ несозда́нно бжⷭ҇тво̀ , трⷪ҇цꙋ є҆диносꙋ́щнꙋю , црⷭ҇твꙋющꙋю во́ вѣки вѣкѡ́мъ . сла́ва , и҆ ны́нѣ , боⷢ҇ . Ве́лїе чꙋ́до , дв҃аѧ ро́ждьши , и҆ рожде́нное бг҃ъ превѣ́чныи . проѧвле́нно ржⷭ҇тво̀ , и҆ соверша́емо па́че є҆стества̀ . ѽ та́инствꙋ стра́шномꙋ . и҆́же разꙋмѣва́емо неи҆зрече́нно пребыва́етъ , и҆ ви́димое сѐ непостиза́етсѧ . бл҃же́на є҆сѝ ты̀ пречⷭ҇таѧ ѻ҆трокови́це , а҆да́ма земноро́днагѡ дщѝ , и҆ бг҃а вы́шнѧгѡ ꙗ҆́вльшисѧ мт҃и . є҆го́же молѝ , спасти́сѧ дш҃а́мъ на́шимъ .
 На стихо́внѣ , стⷯры , воскрⷭ҇ны . гла́съ , г҃ . Стрⷭ҇тїю твое́ю хрⷭ҇тѐ , ѡ҆мрачи́выи сл҃нце , и҆ свѣ́томъ твоегѡ̀ воскрⷭ҇нїѧ , просвѣще́и всѧ́ческаѧ , прїимѝ на́шꙋ вече́рнюю пѣ́снь чл҃колю́бче .
 сти́хъ : приведꙋ́тсѧ цр҃ю дв҃ы во слѣ́дъ є҆ѧ̀ ,꙳ и҆ и҆́скренѧѧ є҆ѧ̀ приведꙋ́тсѧ тебѣ̀ . Цр҃кви бж҃їѧ во оу҆гото́ванїе бжⷭ҇твꙋ̀ всест҃ы́ѧ трⷪ҇цы , бг҃ора́дованнаѧ ѻ҆трокови́це , рѣко̀ всѧ́кїѧ бл҃госты́ни , и҆з̾ раѧ̀ прои҆сходѧ́щи , и҆́же па́че оу҆ма̀ , ты̀ ра́достнѡ незави́стныѧ да́ры пода́ждь , всѣ́мъ рабо́мъ сѝ чи́стаѧ , да всѝ вѣ́рнѡ бл҃годари́мъ тѧ̀ , ꙗ҆́кѡ предста́тельница є҆сѝ чл҃ческагѡ сꙋщества̀ пречⷭ҇таѧ .
 сти́хъ : слы́ши дщѝ и҆ ви́ждь ,꙳ и҆ приклонѝ оу҆́хо твоѐ . Нб҃о и҆́же всѣ́хъ цр҃ѧ , бг҃овмѣсти́маѧ сѣ́ни , несѣко́маѧ гора̀ , ста́мно злата́ѧ бг҃ото́чныѧ ма́нны , внꙋ́трь и҆мꙋ́щи хрⷭ҇та̀ ковче́же слове́сныи , но́вагѡ завѣ́та , бг҃ороди́тельнице всенепоро́чнаѧ чⷭ҇таѧ , ѿ всѧ́кагѡ и҆зба́ви на́съ ѡ҆ѕлобле́нїѧ , и҆ наслѣ́дїѧ пра́ведныхъ сподо́би на́съ .
 сти́хъ : помѧнꙋ̀ и҆́мѧ твоѐ ,꙳ во всѧ́комъ ро́дѣ и҆ ро́дѣ . Ты́ ми хрⷭ҇тѐ мно́гїѧ грѣхѝ вѣ́си , и҆ ѡ҆ставле́нїе ми да́ждь , и҆ про́чее живота̀ моегѡ̀ , бг҃олю́бно оу҆миле́нїе се́рдцꙋ . и҆ внꙋ́трь мѧ покаѧ́нїѧ , ѡ҆ тебѣ̀ оу҆крѣпѝ жи́ти , и҆ в̾ ча́съ стра́шныи оу҆лꙋчи́ти ми млⷭ҇ть . и҆ и҆́же ѡ҆деснꙋ́ю пред̾ста́тельства и҆ воспрїѧ́тїѧ , є҆́же оу҆гото́ва , досто́йнѡ ти сп҃се послꙋжи́вшимъ .
 сла́ва , и҆ ны́нѣ , боⷢ҇ . Под̾ твоѐ держа́вное пред̾ ста́тельство прибѣга́ющїи прⷭ҇нѡ , бг҃ороди́тельнице дв҃о , стрⷭ҇те́й мꙋчи́тельства , и҆ лꙋка́выхъ помышле́нїи и҆збавлѧ́ютсѧ . тѣ́мже рабы̀ своѧ̀ на́съ , ѿ всѧ́кагѡ вре́да и҆ тлѝ , бл҃гопребы́тною ти мл҃твою бл҃га́ѧ , и҆зба́вивши спасѝ , ꙗ҆́кѡ бл҃госе́рда , да вѣ́рою всѝ бл҃госло́вимъ держа́вꙋ твою̀ влⷣчце .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь воскрⷭ҇нъ . гла́съ , г҃ . Да веселѧ́тсѧ нбⷭ҇наѧ , и҆ ра́дꙋютсѧ земна́ѧ , ꙗ҆́кѡ сотворѝ держа́вꙋ мы́шцею свое́ю гдⷭ҇ь . попра́въ сме́ртїю сме́рть , пе́рвенецъ и҆з̾ ме́ртвыхъ бы́сть . и҆́з̾ чрева а҆́дова и҆зба́вилъ є҆́сть на́съ , и҆ пода́стъ ми́рови ве́лїю млⷭ҇ть . сла́ва , и҆ ны́нѣ , боⷢ҇ . Тебѐ хода́таицꙋ спасе́нїѧ ро́да на́шегѡ , воспѣва́емъ бцⷣе дв҃о . пло́тїю бо є҆ю́же и҆з̾ тебѐ проше́дъ сн҃ъ тво́й и҆ бг҃ъ на́шъ , крⷭ҇тнꙋю прїе́мъ стра́сть , и҆зба́вилъ є҆́сть на́съ и҆з̾ и҆стлѣ́нїѧ , ꙗ҆́кѡ чл҃колю́бецъ .
 та́же , є҆ктенїѧ̀ ма́лаѧ . и҆ ѿпꙋ́стъ .
 На вели́цѣй вече́рни , каѳи́сма , бл҃же́нъ мꙋ́жъ , всѧ̀ . на гдⷭ҇и возва́хъ , поста́вимъ стихо́въ , і҃ . и҆ пое́мъ , стихѣ́ры воскрⷭ҇ны . гла́съ , г҃ . запѣ́въ : и҆зведѝ и҆з̾ темни́цы дш҃ꙋ мою̀ ,꙳ и҆сповѣ́датисѧ и҆́мени твоемꙋ̀ . Твои́мъ крⷭ҇то́мъ хрⷭ҇тѐ сп҃се , сме́рти держа́ва разрꙋши́сѧ , и҆ дїа́волѧ ле́сть оу҆праздни́сѧ . ро́дъ же чл҃ческїи вѣ́рою спаса́емь , пѣ́снь ти всегда̀ прино́ситъ .
 менѐ ждꙋ́тъ пра́ведницы ,꙳ до́ндеже возда́си мнѣ̀ . Просвѣти́шасѧ всѧ́ческаѧ , воскрⷭ҇нїемъ твои́мъ гдⷭ҇и , и҆ ра́й па́ки ѿве́рзесѧ . всѧ́ же тва́рь восхвалѧ́ющи тѧ , пѣ́снь ти всегда̀ прино́ситъ .
 и҆з̾ глꙋбины̀ возва́хъ к̾ тебѣ̀ гдⷭ҇и ,꙳ гдⷭ҇и оу҆слы́ши гла́съ мо́й . Сла́влю ѻ҆ц҃а и҆ сн҃а си́лꙋ , и҆ ст҃а́гѡ дх҃а пою̀ влады́чество , нераздѣ́льно и҆ несозда́нно бжⷭ҇тво̀ , трⷪ҇цꙋ є҆диносꙋ́щнꙋю , црⷭ҇твꙋющꙋю во́ вѣки вѣкѡ́мъ .
 бꙋ́дѣтѣ оу҆́ши твоѝ ,꙳ вне́млющѣ гла́съ мл҃твы моеѧ̀ . Крⷭ҇тꙋ̀ твоемꙋ̀ чⷭ҇тно́мꙋ поклонѧ́емсѧ хрⷭ҇тѐ [покло́н̾] , и҆ воскрⷭ҇нїе твоѐ пое́мъ и҆ сла́вимъ . ра́ною бо твое́ю мы̀ всѝ и҆сцѣлѣ́хомъ .
 а҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Пое́мъ сп҃са и҆́же ѿ дв҃ы вопло́щшагосѧ , на́съ бо ра́ди распѧ́тсѧ , и҆ в̾ тре́тїи де́нь воскр҃се , да́рꙋѧ на́мъ ве́лїю млⷭ҇ть .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Сꙋ́щимъ во а҆́дѣ съше́дъ хрⷭ҇то́съ бл҃говѣстѝ , дерза́йте глаго́лѧ ны́нѣ побѣди́хъ . а҆́зъ є҆́смь воскрⷭ҇нїе . а҆́зъ вы̀ возвожꙋ̀ , разо́рь сме́ртнаѧ врата̀ .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . И҆́же недосто́йнѣ стоѧ́ще въ пречи́стѣмъ домꙋ̀ твое́мъ , вече́рнее пѣ́нїе воз̾сыла́емъ , и҆з̾ глꙋбины̀ взыва́юще хрⷭ҇тѐ бж҃е , просвѣти́выи ми́ръ тридне́внымъ воскрⷭ҇нїемъ свои́мъ , и҆змѝ лю́ди твоѧ̀ , и҆з̾ рꙋкѝ вра́гъ твои́хъ , чл҃колю́бче .
 и҆́ны стⷯры , ѡ҆ раз̾сла́бленѣмъ . запѣ́в̾ : гла́съ , а҃ . ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . И҆́же дла́нїю пречⷭ҇тою созда́выи чл҃ка , прїи́де милосе́рде болѧ́щїѧ и҆сцѣли́ти хрⷭ҇тѐ , раз̾сла́бленаго во ѻ҆́вчѣй кꙋпѣ́ли сло́вомъ свои́мъ воз̾ста́вилъ є҆сѝ . кровоточи́вѣй же болѣ́знь и҆сцѣли́лъ є҆сѝ , и҆ хананѣ́и же ѻ҆трокови́цꙋ ѡ҆скорблѧ́емꙋ , поми́ловалъ є҆сѝ , и҆ проше́нїе со́тника , не презрѣ́лъ є҆сѝ . сегѡ̀ ра́ди зове́мъ , всеси́льне гдⷭ҇и сла́ва тебѣ̀ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . И҆́же дла́нїю пречⷭ҇тою созда́выи чл҃ка , прїи́де милосе́рде болѧ́щїѧ и҆сцѣли́ти хрⷭ҇тѐ , раз̾сла́бленаго во ѻ҆́вчѣй кꙋпѣ́ли сло́вомъ свои́мъ воз̾ста́вилъ є҆сѝ . кровоточи́вѣй же болѣ́знь и҆сцѣли́лъ є҆сѝ , и҆ хананѣ́и же ѻ҆трокови́цꙋ ѡ҆скорблѧ́емꙋ , поми́ловалъ є҆сѝ , и҆ проше́нїе со́тника , не презрѣ́лъ є҆сѝ . сегѡ̀ ра́ди зове́мъ , всеси́льне гдⷭ҇и сла́ва тебѣ̀ .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Непогребе́нъ мертве́цъ сы́и раз̾сла́бленныи ви́дѣвъ тѧ̀ возопѝ , поми́лꙋй мѧ гдⷭ҇и , ꙗ҆́кѡ ѻ҆́дръ мо́й гро́бъ мнѣ̀ бы́сть ; что́ ми прїѡ҆брѣте́нїе животꙋ̀ ; нетре́бꙋю ѻ҆́вчїѧ кꙋпѣ́ли , неи́мамъ бо когѡ̀ влага́юща мѧ , воз̾мꙋща́ющимсѧ вода́мъ . но тебѣ̀ и҆сто́чникꙋ прїидо́хъ и҆сцѣле́нїѧ , да и҆ а҆́зъ со всѣ́ми зовꙋ̀ , всеси́льне гдⷭ҇и сла́ва тебѣ̀ .
 сла́ва . гла́съ , є҃ . Взы́де і҆с҃ъ во і҆єрⷭ҇ли́мъ на ѻ҆́вчꙋю кꙋпѣ́ль , гл҃емꙋю і҆ꙋде́йски виѳе́зда , пѧ́ть притво́ръ и҆мꙋ́щꙋ , и҆дѣ́же слежа́ше мно́жество болѧ́щихъ . а҆́нг҃лъ бо бж҃їи по всѧ̀ лѣ́та сходѧ̀ , возмꙋща́ше ю҆̀ , и҆ здра́вїе подава́ше пристꙋпа́ющимъ с̾ вѣ́рою . и҆ ви́дѣвъ гдⷭ҇ь многовре́менна человѣ́ка , глаго́ла к̾ немꙋ̀ , хо́щеши ли цѣ́лъ бы́ти ; болѧ́и ѿвѣщава́ше , гдⷭ҇и чл҃ка неи́мамъ , да є҆гда̀ возмꙋти́тсѧ вода̀ , в̾ве́ржетъ мѧ в̾ кꙋпѣ́ль , враче́мъ и҆зда́хъ всѐ и҆мѣ́нїе моѐ , и҆ млⷭ҇ти оу҆лꙋчи́ти несподо́бихсѧ . но вра́чь дш҃а́мъ и҆ тѣ́ломъ гл҃а к̾ немꙋ̀ , возмѝ сво́й ѻ҆́дръ и҆ ходѝ , проповѣ́даѧ мою̀ си́лꙋ , и҆ ве́лїю млⷭ҇ть в̾ концѣ́хъ . и҆ ны́нѣ , боⷢ҇ . гла́съ , г҃ . Ка́кѡ недиви́мсѧ , бг҃омꙋ́жномꙋ твоемꙋ̀ ржⷭ҇твꙋ̀ пречⷭ҇таѧ , и҆скꙋше́нїѧ бо мꙋ́жеска непрїе́мши всенепоро́чнаѧ , родила̀ є҆сѝ без̾ ѻ҆ц҃а сн҃а пло́тїю , и҆́же пре́жде вѣ́къ рожде́ннагѡ ѿ ѻ҆ц҃а без̾ мт҃ре , ника́коже претерпѣ́вша и҆змѣне́нїѧ , ли смѣше́нїѧ , ли раздѣле́нїѧ , но во ѻ҆бою̀ сꙋществꙋ̀ , сво́йство цѣ́ло сохра́ньша . тѣ́мже мт҃и дв҃о влⷣчце , тогѡ̀ молѝ спастѝ дш҃а , и҆́же правосла́внѡ , бцⷣꙋ тѧ̀ и҆сповѣ́дающихъ . та́же , вы́ходъ : свѣ́тѣ ти́хїи . проки́менъ , дню̀ .
 На литі́и , стихѣ́ра хра́мꙋ . та́же , стихѣ́ры бцⷣы , творе́нїе , па́вла а҆море́йскаго . гла́с̾ , з҃ . Млⷭ҇тива бл҃гопребы́тна мнѣ̀ дв҃о , и҆ бл҃гопослꙋ́шна ꙗ҆ви́ сѧ , призыва́ющꙋ бжⷭ҇твенꙋю тѝ бл҃года́ть , во всѣ́хъ вои́стинꙋ слꙋча́ющихмисѧ . всю́ бо наде́жꙋ дꙋшѝ моеѧ̀ возложи́хъ к̾ тебѣ̀ , и҆ во всѣ́хъ оу҆пова́ю на бжⷭ҇твеныи про́мыслъ тво́й . ты̀ и҆ бꙋ́дꙋщїѧ мѧ̀ сла́вы , и҆ живота̀ бжⷭ҇твенагѡ сподо́би . Оу҆́глїе во мнѣ̀ бцⷣе , стрⷭ҇те́й мои́хъ возгорѣ́шасѧ , ѿ́ гнѣва же и҆ ꙗ҆́рости , ѿ пїѧ́нства и҆ блꙋда̀ , ѿ сребролю́бїѧ и҆ же́стости срⷣца , оу҆мерщве́нїѧ лю́тагѡ , ѿ оу҆ны́нїѧ и҆ смꙋще́нїѧ , ѿ тщесла́вїѧ же и҆ попра́нїѧ со́вѣстнагѡ . ѿ ни́хже и҆зба́ви дш҃ꙋ мою̀ молю́сѧ , влⷣчце и҆ спаси́ мѧ . Всѝ чи́стою со́вестїю бцⷣѣ припа́днемъ , вопїю́ще непреста́ннѡ ѿ среды̀ срⷣчныѧ , влⷣчце ст҃а́ѧ спасѝ всѣ́хъ , ѿ́ гнѣва и҆ ѡ҆ѕлобле́нїѧ , бѣ́дъ и҆ паде́жей , ꙗ҆́кѡ тебѐ стѧжа́хомъ стѣ́нꙋ и҆ оу҆тверже́нїе , тобо́ю спаса́еми , под̾ кро́въ тво́й притека́юще . сла́ва . гла́съ , є҃ . На ѻ҆́вчей кꙋпѣ́ли человѣ́къ слежа́ше в̾недꙋ́зѣ , и҆ ви́дѣвъ тѧ гдⷭ҇и вопїѧ́ше , чл҃ка неи́мамъ , да є҆гда̀ воз̾мꙋти́тсѧ вода̀ , в̾ве́ржетъ мѧ в̾ ню̀ . є҆гда́ же прихожꙋ̀ , и҆́нъ пред̾варѧ́етъ мѧ , и҆ прїе́млетъ и҆сцѣле́нїе , а҆́зъ же болѧ̀ ѿхожꙋ̀ . и҆ а҆́бїе оу҆млрⷭ҇дивсѧ сп҃съ , гл҃а к̾ немꙋ̀ , тебѐ ра́ди чл҃къ бы́хъ , тебѐ ра́ди в̾ пло́ть ѡ҆блеко́хсѧ , и҆ гл҃еши чл҃ка неи́мамъ , возмѝ ѻ҆́дръ тво́й и҆ ходѝ . всѧ̀ тебѣ̀ возмо́жна . всѧ̀ послꙋ́шаютъ , всѧ̀ повинꙋ́ютсѧ . всѣ́хъ на́съ помѧнѝ , и҆ поми́лꙋй ст҃ы́и , ꙗ҆́кѡ чл҃колю́бецъ .
 и҆ ны́нѣ , боⷢ҇ . гла́съ , то́йже . Цр҃ковь и҆ две́рь є҆сѝ , пола́та и҆ прⷭ҇то́лъ цр҃е́въ дв҃о всечⷭ҇таѧ . є҆ю́же и҆зба́витель мо́й хрⷭ҇то́съ и҆ гдⷭ҇ь , и҆́же во тмѣ̀ сѣдѧ́щимъ ꙗ҆ви́сѧ сл҃нце сы́и пра́ведное , просвѣти́ти хотѧ̀ , и҆́хже созда̀ по ѻ҆́бразꙋ своемꙋ̀ рꙋко́ю свое́ю . тѣ́мже всепѣ́таѧ , ꙗ҆́кѡ мт҃рьне дерзнове́нїе к̾ немꙋ̀ стѧжа́вши , непреста́ннѡ молѝ спасти́сѧ дш҃а́мъ на́шимъ .
 На стихо́внѣ , стихѣ́ры , воскрⷭ҇ны . гла́съ , г҃ . Стрⷭ҇тїю твое́ю хрⷭ҇тѐ , ѡ҆мрачи́выи сл҃нце , и҆ свѣ́томъ твоегѡ̀ воскрⷭ҇нїѧ , просвѣще́и всѧ́ческаѧ , прїимѝ на́шꙋ вече́рнюю пѣ́снь чл҃колю́бче .
 сти́хъ : гдⷭ҇ь воцр҃и́сѧ ,꙳ в̾ лѣ́потꙋсѧ ѡ҆блечѐ . Жизнода́вное твоѐ воста́нїе гдⷭ҇и , вселе́ннꙋю всю̀ просвѣтѝ , и҆ своѐ созда́нїе и҆стлѣ́вшее вы́спрь призва̀ . тѣ́мже клѧ́твы а҆да́мовы и҆змѣ́ншесѧ , вопїе́мъ , всеси́льне гдⷭ҇и сла́ва тебѣ̀ .
 сти́хъ : и҆́бо оу҆твердѝ вселе́ннꙋю ,꙳ ꙗ҆́же не подви́житсѧ . Бг҃ъ сы́и неи҆змѣ́ненъ , пло́тїю стражда̀ и҆змѣни́сѧ . є҆го́же тва́рь нетерпѧ́щи ви́сѧща зрѣ́ти , стра́хомъ преклонѧ́шесѧ , и҆ стонѧ́щи твоѐ пое́тъ долготерпѣ́нїе . с̾ше́дъ же во а҆́дъ тридне́вно воскр҃се , жи́знь да́рꙋѧ ми́рови , и҆ ве́лїю млⷭ҇ть .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Да ро́дъ на́шъ ѿ сме́рти хрⷭ҇тѐ и҆зба́виши , сме́рть претерпѣ́лъ є҆сѝ . и҆ первене́цъ и҆з̾ ме́ртвыхъ воскр҃се , с̾ собо́ю воста́вилъ є҆сѝ , и҆́же тѧ̀ бг҃а позна́вшихъ , и҆ ми́ръ просвѣти́лъ є҆сѝ , гдⷭ҇и сла́ва тебѣ̀ .
 сла́ва . гла́съ , и҃ . Въ притво́рѣ соло́мѡновѣ , тꙋ̀ слежа́ше мно́жество болѧ́щихъ . и҆ въ преполове́нїе пра́здника ѡ҆брѣ́те хрⷭ҇то́съ , три́десѧть и҆ ѻ҆́смь лѣ́тъ раз̾сла́блена лежа́ща , влады́чнимъ гла́сомъ гл҃а к̾ немꙋ̀ , хо́щеши ли цѣ́лъ бы́ти . болѧ́и ѿвѣща̀ , гдⷭ҇и , человѣ́ка неи́мамъ , да є҆гда̀ воз̾мꙋти́тсѧ вода̀ , и҆ в̾ве́ржетъ мѧ в̾ кꙋпѣ́ль . ѻ҆́нъ же гл҃а к̾ немꙋ̀ . возмѝ ѻ҆́дръ сво́й и҆ ходѝ , сѐ здра́въ бы́сть , к̾ томꙋ̀ несогрѣша́й . мл҃твами бцⷣы , пода́ждь на́мъ ве́лїю млⷭ҇ть . и҆ ны́нѣ , боⷢ҇ . гла́съ , то́йже . Без̾невѣ́стнаѧ дв҃о , ꙗ҆́же бг҃а без̾ сѣ́мени заче́ньши пло́тїю , мт҃и бг҃а вы́шнѧгѡ , твои́хъ ра́бъ мольбы̀ прїимѝ всенепоро́чнаѧ , всѣ́мъ подаю́щи ѡ҆чище́нїе прегрѣше́нїемъ . нн҃ѣ на́ша моле́нїѧ прїе́мши , молѝ спасти́сѧ всѣ́мъ на́мъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь : бцⷣе дв҃о ра́дꙋисѧ , гⷤ . и҆ про́чее .
 Внлⷣю , д҃ ю , по па́сцѣ . на оу҆́трени , на бг҃ъ гдⷭ҇ь , тропа́рь , воскрⷭ҇нъ , двⷤа . сла́ва , и҆ ны́нѣ , боⷢ҇ .
 По а҃ , стихоло́гїи , сѣда́ленъ . гла́съ , г҃ . Хрⷭ҇то́съ ѿме́ртвыхъ воста̀ , нача́токъ оу҆со́пшимъ бы́сть , пе́рвенецъ тва́ри , и҆ содѣ́тель всѣ́мъ бы́вшимъ . и҆стлѣ́вшее є҆стество̀ ро́да на́шегѡ , собо́ю ѡ҆бновѝ . не к̾ томꙋ̀ сме́рте ѡ҆блада́еши , и҆́бо всѣ́хъ влⷣка держа́вꙋ твою̀ разрꙋшѝ . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Непости́жимаго и҆ не ѡ҆пи́саннаго , є҆диносꙋ́щнаго неви́димомꙋ ѻ҆ц҃ꙋ , во оу҆тро́бꙋ свою̀ та́йнѡ вмѣсти́ла є҆сѝ бцⷣе , є҆ди́на и҆ несмѣ́сно ѿ трⷪ҇цы бжⷭ҇тво̀ , позна́хомъ ржⷭ҇тво̀ твоѐ в̾ ми́рѣ сла́вити . тѣ́мже и҆ бл҃года́рствено вопїе́мъ тѝ , ра́дꙋисѧ ѡ҆бра́дованнаѧ .
 По в҃ , стихоло́гїи , сѣда́ленъ . гла́съ , г҃ . Пло́тїю сме́рть вкꙋ́шь гдⷭ҇и , го́ресть сме́ртнꙋю пресѣчѐ воста́нїемъ свои́мъ , и҆ человѣ́ка наню̀ оу҆крѣпѝ , пе́рвыѧ клѧ́твы ѡ҆долѣ́нїе призыва́ѧ . защи́тниче жи́зни на́шеѧ , хрⷭ҇тѐ бж҃е сла́ва тебѣ̀ . сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ , повѣ́мъ всѧ̀ чꙋдеса̀ твоѧ̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Прибѣ́жище и҆ си́ла на́мъ бцⷣе , крѣ́пкаѧ помо́щнице ми́рꙋ всемꙋ̀ , мл҃твами твои́ми покры́й рабы̀ своѧ̀ ѿ всѧ́кїѧ нꙋ́жды , є҆ди́на бл҃гослове́наѧ .
 По непоро́чнахъ , тропарѝ , а҆́нг҃льскїи собо́ръ . и҆пако́й . Оу҆дивлѧ́ѧ видѣ́нїемъ , ѡ҆роша́ѧ гл҃анїи , блиста́ѧсѧ а҆́нг҃лъ , мѷрѡно́сицамъ гл҃аше , что̀ жива́го и҆́щете во́ гробѣ . воста̀ и҆спраздни́выи гро́бы . тлѝ премѣни́телѧ , разꙋмѣ́йте непремѣ́ннаго . рцѣ́те бг҃ови , ко́ль стра́шна дѣ́ла твоѧ̀ , ꙗ҆́кѡ ро́дъ спа́слъ є҆сѝ чл҃ческїи .
 степе́нны . гла́съ , г҃ . а҆нтифо́нъ , а҃ . пое́мъ по вⷤ . Плѣ́нъ сїѡ́нь ты̀ взѧ́тъ ѿ вавило́на , и҆ менѐ ѿ страсте́й к̾ животꙋ̀ привлецы̀ сло́ве . Во ю҆́гъ сѣ́ющїи сле́зы бжⷭ҇твенныѧ , жнꙋ́тъ кла́сы ра́достїю прⷭ҇нѡ живо́тныѧ . Ст҃о́мꙋ дх҃ꙋ всѧ́ко бл҃годаре́нїе , ꙗ҆́коже ѻ҆ц҃ꙋ и҆ сн҃ꙋ со ѡ҆блиста́етъ , ѡ҆ не́мже всѧ́ческаѧ живꙋ́тъ и҆ дви́жатсѧ .
 а҆нтифо́нъ , в҃ . А҆́ще не гдⷭ҇ь сози́ждетъ до́мъ добродѣ́телей , в̾сꙋ́е трꙋжда́емсѧ , дш҃ꙋ же покрыва́юще , никто́же на́шъ разори́тъ гра́дъ . Плода̀ чре́внѧгѡ , дх҃омъ сн҃отворе́ни ти сꙋ́ть хрⷭ҇тꙋ̀ , ꙗ҆́коже и҆ ѻ҆ц҃ꙋ ст҃і́и всегда̀ . Ст҃ы́мъ дх҃омъ прови́дитсѧ всѧ́ка ст҃ы́ни премꙋ́дрость , ѡ҆сꙋ́ществꙋетъ бо всѧ́кꙋ тва́рь , томꙋ̀ послꙋ́жимъ , бг҃ъ бо , ꙗ҆́коже ѻ҆ц҃ꙋ и҆ сло́вꙋ .
 а҆нтифо́нъ , г҃ . Боѧ́щїисѧ гдⷭ҇а бл҃же́ни , в̾ пꙋ́ть ходѧ́ще за́повѣдей , снѣдѧ́тъ бо живо́тъ даю́щее всѧ́кѡ пло́дїе . Ѻ҆́крⷭ҇тъ трапе́зы твоеѧ̀ , возвесели́сѧ зрѧ̀ свои́хъ си , па́стыремъ нача́льниче и҆сча́дїѧ , носѧ́ща ва́їѧ бл҃годѣѧ́нїѧ . Ст҃ы́мъ дх҃омъ , всѧ́ко бога́тство сла́вы , ѿ него́же бл҃года́ть и҆ живо́тъ всѧ́кой тва́ри , со ѻ҆ц҃е́мъ бо воспѣва́етсѧ и҆ с̾ сло́вомъ .
 проки́мен̾ , ѱл҃о́мъ дв҃дов̾ . рцы́те во ꙗ҆зы́цѣхъ ꙗ҆́кѡ гдⷭ҇ь воцари́сѧ , и҆́бо и҆спра́ви вселе́ннꙋю ꙗ҆́же неподви́житсѧ . сти́хъ : воспо́йте гдⷭ҇ви пѣ́снь но́вꙋ , воспо́йте гдⷭ҇ви всѧ̀ землѧ̀ . всѧ́ко дыха́нїе . є҆ѵⷢ҇а́лїе , ѿ лꙋкѝ . зача́ло , рв҃і . та́же , Воскрⷭ҇нїе хрⷭ҇то́во , гⷤ . ѱало́мъ , н҃ .
 сла́ва . моли́твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . моли́твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стихѣ́ра , воскрⷭ҇на . гла́съ , ѕ҃ . Воскр҃съ і҆с҃ъ ѿ́ гроба , ꙗ҆́коже проречѐ . и҆ дарова̀ на́мъ живо́тъ вѣ́чныи , ми́ръ и҆ ве́лїю ми́лость . і҆єре́й , гл҃етъ : спасѝ бж҃е лю́ди . пое́м̾ : гдⷭ҇и поми́лꙋй , ві҃ . і҆єре́й , воз̾гла́с̾ : млⷭ҇тїю и҆ щедро́тами и҆ чл҃колю́бїемъ .
 кано́нъ , па́сцѣ , с̾ бг҃оро́дичны , на́ и҃ . пи́санъ , в̾ нлⷣю мѷрѡно́сицъ . и҆ ѡ҆ раз̾сла́бленомъ , на́ ѕ҃ . послѣди́ же , і҆рмо́съ , настоѧ́щагѡ кано́на .
 кано́нъ , гла́съ , г҃ . пѣ́снь , а҃ . і҆рмо́съ . Ди́венъ въ сла́вахъ . запѣ́въ : Сла́ва тебѣ̀ бж҃е на́шъ , сла́ва тебѣ̀ . Во хрⷭ҇то́вѣ воста́нїи лю́дїе , дне́сь ликꙋ́емъ вѣ́рнѡ , ꙗ҆́кѡ плѣне́нъ бы́сть а҆́дъ , и҆ ꙗ҆́же оу҆́зники и҆мѧ́ше , ѿ́далъ є҆́сть сотща́нїемъ , пою́щїѧ вели́чїѧ бж҃їѧ . Дѣ́йствꙋѧи чꙋдеса̀ , и҆ творѧ̀ зна́менїѧ цр҃ю є҆ди́не , распѧ́тїе во́лею претерпѣ́лъ є҆сѝ ꙗ҆́кѡ ще́дръ , и҆ сме́рть сме́ртїю оу҆мертви́въ ѡ҆живи́лъ є҆сѝ на́съ . И҆́же си́лою бжⷭ҇твеною , и҆ногда̀ разсла́бленаго сло́вомъ свои́мъ хрⷭ҇тѐ оу҆крѣпи́выи , и҆ повелѣ́въ є҆мꙋ̀ ѻ҆́дръ взѧ́ти , мно́зѣмъ вре́менемъ болѧ́щꙋю лю́тѣ дш҃ꙋ мою̀ и҆сцѣлѝ . Въ кꙋпѣ́ль и҆ногда̀ ѻ҆́вчꙋю а҆́нг҃лъ прихожа́ше , и҆ є҆ди́ного и҆сцѣлева́ше на всѧ́ко лѣ́то , креще́нїемъ же бжⷭ҇твенымъ ны́нѣ ѡ҆чища́етъ , бесчи́сленаѧ мно́жества хрⷭ҇то́съ . запѣ́въ а҆рха́нг҃лꙋ : Ст҃ы́и а҆рха́нг҃ле миха́иле , молѝ бг҃а ѡ҆ на́съ . Нача́льниче а҆́нг҃лѡмъ , а҆рхистрати́же вы́шнимъ слꙋга́мъ , соше́дшїѧсѧ въ чⷭ҇тнѣ́мъ хра́мѣ твое́мъ , и҆ бг҃а воспѣва́ющїѧ , покры́и и҆ сохранѝ ѿ всѧ́кагѡ и҆скꙋше́нїѧ . сла́ва . Въ тре́хъ ли́цѣхъ , во є҆ди́номъ же є҆стествѣ̀ , безнача́льна бг҃а пое́мъ непреста́ннѡ со беспло́тными , ѻ҆ц҃а и҆ сло́ва и҆ дх҃а , црⷭ҇тво и҆мꙋ́ща и҆ держа́вꙋ нераздѣ́льнꙋ . и҆ ны́нѣ , боⷢ҇ . Чтꙋ́щїи тѧ̀ се́й чи́стаѧ гра́дъ тво́й всегда̀ вѣ́рнѡ , спаса́й ѿ бѣ́дъ и҆ плѣне́нїѧ ва́рварска , и҆ междоꙋсо́бнагѡ оу҆бі́йства и҆ меча̀ , и҆ всѧ́кого и҆но́го преще́нїѧ .
 катава́сїѧ : Ди́венъ в̾ сла́вахъ творѧ́и чꙋдеса̀ , ты̀ є҆сѝ бж҃е и҆́же бе́зднꙋ и҆з̾сꙋши́выи , и҆ ѡ҆рꙋ́жїе потопѝ и҆ лю́ди спасѐ , пою́щїѧ тѧ̀ ꙗ҆́кѡ и҆зба́вителѧ бг҃а на́шегѡ , ꙗ҆́кѡ просла́висѧ .
 пѣ́снь , г҃ . і҆рмо́съ . Непло́днаѧ дш҃е . Зрѧ̀ тебѐ и҆ногда̀ сл҃нце на́ древѣ ви́сѧща сло́ве , свѣ́тъ сокры̀ , и҆ трѧса́шесѧ землѧ̀ всѧ̀ , и҆ ме́ртвїи воста́ша , ме́ртвꙋ бы́вшꙋ ти всеси́льне . Съ дш҃е́ю бы́въ , во оу҆тро́бѣ землѝ , дш҃и ꙗ҆́же стѧжа̀ , и҆з̾дава́ше а҆́дъ сотща́нїемъ , вопїю́щїѧ держа́вѣ твое́й пѣ́снь ра́достнꙋю , є҆ди́не гдⷭ҇и . И҆́же в̾ лѣ́тѣхъ мно́гихъ и҆з̾немо́гшꙋю лю́тѣ дш҃ꙋ мою̀ пребл҃гі́и , и҆сцѣлѝ ꙗ҆́коже и҆ раз̾сла́бленаго пре́же , ꙗ҆́кѡ да хожꙋ̀ по твои́мъ стезѧ́мъ , и҆́хже показа́лъ є҆сѝ лю́бѧщимъ тѧ̀ .
 а҆рха́нг҃лꙋ . Съ вы́шними чи́нми бж҃їи а҆рха́нг҃ле , мольбꙋ̀ сотворѝ ѡ҆ и҆́же вѣ́рою пою́щихъ тѧ , соблюда́ѧ и҆ хранѧ̀ на́съ , ѿ жите́йскихъ страсте́й напа́дающихъ . сла́ва . Сла́ва ѻ҆ц҃ꙋ вопїе́мъ , и҆ сн҃ꙋ и҆ дх҃ꙋ , є҆ди́нъ бо сы́и є҆стество́мъ бг҃ъ , є҆го́же си́лы всѧ̀ нбⷭ҇ныѧ со́ страхомъ сла́вѧтъ , ст҃ъ , ст҃ъ , ст҃ъ є҆сѝ зовꙋ́ще . и҆ нн҃ѣ , боⷢ҇ . Без̾сѣ́менно и҆мѣ̀ зача́тїе , и҆ па́че оу҆ма̀ ржⷭ҇тво̀ дв҃о мт҃и чⷭ҇таѧ , дѣ́ло стра́шно , и҆ чꙋ́да и҆спо́лнено , а҆́нг҃лы почита́емо , и҆ человѣ́ки сла́вимо , ѻ҆трокови́це влⷣчце .
 катава́сїѧ : Непло́днаѧ дш҃е и҆ безча́днаѧ , стѧжѝ пло́дъ ѡ҆́ бз҃ѣ , и҆ веселѧ́щисѧ возопі́й оу҆тверди́хсѧ тобо́ю бж҃е , нѣ́сть ст҃а и҆ нѣ́сть пра́ведна па́че тебѐ гдⷭ҇и .
 конда́къ , и҆ и҆́косъ , па́сцѣ . та́же , сѣда́ленъ . гла́съ , г҃ . Гл҃омъ то́кмѡ є҆ди́нѣмъ оу҆крѣпи́въ раз̾сла́бленаго всеми́рное сло́во , и҆́же на́съ ра́ди на землѝ ꙗ҆ви́вшеесѧ за милосе́рдїе . тѣ́мже и҆ и҆́же ѻ҆́дръ носѧ́и ми́мѡ хожда́ше . є҆го́же и҆ кни́жницы зрѣ́ти содѣ́ѧнное нетерпѧ́хꙋ , ѕло́бою раз̾сла́блени и҆ за́вистїю , є҆ю́же дш҃и раз̾слаблѧ́юще . сла́ва , и҆ ны́нѣ , то́йже .
 пѣ́снь , д҃ . і҆рмо́съ . Присѣ́ннꙋю го́рꙋ . Є҆вре́йскїи собѡ́ръ за́вистїю растаѧва́емь , на́ древѣ распѧ́тъ тѧ гдⷭ҇и . и҆ разори́въ ѡ҆сꙋжде́нїе сме́ртное , ꙗ҆́кѡ си́ленъ воста́лъ є҆сѝ , и҆ ми́ръ с̾ собо́ю воз̾дви́глъ є҆сѝ . Сми́рѡмъ жены̀ , что̀ не и҆стощи́маго ми́ра и҆́щете ; воста́лъ є҆́сть къ мѷрѡно́сицамъ речѐ , сѣдѧ́и в̾ бѣ́лахъ ри́захъ , под̾нбⷭ҇нꙋю и҆сполнѧ́ѧ мы́сленагѡ бл҃гоꙋха́нїѧ . Ра́бїи носѧ̀ ѻ҆́бразъ , за мно́гое млрⷭ҇дїе хотѧ̀ прише́лъ є҆сѝ на́ землю и҆ здра́ва показа́лъ є҆сѝ , и҆́же во мно́гихъ лѣ́тѣхъ лежа́щаго , повелѣ́въ и҆ ѻ҆́дръ носи́ти . А҆́нг҃лъ оу҆́бѡ гдⷭ҇нь на всѧ́ко лѣ́то сходѧ̀ , и҆ во́дꙋ в̾ кꙋпѣ́ли воз̾мꙋща́ше , творѧ̀ здра́ва є҆ди́наго то́чїю . хрⷭ҇то́съ же мно́жества бесчи́слена бжⷭ҇твенымъ креще́нїемъ спаса́етъ .
 а҆рха́нг҃лꙋ . Нача́льниче а҆́нг҃лѡмъ , и҆ наста́вниче заблꙋжа́ющимъ , гдⷭ҇нь нача́льныи воєво́до , в̾ ча́съ се́й посредѝ на́съ прїидѝ , и҆ мл҃твы всѣ́хъ принесѝ є҆ди́номꙋ творцꙋ̀ и҆ влⷣцѣ . сла́ва . Соєдине́на є҆стество́мъ , и҆ раздѣле́на ли́цы є҆́сть ст҃а́ѧ трⷪ҇ца , ѻ҆ц҃ъ пресꙋ́щественыи , и҆ сопрⷭ҇носꙋ́щественыи сн҃ъ , и҆ ст҃ы́и є҆ди́нъ всеси́льныи дх҃ъ . и҆ ны́нѣ , боⷢ҇ . Чтⷭ҇аѧ рцы̀ , ка́кѡ родила̀ є҆сѝ ; и҆ ка́кѡ дои́ши младе́нца , а҆да́ма дре́внѣйша ; ка́кѡ на рꙋкꙋ̀ но́сиши сн҃а , и҆́же сы́и на ра́мꙋ херꙋви́мскꙋ ; ꙗ҆́коже то́й вѣ́сть є҆ди́нъ и҆́же всѧ̀ ѡ҆сꙋ́ществовавыи .
 катава́сїѧ : Присѣ́ннꙋю го́рꙋ а҆вва́кꙋмъ пред̾зрѧ̀ , пречⷭ҇тое ти чре́во чи́стаѧ , тѣ́мъ и҆ вопїѧ́ше ѿ ю҆́га прїи́детъ бг҃ъ , и҆ ст҃ы́и ѿ горы̀ присѣ́нныѧ ча́сты .
 пѣ́снь , є҃ . і҆рмо́съ . Свѣ́томъ твои́мъ . Вознесе́сѧ на́ древѣ крⷭ҇тнѣмъ , и҆ совозне́слъ є҆сѝ ми́ръ ве́сь , и҆ бы́въ в̾ ме́ртвыхъ ꙗ҆́кѡ бг҃ъ и҆́же ѿ́ вѣка ме́ртвыѧ совоздви́глъ є҆сѝ . Воскр҃се ꙗ҆́коже речѐ хрⷭ҇тѐ , и҆стощи́въ всѧ̀ а҆́дова црⷭ҇тва . и҆ ꙗ҆ви́сѧ а҆пⷭ҇лѡмъ , ра́дость подава́ѧ вѣ́чнꙋющꙋю . Раз̾сла́бленаго ꙗ҆́коже воздви́глъ є҆сѝ хрⷭ҇тѐ , раз̾сла́бленꙋю мѝ дш҃ꙋ престꙋпле́ньми ѡ҆здра́ви , и҆ ше́ствовати мѝ на твою̀ пра́вꙋю стезю̀ наста́ви . Бѣлоѡ҆бра́зенъ бѧ́ше жена́мъ зовы́и а҆́нг҃лъ , не к̾ томꙋ̀ пла́чите , живо́тъ на́шъ воскрⷭ҇лъ є҆́сть , и҆ ꙗ҆́же во гробѣ́хъ ме́ртвыѧ соѡживи́лъ .
 а҆рха́нг҃лꙋ . А҆́нг҃лѡмъ нача́льниче миха́иле , ꙗ҆́же собира́ющїѧсѧ въ хра́мѣ твое́мъ лю́ди дне́сь , и҆ проповѣ́дꙋющїѧ бж҃їѧ вели́чїѧ спаса́й . сла́ва . Равночестна́ѧ тричи́сленаѧ єди́нице , раздѣле́на вѣ́рнѡ соста́вы , соєди́нена же є҆стество́мъ познава́етсѧ , ѻ҆ц҃ъ и҆ сн҃ъ и҆ бжⷭ҇твеныи дх҃ъ . и҆ ны́нѣ , боⷢ҇ . Без̾сѣ́менное зача́тїе твоѐ чи́стаѧ , и҆ непости́жимое пое́мъ рожде́нїе , бл҃жа́ще тѧ ꙗ҆́кѡ мт҃рь творцꙋ̀ всѣ́хъ и҆ влⷣцѣ .
 катава́сїѧ : Свѣ́томъ твои́мъ невече́рнимъ хрⷭ҇тѐ , ѡ҆зарѝ бж҃е смире́ннꙋю мою̀ дш҃ꙋ , и҆ наста́ви на стра́хъ тво́й , занѐ свѣ́тъ повелѣ́нїѧ твоѧ̀ .
 пѣ́снь , ѕ҃ . і҆рмо́съ . Глꙋбина̀ страсте́й воста̀ . Вознесе́сѧ во́лею на́ древо , и҆ положи́сѧ ꙗ҆́кѡ ме́ртвъ во́гробѣ , и҆ сꙋ́щїѧ во а҆́дѣ ме́ртвыѧ всѧ̀ вкꙋ́пѣ , совоскр҃си́лъ є҆сѝ хрⷭ҇тѐ бжⷭ҇твеною вла́стїю . А҆́дъ оу҆срѣ́тъ тѧ сло́ве ще́дрыи до́лѣ , ѡ҆горчи́сѧ , и҆ свѧ́занныѧ ѿдава́ѧ ско́ростїю , твоѐ стра́шное пою́щихъ сп҃се воскрⷭ҇нїе , во́ гласѣхъ немо́лчныхъ . Тѧ̀ бжⷭ҇твенїи оу҆ченицы̀ ви́дѣвше , жи́знь всѣ́хъ и҆́з̾гроба воста́вша хрⷭ҇тѐ , любо́вїю мно́гою и҆ нра́вомъ пра́вымъ , и҆ весе́лїемъ дш҃е́внымъ поклонѧ́хꙋсѧ . И҆́же дре́вле на ѻ҆дрѣ̀ болѣ́зненѣ в̾ лѣ́тѣхъ мно́зѣхъ слежа́и , твои́мъ хрⷭ҇тѐ повелѣ́нїемъ и҆сцелѣ́въ , и҆ сла́витъ и҆ пое́тъ , бл҃гоꙋтро́бїе твоѐ бл҃года́телю .
 а҆рха́нг҃лꙋ . А҆́нг҃лѡмъ нача́льниче миха́иле , пред̾стоѧ́и прⷭ҇то́лꙋ влⷣчню , прїидѝ посредѝ на́съ , наставлѧ́ѧ къ стезѧ́мъ жи́зни . и҆́же тебѐ пред̾ста́телѧ те́пла стѧжа́вшихъ . сла́ва . Трⷪ҇цꙋ ли́цы тѧ чтꙋ̀ , є҆ди́ницꙋ же сꙋщество́мъ проповѣ́дꙋю , без̾нача́льне ѻ҆́ч҃е , и҆ сн҃е , и҆ д́ш҃е пра́выи , бж҃е всѣ́хъ , съ вы́шними стра́шными во́инствы . и҆ ны́нѣ , боⷢ҇ . И҆́же всѧ̀ бжⷭ҇твенымъ манове́нїемъ носѧ́и , держи́мь є҆́сть бцⷣе дв҃о на рꙋкꙋ̀ твое́ю , всѣ́хъ на́съ восхища́ѧ , ѿ рꙋкѝ рабо́ты лꙋка́вагѡ , ꙗ҆́кѡ ще́дръ .
 катава́сїѧ : Глꙋбина̀ страсте́й воста̀ намѧ̀ , и҆ бꙋ́рѧ проти́вныхъ ми вѣ́трѡвъ , но пред̾вари́въ мѧ ты̀ спасѝ сп҃се , и҆ и҆змѝ и҆з̾ тлѝ , ꙗ҆́коже спасѐ ѿ ѕвѣ́рѧ проро́ка .
 конда́къ . гла́съ , г҃ . Дш҃ꙋ мою̀ гдⷭ҇и во грѣсѣ́хъ всѧ́ческихъ , без̾мѣ́стными дѣѧ́ньми лю́тѣ раз̾сла́бленꙋ , воздви́гни бжⷭ҇твенымъ сѝ чл҃колю́бїемъ , ꙗ҆́кѡ и҆ раз̾сла́бленагѡ воздви́гнꙋлъ є҆сѝ дре́вле , ꙗ҆́кѡ да зовꙋ́ ти спаса́емъ , ще́дрыи да́ждь мѝ хрⷭ҇тѐ и҆сцѣле́нїе . и҆́косъ . И҆́же рꙋкѝ своеѧ̀ го́рстїю содержа́и концы̀ , і҆с҃е бж҃е . и҆́же ѻ҆ц҃ꙋ собез̾нача́льныи , и҆ дх҃ꙋ ст҃о́мꙋ совлады́чествꙋѧи всѧ́кѡ , пло́тїю ꙗ҆ви́лсѧ є҆сѝ , недꙋ́ги и҆сцѣлѧ́ѧ , и҆ стра́сти ѡ҆чи́стилъ є҆сѝ , слѣпча̀ просвѣти́лъ є҆сѝ , и҆ раз̾сла́бленаго сло́вомъ бжⷭ҇твенымъ совоста́вилъ є҆сѝ , и҆ семꙋ̀ внеза́пꙋ ходи́ти , и҆ сво́й понестѝ ѻ҆́дръ повелѣ́лъ є҆сѝ на ра́мꙋ взѧ́въ . тѣ́мже всѝ съ ни́мъ воспѣва́емъ и҆ пое́мъ , ще́дрыи хрⷭ҇тѐ да́ждь на́мъ и҆сцѣле́нїе .
 пѣ́снь , з҃ . і҆рмо́съ . Пла́мень прохлажде́и . Распросте́рта тѧ на́ древѣ ꙗ҆́кѡ зрѧ́ше сл҃нце , свѣ́тъ сокры̀ , немогі́и ми́рꙋ свѣти́ти , тебѣ̀ во́лею заше́дшꙋ цр҃ю , на просвѣще́нїе всѣ́мъ чл҃кѡмъ . Воскр҃слъ є҆сѝ , и҆стощи́въ гро́бы , и҆ плѣни́въ а҆́да си́лою всемо́щною . тѣ́мже пое́мъ чⷭ҇тно́е твоѐ хрⷭ҇тѐ , и҆ бжⷭ҇твеное воста́нїе . Ꙗ҆́кѡ ме́ртва что̀ жива́го и҆́щете ; воста̀ нѣ́сть во́ гробѣ , мѷрѡно́сицамъ вопїѧ́ше дре́вле , блиста́ѧисѧ зра́комъ бжⷭ҇твеныи а҆́нг҃лъ . Слежа́ща в̾ лѣ́тѣхъ мно́зѣхъ раз̾сла́бленаго , сло́вомъ и҆сцѣли́лъ хрⷭ҇то́съ , вопїѧ́ше , возмѝ ѻ҆́дръ сво́й и҆ ходѝ , поѧ̀ вели́чїѧ бж҃їѧ .
 а҆рха́нг҃лꙋ . Миха́иле нача́льныи воєво́до гдⷭ҇нь , и҆́же вѣ́рнѡ в̾ бжⷭ҇твенѣмъ тѝ и҆ честнѣ́мъ хра́мѣ собира́ющихсѧ , наставлѧ́й и҆ покрыва́й ѿ всѧ́ческихъ ѕѡ́лъ , хода́тайствомъ сѝ . сла́ва . Ѽ трⷪ҇це , и҆́же вѣ́рою пою́щихъ тѧ , ꙗ҆́кѡ бг҃а всѣ́хъ и҆ влⷣкꙋ , ѿ всѧ́кихъ напа́стей спаса́й , и҆ твои́хъ бл҃гъ прича́стники сотворѝ . и҆ ны́нѣ , боⷢ҇ . Дв҃ьствꙋеши и҆ ро́ждьши па́че сло́ва , и҆́же пре́жде всѣ́хъ вѣ́къ роди́вшагосѧ , ѿ без̾нача́льна ѻ҆ц҃а несказа́ннѡ . сегѡ̀ ра́ди чⷭ҇таѧ тебѐ оу҆бл҃жа́емъ .
 катава́сїѧ : Пла́мень прохлажде́и пе́щныи , и҆ ѻ҆́троки неѡ҆па́льнѡ спасы́и , бл҃гослове́нъ є҆сѝ во́ вѣки гдⷭ҇и бж҃е ѻ҆ц҃ъ на́шихъ .
 пѣ́снь , и҃ . і҆рмо́съ . А҆́нг҃лми немо́лчнѡ . За́вѣса раз̾дра́сѧ распе́ншꙋтисѧ сп҃се на́шъ , и҆ подава́ше мертвецы̀ и҆́хъ же пожрѐ сме́рть , и҆ а҆́дъ ѡ҆бнажа́шесѧ , тебѐ зрѧ̀ в̾ преи҆спо́днихъ землѝ бы́вша . Гдѣ́ ти є҆́сть жа́ло сме́рте ; гдѣ́ ти а҆́де нн҃ѣ побѣ́да ; воскр҃сшꙋ цр҃ю , оу҆мертви́лсѧ є҆сѝ и҆ поги́блъ , и҆ не к̾ томꙋ̀ црⷭ҇твꙋеши , крѣ́пкїи бо ѿпꙋстѝ и҆́хъ же и҆мѧ́ше свѧ́заныѧ . Тецы́те ско́рѡ возвѣсти́те а҆пⷭ҇лѡмъ воскрⷭ҇нїе , мѷрѡно́сицамъ ꙗ҆вле́исѧ ю҆́ноша вѣща́ше , воскр҃се влⷣка , и҆ с̾ ни́мъ и҆́же ѿ́ вѣка мертвецы̀ пресла́внѡ . Въ лѣ́тѣхъ мно́гихъ слежа́и раз̾сла́бленыи возопѝ , поми́лꙋй мѧ и҆зба́вителю , недоꙋмѣ́нїемъ содержи́ма , се́й же повелѣ̀ є҆мꙋ̀ , возмѝ тща́тельно ѻ҆́дръ сво́й , и҆ пра́вѡ стꙋпа́й .
 а҆рха́нг҃лꙋ . Ꙗ҆́кѡ невеще́ственымъ во́ждь , чинонача́льниче си́ламъ , съ ни́ми просѝ на́мъ согрѣше́нїемъ и҆збавле́нїе , и҆ и҆справле́нїе же житїю̀ , и҆ та́мошнихъ наслажде́нїе бл҃гъ вѣ́чныхъ . блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Несозда́нно и҆ несѣко́мо сꙋщество̀ , трисоста́вно бжⷭ҇тво̀ , ѻ҆ц҃а без̾нача́льна бг҃а , и҆ сн҃а , и҆ дх҃а прест҃а́го , пое́мъ согла́снѡ , серафи́мскꙋю взыва́юще стра́шнꙋю пѣ́снь .
 и҆ ны́нѣ , боⷢ҇ . Сви́токъ тѧ̀ дре́вле зрѧ́ше и҆са́їа прⷭ҇нѡ дв҃о , в̾ не́мъ же пе́рстомъ ѻ҆́ч҃имъ сло́во без̾нача́льное написа́сѧ , ѿ всѧ́когѡ без̾слове́сїѧ спаса́ѧ на́съ , и҆́же словесы́ тѧ сщ҃е́нными воспѣва́ющїѧ .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆го̀ во́ вѣки . А҆́нг҃лми немо́лчнѡ в̾вы́шнихъ сла́вимагѡ бг҃а , небеса̀ нб҃съ , землѧ̀ го́ры хо́лми глꙋбина̀ , и҆ ве́сь ро́дъ чл҃ческїи , хвала́ми є҆гѡ̀ ꙗ҆́кѡ творца̀ и҆ и҆зба́вителѧ бл҃гослови́те [покло́н̾] .
 честнѣ́йшꙋю непое́мъ .
 пѣ́снь , ѳ҃ . і҆рмо́съ . На сина́йстѣй горѣ̀ . Ты̀ і҆с҃е на́древѣ воз̾выша́емь , совозне́слъ є҆сѝ на́съ . и҆ положи́сѧ во́лею во́ гробѣ , и҆з̾ гро́бъ ме́ртвыѧ воскреси́лъ є҆сѝ всѧ̀ пою́щїѧ держа́вꙋ твою̀ непостижи́мꙋю , и҆ си́лꙋ твою̀ непобѣди́мꙋю . Красе́нъ ѿ́ гроба восїѧ́лъ є҆сѝ , ꙗ҆́кѡ жени́хъ ѿ черто́га , краснѣ́йшїи сло́ве . и҆ раз̾рꙋши́лъ є҆сѝ а҆́дово мра́чное ца́рство , и҆ оу҆́зники и҆з̾ве́лъ є҆сѝ согла́снѡ зовꙋ́щїѧ , сла́ва си́лѣ твое́й , сла́ва і҆с҃е бж҃е воста́нїю твоемꙋ̀ . Воз̾дыха́нїѧ же и҆ сле́зы носѧ́ще , с̾ мастьмѝ и҆ сотща́нїемъ , всест҃ы́и гро́бъ достиго́ша жены̀ . и҆ хрⷭ҇то́вꙋ оу҆чи́ми бѧ́хꙋ вѣ́рою сла́вномꙋ воста́нїю , є҆́же пра́зднꙋемъ в̾ ра́дости дш҃е́внѣй веселѧ́щесѧ . Послѣ́доваше здра́вїе тѣ́лꙋ повелѣ́нїемъ ти хрⷭ҇тѐ , и҆́же и҆ ви́димъ бѧ́ше пре́жде раз̾сла́бленыи , скака́ше ско́ростїю , и҆ ѻ҆́дръ носѧ̀ на не́мъ же лежа́ше лѣ́та мно́га , пѣсносло́вѧ мно́гꙋю си́лꙋ твою̀ .
 а҆рха́нг҃лꙋ . Просвѣще́нїе на́мъ и҆спросѝ вели́кїи чинонача́льниче , свѣ́тꙋ вели́комꙋ прⷭ҇нопред̾стоѧ́и . и҆ оу҆мирѝ на́шꙋ жи́знь , и҆скꙋше́ньми всегда̀ ѕмі́евыми , и҆ напа́стьми житїѧ̀ коле́блющими прⷭ҇нѡ досточꙋ́дне . сла́ва . Свѣ́тъ и҆ свѣ́тове , жи́знь же , и҆ жи́зни , сла́вимъ тѧ бл҃гоче́стнѡ , ѻ҆́ч҃е и҆ сло́ве и҆ д́ш҃е ст҃ы́и , трисоста́внаѧ є҆ди́нице , и҆ нераз̾дѣли́маѧ держа́во , и҆ бжⷭ҇тво̀ несли́тное . ст҃ъ , ст҃ъ , ст҃ъ вопїю́ще с̾ вы́шними си́лами . и҆ ны́нѣ , боⷢ҇ . Ѿ свѣтоно́сныхъ про́йде ложе́снъ твои́хъ вели́кое сл҃нце хрⷭ҇то́съ , и҆ ми́ръ просвѣтѝ пречⷭ҇таѧ ѡ҆сїѧ́ньми свѣ́тлыми , и҆ ѿ тмы̀ и҆зѧ́тъ престꙋпле́нїѧ . тѣ́мже пое́мъ тѧ ꙗ҆́кѡ винꙋ̀ всѣ́мъ до́брымъ бг҃оневѣ́сто .
 катава́сїѧ : На сина́йстѣй горѣ̀ , ви́дѣвъ тѧ в̾ кꙋпинѣ̀ мѡѷсе́й , не ѡ҆па́льнѡ ѻ҆́гнь бжⷭ҇твенный заче́ншꙋю во́ чревѣ . данїи́лъ же тѧ ви́дѣ , го́рꙋ непресѣ́ченꙋ . же́ѕлъ прозѧ́бшїи , и҆са́їѧ взыва́ше , ѿ ко́рене дв҃дова .
 задосто́йникъ : Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ , ликꙋ́й ны́нѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ [покло́н̾ до землѝ] . та́же , ст҃ъ гдⷭ҇ь бг҃ъ на́шъ , на́ гласъ , г҃ . свѣти́ленъ , па́сцѣ . Пло́тїю оу҆снꙋ́въ ꙗ҆́кѡ ме́ртвъ , цр҃ь и҆ гдⷭ҇ь , тридне́вно воскр҃се , и҆ а҆да́ма воздви́гъ и҆з̾ тлѝ , и҆ оу҆праздни́въ сме́рть . па́сха нетлѣ́нїѧ , ми́рꙋ спасе́нїе .
 и҆ дрꙋгі́и , ѡ҆ раз̾сла́бленомъ . Пред̾ста̀ ꙗ҆́кѡ чл҃колю́бецъ и҆ всеще́дрыи гдⷭ҇ь , ѻ҆́вчей кꙋпѣ́ли и҆сцѣли́ти недꙋ́жныѧ . ѡ҆брѣ́те же человѣ́ка слежа́ща мно́гими лѣ́ты , и҆ к̾ немꙋ̀ возопѝ , возмѝ сво́й ѻ҆́дръ , и҆ ходѝ пꙋте́мъ пра́вымъ . сла́ва , и҆ ны́нѣ , то́йже .
 На хвали́тѣхъ , стихѣ́ры , воскрⷭ҇ны . гла́съ , г҃ . запѣ́въ : хвали́те бг҃а во ст҃ы́хъ є҆гѡ̀ . Прїиди́те всѝ ꙗ҆зы́цы , разꙋмѣ́йте стра́шныѧ та́йны си́лꙋ . хрⷭ҇то́съ бо сп҃съ на́шъ , и҆́же и҆спе́рва сы́и сло́во , распѧ́тсѧ на́съ ра́ди , и҆ во́лею погребе́сѧ , и҆ воскр҃се и҆з̾ ме́ртвыхъ , є҆́же спастѝ всѧ́ческаѧ . томꙋ̀ поклони́мсѧ [покло́н̾] .
 хвали́те є҆гѡ̀ во оу҆тверже́нїи си́лъ є҆гѡ̀ . Повѣ́даша всѧ̀ чꙋдеса̀ , стра́жїе твоѝ гдⷭ҇и , но собо́ръ сꙋ́етныхъ , и҆спо́лни мздо́ю десни́цы и҆́хъ , скры́ти мнѧ́щихъ воскрⷭ҇нїе твоѐ , є҆́же ми́ръ сла́витъ , поми́лꙋй на́съ .
 хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ попремно́гомꙋ вели́чествїю є҆гѡ̀ . Ра́дости всѧ̀ и҆спо́лнишасѧ , воскрⷭ҇нїѧ и҆скꙋ́съ прїе́мше . ма́рїѧ бо магдалы́ни ко́ гробꙋ прїи́де , и҆ ѡ҆брѣ́те а҆́нг҃ла на ка́мени сѣдѧ́ща , ри́зами блиста́ющасѧ , и҆ гл҃юща , что̀ и҆́щете жива́го с̾ ме́ртвыми ; нѣ́сть здѣ̀ , но воста̀ , ꙗ҆́коже речѐ , предварѧ́ю вы̀ в̾ галиле́и .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Во́ свѣтѣ твое́мъ влⷣко , оу҆́зримъ свѣ́тъ чл҃колю́бче , воскр҃се бо и҆з̾ ме́ртвыхъ , спасе́нїе ро́дꙋ чл҃ческомꙋ да́рꙋѧ . да тѧ̀ всѧ̀ тва́рь пѣсносло́витъ , є҆ди́наго без̾грѣ́шнаго поми́лꙋй на́съ .
 хвали́те є҆гѡ̀ въ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Пѣ́снь оу҆́тренюю мѷрѡно́сицы жены̀ , со слеза́ми приноша́хꙋ тѝ гдⷭ҇и , бл҃гоꙋха́нїѧ бо вонѧ̀ и҆мꙋ́ще , гро́ба твоегѡ̀ достиго́ша , пречи́стое тѣ́ло твоѐ пома́зати тща́хꙋсѧ . а҆́нг҃лъ же сѣдѧ̀ на ка́мени , то́й и҆́мъ бл҃говѣстѝ , что̀ и҆́щете жива́го съ ме́ртвыми ; сме́рть бо плѣни́въ , воскр҃се ꙗ҆́кѡ бг҃ъ , подаѧ̀ всѣ́мъ ве́лїю млⷭ҇ть .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Блиста́ѧсѧ а҆́нг҃лъ , на́ гробѣ твое́мъ животво́рнѣмъ , мѷрѡно́сицамъ гл҃аше , и҆стощи́въ гро́бы и҆зба́витель , и҆спрове́ргъ а҆́да , и҆ воскр҃се тридне́вно , ꙗ҆́кѡ є҆ди́нъ бг҃ъ и҆ всеси́ленъ .
 сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ ,꙳ незабꙋ́ди ни́щихъ свои́хъ до конца̀ . Во́ гробѣ тѧ̀ и҆ска́ше , прише́дши во є҆ди́нꙋ ѿ сꙋбо́тъ ма́рїѧ магдалы́ни . неѡ҆брѣ́тши же , сѣ́тꙋющи съ пла́чемъ вопїѧ́ше , оу҆вы̀ мнѣ̀ сп҃се мо́й , оу҆кра́денъ бы́сть всѣ́хъ цр҃ю . сꙋпрꙋ́гъ же живоно́сныхъ а҆́нг҃лъ , внꙋ́трь гро́ба вопїѧ́ше , что̀ пла́чеши ѽ же́но ; пла́чꙋ речѐ , ꙗ҆́кѡ взѧ́ша гдⷭ҇а моегѡ̀ ѿ́ гроба , и҆ невѣ́мъ гдѣ̀ положи́ша є҆гѡ̀ ; ѻ҆на́ же ѡ҆бра́щшисѧ в̾ спѧ́ть , ꙗ҆́кѡ ви́дѣ тѧ , а҆́бїе возопѝ , гдⷭ҇ь мо́й и҆ бг҃ъ мо́й , сла́ва тебѣ̀ .
 сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ ,꙳ повѣ́мъ всѧ̀ чꙋдеса̀ твоѧ̀ . Є҆вре́и затвори́ша во́ гробѣ живо́тъ , разбо́йникъ же ѿве́рзе ꙗ҆зы́кѡмъ ра́й , вопїѧ̀ и҆ гл҃ѧ , и҆́же со мно́ю менѐ ра́ди распѧ́тсѧ , со ѡ҆бѣ́симисѧ на́ древѣ , и҆ ꙗ҆влѧ́ешимисѧ на престо́лѣ со ѻ҆ц҃е́мъ сѣдѧ̀ . то́й бо є҆́сть хрⷭ҇то́съ сп҃съ на́шъ , и҆мѣ́ѧи ве́лїю млⷭ҇ть . сла́ва . гла́съ , и҃ . Гдⷭ҇и , раз̾сла́бленаго не кꙋпѣ́ль и҆сцѣлѝ , но твоѐ сло́во ѡ҆бновѝ . и҆ нижѐ многолѣ́тныи прет̾кнꙋ̀ є҆гѡ̀ недꙋ́гъ , ꙗ҆́кѡ гла́са твоегѡ̀ скорѣ́йше дѣ́йство показа́сѧ , и҆ не оу҆до́бь носи́мꙋю тѧ́жесть ѿве́рже , и҆ бре́мѧ ѻ҆дрꙋ̀ понесѐ , в̾ послꙋшество̀ мно́гихъ щедро́тъ твои́хъ , сла́ва тебѣ̀ . и҆ ны́нѣ . гла́съ , в҃ . Пребл҃гослове́на є҆сѝ бцⷣе дв҃о , вопло́щшимбосѧ и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва потреби́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , бл҃гослове́нъ бг҃ъ на́шъ , и҆зво́ливыи та́кѡ . Сла́восло́вїе вели́кое . та́же , тропа́рь . Дне́сь спасе́нїе ми́рꙋ , пое́мъ воскрⷭ҇шаго и҆́з̾ гроба , и҆ нача́льникꙋ животꙋ̀ хрⷭ҇та̀ бг҃а на́шегѡ . разрꙋши́въ бо сме́рть , побѣ́дꙋ да́стъ на́мъ , и҆ ве́лїю млⷭ҇ть . посе́мъ , є҆ктенїѝ . и҆ ѿпꙋ́стъ .
 чте́цъ , гл҃етъ : а҆ми́нь , сла́ва , и҆ ны́нѣ . гла́съ , д҃ . Оу҆́тренѧѧ бѣ̀ ра́нѡ , и҆ жены̀ прїидо́ша на́ гробъ тво́й хрⷭ҇тѐ , но тѣ́ло не ѡ҆брѣ́тесѧ люби́мое и҆́ми . тѣ́мъ недомы́слѧщимсѧ и҆́мъ , и҆́же блеща́щимисѧ ри́зами пред̾ста́вшїи гл҃ахꙋ , что̀ жива́го с̾ ме́ртвыми и҆́щете ; воста̀ ꙗ҆́коже речѐ пре́жде , что̀ непо́мните глаго́лъ є҆гѡ̀ ; и҆́мже вѣ́ровавше , ви́дѣннаѧ проповѣ́дахꙋ , но мнѧ́шесѧ лжа̀ бл҃говѣ́щенїе , та́кѡ бы́ша є҆щѐ со́нни оу҆ченицы̀ . но пе́тръ течѐ и҆ ви́дѣвъ , и҆ просла́ви твоѧ̀ в̾ себѣ̀ чꙋдеса̀ .
 та́же , ча́съ , а҃ . ѱалмы̀ , ѻ҆бы́чны . и҆ коне́чныи ѿпꙋ́стъ . На часѣ́хъ , сла́ва . тропа́рь : Да веселѧ́тсѧ нбⷭ҇наѧ . конда́къ : Дш҃ꙋ мою̀ гдⷭ҇и во грѣсѣ́хъ .
 На литꙋргі́и , бл҃же́нна , гла́сꙋ , на́ ѕ҃ .
 Во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ , ꙗ҆́кѡ тѣ́хъ є҆́сть црⷭ҇тво нбⷭ҇ное . бл҃же́ни пла́чꙋщїи , ꙗ҆́кѡ ті́и оу҆тѣ́шатсѧ . бл҃же́ни кро́тцыи , ꙗ҆́кѡ ті́и наслѣ́дѧтъ зе́млю .
 пое́мъ : Ѿве́ргшаго хрⷭ҇тѐ за́повѣдь твою̀ пра́ѻ҆ц҃а а҆да́ма , и҆з̾ раѧ̀ и҆з̾гна́лъ є҆сѝ . разбо́йника же ще́дре , и҆сповѣ́давша тѧ̀ на крⷭ҇тѣ̀ , во́нь всели́лъ є҆сѝ , зовꙋ́ща , помѧни́ мѧ сп҃се во црⷭ҇твїи сѝ .
 Гла́съ , г҃ . бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Распе́ншꙋтисѧ хрⷭ҇тѐ , всѧ̀ тва́рь и҆змѣнѧ́шесѧ стра́хомъ ꙗ҆́вѣ , своегѡ̀ влⷣкꙋ тебѐ ви́дѧщи , въ чл҃честѣмъ є҆стествѣ̀ сꙋ́ща . тѣ́мже съ разбо́йникомъ вопїѧ́ше ти , помѧни́ мѧ , є҆гда̀ прїи́деши во црⷭ҇твїи сѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Согрѣ́шшїѧ на́съ , сме́ртною клѧ́твою ѡ҆сꙋди́лъ є҆сѝ , жизнода́вче бж҃е на́шъ . тѣ́ломъ же свои́мъ без̾грѣ́шне гдⷭ҇и пострада́въ , мертвецы̀ ѡ҆живи́лъ є҆сѝ зовꙋ́ща , помѧнѝ и҆ на́съ во црⷭ҇твїи сѝ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . На горѣ̀ мѡѷсе́й рꙋ́цѣ распросте́ръ , проѡ҆бража́ше крⷭ҇та̀ , а҆мали́ка побѣдѝ . мы́ же вѣ́рнїи на бѣсы̀ ѻ҆рꙋ́жїе крѣ́пкое тогѡ̀ прїи́мше , вѣ́рнѡ зове́мъ , помѧнѝ и҆ на́съ сп҃се , є҆гда̀ прїи́деши во црⷭ҇твїи сѝ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Воскр҃съ и҆з̾ ме́ртвыхъ , совоскр҃си́лъ є҆сѝ на́съ ѿ стрⷭ҇те́й , воскрⷭ҇нїемъ тѝ гдⷭ҇и , и҆ сме́ртнꙋю всю̀ си́лꙋ погꙋби́лъ є҆сѝ хрⷭ҇тѐ . сегѡ̀ ра́ди вѣ́рою ти взыва́емъ , помѧнѝ и҆ на́съ сп҃се во црⷭ҇твїи сѝ . Мѷрѡно́сицамъ жена́мъ пе́рвѣе ꙗ҆ви́лсѧ є҆сѝ , воскр҃съ и҆з̾ ме́ртвыхъ , сп҃се возопи́въ , є҆́же ра́дꙋйтесѧ . и҆ тѣ́ми дрꙋгѡ́мъ свои́мъ возвѣща́ѧ воста́нїе своѐ хрⷭ҇тѐ . сегѡ̀ ра́ди вѣ́рою ти взыва́емъ , помѧнѝ и҆ на́съ сп҃се во црⷭ҇твїи сѝ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ѻ҆ц҃ꙋ и҆ сн҃ꙋ и҆ дх҃ꙋ ст҃о́мꙋ , поклонѧ́емсѧ вѣ́рнїи [покло́н̾] , трⷪ҇цѣ несозда́ннѣй , и҆́же в̾ трїе́хъ ли́цѣхъ , и҆ во є҆ди́номъ бжⷭ҇твѣ̀ , при́снѡ ѿ беспло́тныхъ си́лъ , в̾ трїе́хъ сщ҃е́нствїихъ , славосло́вимѣй вѣ́рнѡ .
 и҆ ѿ кано́на , пѣ́снь ѕ҃ , на д҃ . Гла́съ , то́йже . бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . И҆́же дре́вле на ѻ҆дрѣ̀ болѣ́зненѣ в̾ лѣ́тѣхъ мно́зѣхъ слежа́и , твои́мъ хрⷭ҇тѐ повелѣ́нїемъ и҆сцелѣ́въ , и҆ сла́витъ и҆ пое́тъ , бл҃гоꙋтро́бїе твоѐ бл҃года́телю .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . И҆́же дре́вле на ѻ҆дрѣ̀ болѣ́зненѣ в̾ лѣ́тѣхъ мно́зѣхъ слежа́и , твои́мъ хрⷭ҇тѐ повелѣ́нїемъ и҆сцелѣ́въ , и҆ сла́витъ и҆ пое́тъ , бл҃гоꙋтро́бїе твоѐ бл҃года́телю . сла́ва . Трⷪ҇цꙋ ли́цы тѧ чтꙋ̀ , є҆ди́ницꙋ же сꙋщество́мъ проповѣ́дꙋю , без̾нача́льне ѻ҆́ч҃е , и҆ сн҃е , и҆ д́ш҃е пра́выи , бж҃е всѣ́хъ , с̾ вы́шними стра́шными во́инствы . и҆ ны́нѣ , боⷢ҇ . И҆́же всѧ̀ бжⷭ҇твенымъ манове́нїемъ носѧ́и , держи́мь є҆́сть бцⷣе дв҃о на рꙋкꙋ̀ твое́ю , всѣ́хъ на́съ восхища́ѧ , ѿ рꙋкѝ рабо́ты лꙋка́вагѡ , ꙗ҆́кѡ ще́дръ .
 повхо́дѣ . тропа́рь , дню̀ . сла́ва , конда́къ , дню̀ . и҆ ны́нѣ , конда́къ , па́сцѣ .
 проки́менъ , ѱало́мъ дв҃довъ . бꙋ́ди гдⷭ҇и млⷭ҇ть твоѧ̀ на на́съ , ꙗ҆́коже оу҆пова́хомъ на тѧ̀ . сти́хъ : ра́дꙋйтесѧ пра́веднїи ѡ҆́ гдⷭ҇ѣ . а҆пⷭ҇лъ , в̾ дѣѧ́нїихъ . заⷱ҇ , к҃г . а҆ллилꙋ́їѧ . млⷭ҇ти твоѧ̀ гдⷭ҇и во́ вѣки воспою̀ . сти́хъ : ꙗ҆́кѡ речѐ во́ вѣки млⷭ҇ть сози́ждетсѧ . є҆ѵⷢ҇а́лїе , ѿ і҆ѡа́нна . заⷱ҇ , ді҃ . прича́стенъ , тѣ́ло хрⷭ҇то́во . дрꙋгі́и , хвали́те гдⷭ҇а с̾ небе́съ .
 
 
 
 Въ тꙋ́же , нлⷣю , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , и҃ . поⷣ . Ѽ пресла́вное чꙋ́до . Ѽ пресла́вномꙋ чꙋдесѝ ,꙳ творе́цъ всѧ́ческихъ плотоно́сецъ бы́въ .꙳ и҆ въ на́шемъ ѡ҆бнища́вшѣмъ є҆стествѣ̀ ,꙳ хотѧ̀ ꙗ҆́кѡ млрⷭ҇дъ с̾ чл҃ки пожи́ти .꙳ и҆ чꙋде́съ мно́жество ꙗ҆вѝ ,꙳ во оу҆́жасъ є҆вре́ѡмъ .꙳ тѣ́мже и҆сцѣли́въ раз̾сла́бленаго ,꙳ речѐ є҆мꙋ̀ , возмѝ ѻ҆́дръ сво́й и҆ ходѝ ,꙳ и҆ и҆дѝ в̾ до́мъ сво́й . Сп҃се бж҃е мо́й и҆ гдⷭ҇и ,꙳ па́дшїѧ чл҃ки воскр҃си́ти хотѧ̀ ,꙳ на землѝ ꙗ҆́кѡ чл҃къ ходѧ̀ ,꙳ и҆ и҆сцѣле́нїѧ творѧ̀ недꙋ́гѡмъ .꙳ тѣ́мже прише́лъ є҆сѝ ,꙳ ко ѻ҆́вчѣй кꙋпѣ́ли .꙳ цѣ́ла воздви́глъ є҆сѝ и҆ногда̀ ,꙳ раз̾сла́бленаго сло́вомъ свои́мъ ,꙳ три́десѧть и҆ ѻ҆́смь лѣ́тъ лежа́ща . За́вистїю є҆вре́и снѣда́еми ,꙳ и҆ бл҃годѣѧ́нїѧ твоѧ̀ ,꙳ пребл҃гі́и гдⷭ҇и ,꙳ в̾ винꙋ̀ творѧ́ще ,꙳ и҆ враждо́ю раз̾жига́еми ,꙳ без̾зако́ннꙋюще ѻ҆нѝ въ зако́нѣ ,꙳ прⷭ҇нѡ тебѐ и҆ска́хꙋ оу҆би́ти ,꙳ сꙋ́щꙋю жи́знь сꙋбо́ты ра́ди ,꙳ ꙗ҆́кѡ всегѡ̀ чл҃ка показа́лъ є҆сѝ здра́ва ,꙳ и҆́же раз̾сла́бленаго пе́рвїе .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , а҃ . И҆́же дла́нїю пречⷭ҇тою созда́выи чл҃ка , прїи́де милосе́рде болѧ́щїѧ и҆сцѣли́ти хрⷭ҇тѐ , раз̾сла́бленаго во ѻ҆́вчѣй кꙋпѣ́ли сло́вомъ свои́мъ воз̾ста́вилъ є҆сѝ . кровоточи́вѣй же болѣ́знь и҆сцѣли́лъ є҆сѝ , и҆ хананѣ́и же ѻ҆трокови́цꙋ ѡ҆скорблѧ́емꙋ , поми́ловалъ є҆сѝ , и҆ проше́нїе со́тника , не презрѣ́лъ є҆сѝ . сегѡ̀ ра́ди зове́мъ , всеси́льне гдⷭ҇и сла́ва тебѣ̀ .
 На стихо́внѣ , стихѣ́ры . гла́съ , г҃ . Твои́мъ крⷭ҇то́мъ хрⷭ҇тѐ сп҃се , сме́рти держа́ва разрꙋши́сѧ , и҆ дїа́волѧ ле́сть оу҆праздни́сѧ . ро́дъ же чл҃ческїи вѣ́рою спаса́емь , пѣ́снь ти всегда̀ прино́ситъ .
 сти́хъ : к̾ тебѣ̀ воз̾ведо́хъ ѻ҆́чи моѝ . Вече́рнюю пѣ́снь прино́симъ ти хрⷭ҇тѐ с̾ кади́ломъ , и҆ пѣ́сньми дх҃о́вными , поми́лꙋй и҆ спасѝ дш҃а на́ша .
 сти́хъ : поми́лꙋй на́съ гдⷭ҇и . мⷱ҇ꙋ . Ве́лїѧ крⷭ҇та̀ твоегѡ̀ гдⷭ҇и си́ла , водрꙋзи́босѧ на мѣ́стѣ , и҆ дѣ́йствꙋетъ в̾ ми́рѣ , и҆ показа̀ ѿ ры́барей а҆пⷭ҇лы , и҆ ѿ ꙗ҆зы́къ мч҃нки , да мо́лѧтсѧ ѡ҆ дш҃а́хъ на́шихъ .
 сла́ва , и҆ нн҃ѣ . гла́съ , а҃ . Непогребе́нъ мертве́цъ сы́и раз̾сла́бленныи ви́дѣвъ тѧ̀ возопѝ , поми́лꙋй мѧ гдⷭ҇и , ꙗ҆́кѡ ѻ҆́дръ мо́й гро́бъ мнѣ̀ бы́сть ; что́ ми прїѡ҆брѣте́нїе животꙋ̀ ; нетре́бꙋю ѻ҆́вчїѧ кꙋпѣ́ли , неи́мамъ бо когѡ̀ влага́юща мѧ , воз̾мꙋща́ющимсѧ вода́мъ . но тебѣ̀ и҆сто́чникꙋ прїидо́хъ и҆сцѣле́нїѧ , да и҆ а҆́зъ со всѣ́ми зовꙋ̀ , всеси́льне гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . сла́ва , и҆ ны́нѣ , боⷢ҇ . є҆ктенїѧ̀ . и҆ ѿпꙋ́стъ .
 Въ пнⷣльникъ , д҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь воскрⷭ҇нъ , вⷤ . сла́ва , и҆ ны́нѣ , боⷢ҇ . По а҃ , стихоло́гїи , сѣда́ленъ . гла́съ , г҃ . Хрⷭ҇то́съ ѿ ме́ртвыхъ воста̀ , нача́токъ оу҆со́пшимъ бы́сть , пе́рвенецъ тва́ри , и҆ содѣ́тель всѣ́мъ бы́вшимъ . и҆стлѣ́вшее є҆стество̀ ро́да на́шегѡ , собо́ю ѡ҆бновѝ . не к̾ томꙋ̀ сме́рте ѡ҆блада́еши , и҆́бо всѣ́хъ влⷣка держа́вꙋ твою̀ разрꙋшѝ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . Живꙋ́щи на землѝ дш҃е моѧ̀ пока́йсѧ , пе́рсть бо во́ гробѣ непое́тъ , ни ѿ согрѣше́нїи и҆збавлѧ́етъ , возопѝ хрⷭ҇тꙋ̀ бг҃ꙋ , срⷣцевѣ́дче согрѣши́хъ , пре́жде да́же не ѡ҆сꙋ́диши менѐ , поми́лꙋй мѧ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Бл҃годꙋ́шїе терпѣ́нїѧ ва́шегѡ , побѣдѝ ко́зни ѕлонача́льнаго врага̀ , страстоте́рпцы всехва́льнїи , сегѡ̀ ра́ди вѣ́чномꙋ сподо́бистесѧ бл҃же́нствꙋ , но моли́тесѧ гдⷭ҇ви хрⷭ҇толюби́выхъ люде́й спастѝ ста́до , мч҃нцы сꙋ́ще и҆́стинѣ . сла́ва , и҆ ны́нѣ , боⷢ҇ . Нбⷭ҇наѧ со́ страхомъ ра́довахꙋсѧ , и҆ земна́ѧ с̾ тре́петомъ дивлѧ́хꙋсѧ , є҆гда̀ пречⷭ҇тыи гла́съ на́йде натѧ̀ бцⷣе , є҆ди́но бо торжество̀ ѻ҆бои́мъ восїѧ̀ , є҆гда̀ первозда́ннаго ѿ сме́рти и҆зба́ви . тѣ́мже и҆ со а҆́нг҃лѡмъ вопїе́мъ ти , ра́дꙋисѧ чⷭ҇таѧ дв҃о мт҃и .
 По в҃ , стихоло́гїи , сѣда́ленъ . гла́съ , д҃ . Ꙗ҆́кѡ бг҃ъ и҆ гдⷭ҇ь воз̾дви́глъ є҆сѝ и҆́же и҆ногда̀ раз̾сла́бленаго , ре́къ возмѝ сво́й ѻ҆́дръ , и҆ менѐ воз̾дви́гни сло́ве и҆́же во грѣсѣ́хъ мно́гихъ слежа́щаго . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , ѡ҆ раз̾сла́бленѣмъ , на и҃ . и҆ в̾ минѣ́и , на д҃ .
 На хвали́тѣхъ , стⷯры , на д҃ . гла́съ , г҃ . Прїиди́те всѝ ꙗ҆зы́цы , разꙋмѣ́йте стра́шныѧ та́йны си́лꙋ . хрⷭ҇то́съ бо сп҃съ на́шъ , и҆́же и҆спе́рва сы́и сло́во , распѧ́тсѧ на́съ ра́ди , и҆ во́лею погребе́сѧ , и҆ воскр҃се и҆з̾ ме́ртвыхъ , є҆́же спастѝ всѧ́ческаѧ . томꙋ̀ поклони́мсѧ [покло́н̾] . двⷤа . Мно́жицею пѣ́нїе содѣва́ѧ , ѡ҆брѣто́хсѧ грѣхѝ скончава́ѧ . ꙗ҆зы́кѡмъ оу҆́бѡ мои́мъ пѣ́нїѧ вѣща́ю , дш҃е́ю же неподо́бнаѧ мы́слю , но ѻ҆боѐ и҆спра́ви хрⷭ҇тѐ бж҃е покаѧ́нїемъ , и҆ поми́лꙋй мѧ . мⷱ҇ꙋ . Ст҃ы́хъ мч҃нкъ па́мѧть , прїиди́те лю́дїе всѝ почте́мъ , ꙗ҆́кѡ позо́ръ бы́ша а҆́нг҃лѡмъ и҆ чл҃кѡмъ , побѣ́дѣ вѣнцы̀ ѿ хрⷭ҇та̀ прїѧ́ша , и҆ мо́лѧтсѧ ѡ҆ дш҃а́хъ на́шихъ . сла́ва , и҆ ны́нѣ . гла́съ , є҃ . На ѻ҆́вчей кꙋпѣ́ли чл҃къ слежа́ше в̾недꙋ́зѣ , и҆ ви́дѣвъ тѧ гдⷭ҇и вопїѧ́ше , чл҃ка неи́мамъ , да є҆гда̀ воз̾мꙋти́тсѧ вода̀ , в̾ве́ржетъ мѧ в̾ ню̀ . є҆гда́ же прихожꙋ̀ , и҆́нъ пред̾варѧ́етъ мѧ , и҆ прїе́млетъ и҆сцѣле́нїе , а҆́зъ же болѧ̀ ѿхожꙋ̀ . и҆ а҆́бїе оу҆млрⷭ҇дивсѧ сп҃съ , гл҃а к̾ немꙋ̀ , тебѐ ра́ди чл҃къ бы́хъ , тебѐ ра́ди в̾ пло́ть ѡ҆блеко́хсѧ , и҆ гл҃еши чл҃ка неи́мамъ , возмѝ ѻ҆́дръ тво́й и҆ ходѝ . всѧ̀ тебѣ̀ возмо́жна . всѧ̀ послꙋ́шаютъ , всѧ̀ повинꙋ́ютсѧ . всѣ́хъ на́съ помѧнѝ , и҆ поми́лꙋй ст҃ы́и , ꙗ҆́кѡ чл҃колю́бецъ .
 На стихо́внѣ , стихѣ́ры . гла́съ , г҃ . Зна́менїи и҆ чꙋде́съ ви́дѧще си́лꙋ , и҆́же за́вистїю ѡ҆держи́ми и҆ си́льнїи ѕло́бою , невѣ́ровахꙋ ꙗ҆́кѡ ты̀ є҆сѝ сн҃ъ бж҃їи , и҆ строи́тель всѣ́хъ , и҆́же и҆ раз̾сла́бленаго здра́ва показа̀ сло́вомъ .
 сти́хъ : млⷭ҇ти твоѧ̀ гдⷭ҇и во́ вѣки ,꙳ воспою̀ въ ро́дъ и҆ ро́дъ . Ви́дѣвше сꙋбо́тѣ храни́телїе , раз̾сла́бленаго стѧ́гнꙋта въ сꙋбо́тꙋ , и҆ дш҃е́ю ѡ҆мрача́хꙋсѧ , ꙗ҆́кѡ неподоба́етъ въ сꙋбо́тꙋ цѣли́ти , и҆ сквернѧ́хꙋ сꙋбо́тꙋ , винꙋ̀ повѣ́дающе зако́ннѡ кни́жницы вопїѧ́хꙋ .
 сти́хъ : ꙗ҆́кѡ ре́клъ є҆сѝ ,꙳ во́ вѣки ми́лость сози́ждетсѧ . Сꙋбо́тѣ самогѡ̀ творца́ тѧ и҆ гдⷭ҇а , невѣ́дѧще и҆́же сꙋбо́тꙋ хранѧ́щїи , ѡ҆ раз̾сла́бленагѡ стѧ́гнꙋтїи ропта́хꙋ , ѡ҆ є҆́же в̾ сꙋбо́тꙋ бы́вшемъ , ꙗ҆́кѡ недобро̀ гл҃юще взѧ́ти ѻ҆́дръ , в̾ де́нь сꙋбо́тныи .
 сла́ва , и҆ ны́нѣ . гла́съ , и҃ . Гдⷭ҇и , раз̾сла́бленаго не кꙋпѣ́ль и҆сцѣлѝ , но твоѐ сло́во ѡ҆бновѝ . и҆ нижѐ многолѣ́тныи прет̾кнꙋ̀ є҆гѡ̀ недꙋ́гъ , ꙗ҆́кѡ гла́са твоегѡ̀ скорѣ́йше дѣ́йство показа́сѧ , и҆ не оу҆до́бь носи́мꙋю тѧ́жесть ѿве́рже , и҆ бре́мѧ ѻ҆дрꙋ̀ понесѐ , в̾ послꙋшество̀ мно́гихъ щедро́тъ твои́хъ , сла́ва тебѣ̀ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ , є҆мꙋ́же краегране́сїе : воскр҃се сп҃съ . гла́съ , г҃ . пѣ́снь , а҃ . і҆рмо́съ . предѣлѧ́емое мо́ре .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Возше́дъ на высотꙋ̀ , плене́нїе и҆́же во а҆́дѣ содержи́мое , ꙗ҆́кѡ крѣ́пкїи прїѧ́лъ є҆сѝ сп҃се , и҆ совоскр҃си́лъ є҆сѝ с̾ собо́ю . тридне́венъ и҆́з̾ гроба воскр҃съ чл҃колю́бче ꙗ҆́кѡ всеси́ленъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Въ ме́ртвыхъ жива́гѡ что̀ и҆́щете мѷрѡно́сицамъ речѐ оу҆́гроба свѣтоѡ҆бра́зенъ а҆́нг҃лъ , и҆ногда̀ ꙗ҆влѧ́ѧсѧ . ѿше́дше ско́ро а҆пⷭ҇лѡмъ возвѣсти́ти потщи́тесѧ , сегѡ̀ воста́нїе .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Оу҆мерщве́на дре́вле тебѐ сп҃се , и҆ положе́на в̾ но́вѣмъ гро́бѣ , ви́дѣвъ а҆́дъ , ве́сь ме́ртвъ пребы́сть и҆ без̾дѣ́ленъ . ме́ртвїи же всѝ , твои́мъ воста́нїемъ живоно́снымъ ра́дꙋющесѧ ѿ оу҆́зъ раз̾рѣши́шасѧ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Воплоще́нна гдⷭ҇а неи҆зрече́ннѡ , и҆з̾ пречⷭ҇тыхъ крове́й твои́хъ бцⷣе , и҆ на́съ ра́ди сме́рть пло́тїю воспрїе́мша , и҆ воскрⷭ҇ша ви́дѣвши и҆́з̾ гроба , ра́достнѡ сла́вѧще и҆ велича́ше .
 пѣ́снь , и҃ . і҆рмо́съ . вавѷло́нскаѧ пе́щь .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Распѧ́таго гдⷭ҇а дре́вле ви́дѣ сл҃нце , сокры̀ свѣ́тъ , и҆ ка́менїе распаде́сѧ , го́ры поколѣба́шасѧ , и҆ землѧ̀ вострепета̀ , и҆ и҆́же дре́вле оу҆́зницы , ѿ оу҆́зъ разрѣши́шасѧ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Внегда́ тѧ сло́ве всеси́льне ви́дѣ а҆́дъ всесмѣ́шныи ꙗ҆́вѣ к̾ себѣ̀ и҆дꙋ́ща , вострепета̀ , и҆ всѣ́хъ ме́ртвыхъ ѿрѣша́ше , воспѣва́ющихъ держа́вꙋ и҆ бл҃гоꙋтро́бїе твоѐ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Гдⷭ҇ь воста̀ , всѝ воскли́кнемъ , и҆ рꙋка́ма воспле́щемъ вѣ́рнѡ , и҆ ли́ки соста́вимъ , сегѡ̀ си́лꙋ проповѣ́дающе , и҆ вопїю́ще , всѧ̀ дѣ́ла по́йте гдⷭ҇а , и҆ превозноси́те є҆гѡ̀ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Зачала̀ є҆сѝ всенепоро́чнаѧ , всѧ̀ содержа́щаго , и҆ тогѡ̀ родила̀ є҆сѝ пло́тїю , плѣни́вша сме́рть сме́ртїю тридне́вною . є҆го́же молѝ , дш҃и мое́й стра́сти оу҆мертви́ти и҆ спасти́ мѧ .
 пѣ́снь , ѳ҃ . і҆рмо́съ . кꙋпино́ю и҆ ѻ҆гне́мъ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Краснѣ́йшїи хрⷭ҇тѐ , ка́кѡ ти за́йде на крⷭ҇тѣ̀ добро́ты свѣ́тлое . ка́кѡ терпи́тъ землѧ̀ , зрѧ́щи тѧ̀ ви́сѧща . ка́кѡ непра́ведное претерпѣ̀ заколе́нїе твоѐ . пое́мъ мно́гое твоѐ и҆ неи҆зрече́нное сло́ве соше́ствїе .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Тридне́внымъ ти погребе́нїемъ , плѣне́нъ бы́сть вра́гъ , и҆ ѿ а҆́довыхъ оу҆́зъ ѿрѣши́шасѧ мертвецы̀ . оу҆мертви́сѧ сме́рть , и҆стощи́шасѧ црⷭ҇тва а҆́дова . тѣ́мже тѧ живода́вче в̾ пѣ́снѣхъ чтꙋ́ще велича́емъ .
 сла́ва . Вѣ́чныи животѐ , ка́кѡ вкꙋсѝ на́съ ра́ди сме́рть хотѧ̀ сп҃се . ка́кѡ соше́лъ є҆сѝ въ ме́ртвыхъ , и҆́же всѣ́мъ воскрⷭ҇нїе , и҆ и҆стощи́лъ є҆сѝ а҆́дова сокро́вища . тѣ́мже тѧ̀ бл҃года́рственѡ в̾ пѣ́снѣхъ чтꙋ́ще велича́емъ .
 и҆ ны́нѣ , боⷢ҇ . И҆зба́ви гра́дъ и҆ лю́ди прибѣга́ющїѧ к̾ тебѣ̀ , бг҃ороди́тельнице чⷭ҇таѧ роди́вшаѧ хрⷭ҇та̀ , ѿ всѧ́когѡ сопроти́внагѡ гнѣ́ва , и҆ плѣне́нїѧ , и҆ ꙗ҆зы́къ нахожде́нїѧ , ꙗ҆́кѡ да тѧ̀ по́долгꙋ в̾ пѣ́снѣхъ велича́емъ .
 
 Въ то́йже , пнⷣльникъ , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , а҃ . И҆́же дла́нїю пречⷭ҇тою созда́выи чл҃ка , прїи́де милосе́рде болѧ́щїѧ и҆сцѣли́ти хрⷭ҇тѐ , раз̾сла́бленаго во ѻ҆́вчѣй кꙋпѣ́ли сло́вомъ свои́мъ воз̾ста́вилъ є҆сѝ . кровоточи́вѣй же болѣ́знь и҆сцѣли́лъ є҆сѝ , и҆ хананѣ́и же ѻ҆трокови́цꙋ ѡ҆скорблѧ́емꙋ , поми́ловалъ є҆сѝ , и҆ проше́нїе со́тника , не презрѣ́лъ є҆сѝ . сегѡ̀ ра́ди зове́мъ , всеси́льне гдⷭ҇и сла́ва тебѣ̀ . двⷤа . Непогребе́нъ мертве́цъ сы́и раз̾сла́бленныи ви́дѣвъ тѧ̀ возопѝ , поми́лꙋй мѧ гдⷭ҇и , ꙗ҆́кѡ ѻ҆́дръ мо́й гро́бъ мнѣ̀ бы́сть ; что́ ми прїѡ҆брѣте́нїе животꙋ̀ ; нетре́бꙋю ѻ҆́вчїѧ кꙋпѣ́ли , неи́мамъ бо когѡ̀ влага́юща мѧ , воз̾мꙋща́ющимсѧ вода́мъ . но тебѣ̀ и҆сто́чникꙋ прїидо́хъ и҆сцѣле́нїѧ , да и҆ а҆́зъ со всѣ́ми зовꙋ̀ , всеси́льне гдⷭ҇и сла́ва тебѣ̀ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , є҃ . Взы́де і҆с҃ъ во і҆єрⷭ҇ли́мъ на ѻ҆́вчꙋю кꙋпѣ́ль , гл҃емꙋю і҆ꙋде́йски виѳе́зда , пѧ́ть притво́ръ и҆мꙋ́щꙋ , и҆дѣ́же слежа́ше мно́жество болѧ́щихъ . а҆́нг҃лъ бо бж҃їи по всѧ̀ лѣ́та сходѧ̀ , возмꙋща́ше ю҆̀ , и҆ здра́вїе подава́ше пристꙋпа́ющимъ с̾ вѣ́рою . и҆ ви́дѣвъ гдⷭ҇ь многовре́менна человѣ́ка , глаго́ла к̾ немꙋ̀ , хо́щеши ли цѣ́лъ бы́ти ; болѧ́и ѿвѣщава́ше , гдⷭ҇и чл҃ка неи́мамъ , да є҆гда̀ возмꙋти́тсѧ вода̀ , в̾ве́ржетъ мѧ в̾ кꙋпѣ́ль , враче́мъ и҆зда́хъ всѐ и҆мѣ́нїе моѐ , и҆ млⷭ҇ти оу҆лꙋчи́ти несподо́бихсѧ . но вра́чь дш҃а́мъ и҆ тѣ́ломъ гл҃а к̾ немꙋ̀ , возмѝ сво́й ѻ҆́дръ и҆ ходѝ , проповѣ́даѧ мою̀ си́лꙋ , и҆ ве́лїю млⷭ҇ть в̾ концѣ́хъ .
 На стихо́внѣ , стⷯры . гла́съ , г҃ . Просвѣти́шасѧ всѧ́ческаѧ , воскрⷭ҇нїемъ твои́мъ гдⷭ҇и , и҆ ра́й па́ки ѿве́рзесѧ . всѧ́ же тва́рь восхвалѧ́ющи тѧ , пѣ́снь ти всегда̀ прино́ситъ .
 сти́хъ : к̾ тебѣ̀ воз̾ведо́хъ ѻ҆́чи . Разсѣ́ѧннаго ми оу҆ма̀ соберѝ гдⷭ҇и , и҆ ѡ҆лѧдѣ́вшее срⷣце моѐ ѡ҆чи́сти , ꙗ҆́кѡ петрꙋ̀ даѧ́ ми покаѧ́нїе . ꙗ҆́кѡ мытарю̀ воздыха́нїе , и҆ ꙗ҆́кѡ блꙋдни́цѣ сле́зы , да ве́лїимъ гла́сомъ взыва́ю ти , бж҃е спаси́ мѧ , ꙗ҆́кѡ є҆ди́нъ млрⷭ҇дъ и҆ чл҃колю́бецъ .
 сти́хъ : поми́лꙋй на́съ гдⷭ҇и . мⷱ҇ꙋ . Ве́лїѧ мч҃нкъ твои́хъ хрⷭ҇тѐ си́ла , во гробѣ́хъ бо лежа́ще , и҆ дꙋ́хи прого́нѧтъ , и҆ оу҆праздни́ша вра́жїю вла́сть вѣ́рою трⷪ҇ческою , подви́гшисѧ по бл҃гоче́стїи .
 сла́ва , и҆ ны́нѣ . гла́съ , и҃ . Въ притво́рѣ соло́мѡновѣ , тꙋ̀ слежа́ше мно́жество болѧ́щихъ . и҆ въ преполове́нїе пра́здника ѡ҆брѣ́те хрⷭ҇то́съ , три́десѧть и҆ ѻ҆́смь лѣ́тъ раз̾сла́блена лежа́ща , влады́чнимъ гла́сомъ гл҃а к̾ немꙋ̀ , хо́щеши ли цѣ́лъ бы́ти . болѧ́и ѿвѣща̀ , гдⷭ҇и , человѣ́ка неи́мамъ , да є҆гда̀ воз̾мꙋти́тсѧ вода̀ , и҆ в̾ве́ржетъ мѧ в̾ кꙋпѣ́ль . ѻ҆́нъ же гл҃а к̾ немꙋ̀ . возмѝ ѻ҆́дръ сво́й и҆ ходѝ , сѐ здра́въ бы́сть , к̾ томꙋ̀ несогрѣша́й . мл҃твами бцⷣы , пода́ждь на́мъ ве́лїю млⷭ҇ть .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . сла́ва , и҆ ны́нѣ , боⷢ҇ . є҆ктенїѧ̀ . и҆ ѿпꙋ́стъ .
 Во вто́рникъ , д҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь воскрⷭ҇нъ , вⷤ . сла́ва , и҆ нн҃ѣ , боⷢ҇ . По а҃ , стихоло́гїи , сѣда́ленъ . гла́съ , г҃ . Пло́тїю сме́рть вкꙋ́шь гдⷭ҇и , го́ресть сме́ртнꙋю пресѣчѐ воста́нїемъ свои́мъ , и҆ человѣ́ка наню̀ оу҆крѣпѝ , пе́рвыѧ клѧ́твы ѡ҆долѣ́нїе призыва́ѧ . защи́тниче жи́зни на́шеѧ , хрⷭ҇тѐ бж҃е сла́ва тебѣ̀ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . Доко́лѣ дш҃е моѧ̀ прилѣжи́ши согрѣше́нїемъ ; доко́лѣ прїе́млеши покаѧ́нїю презрѣ́нїе ; прїимѝ во оу҆мѣ̀ сꙋ́дъ бꙋ́дꙋщїи , возопі́й хрⷭ҇тꙋ̀ бг҃ꙋ , срⷣцевѣ́дче , согрѣши́хъ , поми́лꙋй мѧ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Сїѧ́ете вѣ́рою пресвѣ́тлаѧ свѣти́ла ст҃і́и , бл҃гоче́стїѧ рачи́телїе страстоте́рпцы прехва́льнїи , мꙋчи́телей бо ра́нъ не оу҆боѧ́вшесѧ , и҆́дольское ѕлоче́стїе низложи́сте , побѣ́дꙋ и҆мꙋ́ще непобѣди́мꙋю , крⷭ҇тъ и҆́стинныи . сла́ва , и҆ ны́нѣ , боⷢ҇ . Млⷭ҇тивагѡ во́ чревѣ носи́вши , прибѣга́ющїѧ под̾ кро́въ тво́й , и҆ просѧ́щихъ ѿ дш҃и бжⷭ҇твенꙋю твою̀ по́мощь , влⷣчце оу҆ще́дри и҆ ми́лости сподо́би , є҆гда̀ пред̾ста́немъ влⷣцѣ тва́ри , и҆зба́ви чⷭ҇таѧ ѻ҆гнѧ̀ вѣ́чнагѡ , и҆ всѧ́когѡ ѡ҆сꙋжде́нїѧ .
 По в҃ , стихоло́гїи , сѣда́ленъ . гла́съ , г҃ . Винꙋ̀ ѡ҆брѣ́тше всегѡ̀ тѣлесѐ , раз̾сла́бленыи за́вистїю . и҆́же въ сꙋбо́тꙋ раз̾сла́бленаго стѧ́гнꙋтїе помышлѧ́юще гл҃ахꙋ , недосто́итъ цѣли́ти в̾ сꙋбо́тꙋ , разори́ти ѻ҆те́ческихъ сꙋбо́тъ поко́ище . зако́нꙋ тебѐ невѣ́дꙋще влⷣкꙋ , и҆ и҆сцѣли́телѧ дш҃а́мъ на́шимъ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , ѡ҆ раз̾сла́бленѣмъ , на и҃ . и҆ в̾ минѣ́и , на д҃ .
 На хвали́тѣхъ , стⷯры , на д҃ . гла́съ , г҃ . Повѣ́даша всѧ̀ чꙋдеса̀ , стра́жїе твоѝ гдⷭ҇и , но собо́ръ сꙋ́етныхъ , и҆спо́лни мздо́ю десни́цы и҆́хъ , скры́ти мнѧ́щихъ воскрⷭ҇нїе твоѐ , є҆́же ми́ръ сла́витъ , поми́лꙋй на́съ . двⷤа . Спаси́ мѧ гдⷭ҇и бж҃е мо́й , ты́ бо всѣ́мъ є҆сѝ спасе́нїе . бꙋ́рѧ мѧ страсте́й смꙋща́етъ , и҆ тѧгота̀ без̾зако́нїи мои́хъ погрꙋжа́етъ мѧ . да́ждь ми рꙋ́кꙋ по́мощи , и҆ к̾ свѣ́тꙋ воз̾веди́ мѧ покаѧ́нїѧ , ꙗ҆́кѡ є҆ди́нъ млрⷭ҇дъ и҆ чл҃колю́бецъ . мⷱ҇ꙋ . Царе́й и҆ мꙋчи́телей стра́хъ ѿри́нꙋша хрⷭ҇то́вы во́ины , и҆ бл҃годерзнове́ннѡ и҆ мꙋ́жески тогѡ̀ и҆сповѣ́даша , всѧ́ческимъ гдⷭ҇а бг҃а и҆ цр҃ѧ на́шегѡ , и҆ мо́лѧтсѧ за дш҃а на́ша . сла́ва , и҆ ны́нѣ . гла́съ , и҃ . Гдⷭ҇и , раз̾сла́бленаго не кꙋпѣ́ль и҆сцѣлѝ , но твоѐ сло́во ѡ҆бновѝ . и҆ нижѐ многолѣ́тныи прет̾кнꙋ̀ є҆гѡ̀ недꙋ́гъ , ꙗ҆́кѡ гла́са твоегѡ̀ скорѣ́йше дѣ́йство показа́сѧ , и҆ не оу҆до́бь носи́мꙋю тѧ́жесть ѿве́рже , и҆ бре́мѧ ѻ҆дрꙋ̀ понесѐ , в̾ послꙋшество̀ мно́гихъ щедро́тъ твои́хъ , сла́ва тебѣ̀ .
 На стихо́внѣ , стихѣ́ры . гла́съ , г҃ . Свы́ше сходѧ̀ а҆́нг҃лъ , воз̾мꙋща́ше на времена̀ во́дꙋ во ѻ҆́вчей кꙋпѣ́ли , є҆ди́ного то́чїю цѣ́ла сотворѧ́ѧ . но хрⷭ҇то́съ бесчи́сленаѧ мно́жества кр҃ще́нїемъ , и҆ не во́ времѧ спаса́етъ .
 сти́хъ : млⷭ҇ти твоѧ̀ гдⷭ҇и во́ вѣки ,꙳ воспою̀ въ ро́дъ и҆ ро́дъ . И҆́же оу҆́ды раз̾сла́блены , и҆мꙋ́щаго твоѐ сло́во показа̀ влⷣко , є҆́же и҆ ѻ҆́дръ носи́ти твои́мъ повелѣ́нїемъ , кꙋпѣ́ль ѻ҆́вчаѧ не и҆сцѣлѝ , но твоѐ бесчи́сленое милосе́рдїе .
 сти́хъ : ꙗ҆́кѡ ре́клъ є҆сѝ ,꙳ во́ вѣки ми́лость сози́ждетсѧ . Си́ла твоѧ̀ и҆ сло́во бѧ́ше всеси́льно , сн҃е бж҃їи и҆ сло́ве . и҆ бо́льше си́хъ дѣ́йство , и҆́же ча́ющаго показа̀ свидѣ́тельство ѻ҆дра̀ , и҆́же носи́мыи непреста́ннѡ .
 сла́ва , и҆ ны́нѣ . гла́съ , є҃ . На ѻ҆́вчей кꙋпѣ́ли человѣ́къ слежа́ше в̾недꙋ́зѣ , и҆ ви́дѣвъ тѧ гдⷭ҇и вопїѧ́ше , чл҃ка неи́мамъ , да є҆гда̀ воз̾мꙋти́тсѧ вода̀ , в̾ве́ржетъ мѧ в̾ ню̀ . є҆гда́ же прихожꙋ̀ , и҆́нъ пред̾варѧ́етъ мѧ , и҆ прїе́млетъ и҆сцѣле́нїе , а҆́зъ же болѧ̀ ѿхожꙋ̀ . и҆ а҆́бїе оу҆млрⷭ҇дивсѧ сп҃съ , гл҃а к̾ немꙋ̀ , тебѐ ра́ди чл҃къ бы́хъ , тебѐ ра́ди в̾ пло́ть ѡ҆блеко́хсѧ , и҆ гл҃еши чл҃ка неи́мамъ , возмѝ ѻ҆́дръ тво́й и҆ ходѝ . всѧ̀ тебѣ̀ возмо́жна . всѧ̀ послꙋ́шаютъ , всѧ̀ повинꙋ́ютсѧ . всѣ́хъ на́съ помѧнѝ , и҆ поми́лꙋй ст҃ы́и , ꙗ҆́кѡ чл҃колю́бецъ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ , є҆мꙋ́же краегране́сїе : пѣ́нїе і҆ѡ́сифово . гла́съ , г҃ . пѣ́снь , в҃ . і҆рмо́съ . ꙗ҆́кѡ тꙋ́ча на тро́скотъ .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Ѱало́мски воскли́кнемъ , пле́щꙋще рꙋка́ми весе́лїѧ , и҆з̾ ме́ртвыхъ бо живода́вецъ воста̀ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Воз̾ше́лъ є҆сѝ хрⷭ҇тѐ на́ крⷭ҇тъ тво́й , препоѧ́савсѧ си́лою . и҆ воскр҃слъ є҆сѝ и҆з̾ ме́ртвыхъ , ꙗ҆́коже пред̾речѐ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Бѣлоѡ҆де́женъ а҆́нг҃лъ , ви́дѣнъ бы́сть жена́мъ вопїѧ́и воскр҃се , сы́и воскрⷭ҇нїе вѣ́рнымъ и҆ спасе́нїе .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Пома́зати тща́щесѧ и҆дѧ́хꙋ жены̀ ко́ гробꙋ , воскр҃сша же ви́дѣвше поклонѧ́хꙋсѧ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ꙗ҆́кѡ заꙋ́тренее сл҃нце , пред̾носѧ́щи дв҃о на рꙋкꙋ̀ , восїѧ́ла є҆сѝ на́мъ , и҆́же во тмѣ̀ сꙋ́щимъ .
 пѣ́снь , и҃ . і҆рмо́съ . а҆́нг҃лъ ми немо́лчнѡ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Собо́ръ законопрестꙋ́пенъ є҆вре́йскїи , на́ древѣ тебѐ распѧ̀ , и҆́же дре́ва ра́ди чл҃кѡмъ бы́вшїи вре́дъ , влⷣко и҆сцѣлѧ́юща бжⷭ҇твенѣ . тѣ́мже тѧ гла́сы ра́достными , при́снѡ пое́мъ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ра́венъ ѻ҆ц҃ꙋ хрⷭ҇тѐ и҆ дх҃ꙋ сы́и , крⷭ҇тъ претерпѣ́лъ є҆сѝ , и҆ вмѣни́всѧ в̾ ме́ртвыхъ . црⷭ҇твїѧ а҆́дова и҆стощи́лъ є҆сѝ пресла́внѡ , и҆ воскр҃съ совоз̾дви́глъ є҆сѝ с̾ собо́ю всю̀ тва́рь .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . А҆́де всеѧ́дче ; гдѣ̀ жа́ло твоѐ ; гдѣ́ ти сме́рте побѣ́да . воскр҃сшимъ и҆з̾ ме́ртвыхъ оу҆мертви́лсѧ є҆сѝ , спаси́телемъ хрⷭ҇то́мъ є҆ди́нѣмъ жизнода́вцемъ . є҆го́же со ѻ҆ц҃е́мъ и҆ дх҃омъ вѣ́рнїи воспѣва́емъ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Да ѡ҆божи́тъ чл҃чество бг҃ъ , чл҃къ бы́сть и҆з̾ тебѐ всенепоро́чнаѧ чⷭ҇таѧ . є҆го́же и҆́з̾ гроба краснѣ́йша ви́дѣла є҆сѝ проше́дша , ꙗ҆́кѡ побѣди́телѧ а҆́дꙋ . и҆ ра́дости и҆спо́лниласѧ є҆сѝ .
 пѣ́снь , ѳ҃ . і҆рмо́съ . на сѷна́йстѣй горѣ̀ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ꙗ҆́кѡ а҆́гнецъ к̾ заколе́нїю приведе́нъ бы́сть влⷣко во́лею і҆с҃е , не вопїѧ̀ ни зовы̀ ꙗ҆́коже пи́шетъ . сме́ртїю бо свое́ю сло́ве на́съ ѡ҆без̾сме́ртивъ , пѣсносла́вѧщихъ твою̀ стра́сть пречⷭ҇тꙋю , и҆ є҆́же и҆з̾ а҆́да стра́шное ѡ҆жи́тїе .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Сокрꙋше́нныхъ на́съ ѡ҆бнови́лъ є҆сѝ і҆с҃е всѣ́хъ цр҃ю , честны́мъ и҆ стра́шнымъ воскрⷭ҇нїемъ твои́мъ , оу҆ченико́мъ же смире́нїе твоѐ си́мъ по́далъ є҆сѝ чл҃колю́бче . є҆́же на́мъ да́рꙋй , пѣсносла́вѧщимъ твоѐ бжⷭ҇твеное воста́нїе .
 сла́ва . Честно́е мѷрѡно́сицъ собра́нїе , прїи́де ско́ростїю ко ст҃о́мꙋ влⷣко гро́бꙋ твоемꙋ̀ , є҆́же пома́зати тѧ вѣ́рнѡ , в̾ бѣ́лахъ же ри́захъ ви́дѣша сѣдѧ́ща а҆́нг҃ла , и҆ тѣ́мъ вѣща́юща , что̀ с̾ ме́ртвыми жива́го зрѣ́ти хо́щете .
 и҆ ны́нѣ , боⷢ҇ . Свѣтода́вца родила̀ є҆сѝ и҆ гдⷭ҇а , две́ри сꙋ́щи свѣ́тꙋ , є҆го́же и҆́з̾ гроба ѡ҆блиста́вша ви́дѣвши , и҆спо́лнисѧ ра́дости . но тогѡ̀ молѝ дв҃о , пла́чь ми дарова́ти ра́достенъ , хода́тайственъ чи́стаѧ та́мошнемꙋ оу҆тѣше́нїю .


 Въ сре́дꙋ , д҃ , нлⷣи , по па́сцѣ , преполове́нїе пѧтьдесѧ́тницы . во вто́рникъ , вече́ръ , каѳи́сма ѡ҆бы́чнаѧ . на гдⷭ҇и возва́хъ , стихѣ́ры , на́ ѕ҃ . гла́съ , д҃ . Наста̀ преполове́нїе дне́мъ , и҆́же ѿ спаси́тельнагѡ начина́емыхъ воста́нїѧ , пѧтьдесѧ́тницею же бжⷭ҇твеною печатлѣ́емо , и҆ свѣ́титсѧ свѣ́тлости ѡ҆бою́дꙋ и҆мѣ́ѧ , и҆ соєдинѧ́ѧ ѡ҆боѧ̀ , прїитѝ в̾ сла́вѣ пред̾ꙗ҆влѧ́ѧ , влады́чнѧгѡ вознесе́нїѧ пред̾почита́ти . двⷤа . Слы́ши и҆ воз̾весели́сѧ сїѡ́нъ , бл҃говѣсти́вшꙋсѧ хрⷭ҇то́вꙋ воскрⷭ҇нїю , вѣ́рнїи же є҆гѡ̀ сы́нове воз̾ра́довашасѧ сегѡ̀ ви́дѣвще , ѿмыва́юща дх҃омъ скве́рнꙋ хрⷭ҇тоꙋбі́йства , гото́витсѧ торжествꙋ́ющи ѡ҆бои́хъ весе́лїе преполове́нїемъ . вⷤ . Прибли́жисѧ бжⷭ҇твенагѡ спѣ́шнѡ и҆зли́тїе на всѣ́хъ , ꙗ҆́коже пред̾написа́сѧ дх҃а , пред̾ оу҆зако́ненїе проповѣ́дꙋетъ . преполови́вшꙋсѧ и҆́же по хрⷭ҇то́вѣ сме́рти и҆ погребе́нїи и҆ воскрⷭ҇нїи , ѿ негѡ̀ прїе́мшимъ оу҆ченико́мъ , нело́жнаѧ ѡ҆бѣща́нїѧ , оу҆тѣ́шителево ꙗ҆влѧ́ющи наше́ствїе . двⷤа . сла́ва , и҆ ны́нѣ . гла́съ , ѕ҃ . Пра́здникꙋ преполови́вшꙋсѧ твоегѡ̀ хрⷭ҇тѐ воскрⷭ҇нїѧ , и҆ бжⷭ҇твенагѡ прише́ствїѧ ст҃а́гѡ твоегѡ̀ дх҃а , соше́дшесѧ чꙋде́съ твои́хъ воспѣва́емъ та́инство . и҆́хже ра́ди низ̾послѝ на́мъ ве́лїю млⷭ҇ть . вы́ходъ : свѣ́тѣ ти́хїи . проки́мен̾ , дню̀ .
 ѿ проро́чества михе́ина , чте́нїе .
 Та́кѡ гл҃етъ гдⷭ҇ь , ѿ сїѡ́на и҆зы́детъ зако́нъ , и҆ сло́во гдⷭ҇не и҆з̾ і҆єрⷭ҇ли́ма , и҆ сꙋ́дитъ посредѝ люде́й мно́гихъ , и҆ нака́жетъ ꙗ҆зы́ки крѣ́пки до землѝ да́льнихъ ; ꙗ҆́кѡ всѝ лю́дїе по́йдꙋтъ ко́ждо свои́мъ пꙋте́мъ , мы́же по́йдемъ и҆́менемъ гдⷭ҇а бг҃а на́шегѡ во́ вѣки , и҆ црⷭ҇твꙋетъ гдⷭ҇ь в̾ насъ ѿ нн҃ѣ и҆ до́ вѣка . та́кѡ гл҃етъ гдⷭ҇ь вседержи́тель , оу҆слы́шите го́ры и҆ хо́лми и҆ ѡ҆снова́нїѧ землѝ , ꙗ҆́кѡ сꙋ́дъ гдⷭ҇нь к̾ лю́демъ є҆гѡ̀ , возгл҃етъбосѧ ко і҆и҃лю гл҃ѧ ; лю́дїе моѝ , что̀ сотвори́хъ ва́мъ ; и҆лѝ чи́мъ вы ѡ҆скорби́хъ ; и҆лѝ чи́мъ ѡ҆печа́лихъ ва́съ ; ѿвѣща́йте ми . занѐ и҆з̾ведо́хъ вы̀ ѿ землѝ є҆ги́петскїѧ , и҆ и҆́з̾домꙋ рабо́ты и҆зба́вихъ ва́съ . и҆ посла́хъ пред̾ лице́мъ ва́шимъ мѡѷсе́ѧ и҆ а҆арѡ́на . лю́дїе моѝ помѧни́те , что̀ совѣща́ша на ва́съ сопоста́ти ; и҆ что̀ ва́мъ возвѣсти́сѧ . возвѣсти́босѧ ва́мъ , человѣ́че что̀ добро̀ , и҆ что̀ гдⷭ҇ь и҆́щетъ ѿ тебѐ , ра́звѣ твори́ти сꙋ́дъ , и҆ люби́ти млⷭ҇ть , и҆ гото́вꙋ бы́ти ходи́ти в̾ слѣ́дъ гдⷭ҇а бг҃а твоегѡ̀ , занѐ въ крѣ́пости возвели́читсѧ гдⷭ҇ь , и҆ оу҆пасе́тъ ста́до своѐ во смире́нїи , да́же до коне́цъ землѝ .
 ѿ проро́чества и҆са́ина , чте́нїе .
 Та́кѡ гл҃етъ гдⷭ҇ь , жа́ждꙋщїи грѧди́те на́ водꙋ жи́вꙋ . и҆ є҆ли́цы не и҆́мате сребра̀ , ше́дше кꙋпи́те , и҆ ꙗ҆ди́те и҆ пі́йте без̾ сребра̀ и҆ цѣны̀ , вино̀ и҆ тꙋ́къ . вскꙋ́ю цѣнитѐ сребро̀ не в̾ хлѣ́бы , и҆ трꙋ́дъ ва́шъ не в̾ сы́тость . оу҆слы́шите менѐ , и҆ снѣ́сте бл҃га́ѧ , и҆ наслади́тсѧ в̾ бл҃ги́хъ дш҃а ва́ша . и҆ внꙋши́те оу҆ши́ма ва́шима , и҆ в̾ слѣ́дъ и҆ди́те пꙋте́й мои́хъ . оу҆слы́шите менѐ , и҆ жива̀ бꙋ́детъ в̾ бл҃ги́хъ дш҃а ва́ша . и҆ завѣща́ю ва́мъ завѣ́тъ вѣ́ченъ , преподо́бна дв҃да и҆ вѣ́рна . сѐ свидѣ́тельство во ꙗ҆зы́цѣхъ , да́хъ ва́мъ кнѧ́зи и҆ повели́тели в̾ ꙗ҆зы́цѣхъ . сѐ ꙗ҆зы́цы и҆́же невѣ́дѧтъ тебѐ , призовꙋ́тъ тѧ . и҆ лю́дїе и҆́же неразꙋмѣ́ютъ тебѐ , к̾ тебѣ̀ прибѣ́гнꙋтъ , гдⷭ҇а ра́ди бг҃а твоегѡ̀ , и҆ ст҃а́гѡ і҆зра́илева , ꙗ҆́кѡ просла́вилъ тѧ є҆́сть . взыщи́те гдⷭ҇а бг҃а , и҆ внегда̀ ѡ҆брѣстѝ ва́мъ того̀ , призови́те . и҆ внегда̀ а҆́ще прибли́житсѧ ва́мъ , да ѡ҆ста́витъ нечести́выи пꙋтѝ своѧ̀ , и҆ мꙋ́жъ без̾зако́ненъ совѣ́ты своѧ̀ . и҆ да ѡ҆брати́тсѧ къ гдⷭ҇ꙋ бг҃ꙋ ва́шемꙋ , и҆ поми́лꙋетсѧ , ꙗ҆́кѡ па́че мно́жае ѡ҆ста́витъ грѣхѝ ва́ша . несꙋ́ть бо совѣ́ти моѝ , ꙗ҆́коже совѣ́ти ва́ши . ни ꙗ҆́коже пꙋтїѐ ва́ши , пꙋтїѐ моѝ , гл҃етъ гдⷭ҇ь . но є҆ли́кѡ ѿстои́тъ нб҃о ѿ землѝ , та́кѡ ѿстои́тъ пꙋ́ть мо́й ѿ пꙋте́й ва́шихъ , и҆ ра́зꙋмы ва́ша ѿ ра́зꙋма моегѡ̀ . ꙗ҆́коже бо а҆́ще сни́детъ до́ждь , и҆лѝ снѣ́гъ съ нб҃сѐ , и҆ не ѿврати́тсѧ ѿтꙋ́дꙋ , до́ндеже оу҆пои́тъ зе́млю , и҆ и҆зрасти́тъ ю҆̀ и҆ прозѧ́бнетъ , и҆ да́стъ сѣ́мѧ сѣ́ющемꙋ , и҆ хлѣ́бъ в̾ снѣ́дь . та́кѡ бꙋ́детъ гл҃ъ мо́й , и҆́же а҆́ще и҆зы́детъ и҆з̾ оу҆́стъ мои́хъ , не ѡ҆брати́тсѧ ко мнѣ̀ то́щь , до́ндеже сконча́етъ всѧ̀ є҆ли́ка восхотѣ́хъ , и҆ и҆спра́влю пꙋтѝ твоѧ̀ , и҆ ѡ҆бѣ́ты моѧ̀ . с̾ весе́лїемъ бо и҆зы́дите , и҆ съ ра́достїю наꙋчи́тесѧ . го́ры оу҆́бѡ и҆ хо́лми и҆змѣнѧ́тсѧ , ждꙋ́ще ва́съ съ ра́достїю . и҆ всѧ̀ древа̀ се́льнаѧ воспле́щꙋтъ вѣ́твьми . и҆ вмѣ́стѡ прꙋ́та взы́детъ кѷпари́съ , вмѣ́стоже пра́ха , взы́детъ мирси́на , и҆ бꙋ́детъ въ гдⷭ҇не и҆́мѧ , и҆ возна́менїе вѣ́чно , и҆ не ѡ҆скꙋдѣ́етъ речѐ гдⷭ҇ь .
 ѿ втора́го зако́на , чте́нїе .
 Речѐ мѡѷсе́й к̾ лю́демъ , нн҃ѣ слы́ши і҆и҃лю ѡ҆правда́нїѧ и҆ сꙋды̀ , є҆ли́ка а҆́зъ наꙋчꙋ̀ ва́съ дне́сь твори́ти , да жи́ви бꙋ́дете , сохрани́теже и҆ сотвори́те , ꙗ҆́кѡ сїѧ̀ премꙋ́дрость ва́ша , и҆ ра́зꙋмъ предовсѣ́ми ꙗ҆зы́ки . и҆ є҆ли́цы а҆́ще оу҆слы́шатъ ѡ҆правда́нїѧ сїѧ̀ , и҆ рекꙋ́тъ , сі́и лю́дїе премꙋ́дри и҆ оу҆мѣ́тели , и҆ ꙗ҆зы́къ вели́кїи се́й , ꙗ҆́кѡ гдⷭ҇ь бг҃ъ на́шъ є҆́сть во всѣ́хъ и҆́хже а҆́ще того̀ призове́мъ . и҆ нн҃ѣ внемли́те себѣ̀ ве́сь до́мъ і҆и҃левъ , и҆ сохрани́те дш҃и своѧ̀ ѕѣлѡ̀ , и҆ незабꙋ́дите всѧ̀ словеса̀ ꙗ҆́же ви́дѣша ѻ҆́чи ва́ши , и҆ да неѿстꙋ́пѧтъ ѿ серде́цъ ва́шихъ , во всѧ̀ днѝ живота̀ ва́шегѡ , и҆ приведи́те сы́ны ва́ша , и҆ сы́ны сыно́въ ва́шихъ , въ де́нь во́ньже пред̾ста́нете пред̾ гдⷭ҇ѣмъ бг҃омъ в̾ хори́вѣ . в̾ де́нь во́ньже речѐ гдⷭ҇ь ко мнѣ̀ , соберѝ въ цр҃квь лю́ди , и҆ да оу҆слы́шатъ гл҃ы моѧ̀ , ꙗ҆́кѡ да навы́кнꙋтъ боѧ́тисѧ менѐ во всѧ̀ днѝ , є҆ли́ки поживꙋ́тъ ѻ҆нѝ на землѝ , и҆ сы́ны своѧ̀ да наꙋча́тъ . и҆ пристꙋпи́те и҆ ста́ните на горѣ̀ , и҆ гора̀ горѧ́ше ѻ҆гне́мъ да́же до нб҃сѐ , тма̀ , сꙋмра́къ , и҆ ды́мъ . и҆ гл҃а гдⷭ҇ь бг҃ъ к̾ ва́мъ на горѣ̀ ѿ среды̀ ѻ҆гнѧ̀ , гла́съ слове́съ є҆гѡ̀ вы̀ оу҆слы́шасте , и҆ ѻ҆́браза неви́дѣсте , но гла́съ . и҆ заповѣ́да ва́мъ завѣ́тъ сво́й , и҆́же завѣща̀ ва́мъ твори́ти . и҆ мнѣ̀ завѣща̀ гдⷭ҇ь во́ времѧ ѻ҆́но , наꙋчи́ти ва́съ ѡ҆правда́нїемъ и҆ сꙋдьба́мъ , твори́ти ва́мъ та̀ на землѝ , гл҃а гдⷭ҇ь к̾ ва́мъ на горѣ̀ в̾ хори́вѣ , ѿ среды̀ ѻ҆гнѧ̀ .
 На стихо́внѣ , стⷯры . гла́съ , а҃ . Пѧтьдесѧ́тницы наста̀ дне́мъ преполове́нїе , въ ню́же хрⷭ҇то́съ ѡ҆бнажи́въ смотрели́внѡ бжⷭ҇твенꙋю си́лꙋ , раз̾сла́бленаго стѧ́гнꙋ сло́вомъ , и҆ тогѡ̀ ѿ ѻ҆дра̀ воз̾ста́вивъ , бг҃олѣ́пнѡ чꙋ́до творѧ̀ возда́ннѣмъ тѣ́лѣ . чл҃кѡмъ же дарова̀ вѣ́чныи живо́тъ , и҆ велїю млⷭ҇ть .
 сти́хъ : помѧнѝ со́нмъ тво́й ,꙳ и҆́же стѧжа̀ и҆спе́рва . Во ст҃и́лище прише́лъ є҆сѝ премꙋ́дросте бж҃їѧ , преполовлѧ́ющꙋсѧ пра́здникꙋ , оу҆ча̀ и҆ ѡ҆блича́ѧ невѣ́рныѧ і҆ꙋде́и , фарисе́и и҆ кни́жники , и҆ вопїѧ̀ со дерзнове́нїемъ к̾ ни́мъ , жа́ждаи да грѧде́тъ ко мнѣ̀ , и҆ пїе́тъ во́дꙋ живо́тнꙋ , и҆ не вжа́ждетъ во́ вѣки . вѣ́рꙋѧи мое́й бл҃гости , рѣ́ки потекꙋ́тъ и҆́з̾ чрева є҆гѡ̀ жи́зни вѣ́чнаѧ . ѽ бл҃гости и҆ бл҃гоꙋтро́бїѧ твоегѡ̀ , хрⷭ҇тѐ бж҃е на́шъ сла́ва тебѣ̀ .
 сти́хъ : гла́съ , в҃ . бг҃ъ же цр҃ь на́шъ пре́же вѣ́къ ,꙳ содѣ́ла спасе́нїе посредѣ̀ землѝ . Є҆гда̀ преполове́нїе пра́здникꙋ наста̀ , взы́де і҆с҃ъ во ст҃и́лище , и҆ оу҆ча́ше невѣ́рныѧ і҆ꙋде́и , гл҃ѧ , жа́ждаи да грѧде́тъ ко мнѣ̀ , и҆ пїе́тъ во́дꙋ живо́тнꙋ вѣ́чнꙋ , и҆ не вжа́ждетсѧ во́ вѣки . вѣ́рꙋѧи в̾мѧ̀ , рѣ́ки потекꙋ́тъ и҆́з̾ чрева є҆гѡ̀ , и҆ и҆́мать свѣ́тъ живо́тныи .
 сла́ва , и҆ ны́нѣ . гла́съ , и҃ . Преполови́вшꙋсѧ пра́здникꙋ , оу҆ча́щꙋ ти сп҃се , и҆ гл҃ахꙋ і҆ꙋде́и , ка́кѡ се́й вѣ́сть кни́ги неоу҆чи́всѧ . неразꙋмѣ́юще ꙗ҆́кѡ ты̀ є҆сѝ премꙋ́дрость , оу҆стро́ившаѧ ми́ръ сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , и҃ . Преполови́вшꙋсѧ пра́здникꙋ , жа́ждꙋщꙋю дш҃ꙋ мою̀ бл҃гоче́стїѧ напо́й воды̀ , ꙗ҆́кѡ всѣ́мъ сп҃се возопи́лъ є҆сѝ , жа́ждаи да грѧде́тъ ко мнѣ̀ и҆ пїе́тъ . и҆сто́чниче жи́зни хрⷭ҇тѐ бж҃е сла́ва тебѣ̀ . та́же , честнѣ́йшꙋю херꙋви́мъ . и҆ ѿпꙋ́стъ .
 на полꙋ́нощницѣ , по вѣ́рꙋю во є҆ди́нагѡ бг҃а . по пе́рвомъ трист҃о́мъ гл҃емъ , в̾мѣ́стѡ : сѐ жени́хъ , тропа́рь , пра́здникꙋ . по второ́мъ трист҃о́мъ гл҃емъ , в̾мѣ́стѡ : помѧнѝ гдⷭ҇и ꙗ҆́кѡ бл҃гъ , конда́къ , пра́здникꙋ . та́же , гдⷭ҇и поми́лꙋй , ві҃ . и҆ ѿпꙋ́стъ . а҆ мл҃твы : помѧнѝ гдⷭ҇и и҆́же в̾ наде́жи , не гл҃емъ . и҆ помѧ́нника за оу҆поко́й : помѧ́немъ пре́же оу҆со́пшихъ , не гл҃емъ .
 Въ сре́дꙋ , преполове́нїѧ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , и҃ . Преполови́вшꙋсѧ пра́здникꙋ па́схи , творе́цъ нб҃ꙋ в̾ цр҃кви гл҃аше , грѧди́те и҆ почерпи́те ѿ воды̀ , тогда̀ болѧ́щаго свои́мъ повелѣ́нїемъ и҆сцѣли́лъ є҆сѝ , бл҃гои҆зво́ливыи спастѝ ꙗ҆́кѡ бг҃ъ ро́дъ чл҃ческїи . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ є҃ . Влⷣка всѣ́хъ въ цр҃кви стоѧ̀ , пра́здникꙋ преполови́вшꙋсѧ пѧтьдесѧ́тницы чⷭ҇тны́ѧ , є҆вре́ѡмъ бесѣ́дꙋѧ , ѡ҆блича́ше ꙗ҆́вѣ в̾ дерзнове́нїи мно́зѣ , ꙗ҆́кѡ цр҃ь сы́и и҆ бг҃ъ , мꙋчи́тельство тѣ́хъ де́рзостное . на́мъ же всѣ́мъ да́рꙋетъ за бл҃гоꙋтро́бїе ве́лїю ми́лость . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . Кано́на пра́здникꙋ два̀ , и҆́хже поста́вимъ на д҃і . пе́рвагѡ кано́на , і҆рмосы̀ по двⷤа . тропари́ же , на́ ѕ҃ . втора́гѡ кано́на , тропари́ же , на́ ѕ҃ . послѣди́ же пое́мъ і҆рмо́съ , втора́гѡ кано́на , ѻ҆́ба ли́ка в̾кꙋ́пѣ . Кано́нъ , ки́ръ ѳео́фанѡвъ . є҆мꙋ́же краегране́сїе : преполове́нїе пра́здникъ вели́кихъ восхвалѧ́емь . гла́съ , д҃ . пѣ́снь , а҃ . і҆рмо́съ . Мо́рѧ чермна́гѡ пꙋчи́нꙋ , немо́крыми стопа́ми дре́вле ше́ствовавъ і҆зра́иль , крⷭ҇тоѡбра́зно мѡѷсе́овыма рꙋка́ма , а҆мали́ковꙋ си́лꙋ в̾ пꙋсты́ни побѣди́лъ є҆́сть .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Ве́лїѧ ꙗ҆́же па́че оу҆ма̀ , твоегѡ̀ влⷣко бжⷭ҇твенагѡ воплоще́нїѧ бл҃годѣѧ́нїѧ сїѧ́ютъ на́мъ . да́рове же и҆ бл҃года́ти , и҆ бжⷭ҇твеныѧ свѣ́тлости , бл҃гопода́тнѡ и҆стека́ютъ . Прише́лъ є҆сѝ хрⷭ҇тѐ , свѣ́тлости бжⷭ҇тва̀ и҆спꙋща́ѧ , пра́здника посредѝ ꙗ҆вле́ннѡ . пра́здникъ бо ра́достенъ спаса́емымъ є҆сѝ , и҆ спасе́нїѧ на́шегѡ хода́тай . Премꙋ́дрость и҆ пра́вда гдⷭ҇и и҆ и҆збавле́нїе , ѿ́ бг҃а ты̀ бы́сть на́мъ . и҆ ѿ землѝ к̾ нбⷭ҇нѣй приводѧ̀ высотѣ̀ , и҆ дх҃ъ бжⷭ҇твеныи да́рꙋѧ . боⷢ҇ . Пло́ть твоѧ̀ и҆стлѣ́нїѧ во́ гробѣ неви́дѣ влⷣко , но ꙗ҆́кѡ соста́висѧ кромѣ̀ сѣ́мене , тлѣ́нїѧ непрїѧ́тъ послѣ́дованїе є҆стества̀ , пресꙋ́щественѣ нерабо́тавши .
 Дрꙋгі́и , кано́нъ , ки́ръ а҆ндре́овъ . гла́съ , и҃ . пѣ́снь , а҃ . і҆рмо́съ . Мо́ре ѡ҆гꙋсти́лъ є҆сѝ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Ꙗ҆зы́цы восплещи́те , є҆вре́и пла́читесѧ , живода́вецъ бо хрⷭ҇то́съ , оу҆́зы а҆́довы расто́рже , и҆ ме́ртвыѧ воскресѝ , и҆ болѣ́зни прогна̀ сло́вомъ . се́й є҆́сть бг҃ъ на́шъ , пода́выи жи́знь вѣ́рꙋющимъ во́ и҆мѧ є҆гѡ̀ . Чꙋ́до пресла́вно , во́дꙋ въ вино̀ прело́жь , и҆́же во є҆ги́птѣ рѣ́ки претво́рь влⷣко в̾ кро́вь , и҆ ме́ртвыѧ воскре́шь , зна́менїе сѐ второ́е сконча́въ . сла́ва сп҃се несказа́нномꙋ ти совѣ́тꙋ , сла́ва и҆з̾лїѧ́нїю твоемꙋ̀ , и҆́мже ѡ҆бнови́лъ є҆сѝ на́съ . Стрꙋѧ̀ непреста́нно сы́и жи́зни и҆́стинныѧ , ты̀ є҆сѝ поко́ище на́ше , хотѧ̀ трꙋди́лсѧ є҆сѝ сп҃се мо́й , и҆ во́лею в̾жада́всѧ , зако́номъ є҆стества̀ послѣ́дꙋѧ , и҆ въ сиха́рь ше́дъ пло́тїю , во́дꙋ проси́лъ є҆сѝ оу҆ самарѧны́ни пи́ти . Хлѣ́бы бл҃гослови́лъ є҆сѝ , ры́бы оу҆мно́жилъ є҆сѝ , непостижи́мыи бж҃е , и҆ наро́ды насы́тилъ є҆сѝ незави́стнѡ , и҆сто́чникъ приснотекꙋ́щь премꙋ́дрости , жа́ждꙋщимъ возвѣсти́лъ є҆сѝ . ты̀ є҆сѝ сп҃се бж҃е на́шъ , да́выи живо́тъ вѣ́рꙋющимъ во́ и҆мѧ твоѐ . сла́ва . Трѝ без̾нача́льны сла́влю и҆ сопресто́льны , ѻ҆ц҃а без̾нача́льна бг҃а , и҆ сн҃а собез̾нача́льна , и҆ дх҃а соприсносꙋ́щна почита́ю , є҆ди́но трисоста́вное сꙋщество̀ . є҆ди́но нача́ло пренача́льное , нача́ла без̾нача́льнагѡ бжⷭ҇тва̀ и҆ сꙋщества̀ чтꙋ̀ . и҆ ны́нѣ , боⷢ҇ . Є҆ди́на в̾мѣсти́ла є҆сѝ зижди́телѧ своегѡ̀ , бг҃ороди́тельнице во́ чревѣ , и҆ пло́тїю родила̀ є҆сѝ без̾ тлѝ и҆ дв҃а пребы́сть , ничто́же ѿ дв҃ьства ѡ҆скверни́вши . сегѡ̀ чⷭ҇таѧ ꙗ҆́кѡ сн҃а своегѡ̀ и҆ бг҃а , непреста́й молѧ́щи ѡ҆ ста́дѣ твое́мъ при́снѡ .
 катава́сїѧ : Мо́ре ѡ҆гꙋсти́лъ є҆сѝ , погрꙋзи́выи со ѻ҆рꙋ́жїемъ , го́рдагѡ фараѡ́на . и҆ лю́ди спасѐ ѿ рабо́ты , и҆ введѐ и҆́хъ въ го́рꙋ ст҃ы́ни вопїю́ща , пое́мъ тебѣ̀ бг҃ꙋ на́шемꙋ пѣ́снь побѣ́днꙋю , ꙗ҆́кѡ просла́висѧ .
 пѣ́снь , г҃ . і҆рмо́съ . Весели́тсѧ ѡ҆ тебѣ̀ цр҃кви твоѧ̀ хрⷭ҇тѐ зовꙋ́щи , ты́ ми крѣ́пость гдⷭ҇и , и҆ прибѣ́жище и҆ оу҆тверже́нїе . Во́дъ животво́рныхъ , цр҃кви и҆сто́чникъ ѿве́рзлъ є҆сѝ . а҆́ще кто̀ жа́ждетъ , оу҆се́рднѡ да прихо́дитъ и҆ пїе́тъ , вопїѧ̀ бл҃же . Ѿ землѝ оу҆́бѡ , на́ нб҃о вознести́сѧ , проѧвле́ннѡ глаго́лаше . с̾ нб҃се́ же дх҃а посла́ти ѡ҆бѣтова̀ ст҃а́гѡ . боⷢ҇ . И҆́же є҆стество́мъ животвори́выи , и҆́же ѿ дв҃ы роди́выисѧ гдⷭ҇ь . всѣ́мъ вѣ́рнымъ да́рꙋетъ без̾сме́ртїе , ꙗ҆́кѡ бл҃гоꙋтро́бенъ .
 и҆́нъ , і҆рмо́съ . Оу҆тверди́сѧ срⷣце моѐ . Не и҆́же на лицѐ сꙋ́дъ сꙋди́те і҆ꙋде́и , оу҆ча̀ глаго́лаше влⷣка , є҆гда̀ прїи́де во ст҃и́лище , ꙗ҆́коже пи́шетъ , преполови́вшꙋсѧ зако́нномꙋ пра́здникꙋ . Нельсти́тесѧ ѽ без̾зако́нїи і҆ꙋде́и , хрⷭ҇то́съ оу҆́бѡ прїи́де , є҆го́же пред̾нарица́хꙋ прⷪ҇ро́цы , ѿ сїѡ́на прїитѝ хотѧ́ща , и҆ ми́ра взыва́юща . А҆́ще и҆ словесе́мъ невѣ́рꙋете ѽ і҆ꙋде́и , но дѣ́ломъ вѣ́рꙋйте спа́совымъ . что̀ блазните́сѧ , ѿмета́ющесѧ ст҃а́гѡ , є҆го́же писа̀ въ зако́нѣ мѡѷсе́й . А҆́ще месі́и всѧ́кѡ подоба́етъ прїитѝ і҆ꙋде́и ; хрⷭ҇то́съ же прїи́де ны́нѣ месі́ѧ , что̀ блазните́сѧ ѿмета́ющесѧ пра́веднагѡ , ѡ҆ не́мже писа̀ въ зако́нѣ мѡѷсе́й . сла́ва . Тебѣ̀ поклонѧ́емсѧ ѻ҆́ч҃е [покло́н̾] , без̾нача́льныи сꙋщество́мъ , пое́мъ и҆ собез̾нача́льнаго сн҃а твоегѡ̀ , и҆ прест҃ы́и дх҃ъ соприсносꙋ́щныи , ꙗ҆́кѡ є҆ди́ного трїи҆поста́сна є҆стество́мъ бг҃а . и҆ нн҃ѣ , боⷢ҇ . Є҆ди́нъ ѿ трⷪ҇цы позна́нъ бы́сть , а҆́ще и҆ пло́ть бы́въ , непрело́жъ гдⷭ҇и сꙋщества̀ , нижѐ ѡ҆пали́въ ро́ждьшѣй пречⷭ҇тое чре́во , бг҃ъ сы́и всѧ́ко и҆ ѻ҆́гнь .
 катава́сїѧ : Оу҆тверди́сѧ се́рдце моѐ ѡ҆́ гдⷭ҇ѣ , вознесе́сѧ ро́гъ мо́й ѡ҆́ бз҃ѣ мое́мъ , раз̾шири́шасѧ на врагѝ моѧ̀ оу҆ста̀ моѧ̀ , воз̾весели́хсѧ ѡ҆ спасе́нїи твое́мъ .
 сѣда́ленъ . гла́съ , и҃ . Стоѧ̀ посредѝ ст҃и́лища , преполовлѧ́ющꙋсѧ бжⷭ҇твеномꙋ пра́здникꙋ , жа́ждаи взыва́ше , да грѧде́тъ ко мнѣ̀ и҆ пїе́тъ , пїѧ́и бо ѿ сеѧ̀ бжⷭ҇твеныѧ моеѧ̀ воды̀ , рѣ́ки и҆́з̾чрева и҆сто́читъ повелѣ́нїи мои́хъ , ꙗ҆́кѡ и҆́же вѣ́рꙋетъ в̾мѧ̀ , по́сланнаго ѿ бжⷭ҇твенагѡ роди́телѧ , со мно́ю просла́витсѧ . сегѡ̀ ра́ди вопїе́мъ ти , сла́ва тебѣ̀ хрⷭ҇тѐ бж҃е , ꙗ҆́кѡ бога́тнѡ и҆з̾лїѧ́лъ є҆сѝ во́ды твоегѡ̀ чл҃колю́бїѧ рабѡ́мъ свои́мъ . сла́ва , и҆ ны́нѣ . то́йже .
 пѣ́снь , д҃ . і҆рмо́съ . Воздви́жена тѧ̀ ви́дѣвши цр҃кви на крⷭ҇тѣ̀ сл҃нца пра́веднагѡ , ста̀ в̾чинꙋ̀ свое́мъ , досто́йнѡ взыва́ющи , сла́ва си́лѣ твое́й гдⷭ҇и . Растерза́въ сме́рти врата̀ свое́ю си́лою , пꙋтѝ жи́зни сказа́лъ є҆сѝ . и҆ без̾сме́ртїѧ две́ри ѿве́рзлъ є҆сѝ , и҆́же вѣ́рою тебѣ̀ зовꙋ́щимъ , сла́ва си́лѣ твое́й гдⷭ҇и . Преполове́нїе всѣ́хъ и҆ коне́цъ и҆мѣ́ѧ , и҆ нача́ло ꙗ҆́кѡ без̾нача́ленъ ѡ҆бдержа̀ . ста́лъ є҆сѝ посредѝ вопїѧ̀ , бжⷭ҇твеныхъ бг҃омꙋ́дрїи , даро́въ наслади́тесѧ . Ꙗ҆́кѡ бг҃ъ всѣ́хъ держа̀ вла́сть , ꙗ҆́кѡ си́ленъ держа́вꙋ низ̾ложи́въ сме́рти . посла́ти ѡ҆бѣща̀ хрⷭ҇тѐ дх҃ъ ст҃ы́и , и҆́же ѿ ѻ҆ц҃а прои҆сходѧ́щїи . боⷢ҇ . Дае́ши бога́тнѡ бл҃года́ть тебѐ пою́щимъ . и҆ и҆́же и҆з̾ тебѐ ро́ждьшагосѧ превѣ́чнагѡ сло́ва , мт҃и неи҆скꙋсомꙋ́жнаѧ . и҆ согрѣше́нїемъ ѡ҆ставле́нїе , си́мъ просѧ́щи пречⷭ҇таѧ .
 и҆́нъ , і҆рмо́съ . Проро́къ а҆вва́кꙋмъ . А҆́ще месі́и подоба́етъ прїитѝ , месі́ѧ же хрⷭ҇то́съ є҆́сть . без̾зако́ннїи что̀ невѣ́рꙋете є҆мꙋ̀ ; сѐ прїи́де ; и҆ свидѣ́тельствꙋютъ , ꙗ҆́же то́й твори́тъ . во́дꙋ въ вино̀ сотворѝ , и҆ раз̾сла́бленаго сло́вомъ и҆сцѣлѝ . Неразꙋмѣ́юще писа́нїѧ , блазните́сѧ всѝ вы̀ є҆вре́и без̾зако́ннїи , вои́стинꙋ бо прїи́де хрⷭ҇то́съ , и҆ всѣ́хъ и҆сцѣлѝ , въ ва́съ показа̀ мно́га зна́менїѧ же и҆ чꙋдеса̀ , и҆ всꙋ́е ѿрица́етесѧ и҆́стиннагѡ живота̀ . Дѣ́ла сотвори́хъ мно́га , и҆ ко́ихъ дѣ́лъ ра́ди ка́менїемъ бїе́те мѧ , і҆ꙋде́ѡмъ хрⷭ҇то́съ ѡ҆блича́ѧ взыва́ше , є҆да̀ занѐ чл҃ка здра́ва всего̀ сло́вомъ сотвори́хъ ; несꙋди́те на лица̀ чл҃цы . Є҆ди́но дѣ́ло показа́хъ ва́мъ , и҆ всѝ оу҆́же дивите́сѧ , взыва́ше і҆ꙋде́ѡмъ хрⷭ҇то́съ , вы̀ ѡ҆брѣ́зꙋете и҆ в̾ сꙋбо́тꙋ чл҃ка речѐ , мене́ же что̀ ѡ҆клевета́ете оу҆́бѡ , воздви́гшаго сло́вомъ раз̾сла́бленаго . Во а҆пⷭ҇лѣхъ дѣ́йствꙋѧ , и҆ во проро́цѣхъ са́мъ почива́ѧ съ дх҃омъ , собез̾нача́льное рожде́нїе ѻ҆те́ческагѡ є҆стества̀ хрⷭ҇тѐ , ꙗ҆зы́ки к̾ ра́зꙋмꙋ возводѧ̀ , зна́меньми свои́ми . сла́ва . Трⷪ҇це нераздѣ́льнаѧ є҆ди́нице , без̾нача́льне ѻ҆́ч҃е , и҆ сн҃е и҆ д́ш҃е ст҃ы́и , ꙗ҆́же во є҆ди́ницѣ трⷪ҇ца , равноче́стна и҆ сопресто́льна , животвори́выи и҆ несозда́нныи бж҃е , спаса́й кла́нѧющихътисѧ , и҆ и҆зба́ви ѿ бѣ́дъ и҆ ско́рбей . и҆ ны́нѣ , боⷢ҇ . И҆́же во́ чревѣ свое́мъ бг҃а неѡ҆пи́саннѡ вмѣсти́вшаѧ , бг҃оневѣ́сто дв҃о мт҃и чи́стаѧ , непреста́й молѧ́щи ѡ҆ на́съ , ꙗ҆́кѡ да тебѐ ра́ди и҆зба́вимсѧ ѿ напа́стей , к̾ тебѣ́ бо при́снѡ прибѣга́емъ .
 катава́сїѧ : Проро́къ а҆вва́кꙋмъ , мы́сленныма ѻ҆чи́ма прови́дѣ гдⷭ҇и прише́ствїе твоѐ , тѣ́мже и҆ вопїѧ́ше , ѿ ю҆́га прїи́детъ бг҃ъ , сла́ва си́лѣ твое́й , сла́ва хрⷭ҇тѐ прише́ствїю твоемꙋ̀ .
 пѣ́снь , є҃ . і҆рмо́съ . Ты̀ гдⷭ҇и ми свѣ́тъ въ мі́ръ прише́лъ є҆сѝ , свѣ́тъ ст҃ы́и ѡ҆браща́ѧ и҆з̾ мра́чна невѣ́дѣнїѧ , вѣ́рою воспѣва́ющїѧ тѧ . Бжⷭ҇твеныхъ пра́здникъ преполове́нїе дости́гше , соверше́ное бжⷭ҇твеныѧ добродѣ́тели пости́гнꙋти , потщи́мсѧ бг҃омꙋ́дрїи . Ꙗ҆́кѡ вои́стинꙋ сщ҃е́нно , настоѧ́щее торжество̀ , преполове́нїе бо вели́кихъ пра́здникъ , повелѣва́етъ и҆ свѣ́титсѧ ѡ҆бою́дꙋ . боⷢ҇ . Оу҆́мъ а҆́нг҃льскїи немо́жетъ разꙋмѣ́ти , твоѐ неи҆зрече́нное и҆з̾ дв҃ы , и҆ пречⷭ҇тое ржⷭ҇тво̀ , сп҃се мо́й всеси́льне .
 и҆́нъ , і҆рмо́съ . Гдⷭ҇и бж҃е на́шъ . Дивесы̀ оу҆краси́лъ є҆сѝ земны́ѧ концы̀ , чꙋдесы̀ возвели́чилъ є҆сѝ оу҆ченикѝ , и҆ во все́мъ ми́рѣ просла́вивъ сп҃се на́шъ , и҆ да́въ и҆́мъ ца́рьствїе твоѐ . Всѧ̀ просвѣти́ша ми́рꙋ концы̀ оу҆ченицы̀ , чꙋдесы̀ и҆ оу҆че́ньми , и҆ разли́чными ѻ҆́бразы сло́во проповѣ́давше , хрⷭ҇тѐ сп҃се црⷭ҇твїѧ твоегѡ̀ . Хвалꙋ̀ возсыла́емъ ца́рьствїю твоемꙋ̀ , и҆ пѣ́нїе тебѣ̀ прино́симъ , и҆́же на́съ ра́ди на землѝ ꙗ҆ви́вшемꙋсѧ , и҆ ми́ра просвѣти́вшемꙋ , и҆ а҆да́ма ѡ҆бнови́вшꙋ . сла́ва . Сла́ва тебѣ̀ ѻ҆́ч҃е ст҃ы́и бж҃е нерожде́нне , сла́ва тебѣ̀ сы́не пречи́стыи є҆диноро́дне , сла́ва тебѣ̀ д́ш҃е бжⷭ҇твеныи , и҆ сопресто́льне и҆ є҆диносꙋ́щне ѻ҆ц҃ꙋ и҆ сн҃ꙋ . и҆ нн҃ѣ , боⷢ҇ . Бы́сть чре́во твоѐ ст҃а́ѧ трапе́за , и҆мꙋ́щи нбⷭ҇ныи хлѣ́бъ хрⷭ҇та̀ , ѿ него́же всѧ́къ ꙗ҆ды́и не оу҆мира́етъ , ꙗ҆́коже речѐ , и҆́же всѣ́мꙋ бг҃ороди́тельнице пита́тель .
 катава́сїѧ : Гдⷭ҇и бж҃е на́шъ , ми́ръ да́ждь на́мъ . гдⷭ҇и бж҃е на́шъ , стѧжи́ ны . гдⷭ҇и , ра́звѣ бо тебѐ и҆но́гѡ незна́емъ , и҆́мѧ твоѐ и҆мѧнꙋ́емъ .
 пѣ́снь , ѕ҃ . і҆рмо́съ . Пожрꙋ́ти со́ гласомъ хвале́нїѧ гдⷭ҇и , цр҃кви вопїе́тъ ти , ѿ бѣсо́вскїѧ кро́ви ѡ҆чи́щьшисѧ , млⷭ҇тїю ѿ ре́бръ и҆сте́кшею ти кро́вїю . Преполове́нїе пѧтьдесѧ́тницы наста̀ дне́сь . ѿ сю́дꙋ бжⷭ҇твенаѧ оу҆́бѡ па́сха ст҃а́ѧ свѣ́титсѧ , просвѣща́ющи бжⷭ҇твенѣйшею свѣ́тлостїю . ѿ ню́дꙋ же оу҆тѣ́шителевою бл҃года́тїю ѡ҆сїѧва́ющи . Гл҃аше в̾ цр҃кви хрⷭ҇тѐ пред̾стоѧ̀ , і҆ꙋде́йскимъ собо́ромъ свою̀ сла́вꙋ ѿкрыва́ѧ , и҆ пред̾ꙗ҆влѧ́ѧ сро́дство к̾ роди́телю . боⷢ҇ . Бꙋ́ди ми пред̾ста́тельница , и҆ стѣна̀ нерꙋши́маѧ . ѿ мирски́хъ мѧ собла́знъ и҆збавлѧ́ющи , є҆ди́на бг҃ороди́тельнице . и҆ бжⷭ҇твенымъ свѣтоли́тїемъ ѡ҆свѣща́ющи .
 и҆́нъ , і҆рмо́съ . Ꙗ҆́кѡ во́ды морскі́ѧ . И҆́же всѧ̀ содержа́и концы̀ , взы́де і҆с҃ъ и҆ оу҆ча́ше во ст҃и́лищи наро́ды сло́вꙋ и҆́стины , пра́здникꙋ преполовлѧ́ющꙋсѧ , ꙗ҆́коже і҆ѡа́ннъ вопїе́тъ . Ѿве́рзъ оу҆стнѣ̀ своѝ влⷣко , проповѣ́далъ є҆сѝ ми́рꙋ без̾лѣ́тнаго ѻ҆ц҃а , и҆ всест҃ы́и дх҃ъ , сро́дное ѡ҆боѐ хранѧ̀ и҆ по воплоще́нїи . Дѣ́ло ѻ҆́ч҃ее соверши́лъ є҆сѝ , словесы̀ оу҆вѣ́рилъ є҆сѝ дѣ́ла своѧ̀ , и҆сцѣле́нїѧ творѧ̀ сп҃се и҆ зна́менїѧ мно́га . раз̾сла́бленыѧ и҆справлѧ́ѧ , прокаже́ныхъ ѡ҆чища́ѧ , и҆ ме́ртвыѧ воскреша́ѧ . Без̾нача́льныи сн҃ъ нача́ло бы́сть , прїе́мъ є҆́же по на́съ вочл҃ченїе , и҆ посредѝ пра́здника оу҆ча́ше глаго́лѧ , притецы́те ко и҆сто́чникꙋ , и҆ непреста́ннꙋю жи́знь почерпи́те . сла́ва . Є҆ди́но въ трⷪ҇цѣ бжⷭ҇тво̀ , сꙋщество̀ трисоста́вно , несозда́нно и҆ нераздѣ́льно , всѝ славосло́вимъ . и҆ со а҆́нг҃лы то́й покланѧ́емсѧ [покло́н̾] , ꙗ҆́кѡ тре́мъ в̾ сꙋществѣ̀ є҆ди́номъ . и҆ ны́нѣ , боⷢ҇ . Дв҃ꙋ и҆ по ржⷭ҇твѣ̀ пое́мъ тѧ , дв҃ꙋ и҆ мт҃рь сла́вимъ , тебѐ є҆ди́нꙋ чи́стꙋю , бг҃оневѣ́сто ѻ҆трокови́це . и҆з̾ тебе́ бо вои́стинꙋ бг҃ъ воплоти́сѧ , ѡ҆бнови́въ на́съ .
 катава́сїѧ : Ꙗ҆́кѡ во́ды морскі́ѧ чл҃колю́бче , во́лны жите́йскїѧ погрꙋжа́ютъ мѧ . тѣ́мъ ꙗ҆́кѡ і҆ѡ́на вопїю́ ти сло́ве , возведѝ ѿ тлѝ живо́тъ мо́й милосе́рде гдⷭ҇и .
 конда́къ . гла́съ , д҃ . Пра́здникꙋ зако́нномꙋ преполови́вшꙋсѧ , всѧ́ческимъ творе́цъ и҆ влⷣка къ пред̾стоѧ́щимъ гл҃аше хрⷭ҇тѐ бж҃е , прїиди́те и҆ почерпи́те во́дꙋ без̾сме́ртїѧ . тѣ́мже ти припа́даемъ и҆ вѣ́рнѡ вопїе́мъ , щедро́ты твоѧ̀ да́рꙋй на́мъ , ты́бо є҆сѝ и҆сто́чникъ животꙋ̀ на́шемꙋ . и҆́косъ . Ѡ҆лѧдѣ́вшꙋю ми дш҃ꙋ согрѣше́ньми без̾зако́нїи , кропле́ньми твои́хъ крове́й напо́й , и҆ покажѝ плодоно́снꙋ добродѣ́тельми . ты́бо речѐ всѣ́мъ приходѧ́щимъ к̾ тебѣ̀ сло́во бж҃їе пречи́стое , во́дꙋ нетлѣ́нїѧ почерпи́те , жи́вꙋ же , и҆ ѡ҆чища́ющꙋю грѣхѝ , и҆ пою́щимъ сла́вное и҆ бжⷭ҇твеное твоѐ воста́нїе , подаѧ̀ бл҃гі́и и҆́же съ высоты̀ соше́дшꙋю вои́стинꙋ оу҆ченикѡ́мъ твои́мъ дх҃а крѣ́пость , тебѐ бг҃а вѣ́дѧщимъ , ты́бо є҆сѝ и҆сто́чникъ животꙋ̀ на́шемꙋ.
 пѣ́снь , з҃ . і҆рмо́съ . Въ пещѝ а҆враа́мскїѧ си дѣ́ти перси́дстѣй , любо́вїю бл҃говѣ́рїѧ па́че не́жели пла́менемъ ѡ҆палѧ́еми взыва́хꙋ , блгⷭ҇ве́нъ є҆сѝ в̾ цр҃кви сла́вы твоеѧ̀ гдⷭ҇и . Крѣ́пость сп҃се сме́ртнꙋю разо́рь си́лою , стезѝ жи́зни показа́лъ є҆сѝ чл҃кѡмъ , бл҃года́рнѡ тебѣ̀ зовꙋ́щимъ , блгⷭ҇ве́нъ є҆сѝ в̾ цр҃кви сла́вы твоеѧ̀ гдⷭ҇и . Пло́ть носѧ́ща ви́дѧще , неразꙋмѣ́ша собо́ри є҆вре́йстїи сло́ва тебѐ бж҃їѧ . но мы̀ тебѐ воспѣва́емъ , блгⷭ҇ве́нъ є҆сѝ в̾ цр҃кви сла́вы твоеѧ̀ гдⷭ҇и . боⷢ҇ . Вы́шнѧгѡ ѡ҆сщ҃е́нно бж҃їе селе́нїе , ра́дꙋисѧ . тобо́ю бо да́стсѧ ра́дость бцⷣе , вопїю́щимъ тѝ , блгⷭ҇ве́на ты̀ в̾ жена́хъ , всенепоро́чнаѧ влⷣчце.
 и҆́нъ , і҆рмо́съ . Халдѣ́йскаѧ пе́щь ѻ҆гне́мъ . Пло́тьски потрꙋди́всѧ , поко́й всѣ́мъ , во́лею вжада́всѧ , и҆сто́чниче чꙋдесе́мъ , во́дꙋ проси́лъ є҆сѝ , во́дꙋ жи́зни і҆с҃е возвѣща́ѧ . Самарѧны́ни гдⷭ҇и женѣ̀ бесѣ́доваше , ѡ҆блича́ѧ безꙋ́мїе без̾зако́нныхъ є҆вре́й . ѻ҆́ва оу҆́бѡ вѣ́рова сн҃а тѧ бы́ти бж҃їѧ , ѻ҆́ви же ѿверго́шасѧ . Во́дꙋ жи́зни и҆стека́ющꙋю , во́дꙋ без̾сме́ртїѧ , и҆сто́чникъ при́сныи пода́ти ѡ҆бѣща̀ , и҆́же вѣ́рою притека́ющимъ къ дх҃ꙋ твоемꙋ̀ сп҃се , и҆́же ѿ ѻ҆ц҃а прои҆сходѧ́щемꙋ . Оу҆диви́лъ є҆сѝ влⷣко своѐ смотре́нїе , и҆ оу҆вѣ́ривъ чꙋдесы̀ бжⷭ҇твенꙋю вла́сть , недꙋ́ги и҆змѣни́лъ є҆сѝ , и҆ ме́ртвыѧ воз̾ста́вилъ є҆сѝ , и҆ слѣпы́ѧ просвѣти́лъ є҆сѝ . Прокаже́ныѧ ѡ҆чи́стилъ є҆сѝ , хромы́ѧ и҆спра́вилъ є҆сѝ , раз̾сла́бленыѧ стѧ́гнꙋлъ є҆сѝ , кровоточи́вꙋю и҆сцѣли́въ , ше́ствовалъ є҆сѝ по пꙋчи́нѣ немо́креными стопа́ми , и҆́же на́съ ра́ди воплоти́выисѧ . Пѧтьмѝ хлѣ́бы препита́лъ є҆сѝ , ты́сѧщи а҆́лчꙋщихъ , и҆ насыще́нїѧ ѡ҆ста́нки , в̾ дрꙋгі́ѧ ты́сѧщи сп҃се оу҆мно́жилъ є҆сѝ , показꙋ́ѧ сла́вꙋ свою̀ сщ҃е́ннымъ оу҆ченикѡ́мъ . Ꙗ҆ды́и тѣ́ло твоѐ , жи́въ бꙋ́детъ во́ вѣки , и҆ пїѧ́и кро́вь твою̀ , въ тебѣ̀ пребꙋ́детъ сп҃се мо́й , и҆ ты̀ въ не́мъ пребыва́еши , и҆ воскреси́ши є҆гѡ̀ , въ послѣ́днее вре́мѧ . И҆́же хлѣ́бъ ꙗ҆дꙋ́щїи пло́ти гдⷭ҇ни , и҆ кро́вь прїе́млющїи и҆з̾ ре́бръ влⷣчнихъ , во ѡ҆бновле́нїе дх҃а хо́димъ , живꙋ́ще є҆ди́номꙋ бг҃ꙋ . Ꙗ҆́кѡ хлѣ́бъ нбⷭ҇ныи є҆сѝ , пред̾ста̀ подава́ѧ на́мъ гдⷭ҇и пречⷭ҇тое своѐ тѣ́ло , въ бра́шно нетлѣ́нїѧ , и҆ питїѐ неи҆змѣ́нно , въ вѣ́чныи живо́тъ . Ѻ҆ц҃ы оу҆́бѡ ꙗ҆до́ша ма́ннꙋ въ пꙋсты́ни , и҆ ꙗ҆́дше оу҆мро́ша . мы́же причаща́ющїисѧ хлѣ́бꙋ телесѐ твоегѡ̀ , неꙋ́мремъ , но споживе́мъ тебѣ̀ бг҃ꙋ . Поклонѧ́емсѧ твоемꙋ̀ гдⷭ҇и пречи́стомꙋ ѻ҆ц҃ꙋ [покло́н̾] , и҆ бл҃года́ти дх҃а , ю҆́же свои́мъ а҆пⷭ҇лѡмъ бг҃ъ сы́и раздѣлѝ , посыла́ѧ и҆́хъ на проповѣ́данїе . Чꙋдеса̀ наче́нше хрⷭ҇тѐ оу҆ченицы̀ твоѝ , ст҃ы́мъ твои́мъ дх҃омъ , и҆сцѣле́нїѧ дѣ́йствоваша , во оу҆дивле́нїе ведꙋ́ще , прїе́мшихъ твоегѡ̀ смотре́нїѧ свѣ́тъ . сла́ва . Ѻ҆ц҃а просла́вимъ и҆ сн҃а и҆ дх҃а , во є҆ди́номъ бжⷭ҇твѣ̀ , трисоста́вное є҆стество̀ , сꙋ́щество нераздѣ́льно , несозда́нно без̾нача́льно и҆ пресꙋ́ществено . и҆ ны́нѣ , боⷢ҇ . Во́чрево своѐ вмѣсти́ла є҆сѝ невмѣсти́мое сло́во , ѿ своею̀ сосцꙋ̀ питѣ́ла є҆сѝ ми́рꙋ пита́телѧ , и҆ нарꙋкꙋ̀ носи́ла є҆сѝ содержи́телѧ на́шегѡ бг҃ороди́тельнице .
 катава́сїѧ : Халдѣ́йскаѧ пе́щь ѻ҆гне́мъ распала́ема , прохлажда́шесѧ дх҃омъ бж҃їимъ застꙋпле́нїемъ , ѻ҆́троцы же поѧ́хꙋ , бл҃гослове́нъ бг҃ъ ѻ҆ц҃ъ на́шихъ .
 пѣ́снь , и҃ . і҆рмо́съ . Рꙋ́цѣ распросте́ръ данїи́лъ , льво́ва зїѧ́нїѧ в̾ро́вѣ затчѐ , ѻ҆́гненꙋю же си́лꙋ оу҆гаси́ша добродѣ́телїю поѧ́савшесѧ , и҆́же бл҃гоче́стїѧ люби́тели ѻ҆́троцы взыва́юще , бл҃гослови́те всѧ̀ дѣ́ла гдⷭ҇нѧ гдⷭ҇а . Красе́нъ и҆́з̾гроба воста́въ , своегѡ̀ бжⷭ҇тва̀ сла́вою сїѧ́ѧ . а҆пⷭ҇лѡмъ свои́мъ гдⷭ҇и ꙗ҆ви́лъ є҆сѝ дх҃а ѡ҆бѣща́нїе . тѣ́мъ посыла́ѧ дѣ́йство , бл҃гослови́те всѧ̀ дѣ́ла гдⷭ҇нѧ гдⷭ҇а . Оу҆мертви́въ а҆́да ꙗ҆́кѡ бг҃ъ , живонача́льниче , всѣ́мъ и҆сточи́лъ є҆сѝ живо́тъ вѣ́чныи , є҆го́же ны́нѣ воѡ҆бража́ютъ свѣтлѣ́йше , свѣтоно́сныхъ дне́й си́хъ , ра́достнѡ вопїю́щимъ , блгⷭ҇ви́те всѧ̀ дѣ́ла гдⷭ҇нѧ гдⷭ҇а . Ꙗ҆́кѡ сл҃нце хрⷭ҇тѐ пра́вдѣ ꙗ҆ви́сѧ , зарѧ̀ ми́рꙋ посла́лъ є҆сѝ а҆пⷭ҇лы своѧ̀ , носѧ́ща тебѐ свѣ́та без̾сѣ́меннагѡ . и҆ неразꙋ́мїѧ мглꙋ̀ ѡ҆чища́юща , вопїю́щимъ , блгⷭ҇ви́те всѧ̀ дѣ́ла гдⷭ҇нѧ гдⷭ҇а . боⷢ҇ . Сѐ нн҃ѣ ѡ҆скꙋдѣ̀ ꙗ҆́вѣ , ѿ і҆ꙋ́дина пле́мене кнѧ́зь и҆ во́ждь . ты́бо всенепоро́чнаѧ родила̀ є҆сѝ , пре́же ѡ҆бѣща́вшаго ѡ҆бѣтова́нїѧ , и҆́же хрⷭ҇та̀ бг҃а пою́щимъ , блгⷭ҇ви́те всѧ̀ дѣ́ла гдⷭ҇нѧ гдⷭ҇а .
 и҆́нъ , і҆рмо́съ . А҆́нг҃ли небе́са . Прїиди́те ви́дите лю́дїе , и҆́же на престо́лѣ сла́вы воспѣва́емаго , и҆́же ѿ люде́й без̾зако́нныхъ оу҆ничижа́ема , и҆ ви́дѧще , по́йте , и҆́же проро́ки месі́ю пронарече́ннаго . Въ сꙋбо́тахъ хрⷭ҇тѐ , и҆ по всѧ̀ днѝ пока́зоваше , зна́менїемъ дѣ́ла сотворѧ́ѧ , и҆́же въ болѣ́знѣхъ разли́чныхъ . но прельще́нїи лю́дїе ꙗ҆́ростїю распыха́хꙋсѧ . Раз̾сла́бленаго речѐ въ лѣ́тѣхъ мно́зѣхъ лежа́щаго , в̾ сꙋбо́тꙋ сегѡ̀ воз̾ста́вилъ є҆́сть , и҆ престꙋпа́етъ зако́нъ , і҆ꙋде́и хрⷭ҇та̀ го́рькѡ оу҆корѧ́хꙋ . Премꙋ́дрость ѻ҆́ч҃аѧ , преполови́вшꙋсѧ пра́здникꙋ , ꙗ҆́коже пи́шетъ , въ цр҃кви пред̾ста̀ и҆ оу҆ча́ше , ꙗ҆́кѡ вои́стинꙋ се́й бѧ́ше месі́ѧ хрⷭ҇то́съ , и҆́же в̾ ми́ръ прише́дыи . Не мѡѷсе́й ли ва́мъ речѐ да́въ зако́нъ , повелѣва́ющь ѡ҆брѣ́затисѧ , и҆ в̾ сꙋбо́тꙋ чл҃ка ѡ҆брѣ́заете , да нека́кѡ зако́нъ ѻ҆те́ческїи разори́тсѧ , хрⷭ҇то́съ і҆ꙋде́ѡмъ глаго́лаше . Неразꙋ́мнїи всегда̀ и҆́же въ пꙋсты́ни дре́вле прогнѣ́вавшїи бл҃года́телѧ , за́вистїю прекланѧ́хꙋсѧ , хꙋ́лѧще покива́юще , непра́ведными ꙗ҆зы́ки , сꙋ́етнымъ поꙋча́ющесѧ . Ты̀ є҆сѝ вои́стинꙋ хрⷭ҇то́съ , и҆́же въ ми́ръ се́й прише́дыи , и҆з̾ него́ же спасе́нїе и҆ ѡ҆ставле́нїе ѻ҆те́ческимъ согрѣше́нїемъ . ты̀ є҆сѝ вои́стинꙋ живо́тъ , и҆́же в̾тѧ̀ вѣ́ровавшимъ . А҆пⷭ҇ли и҆ногда̀ ст҃а́гѡ дх҃а дѣ́йство ѿ тебѐ прїе́мше сло́ве , по́слани бы́ша во ꙗ҆зы́цѣхъ проповѣ́дати , и҆ зна́менїѧ твори́ти , и҆ недꙋ́ги и҆сцѣлѧ́ти . блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Є҆ди́нъ бг҃ъ оу҆́бѡ трⷪ҇ца , ни ѻ҆ц҃ꙋ престꙋпи́вшꙋ в̾ сн҃овство̀ , ни сн҃ꙋ прело́жшꙋсѧ во и҆схожде́нїе дх҃а , но ѡ҆боѧ̀ во є҆ди́нствѣ , и҆ свѣ́тъ бг҃а трѝ прославлѧ́ю во́ вѣки . и҆ ны́нѣ , боⷢ҇ . Ка́кѡ родила̀ є҆сѝ рцы̀ , и҆́же ѿ ѻ҆ц҃а без̾лѣ́тнѡ просїѧ́вша , и҆ со ст҃ы́мъ дх҃омъ воспѣва́ема ; и҆лѝ ꙗ҆́кѡ вѣ́сть и҆́же є҆ди́нъ восхотѣ̀ и҆з̾ тебѐ роди́тисѧ бцⷣе .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆го̀ во́ вѣки . А҆́нг҃ли небе́са , на прⷭ҇то́лѣ сла́вы сѣдѧ́щагѡ , и҆ ꙗ҆́кѡ бг҃а непреста́нно сла́вимагѡ , блгⷭ҇ви́те по́йте , и҆ превозноси́те є҆гѡ̀ во́ вѣки [покло́н̾] . честнѣ́йшꙋю непое́мъ .
 пѣ́снь , ѳ҃ . і҆рмо́съ . Ка́мень нерꙋкосѣ́чныѧ горы̀ , ѿ несѣко́мыѧ тѧ дв҃цы краеꙋго́лныи ѿсѣче́сѧ хрⷭ҇то́съ , совокꙋпи́въ разстоѧ́щаѧсѧ є҆стества̀ . тѣ́мъ веселѧ́щесѧ , тѧ бцⷣе велича́емъ . Но́вомꙋ и҆ чи́стомꙋ житїю̀ ѿ хрⷭ҇та̀ наꙋчи́вшесѧ , и҆ сїѐ да́же до конца̀ сохрани́ти поле́знѡ всѝ потщи́мсѧ , ꙗ҆́кѡ да ст҃а́гѡ дх҃а прише́ствїе прїи́мемъ . Въ нбⷭ҇ное па́ки житїѐ зва́ни бы́вше , хода́тайственою си́лою , и҆злїѧ́вшагосѧ да́же и҆ до ра́бїѧ ѻ҆́браза , и҆ на́съ возне́сшагѡ , сегѡ̀ досто́йнѡ велича́емъ . Ты̀ моѐ сме́ртное живода́вче , ѡ҆бложе́нїемъ без̾сме́ртїѧ , и҆ нетлѣ́нїѧ бл҃года́тїю ѡ҆бо́лкъ сп҃се , воскр҃си́лъ є҆сѝ , и҆ ѻ҆ц҃ꙋ приве́лъ є҆сѝ , вре́меннꙋю ми разрꙋши́въ бра́нь . боⷢ҇ . Ꙗ҆́кѡ ко́рень и҆сто́чникꙋ , и҆ винꙋ̀ нетлѣ́нїѧ , тебѐ дв҃о всѝ вѣ́рнїи оу҆вѣ́дѣвше , похвала́ми почита́емъ . ты́ бо соста́вное без̾сме́ртїе на́мъ и҆сточи́ла є҆сѝ .
 и҆́нъ , і҆рмо́съ . Чꙋ́же є҆́сть . Пра́здникꙋ преполови́вшꙋсѧ і҆ꙋде́йскомꙋ , в̾ше́лъ є҆сѝ сп҃се мо́й во ст҃и́лище своѐ , и҆ оу҆ча́ше всѣ́хъ . чꙋдѧ́хꙋжесѧ і҆ꙋде́и , гл҃ахꙋ , ѿ кꙋ́дꙋ се́й вѣ́сть кни́ги неꙋчи́всѧ . И҆сцѣле́нїѧ даро́въ и҆зба́витель мо́й и҆сточа́ѧ , сотворѧ́ше чꙋдеса̀ и҆ зна́менїѧ , прогонѧ̀ недꙋ́ги и҆ и҆сцѣлѧ́ѧ болѧ́щихъ . но і҆ꙋде́и гнѣ́вахꙋсѧ мно́жествꙋ чꙋде́съ є҆гѡ̀ . А҆́ще чл҃ка ѡ҆брѣ́заете в̾ сꙋбо́тꙋ , да нека́кѡ разори́тсѧ зако́нъ ; ны́нѣ намѧ̀ что̀ гнѣ́ваетесѧ , ꙗ҆́кѡ чл҃ка всего̀ здра́ва сотвори́хъ сло́вомъ ; по́ плоти вы̀ сꙋ́дите , речѐ і҆ꙋде́ѡмъ хрⷭ҇то́съ . Невѣ́рныѧ і҆ꙋде́и и҆зба́витель мо́й ѡ҆блича́ѧ вопїѧ́ше , несꙋди́те на лица̀ , но пра́веденъ сꙋ́дъ сꙋди́те , и҆́бо зако́нъ и҆ в̾ сꙋбо́тꙋ ѡ҆брѣ́зоватисѧ повелѣва́етъ всѧ́комꙋ чл҃кꙋ . Пло́тьски і҆ꙋде́и , по́ плоти помышлѧ́юще писа́нїѧ , писа́нїемъ па́даютъ , ѿпа́даютъ же па́ки и҆ дх҃а и҆́стины . мы́же си́хъ ѡ҆ста́вивше , мꙋ́дрствꙋемъ дх҃о́внаѧ . Писа́нїе ꙗ҆́коже в̾ пло́ти положи́сѧ , дх҃ъ и҆́же в̾ глꙋбинѣ̀ бжⷭ҇твеныхъ ра́зꙋмъ . і҆ꙋде́и же сїѧ̀ ѿри́нꙋша неразꙋ́мїемъ , ꙗ҆́кѡ пло́тьсти , и҆́бо дх҃о́внаѧ мꙋ́дрствовати невозмого́ша . Прокаже́нное ми срⷣце ѡ҆чи́стивъ , и҆ дш҃и моеѧ̀ сло́ве ѻ҆́чи просвѣ́щь , на ѻ҆дрѣ̀ болѣ́зни моеѧ̀ лежа́ща и҆спра́ви мѧ , ꙗ҆́коже и҆ раз̾сла́бленаго и҆спра́вилъ є҆сѝ на ѻ҆дрѣ̀ лежа́щаго . И҆́же сꙋхꙋ́ю и҆сцѣли́выи рꙋ́кꙋ сло́вомъ , и҆ и҆ссо́хшꙋю дре́вле зе́млю моегѡ̀ срⷣца и҆сцѣли́въ сло́ве , покажи́ мѧ плодоно́сна , да содѣ́лаю и҆ а҆́зъ сп҃се плоды̀ в̾ покаѧ́нїи те́плѣ . Бо́льшаѧ чꙋде́съ оу҆ченико́мъ свои́мъ сп҃се ѡ҆бѣща́лъ є҆сѝ пода́ти , посла́лъ є҆сѝ во ꙗ҆зы́ки проповѣ́дати сла́вꙋ твою̀ , ѻ҆ни́ же ми́рꙋ проповѣ́дахꙋ твоѐ бжⷭ҇тво̀ , бл҃года́ть и҆ воплоще́нїе . сла́ва . Чꙋ́же є҆́сть без̾зако́ннымъ сла́вити без̾нача́льнꙋю трⷪ҇цꙋ , ѻ҆ц҃а же и҆ сн҃а и҆ ст҃а́гѡ дх҃а бг҃а , несозда́нное вседержа́нїе , и҆́мже ве́сь ми́ръ созда́сѧ , и҆ оу҆тверди́сѧ держа́вою є҆гѡ̀ . и҆ ны́нѣ , боⷢ҇ . Вмѣсти́ла є҆сѝ во оу҆тро́бѣ свое́й дв҃о мт҃и , є҆ди́ного ѿ трⷪ҇цы хрⷭ҇та̀ цр҃ѧ , є҆го́же пое́тъ всѧ̀ тва́рь , и҆ трепе́щꙋтъ го́рнїи престо́ли . тогѡ̀ молѝ всечи́стаѧ спастѝ дш҃а на́ша .
 катава́сїѧ : Чꙋ́же є҆́сть , мт҃ремъ дв҃ою бы́ти , и҆ стра́ннѡ дв҃амъ , дѣ́ти ражда́ти , на тебѣ̀ бцⷣе ѡ҆боѐ смотре́нїе бы́сть . тѣ́мъ тѧ̀ всѧ̀ племена̀ земна́ѧ непреста́ннѡ велича́емъ [покло́н̾ до землѝ] . свѣти́ленъ . И҆́же ча́шꙋ и҆мѣ́ѧ не и҆стощи́мыхъ сокро́вищь , да́ждь ми почерпстѝ во́дꙋ , во ѡ҆ставле́нїе грѣхо́въ , ꙗ҆́кѡ содержи́мъ є҆́смь жа́ждею , бл҃гоꙋтро́бне є҆ди́не ще́дрыи . гⷤ .
 На хвали́тѣхъ , стⷯры , на д҃ . гла́съ , д҃ . поⷣ . ꙗ҆́кѡ до́блѧ . Премꙋ́дрость и҆ си́ла ,꙳ ѻ҆́ч҃ее сїѧ́нїе ,꙳ сло́во присносꙋ́щное сн҃ъ бж҃їи ,꙳ во ст҃и́лище прїи́де пло́тїю ,꙳ и҆ оу҆ча́ше і҆ꙋде́йскїѧ наро́ды ,꙳ жесто́кїѧ и҆ неразꙋ́мныѧ .꙳ и҆ чꙋдѧ́хꙋсѧ премꙋ́дрости бога́тствꙋ ,꙳ вопїю́ще , ѿ кꙋ́дꙋ се́й кни́ги вѣ́сть ,꙳ ѿ чл҃къ неꙋчи́всѧ . двⷤа . Фарисе́ѡмъ затыка́ше оу҆ста̀ ,꙳ і҆ꙋде́и ѡ҆блича́ше месі́ѧ гдⷭ҇ь ,꙳ и҆ вопїѧ́ше к̾ ни́мъ ,꙳ не на лица̀ без̾зако́ннїи ꙳ ꙗ҆́кѡ непра́ведни сꙋди́те .꙳ въ сꙋбо́тꙋ бо речѐ раз̾сла́бленаго воз̾дви́гнꙋхъ ,꙳ ꙗ҆́кѡ гдⷭ҇ь є҆́смь сꙋбо́тѣ и҆ зако́нꙋ .꙳ что̀ и҆́щете менѐ оу҆би́ти ;꙳ и҆́же ме́ртвыѧ воскреси́вшагѡ . Наꙋѳі́ѧ ка́менїемъ поби́ша ,꙳ лю́дїе без̾зако́ннїи ,꙳ і҆ꙋде́йское со́нмище без̾бл҃года́тное ,꙳ и҆са́їю же пило́ю древѧно́ю раз̾тро́ша .꙳ в̾ ка́лъ мꙋ́драго і҆єремі́ю в̾верго́ша .꙳ гдⷭ҇а же на крⷭ҇тъ возне́сше ,꙳ и҆ копїе́мъ ре́бра є҆гѡ̀ пробо́дше ,꙳ ѻ҆чи́ма помрачи́шасѧ . сла́ва , и҆ ны́нѣ . гла́съ , д҃ . Просвѣти́вшесѧ бра́тїе воскрⷭ҇нїемъ сп҃са хрⷭ҇та̀ , и҆ дости́гше преполове́нїѧ пра́здника влⷣчнѧ , прⷭ҇нѡ сохрани́мъ за́повѣди бж҃їѧ , да досто́йни бꙋ́демъ и҆ вознесе́нїе пра́здновати , и҆ прише́ствїе полꙋчи́ти ст҃а́гѡ дх҃а . Славосло́вїе вели́кое . тропа́рь , пра́здникꙋ . є҆ктенїѝ . и҆ ѿпꙋ́стъ .
 На часѣ́хъ , тропа́рь , и҆ конда́къ , пра́здникꙋ .
 На литꙋргі́и , бл҃же́нна , на́ и҃ . ѿ кано́на , пра́здникꙋ , пѣ́снь , г҃ , и҆ ѕ҃ . По вхо́дѣ : тропа́рь , пра́здникꙋ . сла́ва , и҆ ны́нѣ , конда́къ , пра́здникꙋ . проки́менъ , ѱл҃о́мъ дв҃довъ . ве́лїи гдⷭ҇ь на́шъ и҆ ве́лїѧ крѣ́пость є҆гѡ̀ , и҆ ра́зꙋмꙋ є҆гѡ̀ нѣ́сть числа̀ . сти́хъ : хвали́те гдⷭ҇а ꙗ҆́кѡ бл҃гъ ѱл҃о́мъ , бг҃ови на́шемꙋ , да наслади́тсѧ хвале́нїе . а҆пⷭ҇лъ , въ дѣѧ́нїихъ . заⷱ҇ , л҃д . а҆ллилꙋ́їѧ . помѧнѝ со́нмъ тво́й , є҆го́же є҆сѝ стѧжа́лъ и҆спе́рва . сти́хъ : бг҃ъ же цр҃ь на́шъ пре́жде вѣ́къ , содѣ́ла спасе́нїе посредѣ̀ землѝ . є҆ѵⷢ҇а́лїе , ѿ і҆ѡа́нна . заⷱ҇ , к҃ѕ . прича́стенъ . ꙗ҆ды́и мою̀ пло́ть , и҆ пїѧ́и мою̀ кро́вь , во мнѣ̀ пребыва́етъ и҆ а҆́зъ в̾ не́мъ , речѐ гдⷭ҇ь .
 
 Въ тꙋ́же , сре́дꙋ , преполове́нїѧ , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , д҃ . поⷣ . и҆́же зва́нныи свы́ше . Разори́выи держа́вꙋ сме́рти хрⷭ҇тѐ ,꙳ сме́ртїю свое́ю ,꙳ жи́знь подадѐ чл҃кѡмъ ,꙳ въ сла́внѣмъ воста́нїи твое́мъ ,꙳ совоздви́глъ є҆сѝ ро́дъ чл҃ческїи ,꙳ соше́ствїемъ свои́мъ .꙳ тѣ́мже бл҃года́рственꙋю хвалꙋ̀ тебѣ̀ пое́мъ ,꙳ пра́здникъ пра́зднꙋющїи ,꙳ тридне́внагѡ и҆ свѣтоно́снагѡ ти воста́нїѧ ,꙳ в̾ ѻ҆́нь же преполове́нїе всечⷭ҇тны́хъ ны́нѣ дні́й на́мъ всѣ́мъ просїѧ̀ ,꙳ і҆с҃е жизнода́вче , бл҃года́телю дш҃а́мъ на́шимъ . Пре́жде чⷭ҇тна́гѡ крⷭ҇та̀ твоегѡ̀ и҆ стра́сти ,꙳ чꙋдесе́мъ пресла́внаѧ соверша́ѧ въ лю́дехъ ,꙳ въ пра́здникъ зако́нныи ꙗ҆́коже пи́шетъ ,꙳ посредѣ̀ ста́лъ є҆сѝ хрⷭ҇тѐ всеси́льне ,꙳ и҆ всѣ́мъ возопи́лъ є҆сѝ ,꙳ а҆́ще кто̀ жа́ждетъ , ко мнѣ̀ да прїи́детъ ,꙳ хотѧ́и пи́ти во́дꙋ бжⷭ҇твенагѡ пи́ва ,꙳ и҆ да поче́рпнетъ жи́зненыѧ воды̀ ,꙳ жи́зни бо во́дꙋ , и҆ си́лы ꙳ и҆ премꙋ́дрости , а҆́зъ всѣ́мъ пода́мъ ,꙳ ꙗ҆́кѡ восхотѣ́хъ чл҃кѡмъ оу҆подо́битисѧ , ꙗ҆́кѡ чл҃колю́бецъ . Ꙗ҆́кѡ на ѻ҆дрѣ́ мѧ лежа́ща болѣ́зни ,꙳ согрѣше́нїи мои́хъ ,꙳ и҆ ѡ҆палѧ́емь прегрѣше́ньми .꙳ ꙗ҆́кѡ за вели́кꙋю чл҃колю́бїѧ пꙋчи́нꙋ ,꙳ хрⷭ҇тѐ многоми́лостиве , чл҃къ во́лею бы́въ ,꙳ ны́нѣ неви́димо мѧ ꙗ҆́коже разсла́бленагѡ воздви́гни ,꙳ и҆ стезѧ́ми бжⷭ҇твеныхъ за́повѣдей твои́хъ тещѝ сбодо́би .꙳ и҆́же пре́жде страсте́й сп҃се ,꙳ лю́демъ є҆вре́йскимъ ,꙳ чꙋде́сными мно́жествы оу҆вѣрѧ́емь ,꙳ ꙗ҆́кѡ бг҃ъ сы́и во́лею пострада́лъ є҆сѝ пло́тїю .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , в҃ . Є҆гда̀ прїи́де во ст҃и́лище хрⷭ҇тѐ бж҃е , преполови́вшꙋсѧ пра́здникꙋ , тогда̀ лю́ди оу҆ча́ше вопїѧ̀ , вѣ́рꙋѧи в̾ мѧ̀ а҆́ще и҆ оу҆́мретъ жи́въ бꙋ́детъ . і҆ꙋде́и же распыха́хꙋсѧ , с̾ фарисе́и и҆ сад̾дꙋке́и и҆ кни́жники гл҃юще , кто̀ се́й и҆́же гл҃етъ хꙋлы̀ , непомышлѧ́юще ꙗ҆́кѡ ты̀ є҆сѝ и҆́же пре́жде вѣ́къ , со ѻ҆ц҃е́мъ и҆ дх҃омъ прославлѧ́емыи . бж҃е на́шъ сла́ва тебѣ̀ .
 На стихо́внѣ , стихѣ́ры . гла́съ , г҃ . Стра́стїю твое́ю хрⷭ҇тѐ , ѡ҆мрачи́выи сл҃нце , и҆ свѣ́томъ твоегѡ̀ воскрⷭ҇нїѧ , просвѣще́и всѧ́ческаѧ , прїимѝ на́шꙋ вече́рнюю пѣ́снь чл҃колю́бче .
 сти́хъ : к̾ тебѣ̀ воз̾ведо́хъ ѻ҆́чи моѝ . Во всю̀ зе́млю и҆зы́де вѣща́нїе ва́ше ст҃і́и а҆пⷭ҇ли , и҆́дольскꙋю бо ле́сть разори́сте , бг҃оразꙋ́мїе проповѣ́давше , сѐ до́брыи по́двигъ ва́шъ є҆́сть бл҃же́ннїи . тѣ́мже пое́мъ и҆ сла́вимъ ва́ша па́мѧти .
 сти́хъ : поми́лꙋй на́съ гдⷭ҇и . мⷱ҇ꙋ . Мч҃нцы твоѝ гдⷭ҇и вѣ́рою оу҆тве́рждьшесѧ , и҆ наде́ждею оу҆крѣпи́вшесѧ , любо́вїю же крⷭ҇та̀ твоегѡ̀ дш҃е́внѡ соє҆дини́вшесѧ , вра́жїе мꙋчи́тельство разрꙋши́ша , и҆ оу҆лꙋчи́вше вѣнцы̀ со беспло́тными , и҆ мо́лѧтсѧ ѡ҆ дш҃а́хъ на́шихъ .
 сла́ва , и҆ ны́нѣ . гла́съ , г҃ . Преполови́вшꙋсѧ пра́здникꙋ , сла́вимъ и҆́же посредѝ землѝ спасе́нїе содѣ́лавшаго . посредѣ́ бо двою̀ разбо́йникꙋ , живо́тъ на́ древѣ ви́сѧщь , и҆ ѻ҆́вомꙋ оу҆́бѡ хꙋ́лѧщꙋ , молча́ше , вѣ́рꙋющемꙋ же вопїѧ́ше , дне́сь со мно́ю бꙋ́деши в̾ раѝ . соше́лъ є҆сѝ во́ гробъ , плѣни́лъ є҆сѝ а҆́да , и҆ воскре́се тридне́венъ , спаса́ѧ дш҃а на́ша .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ четверто́къ , д҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , три́жды . По а҃ , стихоло́гїи , сѣда́ленъ . гла́съ , г҃ . Хрⷭ҇то́съ ѿ ме́ртвыхъ воста̀ , нача́токъ оу҆со́пшимъ бы́сть , пе́рвенецъ тва́ри , и҆ содѣ́тель всѣ́мъ бы́вшимъ . и҆стлѣ́вшее є҆стество̀ ро́да на́шегѡ , собо́ю ѡ҆бновѝ . не к̾ томꙋ̀ сме́рте ѡ҆блада́еши , и҆́бо всѣ́хъ влⷣка держа́вꙋ твою̀ разрꙋшѝ . сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . А҆пⷭ҇лъ твои́хъ па́мѧть гдⷭ҇и , оу҆ѧсни́лъ є҆сѝ ꙗ҆́кѡ всеси́ленъ , ꙗ҆́кѡ оу҆крѣпи́лъ є҆сѝ и҆́хъ страсте́мъ твои́мъ подо́битисѧ , побѣди́ша мꙋ́жески вра́жїю си́лꙋ , тѣ́мже и҆ прїѧ́ша и҆сцѣле́нїемъ бл҃года́ти . тѣ́хъ мл҃твами чл҃колю́бче , ми́ръ пода́ждь лю́демъ твои́мъ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Страстоте́рпцы ст҃і́и , моли́те млⷭ҇тивагѡ бг҃а , да согрѣше́нїемъ ѡ҆ставле́нїе пода́стъ дш҃а́мъ на́шимъ . сла́ва , и҆ ны́нѣ , боⷢ҇ . Проро́цы проповѣ́даша , а҆пⷭ҇ли наꙋчи́ша , мч҃нцы и҆сповѣ́даша , и҆ мы̀ вѣ́ровахомъ , бцⷣꙋ тѧ̀ вои́стинꙋ сꙋ́щꙋю . тѣ́мже и҆ велича́емъ ржⷭ҇тво̀ твоѐ несказа́нное .
 По в҃ , стихоло́гїи , сѣда́ленъ . гла́съ , и҃ . Премꙋ́дрости во́дꙋ жи́зни , и҆сточа́ѧ ми́рꙋ всемꙋ̀ сп҃се , призыва́еши почерпьстѝ спасе́нїѧ во́ды , бжⷭ҇твеныи бо тво́й зако́нъ прїе́мъ чл҃къ , тѣ́мъ оу҆гаша́етъ преле́стное оу҆́глїе , тѣ́мже во́ вѣки не в̾жа́ждетсѧ ни прїи́метъ сы́тости твоеѧ̀ влⷣко цр҃ю нбⷭ҇ныи . сегѡ̀ ра́ди сла́вимъ держа́вꙋ твою̀ хрⷭ҇тѐ бж҃е , согрѣше́нїемъ ѡ҆ставле́нїе просѧ́ще , посла́ти бога́тнѡ рабо́мъ твои́мъ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стⷯры , на д҃ . гла́съ , г҃ . Во́ свѣтѣ твое́мъ влⷣко , оу҆́зримъ свѣ́тъ чл҃колю́бче , воскр҃се бо и҆з̾ ме́ртвыхъ , спасе́нїе ро́дꙋ чл҃ческомꙋ да́рꙋѧ . да тѧ̀ всѧ̀ тва́рь сла́витъ є҆ди́нагѡ без̾сме́ртнагѡ , поми́лꙋй на́съ . двⷤа . Хрⷭ҇то́вы за́повѣди , непоро́чнѡ сохра́нше ст҃і́и а҆пⷭ҇ли , тꙋ́не прїѧ́сте тꙋ́не подава́ете , и҆сцѣлѧ́юще стра́сти дꙋ́шъ и҆ тѣле́съ на́шихъ . тѣ́мже и҆мꙋ́ще дерзнове́нїе , тогѡ̀ моли́те , поми́ловатисѧ дш҃а́мъ на́шимъ . мⷱ҇ꙋ . Ꙗ҆́кѡ свѣти́ла въ ми́рѣ сїѧ́ете , и҆ по сме́рти ст҃і́и мч҃нцы , по́двигомъ до́брымъ подвиза́стесѧ , и҆мꙋ́ще дерзнове́нїе , хрⷭ҇та̀ моли́те , поми́ловатисѧ дш҃а́мъ на́шимъ . сла́ва , и҆ ны́нѣ . гла́съ , д҃ . Гдⷭ҇и , пре́жде чⷭ҇тна́гѡ ти крⷭ҇та̀ , пра́здникꙋ преполови́вшꙋсѧ , во ст҃и́лище в̾ше́лъ є҆сѝ , і҆ꙋде́и со дерзнове́нїемъ оу҆ча̀ , ꙗ҆́же мѡѷсе́омъ в̾ зако́нѣ тобо́ю законоположе́нїѧ . дивѧ́щим̾жесѧ хрⷭ҇тѐ твое́й премꙋ́дрости пречⷭ҇томꙋ та́инствꙋ , и҆́же натѧ̀ ропта́нїемъ в̾ себѣ̀ , и҆ за́вистїю поꙋча́хꙋсѧ , гл҃юще , ка́кѡ се́й вѣ́сть кни́ги неꙋчи́всѧ ; невѣ́дѧще тебѐ сп҃са дш҃а́мъ на́шимъ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Во ст҃и́лище ꙳ в̾ше́лъ є҆сѝ сп҃се мо́й ,꙳ пра́здникꙋ преполови́вшꙋсѧ ,꙳ оу҆ча̀ и҆ ѡ҆блича́ѧ ,꙳ є҆вре́йское безꙋ́мїе .
 сти́хъ : помѧнѝ со́нмъ тво́й ,꙳ и҆́же стѧжа̀ и҆спе́рва . А҆́ще кто̀ ны́нѣ жа́ждетъ ,꙳ гдⷭ҇ь вопїѧ́ше ,꙳ да грѧде́тъ и҆ пїе́тъ ꙳ во́дꙋ жи́зни ми́рови ,꙳ и҆ не в̾жа́ждетсѧ николи́же .
 сти́хъ : бг҃ъ же цр҃ь на́шъ пре́же вѣ́къ ,꙳ содѣ́ла спасе́нїе посредѣ̀ землѝ . Вода̀ жи́зни хрⷭ҇тѐ ,꙳ и҆ и҆сто́чникъ без̾сме́ртїѧ ,꙳ напо́й весе́лїѧ ꙳ срⷣце моѐ жа́ждꙋщее ,꙳ жи́зни своеѧ̀ бесконе́чныѧ . сла́ва , и҆ ны́нѣ . гла́съ , и҃ . Преполови́вшꙋсѧ пра́здникꙋ па́схи , в̾ цр҃квь вше́лъ є҆сѝ ст҃и́лища сп҃се на́шъ , и҆ ста́въ посредѣ̀ наро́да , оу҆ча́ше и҆́хъ со дерзнове́нїемъ , и҆ гл҃аше , а҆́зъ є҆́смь свѣ́тъ ми́рꙋ , и҆́же въ слѣ́дъ менѐ грѧде́тъ , не и҆́мать ходи́ти во тмѣ̀ , но и҆́мать свѣ́тъ без̾сме́ртныѧ жи́зни .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ , є҆мꙋ́же краегране́сїе : хвала̀ гдⷭ҇ви . гла́съ , г҃ . пѣ́снь , д҃ . і҆рмо́съ . присѣ́ннꙋю го́рꙋ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Не и҆зрече́ннымъ свои́мъ совокꙋпле́нїемъ , оу҆подо́бивсѧ чл҃кѡмъ и҆́же є҆ди́нъ пресꙋ́щныи , крⷭ҇тъ пло́тїю претерпѣ́въ , и҆ в̾мѣни́сѧ въ ме́ртвыхъ , и҆ тридне́внѡ воскр҃се жи́знь всѣ́хъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . 
 і҆с҃е бж҃е на́шъ , вода̀ жи́зни сы́и , ше́ствꙋеши трꙋжа́ѧсѧ во́ плоти ко и҆сто́чникꙋ . сосѣда́еши же , и҆ самарѧны́нѣ женѣ̀ , премꙋ́дрости твоеѧ̀ во́дꙋ та́йнѡ пролива́еши .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Недꙋ́ги разли́чныѧ , приходѧ́щихъ к̾ тебѣ̀ сло́ве ѡ҆чища́ѧ повелѣ́нїемъ си . крⷭ҇тъ во́лею претерпѣ́лъ є҆сѝ , и҆ во́ гробѣ положи́всѧ , и҆ воскр҃си́лъ є҆сѝ є҆стество̀ чл҃ческое и҆стлѣ́вшее .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . На тѧ̀ премꙋ́дрость ѻ҆ц҃а без̾нача́льнагѡ сни́де , ꙗ҆́кѡ до́ждь на рꙋно̀ чи́стаѧ , и҆ вопло́щьсѧ кромѣ̀ преложе́нїѧ , пꙋтѝ жи́зненыѧ показа̀ на́мъ , вѣ́дѧщимъ тѧ дв҃ꙋю по ржⷭ҇твѣ̀ и҆ мт҃рь .
 пѣ́снь , и҃ . і҆рмо́съ . соше́дшагѡ со ѻ҆́троки .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Ты̀ на крⷭ҇тъ возне́слъсѧ , чл҃ческое є҆стество̀ совозне́слъ є҆сѝ сло́ве , и҆ положи́всѧ во́ гробѣ , и҆́же во гробѣ́хъ спѧ́щїѧ воздви́глъ є҆сѝ , бжⷭ҇твенымъ воста́нїемъ сѝ ще́дре .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . 
 єрихѡ́на и҆ сали́ма бли́жнѧѧ , съ вода́ми мно́гими преше́дъ , къ стꙋденцꙋ̀ і҆а́кѡвлю прїи́де , и҆сто́чникъ премꙋ́дрости , во́дꙋ спасе́нїѧ самарѧны́ни даѧ̀ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ты̀ и҆́же слѣпцы̀ просвѣти́въ сло́вомъ и҆ раз̾сла́бленыхъ повелѣ́нїемъ сѝ стѧ́гнꙋвъ , и҆ ме́ртвъ тридне́внѡ воз̾сїѧ̀ и҆́з̾ гроба , оу҆мерщве́нꙋю воскр҃сѝ дш҃ꙋ мою̀ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ми́рꙋ всемꙋ̀ бцⷣе мр҃і́е , ты̀ є҆сѝ прибѣ́жище , мирски́хъ мѧ̀ собла́знъ и҆ страсте́й тѣле́сныхъ , и҆ вѣ́чнꙋющїѧ и҆зба́ви гее́ны , ꙗ҆́кѡ да пѣсносла́влю тѧ̀ .
 пѣ́снь , ѳ҃ . і҆рмо́съ . тебѐ не ѡ҆пали́мꙋю кꙋпинꙋ̀ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Просте́рлъ є҆сѝ дла́ни на́ древѣ , ѕлѣ̀ просте́ршихсѧ пра́ѻ҆ц҃а рꙋ́къ , к̾ дре́ва снѣ́ди , потреблѧ́ѧ вре́дъ , хрⷭ҇тѐ многомлⷭ҇тиве .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Гл҃омъ раз̾сла́бленаго стѧ́гнꙋвъ хрⷭ҇тѐ , и҆ хромы́хъ и҆спра́вивъ . распѧ́тсѧ і҆с҃е и҆ воскр҃се , оу҆ченико́мъ на мно́ги днѝ ꙗ҆влѧ́ѧсѧ .
 сла́ва . Ви́дѣ самарѧны́нѧ жена̀ тебѐ , прише́дши почерпьстѝ , и҆ во́дꙋ жи́зни ѿ тебѐ прїе́мши , насы́тисѧ , хрⷭ҇тѐ бж҃е , воспѣва́ющи тѧ .
 и҆ ны́нѣ , боⷢ҇ . Ѽ и҆́же па́че оу҆ма̀ , твои́хъ чꙋде́съ прест҃а́ѧ дв҃о . ты́ бо родила̀ є҆сѝ бг҃а воплоще́нна , и҆́же бжⷭ҇твенымъ воста́нїемъ свои́мъ всѣ́хъ спа́сша .
 
 Въ то́йже , четверто́къ , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , а҃ . поⷣ . нбⷭ҇нымъ чино́мъ . Пѧтьдесѧ́тницы наста́вши , преполове́нїе дне́мъ ,꙳ в̾ не́й же хрⷭ҇то́съ сло́во бжⷭ҇твеною си́лою ,꙳ раз̾сла́бленаго стѧ́гнꙋ сло́вомъ свои́мъ ,꙳ и҆ бл҃готече́нїе дарова̀ .꙳ сла́ва вопїю́щꙋ бл҃гоꙋтро́бнѣй твое́й ,꙳ є҆́же к̾ на́мъ во́льнѣй бл҃госты́ни . И҆́же сы́и со ѻ҆ц҃е́мъ по подо́бїю ,꙳ посредѝ пра́здника к̾ на́мъ прише́дъ ,꙳ грѣ́хъ хотѧ̀ ѿѧ́ти про́чее ,꙳ вопло́щьсѧ прише́лъ є҆сѝ ,꙳ без̾грѣ́шно бо сїѐ прїе́мъ ,꙳ ꙗ҆́кѡ чл҃колю́бецъ ꙗ҆ви́лсѧ є҆сѝ . Є҆гда̀ в̾ преполове́нїе пра́здникꙋ бл҃гі́и ,꙳ в̾шелъ є҆сѝ сп҃се мо́й во ст҃и́лище своѐ ,꙳ непокори́выѧ оу҆ча̀ ,꙳ а҆́ще кто̀ жа́ждетъ і҆ꙋде́ѡмъ взыва́ше и҆зба́вителю ,꙳ да пїе́тъ во́дꙋ жи́зни ,꙳ и҆ не в̾жа́ждетсѧ николи́же .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , и҃ . Ѡ҆чи́стимъ помышле́нїемъ сокро́вища , и҆ дш҃е́внаѧ сїѧ́нїѧ ѡ҆зари́мъ , и҆ жи́знь оу҆́зримъ хрⷭ҇та̀ во ст҃и́лище прише́дша , премно́жествомъ бл҃гости , да врага̀ посрами́тъ , и҆ спасе́тъ ро́дъ на́шъ , стрⷭ҇тїю крⷭ҇тною и҆ воскрⷭ҇нїемъ . к̾ немꙋ́ же возопїе́мъ , непости́жиме гдⷭ҇и сла́ва тебѣ̀ .
 На стихо́внѣ , стихѣ́ры . гла́съ , г҃ . Крⷭ҇тꙋ̀ твоемꙋ̀ поклонѧ́емсѧ хрⷭ҇тѐ честно́мꙋ , сохра́нникꙋ ми́рови , спасе́нїю на́мъ грѣ́шнымъ , и҆ вели́комꙋ ѡ҆чище́нїю , цр҃е́мъ побѣ́дѣ , и҆ похвале́нїю все́й вселе́ннѣй .
 сти́хъ : к̾ тебѣ̀ возведо́хъ ѻ҆́чи моѝ . Твои́мъ крⷭ҇то́мъ хрⷭ҇тѐ сп҃се , сме́рти держа́ва разрꙋши́сѧ , и҆ дїа́волѧ ле́сть оу҆праздни́сѧ . ро́дъ же чл҃ческїи вѣ́рою спаса́емь , пѣ́снь ти всегда̀ прино́ситъ .
 сти́хъ : поми́лꙋй на́съ гдⷭ҇и . мⷱ҇ꙋ . Ве́лїѧ крⷭ҇та̀ твоегѡ̀ гдⷭ҇и си́ла , водрꙋзи́босѧ на мѣ́стѣ , и҆ дѣ́йствꙋетъ в̾ ми́рѣ , и҆ показа̀ ѿ ры́барей а҆пⷭ҇лы , и҆ ѿ ꙗ҆зы́къ мч҃нки , да мо́лѧтсѧ ѡ҆ дш҃а́хъ на́шихъ . сла́ва , и҆ ны́нѣ . гла́съ , а҃ . Пѧтьдесѧ́тницы наста̀ дне́мъ преполове́нїе , в̾ ню́же хрⷭ҇то́съ ѡ҆бнажи́въ смотрели́внѡ бжⷭ҇твенꙋю си́лꙋ , раз̾сла́бленаго стѧ́гнꙋ сло́вомъ , и҆ тогѡ̀ ѿ ѻ҆дра̀ воз̾ста́вивъ , бг҃олѣ́пнѡ чꙋ́до творѧ̀ воз̾да́ннѣмъ тѣ́лѣ . чл҃кѡмъ же дарова̀ вѣ́чныи живо́тъ , и҆ велїю млⷭ҇ть .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ пѧто́къ , д҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , три́жды . По а҃ , стихоло́гїи , сѣда́ленъ . гла́съ , г҃ . Крⷭ҇тъ водрꙋзи́сѧ на землѝ , и҆ коснꙋ́сѧ нб҃сѝ , не ꙗ҆́кѡ дре́вꙋ досѧ́гшꙋ высоты̀ , но тебѣ̀ и҆́же на не́мъ и҆сполнѧ́ющемꙋ всѧ́ческаѧ , гдⷭ҇и сла́ва тебѣ̀ . сти́хъ : возноси́те гдⷭ҇а бг҃а на́шегѡ , и҆ кла́нѧйтесѧ подно́жїю но́гꙋ є҆гѡ̀ ꙗ҆́кѡ ст҃о є҆́сть . Пло́тїю сме́рти в̾кꙋ́шь гдⷭ҇и , го́ресть сме́ртнꙋю пресѣчѐ воста́нїемъ свои́мъ , и҆ чл҃ка на ню̀ оу҆крѣпѝ , дре́внїѧ клѧ́твы , побѣжде́нїе призыва́ѧ . защи́тниче жи́зни на́шеѧ , хрⷭ҇тѐ бж҃е сла́ва тебѣ̀ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Бл҃годꙋ́шное терпѣ́нїѧ ва́шегѡ , побѣдѝ ко́зни ѕлонача́льнагѡ врага̀ , мч҃нцы прехва́льнїи , сегѡ̀ ра́ди вѣ́чномꙋ сподо́бистесѧ бл҃же́нствꙋ . но моли́тесѧ гдⷭ҇ви , хрⷭ҇толюби́выхъ люде́й спастѝ ста́до , мч҃нцы сꙋ́ще и҆́стины . сла́ва , и҆ ны́нѣ , крⷭ҇тобоⷢ҇ . Же́злъ си́лы стѧжа́вше , крⷭ҇тъ сн҃а твоегѡ̀ бцⷣе , тѣ́мъ низ̾лага́емъ вра́жїѧ шата́нїѧ , ꙗ҆́кѡ да непреста́ннѡ тѧ̀ велича́емъ .
 По в҃ , стихоло́гїи , сѣда́ленъ . гла́съ , и҃ . Премꙋ́дрости сло́во ѻ҆ц҃а , и҆́же и҆ да́въ а҆пⷭ҇лѡмъ гл҃ъ бж҃їи , проповѣ́дати конце́мъ , и҆́же на землѝ тогѡ̀ прише́ствїе . ѿ прельще́нныхъ є҆вре́й мр҃і́ѧ оу҆карѧ́шесѧ , гдⷭ҇ь же ꙗ҆́кѡ льсте́цъ и҆ бѣ́съ и҆мѣ́ѧ , оу҆жа́снѡ оу҆ничижа́емь , и҆ ꙗ҆́кѡ неѕло́бивъ к̾ ни́мъ вопїѧ́ше , несꙋди́ти нераз̾сꙋ́денъ сꙋ́дъ на мѧ̀ без̾зако́ннїи . к̾ немꙋ̀ оу҆́бѡ возопїе́мъ , чл҃колю́бче хрⷭ҇тѐ бж҃е , согрѣше́нїемъ ѡ҆ставле́нїе низ̾послѝ , воспѣва́ющимъ вѣ́рою не и҆зрече́ннꙋю сла́вꙋ твою̀ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , г҃ . Дре́во преслꙋша́нїѧ ми́рови сме́рть прозѧбѐ , дре́во же крⷭ҇тное живо́тъ и҆ нетлѣ́нїе дарова̀ . тѣ́мже тебѐ мо́лимъ распе́ншагосѧ гдⷭ҇а , да зна́менаетсѧ на на́съ свѣ́тъ лица̀ твоегѡ̀ . двⷤа . Прїиди́те всѝ ꙗ҆зы́цы , разꙋмѣ́йте стра́шныѧ та́йны си́лꙋ . хрⷭ҇то́съ бо сп҃съ на́шъ , и҆́же и҆спе́рва сы́и сло́во , распѧ́тсѧ на́съ ра́ди , и҆ во́лею погребе́сѧ , и҆ воскр҃се и҆з̾ ме́ртвыхъ , є҆́же спастѝ всѧ́ческаѧ , томꙋ̀ поклони́мсѧ [покло́н̾] . мⷱ҇ꙋ . Ст҃ы́хъ страстоте́рпецъ па́мѧть , прїиди́те лю́дїе всѝ почте́мъ , ꙗ҆́кѡ позо́ръ бы́ша а҆́нг҃лѡмъ и҆ чл҃кѡмъ . побѣ́ды вѣнцы̀ ѿ хрⷭ҇та̀ прїѧ́ша , и҆ мо́лѧтсѧ ѡ҆ дш҃а́хъ на́шихъ . сла́ва , и҆ ны́нѣ . гла́съ , а҃ . Во ст҃и́лище прише́лъ є҆сѝ премꙋ́дросте бж҃їѧ , преполовлѧ́ющꙋсѧ пра́здникꙋ , оу҆ча̀ и҆ ѡ҆блича́ѧ невѣ́рныѧ і҆ꙋде́и , фарисе́и и҆ кни́жники , и҆ вопїѧ̀ со дерзнове́нїемъ к̾ ни́мъ , жа́ждаи да грѧде́тъ ко мнѣ̀ , и҆ пїе́тъ во́дꙋ живо́тнꙋ , и҆ не вжа́ждетъ во́ вѣки . вѣ́рꙋѧи мое́й бл҃гости , рѣ́ки потекꙋ́тъ и҆́з̾ чрева є҆гѡ̀ жи́зни вѣ́чнаѧ . ѽ бл҃гости и҆ бл҃гоꙋтро́бїѧ твоегѡ̀ , хрⷭ҇тѐ бж҃е на́шъ сла́ва тебѣ̀ .
 На стихо́внѣ , стихѣ́ры . гла́съ , ѕ҃ . поⷣ . в̾ тре́тїи де́нь . Посредѣ̀ ста́въ сп҃съ ст҃и́лища и҆ вопїѧ́ше ,꙳ ꙗ҆́кѡ влⷣка всѧ́ческимъ и҆ и҆зба́витель ,꙳ да грѧде́тъ и҆ пїе́тъ во́дꙋ без̾сме́ртїѧ ,꙳ и҆ не в̾жа́ждетсѧ ,꙳ ꙗ҆́коже пи́сано є҆́сть .
 сти́хъ : помѧнѝ со́нмъ тво́й ,꙳ и҆́же стѧжа̀ и҆спе́рва . И҆́же всѧ́ческимъ ꙳ гдⷭ҇ь и҆ творе́цъ чл҃колю́бецъ ,꙳ приходѧ́щимъ вопїѧ́ше чꙋ́днѣ ,꙳ грѧди́те жа́ждꙋщїи ,꙳ почерпи́те во́ды щедро́тъ мои́хъ подае́мыѧ .
 сти́хъ : бг҃ъ же цр҃ь на́шъ пре́же вѣ́къ ,꙳ содѣ́ла спасе́нїе посредѣ̀ землѝ . Сла́ва тебѣ̀ ѻ҆́ч҃е ст҃ы́и ,꙳ и҆ сн҃е и҆ дш҃е ст҃ы́и ,꙳ ра́внѡ вы̀ пою̀ ,꙳ поклонѧ́юсѧ бг҃ꙋ є҆ди́номꙋ трїе́мъ ,꙳ неслїѧ́нна ли́ца сла́влю , и҆ во́ вѣки вѣ́рою чтꙋ̀ . сла́ва , и҆ ны́нѣ . гла́съ , в҃ . Є҆гда̀ преполове́нїе пра́здникꙋ наста̀ , взы́де і҆с҃ъ во ст҃и́лище , и҆ оу҆ча́ше невѣ́рныѧ і҆ꙋде́и , гл҃ѧ , жа́ждаи да грѧде́тъ ко мнѣ̀ , и҆ пїе́тъ во́дꙋ живо́тнꙋ вѣ́чнꙋ , и҆ не вжа́ждетсѧ во́ вѣки . вѣ́рꙋѧи в̾мѧ̀ , рѣ́ки потекꙋ́тъ и҆́з̾ чрева є҆гѡ̀ , и҆ и҆́мать свѣ́тъ живо́тныи .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ , є҆мꙋ́же краегране́сїе : сла́ва тебѣ̀ бж҃е . гла́съ , г҃ . пѣ́снь , є҃ . і҆рмо́съ . ꙗ҆́кѡ ви́дѣ и҆са́їѧ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Вѧ́жемь ще́дре бы́въ , и҆ во́лею къ дре́вꙋ пригвожда́емь , свѧ́заныхъ всѧ́кими престꙋпле́ньми и҆збавлѧ́еши . положи́въ же сѧ во́ гробѣ , ꙗ҆́же во гробѣ́хъ оу҆снꙋ́вшїѧ мертвецы̀ воздвиза́еши , пою́щихъ твоѐ стра́шное воскрⷭ҇нїе .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Гдⷭ҇ь воскр҃се и҆з̾ ме́ртвыхъ , ꙗ҆́коже речѐ тридне́венъ , и҆ со а҆пⷭ҇лы водворѧ́ѧсѧ вопїѧ́ше , въ ве́сь ми́ръ ше́дше возвѣсти́те ꙗ҆́снѡ , ꙗ҆́же ви́дите вели́каѧ моѧ̀ чꙋдеса̀ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Диви́тсѧ срⷣце и҆ слꙋ́хъ сп҃се твоемꙋ̀ бл҃гоꙋтро́бїю , и҆ смотре́нїю и҆ схожде́нїю . пло́тїю бо по землѝ ходѧ̀ , самарѧны́нѣ же просѧ́щи женѣ̀ , во́дꙋ пода́лъ є҆сѝ бжⷭ҇твенагѡ ра́зꙋма .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ст҃а́ѧ бцⷣе и҆́же во ст҃ы́хъ ст҃а́гѡ роди́вши сло́ва , ѿ без̾нача́льнагѡ ѻ҆ц҃а восїѧ́вшагѡ , молѝ є҆гѡ̀ непреста́ннѡ , ѡ҆ст҃и́ти и҆ просвѣти́ти дш҃а на́ша и҆ срⷣца̀ , любо́вїю пою́щихъ тѧ .
 пѣ́снь , и҃ . і҆рмо́съ . въ непостоѧ́ннѣмъ ѻ҆гнѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . На крⷭ҇тъ вознесе́сѧ во́лею , всѐ совозне́слъ є҆сѝ чл҃ческое сꙋщество̀ . въ ме́ртвыхъ же жи́знь сы́и вмѣни́сѧ , ѡ҆живи́лъ є҆сѝ сп҃се пою́щїѧ смотре́нїе твоѐ , и҆ и҆́же со сла́вою восхожде́нїе ще́дре .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ми́ръ ра́достїю пра́зднꙋетъ , во ст҃ѣ́мъ ти воста́нїи живода́вче , и҆́мъ же всю̀ си́лꙋ а҆́довꙋ попра́лъ є҆сѝ , и҆ сме́рти жа́ло притꙋпи́лъ є҆сѝ сло́ве , и҆ нетлѣ́нїе и҆сточи́лъ є҆сѝ чл҃кѡмъ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ви́дѣвши тѧ жена̀ самарѧны́нѧ трꙋди́вшасѧ ще́дре , и҆ просѧ́ща во́дꙋ пи́ти , без̾сме́ртїѧ прїе́млетъ во́ды , вопїю́щи , да́ждь ми во́дꙋ жи́вꙋ гдⷭ҇и , ꙗ҆́кѡ да не в̾жа́ждꙋсѧ во всѐ вре́мѧ живота̀ моегѡ̀ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Хра́мъ бж҃їи показа́сѧ пречⷭ҇таѧ дв҃о бцⷣе , семꙋ̀ пло́ть ѡ҆дш҃евле́нꙋ , ѿ твои́хъ крове́й пречⷭ҇тыхъ в̾зае́мъ да́вши ѻ҆трокови́це . тѣ́мже тѧ почита́емъ во всѧ̀ вѣ́ки .
 пѣ́снь , ѳ҃ . і҆рмо́съ . в̾ зако́ннѣм̾ сѣннописа́нїи .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Диви́тсѧ сл҃нце зрѧ̀ на́ древѣ пригвожде́на тебѐ хрⷭ҇тѐ , поколѣба́шесѧ концы̀ , и҆ потрѧсе́сѧ всѧ̀ землѧ̀ , и҆ распа́дашесѧ ка́менїе , и҆ а҆́дъ до́лѣ ꙗ҆́же ѿ́ вѣка оу҆́зники ѿрѣшѝ , воспѣва́ющїѧ тѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Положи́сѧ хрⷭ҇тѐ во́ гробѣ жи́знь и҆ воскрⷭ҇нїе , воскр҃съ же в̾ сла́вѣ , во́днехъ мно́гихъ , со свои́ми водворѧ́ѧсѧ оу҆ченикѝ , и҆ си́хъ проповѣ́дники въ ве́сь ми́ръ посыла́ѧ , стра́шнагѡ смотре́нїѧ твоегѡ̀ .
 сла́ва . Пꙋтѝ мнѣ̀ жи́зни показꙋ́еши млⷭ҇тиве , млⷭ҇тїю мно́гою ше́ствꙋеши , и҆ сѣди́ши трꙋди́всѧ ѿ пꙋтѝ , и҆ женѣ̀ просѧ́щи , во́ды без̾сме́ртїѧ посыла́еши пою́щей мно́гое твоѐ смотре́нїе .
 и҆ ны́нѣ , боⷢ҇ . Вопло́щьсѧ хрⷭ҇то́съ и҆з̾ тебѐ па́че сло́ва , сло́во сы́и ѻ҆́ч҃ее дв҃о бцⷣе , и҆ распѧ́тсѧ хотѧ̀ на́съ ра́ди , и҆ тридне́внымъ воста́нїемъ ми́рꙋ концы̀ ѡ҆свѣща́етъ . с̾ ни́мъ же тѧ по́ долгꙋ оу҆блажа́емъ .
 
 Въ то́йже , пѧто́къ , ве́черъ . на гдⷭ҇и возва́хъ , стихѣ́ры пра́здникꙋ , г҃ . гла́съ , є҃ . поⷣ . ра́дꙋйсѧ живоно́сныи . Ꙗ҆ви́сѧ свѣтоѧвле́нныи и҆ кра́сныи , и҆́же спасе́нагѡ воста́нїѧ де́нь , преполове́нїе прест҃о́е , ꙗ҆́кѡ полꙋ́дне свѣ́тлѡ , ѡ҆зарѧ́ющи ми́ръ бжⷭ҇твеными бл҃года́тьми . хрⷭ҇то́вымъ бо воста́нїемъ , просвѣти́шасѧ концы̀ нетлѣ́нїемъ , ѡ҆блиста́етъ во ѡ҆бра́знаѧ , и҆ показꙋ́етъ є҆́же на высотꙋ̀ вознесе́нїе , ꙗ҆влѧ́ѧ многорачи́тельное дх҃а наи́тїе , пѧтьдесѧ́тницы чи́стыѧ свѣ́тлое торжество̀ . тѣ́мже и҆ подава́етъ дш҃а́мъ на́шимъ ми́ръ и҆ ве́лїю ми́лость . Сла́вы бжⷭ҇твеныѧ ꙗ҆́кѡ рѣкꙋ̀ , пра́здникꙋ ны́нѣ преполови́вшꙋсѧ , гдⷭ҇ь стрꙋѝ бл҃госе́рдїѧ всѣ́мъ подава́ѧ вопїе́тъ , жа́ждаи да грѧде́тъ и҆ пїе́тъ те́плѣ , и҆сто́чникъ бо милосе́рдїѧ , и҆ ми́лости пꙋчи́на , са́мъ сы́и и҆сточа́етъ ми́рꙋ ѡ҆ставле́нїе , ѡ҆мыва́етъ прегрѣше́нїѧ , и҆ ѡ҆чища́етъ недꙋ́ги . спаса́етъ ꙗ҆́же воскрⷭ҇нїе є҆гѡ̀ пра́зднꙋющїѧ , покрыва́етъ любо́вїю чтꙋ́щихъ и҆́же со сла́вою вознесе́нїе є҆гѡ̀ , и҆ подава́етъ дш҃а́мъ на́шимъ , ми́ръ и҆ ве́лїю млⷭ҇ть . Посредѝ ст҃и́лища стоѧ̀ , не ѡ҆пи́санныи бг҃ъ же и҆ гдⷭ҇ь . бг҃ъ бо сы́и є҆стество́мъ , а҆́ще и҆ на́съ ра́ди чл҃къ бы́въ , и҆ ѡ҆пи́санъ ꙗ҆ви́сѧ пло́тїю . тѣ́мже и҆сточа́ѧ живо́тныѧ во́ды всѣ́мъ гл҃ѧ , ѽ чл҃цы , дш҃ы ѡ҆чи́стите , и҆ зно́й страсте́й прохлади́те , да ни кто̀ оу҆лиши́тсѧ питїѧ̀ , бжⷭ҇твенꙋю бо бл҃года́ть да́рꙋю без̾сме́ртїѧ , и҆ лꙋ́чшее вы́шнѧгѡ црⷭ҇твїѧ прича́стїе , и҆ вели́кїѧ млⷭ҇ти .
 та́же , стихѣ́ры , в̾ минѣ́и , г҃ . сла́ва . гла́съ , в҃ . Є҆гда̀ прїи́де во ст҃и́лище хрⷭ҇тѐ бж҃е , преполови́вшꙋсѧ пра́здникꙋ , тогда̀ лю́ди оу҆ча́ше вопїѧ̀ , вѣ́рꙋѧи в̾ мѧ̀ а҆́ще и҆ оу҆́мретъ жи́въ бꙋ́детъ . і҆ꙋде́и же распыха́хꙋсѧ , с̾ фарисе́и и҆ сад̾дꙋке́и и҆ кни́жники гл҃юще , кто̀ се́й и҆́же гл҃етъ хꙋлы̀ , непомышлѧ́юще ꙗ҆́кѡ ты̀ є҆сѝ и҆́же пре́жде вѣ́къ , со ѻ҆ц҃е́мъ и҆ дх҃омъ прославлѧ́емыи . бж҃е на́шъ сла́ва тебѣ̀ . и҆ ны́нѣ , боⷢ҇ . гла́съ , г҃ . Ка́кѡ недиви́мсѧ , бг҃омꙋ́жномꙋ твоемꙋ̀ ржⷭ҇твꙋ̀ пречⷭ҇таѧ , и҆скꙋше́нїѧ бо мꙋ́жеска непрїе́мши всенепоро́чнаѧ , родила̀ є҆сѝ без̾ ѻ҆ц҃а сн҃а пло́тїю , и҆́же пре́жде вѣ́къ рожде́ннагѡ ѿ ѻ҆ц҃а без̾ мт҃ре , ника́коже претерпѣ́вша и҆змѣне́нїѧ , ли смѣше́нїѧ , ли раздѣле́нїѧ , но во ѻ҆бою̀ сꙋществꙋ̀ , сво́йство цѣ́ло сохра́ньша . тѣ́мже мт҃и дв҃о влⷣчце , тогѡ̀ молѝ спастѝ дш҃а , и҆́же правосла́внѡ , бцⷣꙋ тѧ̀ и҆сповѣ́дающихъ .
 На стихо́внѣ , стихѣ́ры . гла́съ , г҃ . Твои́мъ крⷭ҇то́мъ хрⷭ҇тѐ сп҃се , сме́рти держа́ва разрꙋши́сѧ , и҆ дїа́волѧ ле́сть оу҆праздни́сѧ . ро́дъ же чл҃ческїи вѣ́рою спаса́емь , пѣ́снь ти всегда̀ прино́ситъ .
 сти́хъ : гдⷭ҇ь воцр҃и́сѧ ,꙳ в̾лѣ́потꙋсѧ ѡ҆блечѐ . Просвѣти́шасѧ всѧ́ческаѧ , воскрⷭ҇нїемъ твои́мъ гдⷭ҇и , и҆ ра́й па́ки ѿве́рзесѧ . всѧ́ же тва́рь восхвалѧ́ющи тѧ , пѣ́снь ти всегда̀ прино́ситъ .
 сти́хъ : и҆́бо оу҆҆твердѝ вселе́ннꙋю ,꙳ ꙗ҆́же не подви́житсѧ . Сла́влю ѻ҆ц҃а и҆ сн҃а си́лꙋ , и҆ ст҃а́гѡ дх҃а пою̀ влады́чество , нераздѣ́льно и҆ несозда́нно бжⷭ҇тво̀ , трⷪ҇цꙋ є҆диносꙋ́щнꙋю , црⷭ҇твꙋющꙋю во́ вѣки вѣко́мъ .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Стрⷭ҇тїю твое́ю хрⷭ҇тѐ , ѡ҆мрачи́выи сл҃нце , и҆ свѣ́томъ твоегѡ̀ воскрⷭ҇нїѧ , просвѣще́и всѧ́ческаѧ , прїимѝ на́шꙋ вече́рнюю пѣ́снь чл҃колю́бче .
 сла́ва , и҆ ны́нѣ . гла́съ , г҃ . Преполови́вшꙋсѧ пра́здникꙋ , сла́вимъ и҆́же посредѝ землѝ спасе́нїе содѣ́лавшаго . посреди́ бо двою̀ разбо́йникꙋ живо́тъ на́ древѣ ви́сѧщь , и҆ ѻ҆́вомꙋ оу҆́бѡ хꙋ́лѧщꙋ , молча́ше , вѣ́рꙋющемꙋ же вопїѧ́ше , дне́сь со мно́ю бꙋ́деши в̾ раѝ . соше́лъ є҆сѝ во́ гробъ , плѣни́лъ є҆сѝ а҆́да , и҆ воскр҃слъ є҆сѝ тридне́внѡ , спаса́ѧ дш҃а на́ша .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ сꙋбо́тꙋ , д҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , г҃ . Хрⷭ҇то́съ ѿ ме́ртвыхъ воста̀ , нача́токъ оу҆со́пшимъ бы́сть , пе́рвенецъ тва́ри , и҆ содѣ́тель всѣ́мъ бы́вшимъ . и҆стлѣ́вшее є҆стество̀ ро́да на́шегѡ , собо́ю ѡ҆бновѝ . не к̾ томꙋ̀ сме́рте ѡ҆блада́еши , и҆́бо всѣ́хъ влⷣка держа́вꙋ твою̀ разрꙋшѝ . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . Пло́тїю сме́рть вкꙋ́шь гдⷭ҇и , го́ресть сме́ртнꙋю пресѣчѐ воста́нїемъ свои́мъ , и҆ чл҃ка наню̀ оу҆крѣпѝ , пе́рвыѧ клѧ́твы ѡ҆долѣ́нїе призыва́ѧ . защи́тниче жи́зни на́шеѧ , хрⷭ҇тѐ бж҃е сла́ва тебѣ̀ . сла́ва , и҆ ны́нѣ , боⷢ҇ . Тебѐ хода́таицꙋ спасе́нїѧ ро́да на́шегѡ , воспѣва́емъ бцⷣе дв҃о . пло́тїю бо є҆ю́же и҆з̾ тебѐ проше́дъ сн҃ъ тво́й и҆ бг҃ъ на́шъ , крⷭ҇тнꙋю прїе́мъ стра́сть , и҆зба́вилъ є҆́сть на́съ и҆з̾ и҆стлѣ́нїѧ , ꙗ҆́кѡ чл҃колю́бецъ .
 По в҃ , стихоло́гїи , сѣда́ленъ . гла́съ , и҃ . Пра́здникꙋ преполови́вшꙋсѧ зако́нномꙋ , в̾ ѻ҆́нь же оу҆ча́ше сп҃се мо́й во ст҃и́лищи , ѡ҆блича́ѧ безꙋ́мїе невѣ́рныхъ є҆вре́й , и҆ вопїѧ̀ къ наро́дѡмъ бжⷭ҇твенымъ гла́сомъ , ꙗ҆́кѡ чл҃колю́бецъ взыва́ше , жа́ждаи да грѧде́тъ ко мнѣ̀ и҆ пїе́тъ . тѣ́мже и҆ заповѣ́да вѣ́рꙋющимъ , пода́ти весе́лїѧ во́ды ѿ и҆сто́чника нетлѣ́нна . сегѡ̀ ра́ди вопїе́мъ ти , низ̾послѝ хрⷭ҇тѐ бж҃е дх҃ъ тво́й ст҃ы́и и҆ спасѝ на́съ , ꙗ҆́кѡ є҆ди́нъ многомлⷭ҇тивъ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , пра́здникꙋ , на́ ѕ҃ . хра́мꙋ , на д҃ . в̾ минѣ́и , на д҃ .
 На хвали́тѣхъ , стⷯры , на д҃ . гла́съ , г҃ . Прїиди́те всѝ ꙗ҆зы́цы , разꙋмѣ́йте стра́шныѧ та́йны си́лꙋ . хрⷭ҇то́съ бо сп҃съ на́шъ , и҆́же и҆спе́рва сы́и сло́во , распѧ́тсѧ на́съ ра́ди , и҆ во́лею погребе́сѧ , и҆ воскр҃се и҆з̾ ме́ртвыхъ , є҆́же спастѝ всѧ́ческаѧ . томꙋ̀ поклони́мсѧ [покло́н̾] . Повѣ́даша всѧ̀ чꙋдеса̀ , стра́жїе твоѝ гдⷭ҇и , но собо́ръ сꙋ́етныхъ , и҆спо́лни мздо́ю десни́цы и҆́хъ , скры́ти мнѧ́щихъ воскрⷭ҇нїе твоѐ , є҆́же ми́ръ сла́витъ , поми́лꙋй на́съ . Ра́дости всѧ̀ и҆спо́лнишасѧ , воскрⷭ҇нїѧ и҆скꙋ́съ прїе́мше . ма́рїѧ бо магдалы́ни ко́ гробꙋ прїи́де , и҆ ѡ҆брѣ́те а҆́нг҃ла на ка́мени сѣдѧ́ща , ри́зами блиста́ющасѧ , и҆ гл҃юща , что̀ и҆́щете жива́го с̾ ме́ртвыми ; нѣ́сть здѣ̀ , но воста̀ , ꙗ҆́коже речѐ , пред̾варѧ́ю вы̀ в̾ галиле́и . Во́ свѣтѣ твое́мъ влⷣко , оу҆́зримъ свѣ́тъ чл҃колю́бче , воскр҃се бо и҆з̾ ме́ртвыхъ , спасе́нїе ро́дꙋ чл҃ческомꙋ да́рꙋѧ . да тѧ̀ всѧ̀ тва́рь пѣсносло́витъ , є҆ди́наго без̾грѣ́шнагѡ поми́лꙋй на́съ . сла́ва , и҆ ны́нѣ . гла́съ , д҃ . Просвѣти́вшесѧ бра́тїе , воскрⷭ҇нїемъ сп҃са хрⷭ҇та̀ , и҆ дости́гше преполове́нїе пра́здника влⷣчнѧ , и҆́скренѡ сохрани́мъ за́повѣди бж҃їѧ , да досто́йни бꙋ́демъ и҆ вознесе́нїе пра́здновати , и҆ прише́ствїе полꙋчи́ти ст҃а́гѡ дх҃а .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Вели́къ є҆сѝ цр҃ю̀ ,꙳ и҆ вели́ка твоѧ̀ держа́ва ,꙳ вельми́ бо ѡ҆бнища́лъ є҆сѝ ,꙳ и҆ вели́кихъ дарова́нїй ꙳ вселе́ннꙋю и҆спо́лнилъ є҆сѝ .
 сти́хъ : помѧнѝ со́нмъ тво́й ,꙳ и҆́же стѧжа̀ и҆спе́рва . Ста́лъ є҆сѝ в̾ цр҃кви ,꙳ и҆сточа́ѧ своѧ̀ стрꙋѝ ,꙳ пра́здникꙋ преполови́вшꙋсѧ ,꙳ и҆ напоѧ́ѧ жа́ждꙋщихъ ,꙳ бжⷭ҇твеныѧ бл҃года́ти милосе́рде .
 сти́хъ : бг҃ъ же цр҃ь на́шъ пре́же вѣ́къ ,꙳ содѣ́ла спасе́нїе посредѣ̀ землѝ . Во ст҃и́лище ꙳ вше́лъ є҆сѝ сп҃се мо́й ,꙳ пра́здникꙋ преполови́вшꙋсѧ ,꙳ оу҆ча̀ и҆ ѡ҆блича́ѧ ꙳ є҆вре́ѡмъ без̾зако́нїе .
 сла́ва , и҆ ны́нѣ . гла́съ , и҆ поⷣ , то́йже . Спасти́ мѧ восхотѣ́въ ,꙳ воплоти́лсѧ є҆сѝ пресла́внѡ ,꙳ ѿ дв҃ы неи҆скꙋсомꙋ́жныѧ ,꙳ и҆ посредѣ̀ цр҃кве своеѧ̀ ,꙳ бл҃года́ть мнѣ̀ и҆сточи́лъ є҆сѝ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На блаже́ннахъ , четверопѣ́снецъ . гла́съ , г҃ . пѣ́снь , ѕ҃ . і҆рмо́съ . бе́здна послѣ́днѧѧ .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Прободе́сѧ копїе́мъ въ бжⷭ҇твенаѧ ре́бра , и҆ оу҆ѧ́звенаго чл҃ка престꙋпле́нїемъ , живода́вче и҆сцѣли́лъ є҆сѝ , бжⷭ҇твеными сѝ страстьмѝ . тѣ́мже влⷣко воспѣва́емъ держа́вꙋ твою̀ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Оу҆даре́нїе претерпѣ́лъ є҆сѝ і҆с҃е , разорѧ́ѧ а҆́дова црⷭ҇твїѧ , и҆ вереѝ сте́рлъ є҆сѝ рꙋко́ю вседержа́вною тѝ , спа́слъ є҆сѝ всѣ́хъ , и҆ воскр҃се тридне́внѡ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Стоѧ́ше пред̾ сꙋди́щемъ пила́товымъ ꙗ҆́кѡ ѡ҆сꙋжде́нъ , и҆́же землѝ все́й сꙋдѧ́и гдⷭ҇и , хотѧ̀ є҆го́же со́здалъ є҆сѝ ѿ а҆́да и҆зба́вити , соше́лъ є҆сѝ к̾ немꙋ̀ є҆ди́не милосе́рде .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Родила̀ є҆сѝ кромѣ̀ болѣ́зней сн҃а , и҆́же пре́жде вѣ́къ ѿ ѻ҆ц҃а рожде́на чи́стаѧ . є҆го́же ра́ди болѧ́ше , зрѧ́щи пло́тїю распина́ема ви́сѧща , воскрⷭ҇шꙋ же ꙗ҆́кѡ бг҃ꙋ , ра́довашесѧ свѣ́тлѡ .
 пѣ́снь , з҃ . і҆рмо́съ . пе́рвїе тѣ́лꙋ злато́мꙋ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . И҆́же херꙋви́мѡмъ и҆ серафи́мѡмъ сы́и непристꙋ́пенъ , пло́тїю распѧ́тїе претерпѣ́лъ є҆сѝ за млрⷭ҇дїе млⷭ҇ти твоеѧ̀ , да спасе́ши а҆да́ма , и҆стлѣ́вшаго престꙋпле́нїемъ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Ты̀ соше́дъ съ дш҃е́ю ко а҆́дꙋ , разори́лъ є҆сѝ держа́вꙋ є҆гѡ̀ влⷣко , и҆ воздви́глъ є҆сѝ сꙋ́щїѧ в̾ не́мъ свѧ́заныѧ , воспѣва́ющїѧ твою̀ держа́вꙋ живода́вче .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ѿѧ́тсѧ печа́ли оу҆ны́нїе , мѷрѡно́сицы потщи́тесѧ гро́ба дости́гнꙋти , и҆ и҆́з̾ гроба хрⷭ҇та̀ воскрⷭ҇ша зрѧ́ще , проповѣ́дите ми́рꙋ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . боⷢ҇ . Хрⷭ҇та̀ є҆го́же родила̀ є҆сѝ чи́стаѧ , красꙋ́йсѧ ви́дѧщи воскрⷭ҇ша тридне́внѡ со сла́вою и҆з̾ ме́ртвыхъ , ꙗ҆́кѡ мт҃и оу҆молѝ є҆гѡ̀ ѡ҆ все́мъ ми́рѣ .
 пѣ́снь , и҃ . і҆рмо́съ . въ непостоѧ́ннѣмъ ѻ҆гнѝ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . И҆́же всѧ́ко дыха́нїе созда́выи сло́вомъ , ѿ і҆ꙋде́й пло́тїю на́ древѣ во́лею повѣ́шаетсѧ , и҆ же́лчїю напоѧ́етсѧ , и҆ зрѧ́щи тва́рь всѧ̀ , возмꙋща́шесѧ , без̾бл҃года́тныхъ рыда́ющи безꙋ́мїѧ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Тебѐ нача́льника и҆ сп҃са ми́рꙋ , ꙗ҆́кѡ чл҃ка всеѧ́децъ прїѧ́тъ а҆́дъ , є҆го́же свѧза̀ ꙗ҆́кѡ гдⷭ҇ь , и҆ и҆́х̾же дре́вле и҆мѧ́ше пови́нныѧ , взѧ́лъ є҆сѝ , и҆ совоскр҃си́лъ є҆сѝ тридне́внѡ и҆́з̾ гроба .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Ѻ҆те́ческихъ не ѿлꙋ́чьсѧ нѣ́дръ , пло́ть на́съ ра́ди ѿ дв҃ы прїѧ́тъ , и҆ сме́рть во́лею под̾ѧ́лъ є҆сѝ . положе́нъ же во́ гробѣ , воста́лъ є҆сѝ сло́ве бж҃їи тридне́внѡ . тѣ́мже тѧ пое́мъ є҆ди́нагѡ жизнода́вца .
 помѧнѝ на́съ гдⷭ҇и ,꙳ є҆гда̀ прїи́деши во црⷭ҇твїи сѝ . боⷢ҇ . Родила̀ є҆сѝ чи́стаѧ сн҃а без̾ болѣ́зни , пре́жде вѣ́къ сꙋ́щаго со ѻ҆ц҃е́мъ же и҆ дх҃омъ ст҃ы́мъ . є҆го́же на крⷭ҇тѣ̀ ви́сѧща зрѧ́щи , болѧ́ше оу҆́бѡ , воста́вша же и҆́з̾ гроба ви́дѣвши , с̾ра́дꙋешисѧ во́ вѣки .
 пѣ́снь , ѳ҃ . і҆рмо́съ . в̾ зако́ннѣм̾ сѣннописа́нїи .
 помѧнѝ на́съ влⷣко ,꙳ є҆гда̀ прїи́деши во црⷭ҇твїи сѝ . Свѣти́ла хрⷭ҇тѐ ви́дѣвши тѧ̀ на крⷭ҇тѣ̀ пло́тїю ви́сѧща , с̾кры́ша свѣ́тъ , и҆ разбо́йникъ зрѧ̀ , бг҃осло́вꙋетъ . землѧ́ же всѧ̀ коле́блетсѧ , и҆ за́вѣса раздира́ема вопїе́тъ , сла́ва долготерпѣ́нїю твоемꙋ̀ влⷣко .
 помѧнѝ на́съ ст҃ы́и ,꙳ є҆гда̀ прїи́деши во црⷭ҇твїи сѝ . Твоѐ цр҃ю сни́тїе стра́шно вои́стинꙋ бы́сть въ преи҆спо́днихъ , а҆́довы бо врата̀ и҆ вереѝ сте́рлъ є҆сѝ , и҆ всѧ̀ и҆́х̾же и҆мѧ́ше оу҆́зники , плѣни́лъ є҆сѝ , и҆ воскр҃си́лъ є҆сѝ держа́внѡ , и҆́же бг҃а тѧ проповѣ́давшихъ .
 сла́ва . Ме́ртва тѧ хрⷭ҇тѐ снѧ́тъ і҆ѡ́сифъ ѿ́ древа вѣ́рнѡ , и҆ смѵ́рною и҆ ма́стїю и҆ понѧ́вицею , любо́вїю и҆ ра́достїю пома́завъ , и҆з̾лива́етъ сле́зъ мно́жество , и҆ въ ме́ртвенѣмъ гро́бѣ положѝ . тѣ́мже с̾ ни́мъ тебѐ велича́емъ .
 и҆ ны́нѣ , боⷢ҇ . И҆́же пре́жде вѣ́къ сꙋ́щагѡ неразлꙋ́чна со ѻ҆ц҃е́мъ и҆ дх҃омъ , ты̀ всенепоро́чнаѧ дв҃о ѻ҆трокови́це , во оу҆тро́бѣ прїе́мши родила̀ є҆сѝ неболѣ́зненѡ . ви́сѧща же на́ древѣ во́лею ви́дѧщи тогѡ̀ , оу҆тро́бою оу҆ѧзвлѧ́шесѧ . но па́ки воскрⷭ҇нїемъ є҆гѡ̀ , ра́достнѡ црⷭ҇твꙋеши с̾ ни́мъ , в̾ бесконе́чнѣй жи́зни бг҃облаже́ннаѧ .
 На литꙋргі́и . проки́менъ , ѱл҃о́мъ дв҃довъ . весели́тесѧ ѡ҆́ гдⷭ҇ѣ , и҆ ра́дꙋйтесѧ пра́веднїи . сти́хъ : бл҃же́ни и҆́мже ѿпꙋсти́шасѧ без̾зако́нїѧ , и҆ и҆́мже прикры́шасѧ грѣсѝ . дрꙋгі́и , дш҃а и҆́хъ во бл҃ги́хъ водворѧ́тсѧ . а҆пⷭ҇лъ , в̾ дѣѧ́нїихъ . заⷱ҇ , к҃ѳ . и҆ заꙋпоко́й , к̾ солꙋ́нѧнѡмъ . заⷱ҇ , с҃о . а҆ллилꙋ́їѧ . возва́ша пра́веднїи , и҆ гдⷭ҇ь оу҆слы́ша и҆́хъ . сти́хъ : мно́ги ско́рби пра́веднымъ , и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь . сти́хъ : бл҃же́ни ꙗ҆́же и҆збра̀ и҆ прїѧ́тъ и҆́хъ гдⷭ҇ь , па́мѧть и҆́хъ ѿ́ рода и҆ в̾ ро́дъ . є҆ѵⷢ҇а́лїе , ѿ і҆ѡа́нна . заⷱ҇ , л҃а . и҆ дрꙋго́е , заꙋпоко́й , ѿ і҆ѡа́нна . зача́ло , ѕ҃і . прича́стенъ . ꙗ҆ды́и мою̀ пло́ть , и҆ пїѧ́и мою̀ кро́вь , во мнѣ̀ пребыва́етъ и҆ а҆́зъ в̾ не́мъ , речѐ гдⷭ҇ь . дрꙋгі́и , бл҃же́ни ꙗ҆́же и҆збра̀ и҆ прїѧ́тъ ѧ҆̀ гдⷭ҇ь , па́мѧть и҆́хъ в̾ ро́дъ и҆ ро́дъ .
 


 НЕДѢ́ЛѦ ПѦ́ТАѦ ПО ПА́СЦѢ
 ѡ҆ самарѧны́ни . Въ сꙋбо́тꙋ ве́черъ , на ма́лѣй вече́рни . на гдⷭ҇и возва́хъ , стⷯры , воскрⷭ҇ны , на д҃ . гла́съ , д҃ . запѣ́въ : ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Животворѧ́щемꙋ твоемꙋ̀ крⷭ҇тꙋ̀ , непреста́ннѡ кла́нѧющесѧ хрⷭ҇тѐ [покло́н̾] , и҆ тридне́вное воскрⷭ҇нїе твоѐ сла́вимъ . тѣ́мъ бо ѡ҆бнови́лъ є҆сѝ , и҆стлѣ́вшее чл҃ческое є҆стество̀ всеси́льне . и҆ є҆́же на нб҃са̀ восхо́дъ ѡ҆бнови́лъ є҆сѝ на́мъ , ꙗ҆́кѡ є҆ди́нъ бл҃гъ и҆ чл҃колю́бецъ .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Животворѧ́щемꙋ твоемꙋ̀ крⷭ҇тꙋ̀ , непреста́ннѡ кла́нѧющесѧ хрⷭ҇тѐ [покло́н̾] , и҆ тридне́вное воскрⷭ҇нїе твоѐ сла́вимъ . тѣ́мъ бо ѡ҆бнови́лъ є҆сѝ , и҆стлѣ́вшее чл҃ческое є҆стество̀ всеси́льне . и҆ є҆́же на нб҃са̀ восхо́дъ ѡ҆бнови́лъ є҆сѝ на́мъ , ꙗ҆́кѡ є҆ди́нъ бл҃гъ и҆ чл҃колю́бецъ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Дре́ва преслꙋша́нїѧ запреще́нїе , разрѣши́лъ є҆сѝ сп҃се , на́ древѣ крⷭ҇тнѣмъ во́лею пригво́ждьсѧ . и҆ во а҆́дъ соше́дъ си́льне , сме́ртыѧ оу҆́зы ꙗ҆́кѡ бг҃ъ растерза́лъ є҆сѝ . сегѡ̀ ра́ди кла́нѧемсѧ [покло́н̾] , є҆́же и҆з̾ ме́ртвыхъ твоемꙋ̀ воскрⷭ҇нїю , ра́достїю вопїю́ще , всеси́льне гдⷭ҇и сла́ва тебѣ̀ .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Врата̀ а҆́дова сокрꙋши́лъ є҆сѝ гдⷭ҇и , и҆ свое́ю сме́ртїю , сме́ртное црⷭ҇тво разрꙋши́лъ є҆сѝ . ро́дъ же чл҃ческїи и҆з̾ и҆стлѣ́нїѧ свобо́ждь , живо́тъ и҆ нетлѣ́нїе ми́рꙋ дарова̀ , и҆ ве́лїю млⷭ҇ть .
 сла́ва , и҆ ны́нѣ , боⷢ҇ . Ве́лїе и҆ пресла́вное , є҆́же на тебѣ̀ бы́вшее чꙋ́до . и҆ кто̀ дово́ленъ и҆з̾гл҃ати си́лы гдⷭ҇ни , ꙗ҆́же ѡ҆ тебѣ̀ бы́вшїѧ бцⷣе , оу҆страша́етъ бо оу҆́мъ на́шъ , ве́лїѧ видѣ́нїѧ достоѧ́нїе , ꙗ҆́кѡ непости́жимаго тѝ та́инства , гл҃ати немогꙋ́ще . кто́ бо слы́ша ѿ́ вѣка дв҃ꙋ дои́вшꙋ , и҆ мт҃рь бе́з̾мꙋжа ꙗ҆́вльшꙋюсѧ на землѝ ; и҆ своегѡ̀ содѣ́телѧ , ꙗ҆́кѡ младе́нца на рꙋкꙋ̀ носи́вшꙋю . тѣ́мже тѧ̀ всѝ ро́ди непреста́нно велича́емъ .
 На стихо́внѣ , стⷯры , воскрⷭ҇ны . гла́съ , д҃ . Гдⷭ҇и воз̾ше́дъ на́ крⷭ҇тъ , пра́дѣднюю клѧ́твꙋ на́шꙋ ѡ҆чи́стилъ є҆сѝ . и҆ соше́дъ во а҆́дъ , вѣ́чныѧ оу҆́зники свободи́лъ є҆сѝ , нетлѣ́нїе да́рꙋѧ чл҃ческомꙋ ро́дꙋ . сегѡ̀ ра́ди пою́ще сла́вимъ , животворѧ́щее и҆ спасе́нное твоѐ воскрⷭ҇нїе .
 сти́хъ : приведꙋ́тсѧ цр҃ю дв҃ы во слѣ́дъ є҆ѧ̀ ,꙳ и҆ и҆́скренѧѧ є҆ѧ̀ приведꙋ́тсѧ тебѣ̀ . И҆́же бл҃гоче́стнѡ поклонѧ́ющихсѧ твоемꙋ̀ ржⷭ҇твꙋ̀ [покло́н̾] , ѿ всѧ́каго спасѝ навѣ́та вра́жїѧ , бг҃ороди́тельнице всенепоро́чнаѧ , ꙗ҆́кѡ пред̾ста́тельница ро́дꙋ на́шемꙋ . полꙋчи́вше тѧ оу҆́бѡ ны́нѣ по́мощь , всѝ стѧжа́хомъ прибѣ́жище же и҆ оу҆тверже́нїе , и҆ хода́таицꙋ ко влⷣцѣ хрⷭ҇тꙋ̀ бг҃ꙋ . є҆го́же молѝ , дарова́ти смире́нїе ми́рови мо́лимсѧ , и҆ прегрѣше́нїе разрѣше́нїе , притека́ющимъ к̾ кро́вꙋ твоемꙋ̀ .
 сти́хъ : слы́ши дщѝ и҆ ви́ждь ,꙳ и҆ приклонѝ оу҆́хо твоѐ . Сѐ стрꙋ́пы ѡ҆бнажа́ю ти дꙋшѝ моеѧ̀ , и҆ показꙋ́ю ти бѣ́днаѧ сокрꙋше́нїѧ , ꙗ҆́же разбо́йницы наложи́ша ми , лꙋка́вными по́мыслы , и҆ бѣсо́вскими крамола́ми , влⷣчце пренепоро́чнаѧ , цѣли́телѧ дш҃а́мъ и҆ тѣ́ломъ ро́ждьшаѧ , и҆сцѣле́нїе мѝ пода́ждь си́хъ поноше́нїемъ , простира́ющи ма́сло милосе́рдїѧ своегѡ̀ и҆ бл҃гость , къ бл҃годосто́инствꙋ , спасе́нїѧ и҆ и҆збавле́нїѧ .
 сти́хъ : помѧнꙋ̀ и҆́мѧ твоѐ ,꙳ во всѧ́комъ ро́дѣ и҆ ро́дѣ . Нескры́ю ѻ҆каѧ́нныи бѣды̀ моеѧ̀ , ꙗ҆́кѡ всѧ̀ притѧжа́хъ , ꙗ҆́же ненави́дитъ бг҃ъ , пло́ть ѡ҆скверни́хъ , и҆ дх҃ъ мо́й , и҆ оу҆́мнаѧ помышле́нїѧ , неподо́бными дѣ́лы и҆ словесы̀ скве́рными . ꙗ҆зы́кѡмъ ѡ҆сꙋжда́ю согрѣша́ющихъ , са́мъ же лю́тѣйшаѧ дѣ́лаю . бг҃ороди́тельнице всѣ́хъ ми да́ждь си́хъ и҆справле́нїе , да и҆стрезви́всѧ ѕлы́хъ мои́хъ ѻ҆бы́чай , припа́даю и҆ пла́чꙋсѧ , ѡ҆ ни́хже бѣ́дно содѣ́ѧхъ в̾ жи́зни мое́й хожде́нїемъ .
 сла́ва , и҆ нн҃ѣ , боⷢ҇ . Грѣхѝ ꙗ҆́же содѣ́ѧхъ вѣ́си и҆ без̾зако́нїѧ моѧ̀ , и҆́миже попеко́хсѧ . и҆ сегѡ̀ ра́ди припа́даю ти , поми́лꙋй мѧ мт҃и бж҃їѧ всенепоро́чнаѧ влⷣчце . не ѿри́ни оу҆́бѡ менѐ , нижѐ посрами́ мѧ , грѣ́шникомъ помо́щнице . смире́нное ми и҆ ѡ҆мраче́нное срⷣце просвѣтѝ . слеза́ми ѡ҆чи́сти и҆ пла́чемъ и҆ стона́нїемъ , и҆ по́мыслы оу҆миле́нїѧ , да и҆з̾бѣ́гнꙋ ѻ҆гнѧ̀ непостоѧ́ннагѡ и҆ черве́й . пре́жде конца̀ оу҆́бѡ всестрастна́ѧ дш҃е , оу҆скорѝ и҆ пока́йсѧ те́плѣ , и҆ слезѧ́щи зовѝ , бцⷣе ты́ мѧ оу҆ще́дри .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь воскрⷭ҇нъ . гла́съ , д҃ . Свѣ́тлꙋю воскрⷭ҇нїѧ про́повѣдь , ѿ а҆́нг҃ла оу҆вѣ́дѣвше гдⷭ҇ни оу҆чени́цы , и҆ пра́дѣднее ѡ҆сꙋжде́нїе ѿве́ргше , а҆пⷭ҇лѡмъ хва́лѧщесѧ гл҃ахꙋ , и҆спрове́ржесѧ сме́рть , воскр҃се хрⷭ҇то́съ бг҃ъ , да́рꙋѧ ми́рови ве́лїю млⷭ҇ть . сла́ва , и҆ нн҃ѣ , боⷢ҇ . И҆́же ѿ́ вѣка оу҆тае́нное , и҆ а҆́нг҃лѡмъ несвѣ́домое та́инство , тобо́ю бцⷣе земны́мъ ꙗ҆ви́сѧ бг҃ъ в̾ неразмѣ́снѣ сни́тїи воплоща́емъ . и҆ крⷭ҇тъ во́лею на́съ ра́ди воспрїе́мъ , и҆́мже воскр҃сѝ первозда́ннаго , и҆ спасѐ ѿ сме́рти дш҃а на́ша . та́же , є҆ктенїѧ̀ ма́лаѧ . и҆ ѿпꙋ́стъ .
 На вели́цѣй вече́рни , каѳи́сма , бл҃же́нъ мꙋ́жъ , всѧ̀ . на гдⷭ҇и возва́хъ , поста́вимъ стихо́въ , і҃ . и҆ пое́мъ , стихѣ́ры воскрⷭ҇ны . гла́съ , д҃ . запѣ́въ : и҆зведѝ и҆з̾ темни́цы дш҃ꙋ мою̀ ,꙳ и҆сповѣ́датисѧ и҆́мени твоемꙋ̀ . Животворѧ́щемꙋ твоемꙋ̀ крⷭ҇тꙋ̀ , непреста́ннѡ кла́нѧющесѧ хрⷭ҇тѐ [покло́н̾] , и҆ тридне́вное воскрⷭ҇нїе твоѐ сла́вимъ . тѣ́мъ бо ѡ҆бнови́лъ є҆сѝ , и҆стлѣ́вшее чл҃ческое є҆стество̀ всеси́льне . и҆ є҆́же на нб҃са̀ восхо́дъ ѡ҆бнови́лъ є҆сѝ на́мъ , ꙗ҆́кѡ є҆ди́нъ бл҃гъ и҆ чл҃колю́бецъ .
 менѐ ждꙋ́тъ пра́ведницы ,꙳ до́ндеже возда́си мнѣ̀ . Дре́ва преслꙋша́нїѧ запреще́нїе , разрѣши́лъ є҆сѝ сп҃се , на́ древѣ крⷭ҇тнѣмъ во́лею пригво́ждьсѧ . и҆ во а҆́дъ соше́дъ си́льне , сме́ртыѧ оу҆́зы ꙗ҆́кѡ бг҃ъ растерза́лъ є҆сѝ . сегѡ̀ ра́ди кла́нѧемсѧ [покло́н̾] , є҆́же и҆з̾ ме́ртвыхъ твоемꙋ̀ воскрⷭ҇нїю , ра́достїю вопїю́ще , всеси́льне гдⷭ҇и сла́ва тебѣ̀ .
 и҆з̾ глꙋбины̀ возва́хъ к̾ тебѣ̀ гдⷭ҇и ,꙳ гдⷭ҇и оу҆слы́ши гла́съ мо́й . Врата̀ а҆́дова сокрꙋши́лъ є҆сѝ гдⷭ҇и , и҆ свое́ю сме́ртїю , сме́ртное црⷭ҇тво разрꙋши́лъ є҆сѝ . ро́дъ же чл҃ческїи и҆з̾ и҆стлѣ́нїѧ свобо́ждь , живо́тъ и҆ нетлѣ́нїе ми́рꙋ дарова̀ , и҆ ве́лїю ми́лость .
 бꙋ́дѣтѣ оу҆́ши твоѝ ,꙳ вне́млющѣ гла́съ мл҃твы моеѧ̀ . Прїидѣ́те лю́дїе воспое́мъ сп҃сово тридне́вное воста́нїе , и҆́мже и҆зба́вихомсѧ ѿ а҆́довыхъ нерѣши́мыхъ оу҆́зъ . нетлѣ́нїе и҆ жи́знь всѝ воспрїѧ́хомъ зовꙋ́ще , распны́исѧ и҆ погребы́исѧ и҆ воскр҃сы́и , спасѝ на́съ воскрⷭ҇нїемъ сѝ , є҆ди́не чл҃колю́бче .
 стⷯры , преполове́нїю . запѣ́в̾ : гла́съ , то́йже . а҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Наста̀ преполове́нїе дне́мъ , и҆́же ѿ спаси́тельнагѡ начина́емыхъ воста́нїѧ , пѧтьдесѧ́тницею же бжⷭ҇твеною печатлѣ́емо , и҆ свѣ́титсѧ свѣ́тлости ѡ҆бою́дꙋ и҆мѣ́ѧ , и҆ соєдинѧ́ѧ ѡ҆боѧ̀ , прїитѝ в̾ сла́вѣ пред̾ꙗ҆влѧ́ѧ , влады́чнѧгѡ вознесе́нїѧ пред̾почита́ти .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Слы́ши и҆ воз̾весели́сѧ сїѡ́нъ , бл҃говѣсти́вшꙋсѧ хрⷭ҇то́вꙋ воскрⷭ҇нїю , вѣ́рнїи же є҆гѡ̀ сы́нове воз̾ра́довашасѧ сегѡ̀ ви́дѣвще , ѿмыва́юща дх҃омъ скве́рнꙋ хрⷭ҇тоꙋбі́йства , гото́витсѧ торжествꙋ́ющи ѡ҆бои́хъ весе́лїе преполове́нїемъ .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Прибли́жисѧ бжⷭ҇твенагѡ спѣ́шнѡ и҆зли́тїе на всѣ́хъ , ꙗ҆́коже пред̾написа́сѧ дх҃а , пред̾ оу҆зако́ненїе проповѣ́дꙋетъ . преполови́вшꙋсѧ и҆́же по хрⷭ҇то́вѣ сме́рти и҆ погребе́нїи и҆ воскрⷭ҇нїи , ѿ негѡ̀ прїе́мшимъ оу҆ченико́мъ , нело́жнаѧ ѡ҆бѣща́нїѧ , оу҆тѣ́шителево ꙗ҆влѧ́ющи наше́ствїе .
 стⷯры , ѡ҆ самарѧны́нѣ . запѣ́въ : гла́съ , а҃ . ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Ко и҆сто́чникꙋ прїи́де и҆сто́чникъ чꙋде́съ в̾ ше́стыи ча́съ , є҆́ввинъ оу҆лови́ти пло́дъ . и҆́бо є҆́вва в̾ то́й и҆зы́де и҆з̾ ра́ѧ , пре́лестїю ѕмі́евою . прибли́жибосѧ самарѧны́нѧ почерпстѝ во́дꙋ , ю҆́же ви́дѣвъ сп҃съ речѐ , да́ждь ми во́дꙋ пи́ти , и҆ а҆́зъ воды̀ текꙋ́щїѧ насыщꙋ́ тѧ . и҆ во́ градъ те́кши цѣломꙋ́дренаѧ , наро́дѡмъ воз̾вѣстѝ а҆́бїе , прїиди́те ви́дите хрⷭ҇та̀ гдⷭ҇а , сп҃са дш҃а́мъ на́шимъ .
 гла́съ , в҃ . хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . На стꙋдене́цъ прїи́де гдⷭ҇ь , самарѧны́нѧ же молѧ́ше бл҃гоꙋтро́бнагѡ . пода́ждь ми во́дꙋ вѣ́ры , да воспрїимꙋ̀ кꙋпѣ́льныѧ во́ды , ра́дость и҆ и҆збавле́нїе , жизнода́вче гдⷭ҇и сла́ва тебѣ̀ .
 ꙗ҆́кѡ оу҆тверди́сѧ ми́лость є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . И҆́же собез̾нача́льныи и҆ сопрⷭ҇носꙋ́щныи сн҃ъ и҆ сло́во ѻ҆ц҃ꙋ , на и҆сто́чникъ прїи́де и҆сто́чникъ и҆сцѣле́нїемъ , и҆ жена̀ ѿ самарі́и прїи́де почерпстѝ во́дꙋ , ю҆́же ви́дѣвъ сп҃съ речѐ , да́ждь ми во́дꙋ пи́ти , и҆ ше́дши пригласѝ своегѡ̀ мꙋ́жа . ѻ҆на́же ꙗ҆́кѡ чл҃кꙋ гл҃ющи а҆ не бг҃ꙋ , оу҆таи́ти тща́щисѧ гл҃аше , не и҆́мамъ мꙋ́жа . оу҆чи́тель же к̾ не́й гл҃а , и҆́стинꙋ рекла̀ є҆сѝ не и҆́мамъ мꙋ́жа , пѧ́ть бо и҆мѣ́ла є҆сѝ , и҆ ны́нѣ є҆го́же и҆́маши нѣ́сть ти мꙋ́жъ . ѻ҆на́же ѡ҆ гл҃ѣ оу҆диви́вшисѧ , и҆ во́ градъ те́кши наро́дѡмъ вопїѧ́ше гл҃ющи , прїиди́те и҆ ви́дите хрⷭ҇та̀ , и҆́же да́рꙋетъ ми́рови ве́лїю ми́лость . сла́ва . гла́съ , ѕ҃ . Оу҆стꙋденца̀ і҆а́кѡвлѧ ѡ҆брѣ́те і҆с҃ъ самарѧны́ню , про́ситъ во́дꙋ ѿ неѧ̀ , и҆́же ѻ҆́блаки покрыва́ѧи нб҃о . ѽ чꙋдесѝ , и҆́же херꙋви́момъ неви́димыи , блꙋдни́цѣ женѣ̀ бесѣ́дꙋетъ . во́дꙋ про́ситъ , и҆́же на вода́хъ зе́млю повѣ́сивыи . во́дꙋ и҆скі́и , и҆́же и҆сто́чники и҆ є҆зе́ра во́дъ и҆злива́ѧи , хотѧ̀ привлещѝ па́ки тꙋ̀ , оу҆ловле́ннꙋю ѿ сопоста́та врага̀ , и҆ напои́ти ю҆̀ водо́ю живо́ю , пали́мꙋю в̾ бесчи́нствѣхъ лю́тыхъ , и҆́же є҆ди́нъ бл҃гоꙋтро́бныи , и҆ чл҃колю́бецъ . и҆ ны́нѣ , боⷢ҇ . гла́съ , д҃ . И҆́же тебѐ ра́ди бг҃оѻ҆ц҃ъ прⷪ҇ркъ дв҃дъ , пѣ́сненно ѡ҆ тебѣ̀ провоз̾гласѝ , вели́чїѧ ти сотво́ршꙋ , пред̾ста̀ цр҃ца ѡ҆деснꙋ́ю тебѐ , тебе́ бо мт҃рь хода́тайцꙋ животꙋ̀ показа̀ , и҆́же без̾ ѻ҆ц҃а и҆з̾ тебѐ вочл҃читисѧ бл҃гои҆зво́ли бг҃ъ , да сво́й па́ки ѡ҆бнови́тъ ѻ҆́бразъ и҆стлѣ́вшїи страстьмѝ , и҆ заблꙋ́ждьшее волкохи́щное ѻ҆вча̀ ѡ҆брѣ́тъ , на ра́мо воспрїи́мъ , ко ѻ҆ц҃ꙋ принесѐ , и҆ къ своемꙋ̀ хотѣ́нїю , съ нбⷭ҇ными совокꙋпи́тъ си́лами . и҆ спасе́тъ бцⷣею ми́ръ хрⷭ҇то́съ , и҆мѣ́ѧи ве́лїю и҆ бога́тꙋю млⷭ҇ть . та́же , вы́ходъ : свѣ́тѣ ти́хїи . проки́менъ , дню̀ .
 На литі́и , стихѣ́ра хра́мꙋ . та́же , стихѣ́ры бцⷣы , творе́нїе , па́вла а҆море́йскаго . гла́съ , и҃ . Тебѐ вѣ́рнымъ покро́въ показа̀ , и҆́же всѧ́ческихъ бг҃ъ , вопло́щьсѧ ѿ крове́й твои́хъ бцⷣе всечⷭ҇таѧ . и҆ пред̾ста́тельницꙋ и҆ побо́рницꙋ , сꙋ́щимъ в̾ нꙋ́ждахъ и҆ ѡ҆б̾стоѧ́нїихъ , и҆ в̾ бꙋ́ри приста́нище бл҃гоꙋти́шное . ты̀ оу҆́бѡ спасѝ ѿ всѧ́кїѧ ско́рби и҆ тꙋгѝ , всѣ́хъ притека́ющихъ , к̾ бжⷭ҇твеномꙋ покро́вꙋ твоемꙋ̀ . Да прославлѧ́ю и҆ почита́ю , да чтꙋ̀ и҆ пою̀ , да воспѣва́ю всегда̀ твоѐ бжⷭ҇твеное и҆́мѧ , пребл҃же́ннаѧ влⷣчце , да мѧ̀ неѡ҆ста́виши враго́мъ ра́дованїе бы́ти , покро́вꙋ твоемꙋ̀ притека́ющаго , но кри́лы честны́хъ мл҃твъ твои́хъ всегда̀ цѣ́ла мѧ сохранѝ , ѿ всѣ́хъ и҆скꙋше́нїй . Ра́дꙋисѧ бг҃омт҃и пречⷭ҇таѧ . ра́дꙋисѧ вѣ́рнымъ наде́жде , ра́дꙋисѧ ми́рꙋ ѡ҆чище́нїе . ра́дꙋисѧ и҆збавлѧ́ющаѧ всѧ́кихъ скорбе́й рабы̀ своѧ̀ , ꙗ҆́же сме́рти разрꙋши́тельнице . ра́дꙋисѧ животоно́снаѧ , ра́дꙋисѧ оу҆тѣ́шительнице . ра́дꙋисѧ застꙋ́пнице , ра́дꙋисѧ прибѣ́жище . сла́ва . гла́съ , г҃ . Да возра́дꙋетсѧ дне́сь свѣ́тлѡ нб҃о и҆ землѧ̀ , ꙗ҆́кѡ хрⷭ҇то́съ ꙗ҆ви́сѧ вопло́щьсѧ ꙗ҆́кѡ чл҃къ , да а҆да́ма и҆зба́витъ ѿ клѧ́твы всеро́дныѧ . и҆ оу҆дивлѧ́етъ чꙋдесы̀ в̾ самарі́ю прише́дъ , женѣ̀ оу҆́бѡ пред̾ста̀ воды̀ просѧ̀ , и҆́же во́ды ѻ҆блакѝ ѻ҆дѣва́ѧи . тѣ́мже всѝ вѣ́рнїи поклони́мсѧ [покло́н̾] , и҆́же на́съ ра́ди во́лею ѡ҆бнища́вшемꙋ , бл҃гоꙋтро́бнымъ совѣ́томъ .
 и҆ ны́нѣ , боⷢ҇ . Без̾ сѣ́мене ѿ бжⷭ҇твенагѡ дх҃а , во́лею оу҆́бѡ ѻ҆ц҃а , зачала̀ є҆сѝ сн҃а бж҃їѧ , ѿ ѻ҆ц҃а без̾ мт҃ре , пре́жде вѣ́къ сꙋ́ща , на́съ же ра́ди и҆з̾ тебѐ без̾ ѻ҆ц҃а бы́вша , пло́тїю роди́ла є҆сѝ , и҆ младе́нца млеко́мъ пита́ла є҆сѝ . тѣ́мже непреста́й молѧ́щи , и҆зба́витисѧ ѿ бѣ́дъ дш҃а́мъ на́шимъ .
 На стихо́внѣ , стихѣ́ры , воскрⷭ҇ны . гла́съ , д҃ . Гдⷭ҇и воз̾ше́дъ на́ крⷭ҇тъ , пра́дѣднюю клѧ́твꙋ на́шꙋ ѡ҆чи́стилъ є҆сѝ . и҆ соше́дъ во а҆́дъ , вѣ́чныѧ оу҆́зники свободи́лъ є҆сѝ , нетлѣ́нїе да́рꙋѧ чл҃ческомꙋ ро́дꙋ . сегѡ̀ ра́ди пою́ще сла́вимъ , животворѧ́щее и҆ спасе́нное твоѐ воскрⷭ҇нїе .
 сти́хъ : гдⷭ҇ь воцр҃и́сѧ ,꙳ в̾ лѣ́потꙋсѧ ѡ҆блечѐ . Повѣ́шенъ на́ древѣ є҆ди́не си́льне , всю̀ тва́рь поколѣба́лъ є҆сѝ , положи́вжесѧ во́ гробѣ , живꙋ́щїѧ во гробѣ́хъ воскр҃си́лъ є҆сѝ , нетлѣ́нїе и҆ жи́знь да́рꙋѧ чл҃ческомꙋ ро́дꙋ . тѣ́мже пою́ще сла́вимъ тридне́вное твоѐ воста́нїе .
 сти́хъ : и҆́бо оу҆твердѝ вселе́ннꙋю ,꙳ ꙗ҆́же неподви́житсѧ . Лю́дїе пребез̾зако́ннїи хрⷭ҇тѐ , тебѐ преда́вше пила́тꙋ , распѧ́ти ѡ҆сꙋди́ша , неразꙋ́мнїи ѡ҆ бл҃годѣѧ́нїи ꙗ҆́вльшесѧ . но во́лею претерпѣ́въ погребе́нїе самовла́стно , тридне́вно є҆сѝ воскр҃слъ ꙗ҆́кѡ бг҃ъ , да́рꙋѧ на́мъ без̾коне́чныи живо́тъ , и҆ ве́лїю млⷭ҇ть .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Со слеза́ми жены̀ доше́дше гро́ба , тебѐ и҆ска́хꙋ . не ѡ҆брѣ́тше же , рыда́юще с̾ пла́чемъ вопїѧ́хꙋ глаго́люще , оу҆вы̀ на́мъ сп҃се на́шъ цр҃ю всѣ́хъ , ка́кѡ оу҆кра́денъ бы́сть ; ко́еже мѣ́сто держи́тъ , живоно́сное тѣ́ло твоѐ ; а҆́нг҃лъ же к̾ ни́мъ ѿвѣща̀ , непла́чите речѐ , но ше́дше проповѣ́дите , ꙗ҆́кѡ воскр҃се гдⷭ҇ь , подаѧ̀ на́мъ ра́дость , ꙗ҆́кѡ є҆ди́нъ милосе́рдъ .
 сла́ва . гла́съ , и҃ . Є҆гда̀ ꙗ҆ви́сѧ во́ плоти хрⷭ҇тѐ бж҃е не и҆зрече́ннымъ смотре́нїемъ , оу҆слы́шавши самарѧны́нѧ сло́во твоѐ чл҃колю́бче , ѡ҆ста́вивши почерпа́ло оу҆ стꙋденца̀ , и҆ течѐ гл҃ющи сꙋ́щимъ во́ градѣ , прїиди́те ви́дите срⷣцевѣ́дца , є҆да̀ оу҆́бѡ се́й є҆́сть ѡ҆жида́емыи хрⷭ҇то́съ , и҆мѣ́ѧи ве́лїю млⷭ҇ть . и҆ ны́нѣ . гла́съ , то́йже . Преполови́вшꙋсѧ пра́здникꙋ , оу҆ча́щꙋ ти сп҃се , и҆ гл҃ахꙋ і҆ꙋде́и , ка́кѡ се́й вѣ́сть кни́ги неоу҆чи́всѧ . неразꙋмѣ́юще ꙗ҆́кѡ ты̀ є҆сѝ премꙋ́дрость , оу҆стро́ившаѧ ми́ръ сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь : бцⷣе дв҃о ра́дꙋисѧ , гⷤ . и҆ про́чее .
 Въ нлⷣю , є҃ ю , по па́сцѣ . на оу҆́трени , на бг҃ъ гдⷭ҇ь , тропа́рь воскрⷭ҇нъ . гла́съ , д҃ . Свѣ́тлꙋю воскрⷭ҇нїѧ про́повѣдь , ѿ а҆́нг҃ла оу҆вѣ́дѣвше гдⷭ҇ни оу҆чени́цы , и҆ пра́дѣднее ѡ҆сꙋжде́нїе ѿве́ргше , а҆пⷭ҇лѡмъ хва́лѧщесѧ гл҃ахꙋ , и҆спрове́ржесѧ сме́рть , воскр҃се хрⷭ҇то́съ бг҃ъ , да́рꙋѧ ми́рови ве́лїю млⷭ҇ть . двⷤа . сла́ва , и҆ ны́нѣ . гла́съ , и҃ . Преполови́вшꙋсѧ пра́здникꙋ , жа́ждꙋщꙋю дш҃ꙋ мою̀ бл҃гоче́стїѧ напо́й воды̀ , ꙗ҆́кѡ всѣ́мъ сп҃се возопи́лъ є҆сѝ , жа́ждаи да грѧде́тъ ко мнѣ̀ и҆ пїе́тъ . и҆сто́чниче жи́зни хрⷭ҇тѐ бж҃е сла́ва тебѣ̀ .
 По а҃ , стихоло́гїи , сѣда́ленъ . гла́съ , д҃ . Возрѣ́вше на гро́бныи вхо́дъ и҆ пла́мене а҆́нг҃льскагѡ нетерпѧ́ще мѷрѡно́сицы , съ тре́петомъ дивлѧ́хꙋсѧ гл҃юще , є҆да̀ оу҆кра́десѧ ѿве́рзыи разбо́йникꙋ ра́й ; є҆да́ли воста̀ , и҆́же пре́жде стра́сти проповѣ́давыи воста́нїе ; вои́стинꙋ воскр҃се хрⷭ҇то́съ , и҆ сꙋ́щимъ во а҆́дѣ подаѧ̀ живо́тъ и҆ воскрⷭ҇нїе . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . И҆́же ѿ́ вѣка оу҆тае́нное , и҆ а҆́нг҃лѡмъ несвѣ́домое та́инство , тобо́ю бцⷣе земны́мъ ꙗ҆ви́сѧ бг҃ъ в̾ неразмѣ́снѣ сни́тїи воплоща́емъ . и҆ крⷭ҇тъ во́лею на́съ ра́ди воспрїе́мъ , и҆́мже воскр҃сѝ первозда́ннаго , и҆ спасѐ ѿ сме́рти дш҃а на́ша .
 По в҃ , стихоло́гїи , сѣда́ленъ . гла́съ , д҃ . Свое́ю во́лею распѧ́тїе претерпѣ́лъ є҆сѝ сп҃се , и҆ во́ гробѣ но́вѣ чл҃цы положи́ша тѧ̀ ме́ртвенїи , и҆́же сло́вомъ концы̀ соста́вльшаго . тѣ́мже свѧ́занъ бы́сть чꙋ́ждїи , и҆ сме́рть лю́то плѣнѧ́шесѧ . и҆ сꙋ́щїи во а҆́дѣ всѝ взыва́хꙋ , живоно́сномꙋ воста́нїю твоемꙋ̀ , хрⷭ҇то́съ воскр҃се жизнода́вецъ , пребыва́ѧи во́ вѣки . сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ , повѣ́мъ всѧ̀ чꙋдеса̀ твоѧ̀ . и҆ па́ки , то́йже , сѣда́ленъ . сла́ва , и҆ нн҃ѣ , боⷢ҇ . Оу҆диви́сѧ і҆ѡ́сифъ па́че є҆сте́ственое зрѧ̀ , и҆ внима́ше мы́слїю рꙋно́внагѡ дождѧ̀ , въ без̾сѣ́меннѣмъ зача́тїи твое́мъ бцⷣе . кꙋпинꙋ̀ ѻ҆гне́мъ не ѡ҆палѧ́емꙋ , же́злъ а҆аро́нѡвъ прозѧ́бшїи . и҆ свидѣ́тельствꙋетъ ꙗ҆́кѡ ѡ҆брꙋ́чникъ тво́й и҆ храни́тель , сщ҃е́нникомъ вопїѧ́ше , дв҃аѧ ражда́етъ , и҆ по ржⷭ҇твѣ̀ па́ки дв҃ою пребꙋ́детъ .
 По непоро́чнахъ , тропарѝ , а҆́нг҃льскїи собо́ръ . и҆пако́й . И҆́же твоегѡ̀ пресла́внагѡ воста́нїѧ , пред̾те́кше мѷрѡно́сицы , а҆пⷭ҇лѡмъ бл҃говѣствова́хꙋ , ꙗ҆́кѡ воскр҃се ꙗ҆́кѡ бг҃ъ , подаѧ̀ ми́рови ве́лїю млⷭ҇ть .
 степе́нны . гла́съ , д҃ . а҆нтифо́нъ , а҃ . пое́мъ по вⷤ . Ѿ ю҆́ности моеѧ̀ мно́зи бо́рютъ мѧ стра́сти , но са́мъ мѧ̀ застꙋпѝ , и҆ спаси́ мѧ сп҃се . Ненави́дѧщїи сїѡ́на , посра́мѧтсѧ ѿ́ гдⷭ҇а . ꙗ҆́кѡ трава́ бо ѻ҆́гневи бꙋ́дꙋтъ и҆з̾со́хшаѧ . Ст҃ы́мъ дх҃омъ всѧ́ка дш҃а живи́тсѧ , и҆ чистото́ю возвыша́етсѧ , свѣтлѣ́етсѧ тро́йческимъ є҆ди́нствомъ , сщ҃еннота́йнѡ .
 а҆нтифо́нъ , в҃ . Возва́хъ ти гдⷭ҇и те́плѣ , и҆з̾ глꙋбины̀ дш҃и моеѧ̀ , и҆ мнѣ̀ да бꙋ́дꙋтъ на послꙋша́нїе бжⷭ҇твеннїи твоѝ оу҆́ши . На́ гдⷭ҇а оу҆пова́нїе всѧ́къ кто̀ стѧжа́въ , вы́шши є҆́сть всѣ́хъ скорбѧ́щихъ . Ст҃ы́мъ дх҃омъ то́чатсѧ бл҃года́тныѧ во́ды , напаѧ́юще всѧ́кꙋ тва́рь на ѡ҆живле́нїе .
 а҆нтифо́нъ , г҃ . Срⷣце моѐ к̾ тебѣ̀ сло́ве да воз̾вы́ситсѧ , и҆ ничто́же да не оу҆слади́тмисѧ , ѿ мирски́хъ красо́тъ на сла́бость . Къ мт҃ри свое́й ꙗ҆́коже и҆́мать кто̀ любо́вь , ко́ гдⷭ҇ꙋ теплѣ́йше любле́нїе до́лжни є҆смы̀ и҆мѣ́ти . Ст҃ы́мъ дх҃омъ , бг҃оразꙋ́мїѧ бога́тство , бг҃овидѣ́нїѧ и҆ премꙋ́дрость . всѧ́ бо си́мъ ѻ҆те́ческаѧ повелѣ́нїѧ , сло́во ѿкрыва́етъ .
 проки́менъ , ѱл҃о́мъ дв҃довъ . воскрⷭ҇нѝ гдⷭ҇и помозѝ на́мъ , и҆ и҆зба́ви на́съ и҆́мене твоегѡ̀ ра́ди . сти́хъ : бж҃е оу҆ши́ма на́шима оу҆слы́шахомъ , и҆ ѻ҆ц҃ы на́ши возвѣсти́ша на́мъ . всѧ́ко дыха́нїе . є҆ѵⷢ҇а́лїе , ѿ і҆ѡа́нна . зача́ло , ѯ҃г . та́же , Воскрⷭ҇нїе хрⷭ҇то́во , гⷤ . ѱало́мъ , н҃ .
 сла́ва . моли́твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . моли́твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стихѣ́ра , воскрⷭ҇на . гла́съ , ѕ҃ . Воскр҃съ і҆с҃ъ ѿ́ гроба , ꙗ҆́коже проречѐ . и҆ дарова̀ на́мъ живо́тъ вѣ́чныи , ми́ръ и҆ ве́лїю ми́лость . і҆єре́й , гл҃етъ : спасѝ бж҃е лю́ди . пое́м̾ : гдⷭ҇и поми́лꙋй , ві҃ . і҆єре́й , воз̾гла́с̾ : млⷭ҇тїю и҆ щедро́тами и҆ чл҃колю́бїемъ .
 кано́нъ па́сцѣ , без̾ боⷢ҇ , на д҃ . пи́санъ , в̾ нлⷣю мѷрѡно́сицъ . и҆ преполове́нїю , на д҃ . и҆ ѡ҆ самарѧны́ни , на́ ѕ҃ . послѣди́ же , і҆рмо́съ , настоѧ́щагѡ кано́на .
 кано́нъ , гла́съ , д҃ . пѣ́снь , а҃ . і҆рмо́съ . Пораже́и є҆ги́пта . запѣ́въ : Сла́ва тебѣ̀ бж҃е на́шъ , сла́ва тебѣ̀ . И҆́же крⷭ҇тъ во́лею пло́тїю прїе́мъ , тридне́внѡ воскре́слъ є҆сѝ ѿ ме́ртвыхъ . а҆́дова сокро́вища живонача́льниче гдⷭ҇и и҆стощи́въ , и҆зве́лъ є҆сѝ ѡ҆кова́нныѧ дш҃а . Погребе́ныи воста̀ , и҆ съ собо́ю воз̾дви́же ро́дъ чл҃ческїи . да ра́дꙋетсѧ тва́рь всѧ̀ , и҆ мы́сленїи дне́сь ѻ҆́блацы да кропѧ́тъ пра́вдꙋ ꙗ҆́вѣ . Зра́комъ блиста́ющесѧ мѷрѡно́сицы ви́дѣвше а҆́нг҃ла , стра́хомъ бѣжа́ща ѿ́ гроба , хрⷭ҇то́во же воста́нїе оу҆вѣ́дѣвше , и҆ воз̾вѣсти́ти тща́хꙋсѧ оу҆чн҃ко́мъ . Покрыва́ѧи вода́ми превы́спренѧѧ гдⷭ҇и , вода̀ жи́зни сы́и . самарѧны́ни просѧ́щи твоеѧ̀ чи́стыѧ воды̀ , по́далъ є҆сѝ разꙋмѣ́вшеи бл҃гоꙋтро́бїе твоѐ . сла́ва . Ѽ трⷪ҇це и҆́же вѣ́рою тѧ чи́стою сла́вѧщихъ ѻ҆́ч҃е и҆ сн҃е и҆ д́ш҃е , тво́рче всѣ́мъ , спаса́й , и҆ ѡ҆чище́нїе да́рꙋй на́мъ согрѣше́нїемъ , ꙗ҆́кѡ пребл҃гі́и . и҆ ны́нѣ , боⷢ҇ . Ра́дꙋисѧ прⷭ҇то́ле всезлаты́и . ра́дꙋисѧ свѣ́щниче ѻ҆́гненыи . ра́дꙋисѧ свѣ́тлыи ѻ҆́блаче . ра́дꙋисѧ пола́то сло́ва , и҆ мы́сленаѧ трапе́зо . жи́зни хлѣ́бъ досто́йнѡ хрⷭ҇та̀ носи́вши .
 катава́сїѧ : Пораже́и є҆ги́пта , и҆ фараѡ́на мꙋчи́телѧ погрꙋ́жь в̾ мо́ри , лю́ди спасы́и и҆з̾ рабо́ты , мѡѷсе́йски пою́ща пѣ́снь побѣ́днꙋю , ꙗ҆́кѡ просла́висѧ .
 пѣ́снь , г҃ . і҆рмо́съ . Оу҆тверди́сѧ срⷣце моѐ . Сдш҃е́ю тѧ прише́дша сло́ве ко а҆́дꙋ , ви́дѣвше всѧ̀ дш҃и пра́ведныхъ , ѿ вѣ́чныхъ оу҆́зъ ѿрѣша́хꙋсѧ , воспѣва́юще ꙗ҆́же па́че оу҆ма̀ си́лꙋ твою̀ . Во́лею на́ древо вознесе́сѧ сло́ве , зрѧ́ще тѧ , распада́шесѧ ка́менїе , и҆ тва́рь прекланѧ́шесѧ всѧ̀ , и҆ ме́ртвїи и҆з̾ гробо́въ , ꙗ҆́коже ѿ сна̀ востава́хꙋ . Что̀ чꙋдите́сѧ , что̀ во́ гробѣ вы̀ и҆́щете съ ми́ромъ жены̀ влⷣкꙋ . воста̀ , и҆ ми́ръ совоздви́же , а҆́нг҃лъ блиста́ѧисѧ мѷрѡно́сицамъ вѣща́ше . Жи́знь сы́и гдⷭ҇и , и҆ и҆сто́чникъ без̾сме́ртїѧ , сѣ́лъ є҆сѝ при и҆сто́чницѣ ще́дрыи . и҆ твои́хъ премꙋ́дрыхъ во́дъ и҆спо́лнилъ є҆сѝ самарѧны́ню просѧ́щꙋ и҆ пїю́щꙋ тѧ̀ . сла́ва . Є҆ди́нъ надовсѣ́ми в̾ трⷪ҇цѣ бг҃ъ пое́тсѧ , ѻ҆ц҃ъ и҆ сн҃ъ и҆ бжⷭ҇твеныи дх҃ъ . є҆го́же со́ страхомъ сла́вѧтъ нбⷭ҇нїи чи́нове , ꙗ҆́снѡ вопїю́ще , ст҃ъ , ст҃ъ , ст҃ъ є҆сѝ гдⷭ҇и . и҆ ны́нѣ , боⷢ҇ . Несказа́ннѡ заче́нши во оу҆тро́бѣ свое́й всѣ́хъ бг҃а дв҃о мт҃и , и҆ па́че оу҆ма̀ и҆ сло́ва родила̀ є҆сѝ . пребы́вши дв҃ою ꙗ҆́кѡ пре́же ржⷭ҇тва̀ бг҃оневѣ́сто .
 катава́сїѧ : Оу҆тверди́сѧ срⷣце моѐ ѡ҆́ гдⷭ҇ѣ , даю́щемꙋ мл҃твꙋ молѧ́щемꙋсѧ , ꙗ҆́кѡ лꙋ́къ си́льныхъ и҆знемо́же , а҆ немощні́и препоѧ́сашасѧ си́лою .
 конда́къ , и҆ и҆́косъ , преполове́нїю . сѣда́ленъ . гла́съ , д҃ . Да ра́дꙋютсѧ нбⷭ҇наѧ , и҆ ликоствꙋ́ютъ земна́ѧ , ꙗ҆́кѡ хрⷭ҇то́съ ꙗ҆ви́сѧ ѿ дв҃ы ꙗ҆́кѡ человѣ́къ и҆ и҆зба́ви и҆з̾ и҆стлѣ́нїѧ всѐ чл҃чество свое́ю сме́ртїю чꙋдесы́ бо восїѧ́лъ є҆́сть . и҆ женѣ̀ самарѧны́нѣ воды̀ просѧ́щѣй по́давъ и҆сто́чникъ и҆сцѣле́нїемъ , ꙗ҆́кѡ є҆ди́нъ без̾сме́ртенъ . сла́ва , и҆ ны́нѣ , то́йже .
 пѣ́снь , д҃ . і҆рмо́съ . Оу҆слы́шахъ бж҃е слꙋ́хъ тво́й . Нб҃са̀ да веселѧ́тсѧ , да пра́зднꙋетъ тва́рь всѧ̀ . воста̀ гдⷭ҇ь , и҆ ꙗ҆ви́сѧ премꙋ́дрымъ а҆пⷭ҇лѡмъ свои́мъ . Поже́рта бы́сть сме́рте твоѧ̀ си́ла , хрⷭ҇тꙋ̀ ꙗ҆ви́вшꙋсѧ . ме́ртвїи же ꙗ҆́кѡ ѿ черто́га , воста́нїемъ сегѡ̀ ѿ гро́бъ и҆зыдо́ша . Что̀ рыда́ете ѽ жены̀ ; что̀ съ ми́ромъ и҆́щете без̾сме́ртнаго , воста̀ ꙗ҆́коже речѐ , мѷрѡно́сицамъ гл҃а а҆́нг҃лъ . Самарѧны́нѣ гдⷭ҇и проси́вшѣй по́далъ є҆сѝ во́дꙋ , вѣ́дѣнїе держа́вы твоеѧ̀ , тѣ́мъ же во́ вѣки невжа́ждетъ воспѣва́ющи тѧ̀ . сла́ва . ѽ трⷪ҇це пресꙋ́щнаѧ , ѻ҆́ч҃е и҆ сло́ве и҆ бжⷭ҇твеныи д́ш҃е , є҆диносꙋ́щне собез̾нача́льне , спасѝ на́съ всѣ́хъ вѣ́рою поклонѧ́ющихтисѧ [покло́н̾] . и҆ ны́нѣ , боⷢ҇ . Не ѡ҆пали́мꙋю кꙋпинꙋ́ тѧ , законода́вецъ зрѧ́ше дре́вле , данїи́лъ же го́рꙋ ст҃ꙋ́ю смотрѧ́ше . є҆ди́на дв҃о мт҃и влⷣчце .
 катава́сїѧ : Оу҆слы́шахъ бж҃е слꙋ́хъ тво́й , и҆ оу҆боѧ́хсѧ . разꙋмѣ́хъ дѣ́ла твоѧ̀ , и҆ диви́хсѧ гдⷭ҇и , ꙗ҆́кѡ твоеѧ̀ хвалы̀ и҆спо́лнисѧ землѧ̀ .
 пѣ́снь , є҃ . і҆рмо́съ . Возсїѧ́й ми гдⷭ҇и свѣ́тъ . Гро́бъ тво́й ст҃ы́и дости́гше ра́нѡ мѷрѡно́сицы , блиста́ющасѧ ви́дѣша ю҆́ношꙋ , и҆ оу҆жасо́шасѧ твоемꙋ̀ наꙋчи́вшесѧ бжⷭ҇твеномꙋ воста́нїю хрⷭ҇тѐ . Сме́рть оу҆мертви́сѧ , и҆ а҆́дъ плѣни́сѧ свѧ́занїи свободи́шасѧ хрⷭ҇то́вѣмъ воста́нїемъ . возра́дꙋемсѧ и҆ рꙋка́ми воспле́щемъ , пра́зднꙋюще свѣ́тлѡ . А҆пⷭ҇ли взыгра́йте , и҆ а҆́нг҃ли ликꙋ́йте , земноро́днїи всѝ возра́дꙋйтесѧ . гдⷭ҇ь воскре́се , тлѧ̀ и҆спрове́ржесѧ , и҆ печа́ль преста̀ , и҆ ликоствꙋ́етъ а҆да́мъ . И҆сто́чникъ сы́и гдⷭ҇и жи́зни , вода̀ ѡ҆ставле́нїѧ и҆ разꙋмѣ́нїѧ дарова́сѧ , женѣ̀ проси́вшей дре́вле самарѧны́ни . с̾ не́юже воспѣва́емъ , не и҆зрече́нныѧ щедро́ты твоѧ̀ . сла́ва . Є҆ди́ницꙋ трисоста́внꙋю , трⷪ҇цꙋ є҆диносꙋ́щнꙋю ѻ҆ц҃а и҆ сло́ва и҆ дх҃а ст҃а́гѡ , нераздѣ́льна є҆стество́мъ бг҃а є҆ди́наго почита́емъ , творца̀ и҆ гдⷭ҇а и҆ влⷣкꙋ всѣ́хъ . и҆ нн҃ѣ , боⷢ҇ . Тѧ̀ две́рь непроходи́мꙋю , и҆ ни́вꙋ недѣ́ланнꙋю , и҆ ковче́гъ ма́ннꙋ носѧ́щїи , и҆ рꙋ́чкꙋ и҆ свѣ́щникъ и҆ кади́льницꙋ невеще́ственагѡ оу҆́глѧ и҆менꙋ́емъ чⷭ҇таѧ .
 катава́сїѧ : Воз̾сїѧ́й ми гдⷭ҇и свѣ́тъ повелѣ́нїи твои́хъ , ꙗ҆́кѡ к̾ тебѣ̀ хрⷭ҇тѐ дх҃ъ мо́й оу҆́треннюѧ пое́тъ . ты́ бо є҆сѝ бг҃ъ мо́й , и҆ къ тебѣ̀ прибѣго́хъ цр҃ю ми́рныи .
 пѣ́снь , ѕ҃ . і҆рмо́съ . Да непогрꙋзи́тъ менѐ . На крⷭ҇тѣ́ тѧ без̾зако́ннїи і҆ꙋде́и і҆с҃е пригвозди́ша , и҆ копїе́мъ прободо́ша хрⷭ҇тѐ . і҆ѡ́сифъ погребѐ бл҃гоѻ҆бра́зныи в̾ но́вѣ гро́бѣ . и҆з̾ него́ же со сла́вою воскр҃съ , совоскр҃си́лъ є҆сѝ сп҃се всю̀ тва́рь . пою́щїѧ держа́вꙋ твою̀ . Вереѝ и҆ врата̀ влⷣко си́льнѡ сокрꙋши́лъ є҆сѝ а҆́довы , и҆ воскр҃слъ є҆сѝ ꙗ҆́кѡ бг҃ъ . и҆ срѣ́лъ є҆сѝ ра́дꙋйтесѧ речѐ жена́мъ , и҆ си́хъ рещѝ посла́лъ є҆сѝ оу҆ченико́мъ , ꙗ҆́кѡ воста̀ живо́тъ и҆ ви́дѣнъ бы́сть , просвѣща́ѧ всѧ́ческаѧ . Что̀ пла́четесѧ , что̀ но́сите ꙗ҆́кѡ мертвецꙋ̀ жены̀ ма́сти ; воста̀ хрⷭ҇то́съ , вопїѧ́ше дре́вле блиста́ѧисѧ вельмѝ ꙗ҆вле́исѧ ю҆́ноша . и҆стощи́въ плаща́ницꙋ ѡ҆ста́вивъ , ше́дше и҆ возвѣсти́те дрꙋго́мъ є҆гѡ̀ воста́нїе . Стрꙋѧ̀ сы́и гдⷭ҇и жи́зни незави́стныѧ , и҆ бе́здна млⷭ҇ти ще́дре , пꙋ́ть ше́ствовавъ , сѣди́ши бли́зъ и҆сто́чника клѧ́твенагѡ . и҆ самарѧны́ни женѣ̀ вопїѧ́ше , да́ждь ми во́дꙋ пи́ти , ꙗ҆́кѡ да прїи́меши ѡ҆ставле́нїе грѣхо́въ . сла́ва . Пою̀ ѻ҆ц҃а без̾нача́льна , и҆ сн҃а сопресто́льна , и҆ дх҃а є҆диносꙋ́щна вѣ́рнѡ , є҆ди́но сꙋщество̀ и҆ є҆стество̀ и҆ сла́вꙋ , и҆ є҆ди́но црⷭ҇тво бг҃а всѣ́хъ и҆ творца̀ , и҆ содержи́телѧ всѣ́хъ , со беспло́тными си́лами . и҆ ны́нѣ , боⷢ҇ . Дв҃ꙋ є҆ди́нꙋ ро́ждьшꙋю и҆ оу҆тро́бꙋ нетлѣ́ннꙋ сохра́ньшꙋ , пое́мъ тѧ чⷭ҇таѧ прⷭ҇то́лъ гдⷭ҇нь , и҆ две́рь и҆ го́рꙋ , и҆ мы́сленыи свѣ́щникъ , черто́гъ всесвѣ́тлыи бж҃їи , и҆ сѣ́нь сла́вы ꙗ҆́вѣ , ковче́гъ же и҆ рꙋ́кꙋ и҆ трапе́зꙋ .
 катава́сїѧ : Да непогрꙋзи́тъ менѐ бꙋ́рѧ водна́ѧ , ни да пожре́тъ менѐ глꙋбина̀ , ѿве́рженъ оу҆́бѡ бы́хъ во глꙋбинꙋ̀ срⷣца морска́гѡ ѕо́лъ мои́хъ . тѣ́мъ тѝ вопїю̀ ꙗ҆́кѡ і҆ѡ́на , да взы́детъ ѿ тлѝ живо́тъ мо́й к̾ тебѣ̀ многомлⷭ҇тиве .
 конда́къ . гла́съ , и҃ . Вѣ́рою прише́дши на и҆сто́чникъ самарѧны́нѧ , ви́дѣ премꙋ́дрости во́дꙋ , є҆ѧ́же напи́вшисѧ тебѐ хрⷭ҇тѐ ѡ҆би́льнѡ , и҆ црⷭ҇твїѧ вы́шнѧгѡ наслѣ́довавши вѣ́чнѡ , приснохва́льнаѧ . и҆́косъ . Честны́хъ та́инъ оу҆слы́шимъ , і҆ѡа́ннꙋ на́съ оу҆ча́щꙋ ꙗ҆́же въ самарі́и бы́вшаѧ , женѣ̀ ꙗ҆́кѡ бесѣ́доваше гдⷭ҇ь , во́дꙋ проси́въ , и҆́же во́ды въ со́нмища и҆́хъ со́бравъ , и҆́же ѻ҆ц҃ꙋ и҆ дх҃ꙋ сопресто́ленъ , прїи́де бо и҆скі́и ѻ҆́бразъ сво́й , ꙗ҆́кѡ чл҃колю́бецъ .
 пѣ́снь , з҃ . і҆рмо́съ . Непреда́ждь на́съ . Со без̾зако́нными хрⷭ҇тѐ ще́дре во́лею вмѣни́сѧ , во́ времѧ бжⷭ҇твеныѧ стра́сти . и҆ сїѧ̀ ви́дѧщи , колеба́шесѧ всѧ̀ землѧ̀ , и҆ ка́менїе вседѣ́тельнымъ ти манове́нїемъ распада́шесѧ долготерпѣли́ве , и҆ воста́ша ме́ртвїи и҆́же ѿ́ вѣка . Съ дш҃е́ю соше́дъ во страны̀ преи҆спо́днїѧ а҆́да , и҆ взѧ́лъ є҆сѝ мꙋ́жествомъ свѧ́заныѧ всѧ̀ , ꙗ҆́же и҆з̾ а҆да́ма сме́рть прїѧ́тъ го́ркїи мꙋчи́тель , вопїю́щїѧ , і҆с҃е бж҃е , сла́ва твоемꙋ̀ страшно́мꙋ смотре́нїю . Съ ме́ртвыми что̀ вы̀ и҆́щете живꙋ́щаго во́ вѣки , воста̀ ꙗ҆́коже речѐ . сѐ ꙗ҆́коже ви́дите пра́здны плащани́цы , и҆ и҆спра́жненъ гро́бъ , ꙗ҆вле́исѧ гл҃аше мѷрѡно́сицамъ ю҆́ноша , ско́рѡ ше́дше рцы́те а҆пⷭ҇лѡмъ . Вода̀ є҆сѝ жи́зни , вопїѧ́ше хрⷭ҇тꙋ̀ самарѧны́нѧ , напо́й мѧ оу҆́бѡ сло́ве жа́ждꙋщꙋю всегда̀ твоеѧ̀ бжⷭ҇твеныѧ бл҃года́ти , ꙗ҆́кѡ да нектомꙋ̀ трꙋжꙋ́сѧ гдⷭ҇и , неразꙋ́мїѧ ѡ҆держи́ма мгло́ю , но да проповѣ́дꙋю твоѧ̀ вели́чїѧ . сла́ва . Ѻ҆ц҃а и҆ сн҃а и҆ бжⷭ҇твенагѡ воспѣва́емъ дх҃а , нераздѣ́льнꙋю трⷪ҇цꙋ , є҆стество́мъ сꙋ́щꙋ , раздѣле́нꙋ ли́цы , є҆ди́но сꙋщество̀ , сра́сленѡ без̾нача́льнѡ . є҆го́же всѝ нбⷭ҇нїи пою́тъ чи́нове . и҆ ны́нѣ , боⷢ҇ . По рожествѣ̀ стра́шнѣмъ , дв҃ою чи́стаѧ сохрани́сѧ ст҃а́ѧ влⷣчце . тѣ́мже тѧ̀ всѝ а҆́нг҃льстїи ли́цы , и҆ чл҃честїи ро́ди , всегда̀ немо́лчными воспѣва́ютъ гла́сы , вмѣсти́лище чи́сто невмѣсти́магѡ .
 катава́сїѧ : Непреда́ждь на́съ до конца̀ и҆́мени твоегѡ̀ ра́ди , и҆ неразорѝ завѣ́та твоегѡ̀ , и҆ не ѡ҆ста́ви млⷭ҇ти твоеѧ̀ ѿ на́съ , гдⷭ҇и бж҃е ѻ҆ц҃ъ на́шихъ прехва́льныи во́ вѣки .
 пѣ́снь , и҃ . і҆рмо́съ . Всѧ́ческаѧ влⷣко . Вознесе́сѧ долготерпѣли́ве во́лею на́ древо , и҆ ка́менїе распаде́сѧ . и҆ со́лнце оу҆гасѐ , и҆ за́вѣса цр҃ко́внаѧ раздра́сѧ . и҆ землѧ̀ поколѣба́сѧ , и҆ потрѧсе́сѧ всесмѣ́шныи а҆́дъ , и҆ всѧ̀ оу҆́зники разрѣшѝ . Сме́рть претерпѣ́лъ є҆сѝ , є҆ди́не без̾сме́ртне во́лею , а҆́да плѣни́въ . врата̀ мѣ́днаѧ сте́рлъ є҆сѝ цр҃ю вѣ́чныи . восхи́тивъ оу҆́зники ѿ́ вѣка та́мѡ сꙋ́щїѧ , воспѣва́ющихъ держа́вꙋ непреста́ннѡ твоеѧ̀ бл҃гости . Ꙗ҆ви́лсѧ є҆сѝ гдⷭ҇и сꙋ́щимъ во тмѣ̀ сѣдѧ́щимъ , свѣ́тъ сы́и незаходи́мыи , и҆ живо́тъ всѣ́мъ . тѣ́мже тѧ ꙗ҆́кѡ ви́дѣ пра́ведныи со́нмъ , взыгра́сѧ сло́ве и҆ возопѝ , прише́лъ є҆сѝ всѧ̀ свѧ́заныѧ разрѣши́ти , пою́щїѧ сла́вꙋ твою̀ . Бли́зъ сѣ́лъ є҆сѝ и҆сто́чника в̾ ча́съ сп҃се шесты́и , и҆ самарѧны́нѣ во́дꙋ жи́вꙋ по́далъ є҆сѝ , и҆ разꙋмѣ́нїѧ во́ды за мно́гое милосе́рдїе . с̾ не́ю же всѝ пое́мъ воспѣва́юще , бл҃гослови́те всѧ̀ дѣ́ла гдⷭ҇нѧ гдⷭ҇а , по́йте и҆ превозноси́те є҆гѡ̀ во́ вѣки . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Ѻ҆ц҃а без̾нача́льна , и҆ сн҃а собез̾нача́льна пое́мъ , и҆ дх҃а ст҃а́гѡ , бг҃а є҆ди́нагѡ в̾ тре́хъ , несмѣ́сна непресѣко́ма , и҆ содѣ́телѧ всѣ́мъ , є҆диноси́льнꙋю держа́вꙋ самовла́стнꙋ . и҆ вопїе́мъ , по́йте дѣ́ла всѧ̀ гдⷭ҇а , и҆ превозноси́те є҆гѡ̀ во́ вѣки . и҆ ны́нѣ , боⷢ҇ . Оу҆́глемъ ѡ҆чища́етсѧ и҆са́їѧ , проповѣ́дꙋѧ мы́сленыи оу҆́гль воплоща́емь чи́стаѧ дв҃о и҆з̾ тебѐ па́че оу҆ма̀ , ѡ҆палѧ́ющь чл҃кѡмъ всѧ̀ ве́щнаѧ согрѣше́нїѧ . и҆ ѡ҆божа́ющь милосе́рдїемъ є҆стество̀ на́ше всенепоро́чнаѧ .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Всѧ́ческаѧ влⷣко премꙋ́дростїю соста́вивъ , зе́млю же па́ки оу҆твердѝ ꙗ҆́коже вѣ́си дно̀ . хожде́нїе поста́ви на вода́хъ без̾мѣ́рныхъ , тѣ́мъ всѝ вопїе́мъ воспѣва́юще , бл҃гослови́те дѣ́ла гдⷭ҇нѧ непреста́ннѡ гдⷭ҇а [покло́н̾] . честнѣ́йшꙋю непое́мъ .
 пѣ́снь , ѳ҃ . і҆рмо́съ . Сотворѝ держа́вꙋ . Сѐ ви́дѣнъ бы́сть живо́тъ всѣ́хъ хрⷭ҇то́съ , повѣ́шенъ во́лею на́ древѣ , и҆ сїѧ̀ ви́дѧщи землѧ̀ , поколѣба́сѧ , и҆ мно́га ст҃ы́хъ воста́ша ꙗ҆́вѣ тѣлеса̀ оу҆со́пшихъ , и҆ свѧ́занныѧ и҆́же во а҆́дѣ плѣни́лъ є҆́сть . Красе́нъ и҆́з̾ гроба ꙗ҆́кѡ жени́хъ ѿ черто́га и҆з̾ше́лъ є҆сѝ , сме́рти разо́рь мꙋчи́тельства хрⷭ҇тѐ , и҆ а҆́довы вереѝ сокрꙋ́шь си́лою сѝ , и҆ воста́нїѧ твоегѡ̀ свѣ́томъ , ви́димыи ми́ръ просвѣти́лъ є҆сѝ . Соста́вимъ всѝ ны́нѣ ли́ки дх҃о́вны , и҆ взыва́емъ , хрⷭ҇то́съ воскр҃се , да ра́дꙋетсѧ землѧ̀ , да весели́тсѧ нб҃о и҆ ѻ҆́блацы да кропѧ́тъ на́мъ пра́вды тꙋ́чꙋ , пра́зднꙋющимъ свѣ́тлѡ , и҆ хрⷭ҇та̀ пою́щимъ . Жи́знь живꙋ́щихъ , и҆сто́чникъ бл҃ги́хъ гдⷭ҇ь , бога́тнѡ и҆сточа́ѧ во́дꙋ оу҆че́нїемъ , вопїе́тъ женѣ̀ , пода́ждь ми во́дꙋ пи́ти , ꙗ҆́кѡ да пода́мъ ти во́дꙋ , согрѣше́нїемъ твои́мъ и҆з̾сꙋше́нїе . сла́ва . Свѣ́та є҆ди́ного нераздѣ́льна , трисл҃нечное є҆ди́нство , без̾нача́льнагѡ ѻ҆ц҃а и҆ сн҃а и҆ дх҃а , бжⷭ҇тво̀ є҆ди́но жи́знь всѣ́хъ и҆ творе́цъ . тогѡ̀ воспое́мъ вѣ́рнїи со беспло́тными , трист҃ы́и пѣ́сньми сщ҃енносла́вѧще . и҆ ны́нѣ , боⷢ҇ . Свѣ́тꙋ бы́вши жили́ще чи́стаѧ , ѡ҆зарѝ зѣ́ницы дш҃и моеѧ̀ , ѡ҆мраче́ныѧ мно́гими ко́зньми врага̀ , и҆ ви́дѣти сподо́би ꙗ҆́снѡ , и҆́же ѿ тебѐ восїѧ́вшїи свѣ́тъ , па́че оу҆ма̀ чи́стымъ срⷣцемъ .
 катава́сїѧ : Сотворѝ держа́вꙋ мы́шцею свое́ю , низложи́ бо си́льныѧ со престо́лъ , и҆ вознесѐ смире́нныѧ бг҃ъ і҆и҃левъ . в̾ ни́хже посѣтѝ на́съ восто́къ свы́ше , и҆ напра́вилъ ны̀ є҆́сть на пꙋ́ть ми́ренъ .
 задосто́йникъ : Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ , ликꙋ́й ны́нѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ [покло́н̾ до землѝ] . та́же , ст҃ъ гдⷭ҇ь бг҃ъ на́шъ , на́ гласъ , д҃ . свѣти́ленъ , па́сцѣ . Пло́тїю оу҆снꙋ́въ ꙗ҆́кѡ ме́ртвъ , цр҃ь и҆ гдⷭ҇ь , тридне́вно воскр҃се , и҆ а҆да́ма воздви́гъ и҆з̾ тлѝ , и҆ оу҆праздни́въ сме́рть . па́сха нетлѣ́нїѧ , ми́рꙋ спасе́нїе . и҆ дрꙋгі́и , ѡ҆ самарѧны́нѣ . сла́ва . Въ самарі́ю прише́лъ є҆сѝ сп҃се мо́й всеси́льне , и҆ женѣ̀ проси́вшѣй во́дꙋ по́далъ є҆сѝ , и҆́же є҆вре́ѡмъ во́ды и҆сточи́въ и҆з̾ ка́мене премно́ги , и҆ менѐ жа́ждꙋща напо́й , да не к̾ томꙋ̀ в̾ жа́ждꙋ в̾ без̾коне́чныѧ вѣ́ки . и҆ ны́нѣ . И҆́же ча́шꙋ и҆мѣ́ѧ не и҆стощи́мыхъ сокро́вищь , да́ждь ми почерпстѝ во́дꙋ , во ѡ҆ставле́нїе грѣхо́въ , ꙗ҆́кѡ содержи́мъ є҆́смь жа́ждею , бл҃гоꙋтро́бне є҆ди́не ще́дрыи .
 На хвали́тѣхъ . стихѣ́ры , воскрⷭ҇ны . гла́съ , д҃ . запѣ́въ : хвали́те бг҃а во ст҃ы́хъ є҆гѡ̀ . И҆́же распѧ́тїе претерпѣ́выи и҆ сме́рть , и҆ воскр҃сы́и и҆з̾ ме́ртвыхъ всемогі́и гдⷭ҇и , сла́вимъ твоѐ воскрⷭ҇нїе .
 хвали́те є҆гѡ̀ во оу҆тверже́нїи си́лъ є҆гѡ̀ . Крⷭ҇то́мъ твои́мъ хрⷭ҇тѐ , ѿ дре́внїѧ клѧ́твы свободи́лъ є҆сѝ на́съ , и҆ сме́ртїю свое́ю , и҆́же є҆стество̀ на́ше мꙋча́щаго дїа́вола оу҆праздни́лъ є҆сѝ . воскрⷭ҇нїемъ же свои́мъ , ра́дости всѧ́ческаѧ и҆спо́лнилъ є҆сѝ . тѣ́мже вопїе́мъ ти , воскр҃сы́и и҆з̾ ме́ртвыхъ , гдⷭ҇и сла́ва тебѣ̀ .
 хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . Твои́мъ крⷭ҇то́мъ хрⷭ҇тѐ сп҃се , наста́ви на́съ на и҆́стинꙋ твою̀ , и҆ и҆зба́ви ны̀ ѿ сѣ́ти вра́жїѧ . воскр҃сы́и и҆з̾ ме́ртвыхъ , воста́ви на́съ па́дшїѧсѧ грѣхо́мъ , просте́ръ рꙋ́кꙋ свою̀ чл҃колю́бче гдⷭ҇и , мл҃твами ст҃ы́хъ твои́хъ .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Ѻ҆те́ческихъ си нѣ́дръ не ѿлꙋ́чьсѧ є҆диноро́дное сло́во бж҃їе , прїи́де на́ землю за чл҃колю́бїе , чл҃къ бы́въ непрело́женъ . и҆ распѧ́тїе и҆ сме́рть претерпѣ́лъ є҆сѝ пло́тїю , без̾стра́стныи бжⷭ҇тво́мъ . воскр҃съ же и҆з̾ ме́ртвыхъ , без̾сме́ртїе по́далъ є҆сѝ ро́дꙋ чл҃ческомꙋ , ꙗ҆́кѡ є҆ди́нъ всеси́ленъ .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Сме́рть и҆з̾во́лилъ є҆сѝ пло́тїю , на́мъ без̾сме́ртїе хода́тайствꙋѧ сп҃се . и҆ во́гробъ всели́сѧ , да на́съ ѿ а҆́да свободи́ши , совоскр҃си́въ съ собо́ю . пострада̀ оу҆́бѡ ꙗ҆́кѡ чл҃къ , но воскр҃се ꙗ҆́кѡ бг҃ъ . сегѡ̀ ра́ди вопїе́мъ , сла́ва тебѣ̀ живода́вче гдⷭ҇и , є҆ди́не чл҃колю́бче .
 и҆́ны , стⷯры , ѡ҆ самарѧны́нѣ . запѣ́въ : гла́съ , в҃ . хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . На стꙋдене́цъ прїи́де гдⷭ҇ь , самарѧны́нѧ же молѧ́ше бл҃гоꙋтро́бнагѡ . пода́ждь ми во́дꙋ вѣ́ры , да воспрїимꙋ̀ кꙋпѣ́льныѧ во́ды , ра́дость и҆ и҆збавле́нїе , жизнода́вче гдⷭ҇и сла́ва тебѣ̀ .
 сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ ,꙳ незабꙋ́ди ни́щихъ свои́хъ до конца̀ . И҆́же собез̾нача́льныи и҆ сопрⷭ҇носꙋ́щныи сн҃ъ и҆ сло́во ѻ҆ц҃ꙋ , на и҆сто́чникъ прїи́де и҆сто́чникъ и҆сцѣле́нїемъ , и҆ жена̀ ѿ самарі́и прїи́де почерпстѝ во́дꙋ , ю҆́же ви́дѣвъ сп҃съ речѐ , да́ждь ми во́дꙋ пи́ти , и҆ ше́дши пригласѝ своегѡ̀ мꙋ́жа . ѻ҆на́же ꙗ҆́кѡ чл҃кꙋ гл҃ющи а҆ не бг҃ꙋ , оу҆таи́ти тща́щисѧ гл҃аше , не и҆́мамъ мꙋ́жа . оу҆чи́тель же к̾ не́й гл҃а , и҆́стинꙋ рекла̀ є҆сѝ не и҆́мамъ мꙋ́жа , пѧ́ть бо и҆мѣ́ла є҆сѝ , и҆ ны́нѣ є҆го́же и҆́маши нѣ́сть ти мꙋ́жъ . ѻ҆на́же ѡ҆ гл҃ѣ оу҆диви́вшисѧ , и҆ во́ градъ те́кши наро́дѡмъ вопїѧ́ше гл҃ющи , прїиди́те и҆ ви́дите хрⷭ҇та̀ , и҆́же да́рꙋетъ ми́рови ве́лїю ми́лость .
 сти́хъ : гла́съ , ѕ҃ . и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ ,꙳ повѣ́мъ всѧ̀ чꙋдеса̀ твоѧ̀ . Та́кѡ гл҃етъ гдⷭ҇ь самарѧны́нѣ , а҆́ще бы вѣ́дала да́ръ бж҃їи , и҆ кто̀ є҆́сть гл҃ѧи тебѣ̀ да́ждь ми воды̀ пи́ти , и҆ ты́ бы проси́ла оу҆ негѡ̀ , и҆ да́лъ бы ти пи́ти , да не вжа́ждешисѧ во́ вѣки , гл҃етъ гдⷭ҇ь .
 сла́ва . гла́съ , ѕ҃ . И҆сто́чникъ живонача́льныи і҆с҃ъ сп҃съ на́шъ , ко и҆сто́чникꙋ прїи́де патрїа́рха і҆а́кѡва , пи́ти проша́ше воды̀ , ѿ жены̀ самарѧны́ни . сїѧ́ же неприча́стное і҆ꙋде́ѡмъ прире́кши , мꙋ́дрыи зижди́тель приво́дитъ ю҆̀ сла́дкими глаго́лы , па́че к̾ проше́нїю прⷭ҇нѡ живо́тнѣй водѣ̀ . ю҆́же прїи́мши всѣ́мъ проповѣ́да рекꙋ́щи , прїиди́те ви́дите та́йнꙋ вѣ́дꙋщагѡ бг҃а , прише́дшагѡ пло́тїю , да спасе́тъ ро́дъ на́шъ . и҆ ны́нѣ . гла́съ , в҃ . Пребл҃гослове́на є҆сѝ бцⷣе дв҃о , вопло́щшимбосѧ и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва потреби́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , бл҃гослове́нъ бг҃ъ на́шъ , и҆зво́ливыи та́кѡ . Сла́восло́вїе вели́кое . та́же , тропа́рь . Воскре́съ и҆́з̾ гроба и҆ оу҆́зы растерза́въ , разрꙋши́лъ є҆сѝ гдⷭ҇и сме́рти ѡ҆сꙋже́нїе , и҆ всѧ̀ ѿ сѣ́ти непрїѧ́зненыѧ и҆зба́вль . ꙗ҆вѝ себѐ а҆пⷭ҇лѡмъ свои́мъ , и҆ посла́въ и҆́хъ на́ проповѣдь , и҆ тѣ́ми ми́ръ сво́й по́далъ є҆сѝ вселе́ннѣй , є҆ди́не многомлⷭ҇тиве . посе́мъ , є҆ктенїѝ . и҆ ѿпꙋ́стъ .
 чте́цъ , гл҃етъ : а҆ми́нь , сла́ва , и҆ ны́нѣ . гла́съ , з҃ . Сѐ тма̀ и҆ ра́нѡ , и҆ что̀ оу҆́гроба ма́рїе стои́ши , мно́гꙋ тмꙋ̀ и҆мꙋ́щи в̾ ра́зꙋмѣ , в̾ не́мже гдѣ̀ положе́нъ бы́сть вопроша́ше і҆с҃а ; но ви́ждь сри́щꙋщасѧ оу҆ченикѝ , ка́ко ри́зами и҆ сꙋдаре́мъ воскрⷭ҇нїе ѡ҆брѣто́ша , и҆ воспомѧнꙋ́ша ꙗ҆́же ѡ҆ си́хъ писа́нїѧ . и҆́ми же , с̾ ни́ми и҆ мы̀ вѣ́ровавше , воспѣва́емъ тѧ̀ жизнода́вца хрⷭ҇та̀ . та́же , ча́съ , а҃ . ѱалмы̀ , ѻ҆бы́чны . и҆ коне́чныи ѿпꙋ́стъ .
 На часѣ́хъ , тропа́рь : свѣ́тлꙋю воскрⷭ҇нїѧ . сла́ва , преполове́нїю . кондакѝ , премѣнѧ́емъ , преполове́нїю , и҆ ѡ҆ самарѧны́нѣ . На литꙋргі́и , бл҃же́нна , на и҃ . ѿ кано́на , ѡ҆ самарѧны́нѣ , пѣ́снь г҃ , и҆ ѕ҃ . По вхо́дѣ , тропа́рь : свѣ́тлꙋю воскрⷭ҇нїѧ . и҆ преполове́нїю . сла́ва , конда́къ , ѡ҆ самарѧны́нѣ . и҆ ны́нѣ , конда́къ , преполове́нїю .
 проки́мен̾ , ѱл҃о́мъ дв҃довъ . по́йте бг҃ꙋ на́шемꙋ по́йте , по́йте цр҃е́ви на́шемꙋ по́йте . сти́хъ : всѝ ꙗ҆зы́цы восплещи́те рꙋка́ми , воскли́кните бг҃ꙋ гла́сомъ ра́дости . а҆пⷭ҇лъ , въ дѣѧ́нїихъ . заⷱ҇ , к҃и . а҆ллилꙋ́їѧ . налѧцы̀ и҆ спѣ́й и҆ црⷭ҇твꙋй , и҆́стины ра́ди и҆ кро́тости и҆ пра́вды . сти́хъ : возлюби́лъ є҆сѝ пра́вдꙋ , и҆ возненави́дѣ без̾зако́нїе . є҆ѵⷢ҇а́лїе , ѿ і҆ѡа́нна . заⷱ҇ , в҃і . задосто́йникъ : Чꙋ́же є҆́сть . прича́стенъ , тѣ́ло хрⷭ҇то́во . дрꙋгі́и , хвали́те гдⷭ҇а с̾ небе́съ .
 Подоба́етъ вѣ́дати , ꙗ҆́кѡ слꙋ́жба самарѧны́нѣ пое́тсѧ , д҃ , днѝ . в̾ недѣ́лю , в̾ четверто́къ , в̾ пѧто́къ , и҆ в̾ сꙋбо́тꙋ . в̾ понедѣ́льникъ оу҆́бѡ , и҆ во вто́рникъ , и҆ въ сре́дꙋ , пое́тсѧ слꙋ́жба преполове́нїю . и҆ та́кѡ ѿдава́етсѧ пра́зднество .
 
 Въ тꙋ́же , нлⷣю , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , а҃ . поⷣ . нбⷭ҇нымъ чино́мъ . Творе́цъ всѧ́ческихъ и҆ цр҃ь всѣ́хъ ,꙳ и҆́же ѻ҆ц҃ꙋ и҆ бг҃ꙋ ,꙳ присносꙋ́щное сло́во ,꙳ во́лею ѿ дв҃ы пло́ть прїи́мъ , и҆ бы́въ чл҃къ ,꙳ неи҆зрече́нныѧ мꙋ́дрости ,꙳ ꙗ҆́кѡ бг҃ъ всѣ́мъ и҆сточѝ оу҆че́нїѧ . Пра́здникꙋ преполови́вшꙋсѧ і҆ꙋде́ѡмъ ,꙳ в̾ цр҃квь прише́лъ є҆сѝ и҆́же зако́нꙋ влⷣко ,꙳ оу҆ча̀ со́ властїю ,꙳ и҆ кни́жники ѡ҆блича́ѧ ꙗ҆́коже пи́шетъ ,꙳ и҆ оу҆дивлѧ́ѧ мꙋ́дростїю слове́съ свои́хъ ,꙳ и҆ чꙋ́дными ꙗ҆вле́ньми . Пода́тель премꙋ́дрости , и҆ бл҃ги́мъ да́тель ,꙳ и҆з̾лива́ѧи бжⷭ҇твеныѧ стрꙋѝ ,꙳ ѿ и҆сто́чника приснотекꙋ́щагѡ ,꙳ прїидѣ́те ко мнѣ̀ зове́тъ ,꙳ во́дꙋ жи́зни жа́ждꙋщїи почерпи́те речѐ ,꙳ и҆ рѣ́ки и҆́з̾ чрева ва́шегѡ ,꙳ дарова́нїи бжⷭ҇твеныхъ и҆стекꙋ́тъ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , д҃ . Гдⷭ҇и , пре́жде честна́гѡ ти крⷭ҇та̀ , пра́здникꙋ преполови́вшꙋсѧ , во ст҃и́лище в̾ше́лъ є҆сѝ , і҆ꙋде́и со дерзнове́нїемъ оу҆ча̀ , ꙗ҆́же мѡѷсе́омъ в̾ зако́нѣ тобо́ю законоположе́нїѧ . дивѧ́щим̾жесѧ хрⷭ҇тѐ твое́й премꙋ́дрости пречⷭ҇томꙋ та́инствꙋ , и҆́же натѧ̀ ропта́нїемъ в̾ себѣ̀ , и҆ за́вистїю поꙋча́хꙋсѧ , гл҃юще , ка́кѡ се́й вѣ́сть кни́ги неꙋчи́всѧ ; невѣ́дѧще тебѐ сп҃са дш҃а́мъ на́шимъ .
 На стихо́внѣ , стихѣ́ры . гла́съ , д҃ . Животворѧ́щемꙋ твоемꙋ̀ крⷭ҇тꙋ̀ , непреста́ннѡ кла́нѧющесѧ хрⷭ҇тѐ [покло́н̾] , и҆ тридне́вное воскрⷭ҇нїе твоѐ сла́вимъ . тѣ́мъ бо ѡ҆бнови́лъ є҆сѝ , и҆стлѣ́вшее чл҃ческое є҆стество̀ всеси́льне . и҆ є҆́же на нб҃са̀ восхо́дъ ѡ҆бнови́лъ є҆сѝ на́мъ , ꙗ҆́кѡ є҆ди́нъ бл҃гъ и҆ чл҃колю́бецъ .
 сти́хъ : к̾ тебѣ̀ воз̾ведо́хъ ѻ҆́чи моѝ . Хотѣ́хъ слеза́ми ѡ҆мы́ти , мои́хъ грѣхо́въ гдⷭ҇и рꙋкописа́нїе , и҆ про́чее живота̀ моегѡ̀ , покаѧ́нїемъ оу҆годи́ти тебѣ̀ , но вра́гъ льсти́тъ мѧ и҆ бо́ретъ дш҃ꙋ мою̀ . гдⷭ҇и пре́же да́же до конца̀ непоги́бнꙋ и҆ спаси́ мѧ .
 сти́хъ : поми́лꙋй на́съ гдⷭ҇и . мⷱ҇ꙋ . Прославлѧ́ѧисѧ в̾ па́мѧтехъ ст҃ы́хъ твои́хъ хрⷭ҇тѐ бж҃е , и҆ ѿ ни́хъ оу҆моле́нъ быва́ѧ , низ̾послѝ на́мъ ве́лїю млⷭ҇ть . сла́ва , и҆ ны́нѣ . гла́съ , ѕ҃ . Пра́здникꙋ преполови́вшꙋсѧ , твоегѡ̀ хрⷭ҇тѐ воскрⷭ҇нїѧ , и҆ бжⷭ҇твенагѡ прише́ствїѧ ст҃а́гѡ твоегѡ̀ дх҃а , соше́дшесѧ чꙋде́съ твои́хъ воспое́мъ та́инство . в̾ ни́хже низ̾послѝ на́мъ ве́лїю ми́лость .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ пнⷣльникъ , є҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , три́жды . По а҃ , стихоло́гїи , сѣда́ленъ . гла́съ , д҃ . Возрѣ́вше на гро́бныи вхо́дъ , и҆ пла́мене а҆́нг҃льскагѡ нетерпѧ́ще мѷрѡно́сицы , съ тре́петомъ дивлѧ́хꙋсѧ глаго́люще , є҆да̀ оу҆кра́десѧ ѿве́рзыи разбо́йникꙋ ра́й ; є҆да́ ли воста̀ , и҆́же пре́жде стра́сти проповѣ́давыи воста́нїе ; вои́стинꙋ воскр҃се хрⷭ҇то́съ , и҆ сꙋ́щимъ во а҆́дѣ подаѧ̀ живо́тъ и҆ воскрⷭ҇нїе . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . Смире́нꙋю дш҃ꙋ мою̀ посѣтѝ гдⷭ҇и , и҆́же во грѣсѣ́хъ жи́знь всю̀ и҆зжи́вшꙋю . и҆ ꙗ҆́коже блꙋдни́цꙋ прїими́ мѧ сп҃се и҆ спаси́ мѧ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Дне́сь а҆́нг҃льскаѧ во́инства , въ па́мѧть страстоте́рпецъ прїидо́ша , вѣ́рныхъ мы́сли просвѣти́ти , и҆ вселе́ннꙋю бл҃года́тїю оу҆ѧсни́ти . тѣ́ми бж҃е оу҆моле́нъ быва́ѧ , да́рꙋй на́мъ ве́лїю ми́лость . сла́ва , и҆ ны́нѣ , боⷢ҇ . И҆́же ѿ а҆́нг҃ла сло́во прїе́мши дв҃о во оу҆тро́бѣ свое́й , и҆ ро́ждьши воплоще́на хрⷭ҇та̀ бг҃а є҆мманꙋ́ила . бцⷣе молѝ ѡ҆ дш҃а́хъ на́шихъ .
 По в҃ , стихоло́гїи , сѣда́ленъ . гла́съ , є҃ . И҆́же влⷣка всѣ́хъ в̾ цр҃кви стоѧ̀ , пра́здникꙋ преполови́вшꙋсѧ пѧтьдесѧ́тницы честны́ѧ , є҆вре́ѡмъ бесѣ́дꙋѧ , ѡ҆блича́ше ꙗ҆́снѡ со дерзнове́нїемъ мно́гимъ мꙋчи́тельскꙋю и҆́хъ де́рзость , ꙗ҆́кѡ цр҃ь сы́и и҆ бг҃ъ . на́мъ же всѣ́мъ да́рꙋетъ за бл҃гоꙋтро́бїе ве́лїю млⷭ҇ть . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , д҃ . Распѧ́тїе претерпѣ́въ и҆ сме́рть , и҆ воскр҃съ и҆з̾ ме́ртвыхъ , всеси́льне гдⷭ҇и , сла́вимъ твоѐ воскрⷭ҇нїе . двⷤа . Кто̀ ѡ҆бꙋрева́емь , притека́ѧ ко приста́нищꙋ твоемꙋ̀ , гдⷭ҇и не спасе́тсѧ ли , и҆лѝ кто̀ болѣ́знꙋѧ , и҆ припа́даѧ ко врачевствꙋ̀ семꙋ̀ , не и҆сцѣлева́етлисѧ , содѣ́телю всѧ́ческимъ и҆ врачꙋ̀ недꙋ́жнымъ , гдⷭ҇и пре́же да́же до конца̀ , непоги́бнꙋ и҆ спаси́ мѧ . мⷱ҇ꙋ . Кто̀ недиви́тсѧ зрѧ̀ ст҃і́и мч҃нцы , по́двига до́брагѡ и҆́мже подвиза́стесѧ ; ка́кѡ во́ плоти сꙋ́ще беспло́тнагѡ врага̀ побѣди́сте , хрⷭ҇та̀ и҆сповѣ́дающе , и҆ крⷭ҇то́мъ воѡ҆рꙋжи́вшесѧ . тѣ́мже досто́йни ꙗ҆ви́стесѧ бѣсо́мъ прогони́тели , и҆ ва́рварѡмъ побѣди́тели . непреста́ннѡ молѧ́щесѧ , спасти́сѧ дш҃а́мъ на́шимъ . сла́ва , и҆ ны́нѣ . гла́съ , и҃ . Преполови́вшꙋсѧ пра́здникꙋ па́схи , в̾ цр҃квь вше́лъ є҆сѝ ст҃и́лища сп҃се на́шъ , и҆ ста́въ посредѣ̀ наро́да , оу҆ча́ше и҆́хъ со дерзнове́нїемъ , и҆ гл҃аше , а҆́зъ є҆́смь свѣ́тъ ми́рꙋ , и҆́же въ слѣ́дъ менѐ грѧде́тъ , не и҆́мать ходи́ти во тмѣ̀ , но и҆́мать свѣ́тъ без̾сме́ртныѧ жи́зни .
 На стихо́внѣ , стихѣ́ры . гла́съ , в҃ . поⷣ . до́ме є҆в̾фра́фовъ . Ве́сь въ бз҃ѣ ты̀ сы́и сло́ве ,꙳ погрꙋжа́ема мѧ хотѧ̀ ,꙳ и҆зѧ́ти ѿ согрѣше́нїи ,꙳ совокꙋ́пльсѧ мнѣ̀ ,꙳ чл҃колю́бче .
 сти́хъ : помѧнѝ со́нмъ тво́й ,꙳ и҆́же стѧжа̀ и҆спе́рва . Ты̀ є҆сѝ цр҃ю ꙳ премꙋ́дрость вели́каѧ .꙳ тобо́ю ѻ҆ц҃ъ ,꙳ ми́ръ сотворѝ ,꙳ премꙋ́дрено со ст҃ы́мъ дх҃омъ .
 сти́хъ : бг҃ъ же цр҃ь на́шъ пре́же вѣ́къ ,꙳ содѣ́ла спасе́нїе посредѣ̀ землѝ . Прїидѣ́те ꙳ бл҃говѣ́рнѡ ,꙳ и҆́же жи́зни во́дꙋ ꙳ пи́ти жела́ющїи ,꙳ вопїѧ́ше сп҃се мо́й .
 сла́ва , и҆ ны́нѣ . гла́съ , и҆ поⷣ , то́йже . Преста̀ сѣ́нь ,꙳ и҆́бѡ месі́ѧ ꙳ посредѣ̀ пра́здника ,꙳ ꙗ҆́коже бл҃года́ть ꙳ и҆́нꙋ свѣтоно́снꙋ ѡ҆блиста́лъ є҆́сть .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ , є҆мꙋ́же краегране́сїе : сла́ва бг҃ꙋ на́шемꙋ . гла́съ , д҃ . пѣ́снь , а҃ . і҆рмо́съ . тристоѧ́ща крѣ́пкїи .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Свѧза́въ вра́жїю гꙋби́тельнꙋю держа́вꙋ оу҆́зами , и҆́х̾же претерпѣ́лъ є҆сѝ на́съ ра́ди чл҃колю́бче . крⷭ҇то́мъ же свои́мъ со́бралъ є҆сѝ гдⷭ҇и расточе́ныѧ , и҆ враждꙋ̀ разори́лъ є҆сѝ средогра́дїѧ . тѣ́мже воспѣва́емъ тѧ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Гдⷭ҇ь ꙗ҆́коже пре́жде стра́сти речѐ , воскр҃се держа́внѡ . плѣни́въ ꙗ҆́кѡ бг҃ъ а҆́дова црⷭ҇твїѧ , всѧ́же воздви́глъ тꙋ̀ спѧ́щїѧ ѿ́ вѣка , тогѡ̀ велича́ющїѧ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Дивѧ́щесѧ видѣ́нїю и҆ ѻ҆́бразꙋ мѷроно́сицъ ли́къ , бжⷭ҇твенагѡ слꙋжи́телѧ . ѿ негѡ̀ наꙋча́хꙋсѧ , сѐ хрⷭ҇то́съ воскр҃се , ше́дше , проповѣ́дите оу҆ченико́мъ , рыда́ющимъ и҆ пла́чꙋщимъ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Восїѧ̀ чи́стаѧ ꙗ҆́кѡ жени́хъ красе́нъ и҆з̾ ме́ртвыхъ , и҆́же ѿ твои́хъ ложе́снъ вопло́щьсѧ , па́че оу҆ма̀ бл҃гостїю . тѣ́мже со а҆пⷭ҇лы ви́дѣвши сла́вѧще , тридне́вное сегѡ̀ воскрⷭ҇нїе .
 пѣ́снь , и҃ . і҆рмо́съ . и҆зба́вителю всѣ́хъ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Пречи́стѣи просте́рлъ є҆сѝ дла́ни своѝ , на крⷭ҇тѣ̀ во́лею долготерпѣли́ве , ѡ҆бъѧ́тъ всѣ́хъ , и҆ ѿ рꙋкѝ и҆зба́вилъ є҆сѝ чꙋжа́гѡ . сегѡ̀ ра́ди тѧ со́ страхомъ сла́вимъ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Ꙗ҆́коже положи́сѧ во́лею во́ гробѣ , спѧ́щїи дре́вле во гробѣ́хъ , и҆́же и҆з̾ ме́ртвыхъ воста́нїемъ твои́мъ совоз̾ста́ша , стра́хомъ вопїю́ще , бл҃гослови́те всѧ̀ дѣ́ла гдⷭ҇нѧ гдⷭ҇а .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ди́вна и҆ пресла́вна чꙋдеса̀ , дѣ́йствꙋѧ хрⷭ҇тѐ свои́мъ гл҃омъ , собо́ръ є҆вре́йскїи ви́дѣвъ тѧ , ѡ҆сꙋжа́етъ на сме́рть , жи́знь всѣ́хъ сꙋ́ща , бл҃гоꙋтро́бне гдⷭ҇и .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Во́ днехъ хрⷭ҇тѐ четы́ридесѧтихъ с̾ мꙋ́дрыми и҆ чⷭ҇тны́ми а҆пⷭ҇лы ꙗ҆́вѣ водворѧ́ѧсѧ , в̾вѣ́рилъ є҆сѝ бжⷭ҇твеное смотре́нїе , и҆́м̾же спа́слъ є҆сѝ ми́ръ пою́щїи тѧ̀ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ꙗ҆́кѡ стра́шное твоѐ ржⷭ҇тво̀ всенепоро́чнаѧ , и҆́м̾же всѝ стра́шнагѡ паде́нїѧ и҆зба́влени бы́хомъ , зовꙋ́ще , ра́дꙋисѧ всѣ́мъ чл҃кѡмъ пред̾ста́тельнице . ра́дꙋисѧ ми́рꙋ па́дшемꙋ возва́нїе .
 пѣ́снь , ѳ҃ . і҆рмо́съ . є҆́вва оу҆́бѡ недꙋ́гомъ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Просте́рта во́лею на крⷭ҇тѣ̀ сл҃нце зрѧ̀ тебѐ пребл҃гі́и , стра́хомъ сокры̀ лꙋчѝ . и҆ поколѣба́шасѧ землѝ ѡ҆снова́нїѧ , и҆ ка́менїе распаде́сѧ влⷣко , и҆ цр҃ко́внаѧ за́вѣса раз̾дра́сѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Пома́завъ тѧ̀ дре́вле і҆ѡ́сифъ , и҆ плащани́цею ѡ҆бви́въ , положѝ в̾ но́вѣ гро́бѣ , жи́знь сꙋ́щꙋ всѣ́хъ . и҆ воскре́слъ є҆сѝ тридне́внѡ , и҆стощи́въ а҆́дова црⷭ҇твїѧ , бжⷭ҇твеною си́лою всемогі́и .
 сла́ва . Ви́дѣнъ бы́сть а҆пⷭ҇лы и҆́з̾ гроба воста́въ тридне́внѡ , и҆ вопїѧ́ше , и҆ди́те дрꙋ́зи и҆ оу҆ченицы̀ моѝ , проповѣ́дите во всѣ́хъ ꙗ҆зы́цѣхъ ꙗ҆́же ви́дѣсте чꙋдеса̀ , и҆ и҆́же па́че сло́ва си́лꙋ мою̀ .
 и҆ ны́нѣ , боⷢ҇ . Ме́ртвымъ вдыха́юща жи́знь ꙗ҆́коже ви́дѣ всенепоро́чнаѧ , и҆́з̾ гроба воста́вша со сла́вою , и҆спо́лнисѧ ра́дости , зовꙋ́щи , сн҃е мо́й и҆ бж҃е мо́й , велича́ю твоѐ є҆́же па́че сло́ва смотре́нїе .
 
 Въ то́йже , пнⷣльникъ , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , а҃ . поⷣ . нбⷭ҇нымъ чино́мъ . Пѧтьдесѧ́тницы наста́вши , преполо ве́нїе дне́мъ ,꙳ в̾ не́й же хрⷭ҇то́съ сло́во бжⷭ҇твеною си́лою ,꙳ раз̾сла́бленаго стѧ́гнꙋ сло́вомъ свои́мъ ,꙳ и҆ бл҃готече́нїе дарова̀ .꙳ сла́ва вопїю́щꙋ бл҃гоꙋтро́бнѣй твое́й ,꙳ є҆́же к̾ на́мъ во́льнѣй бл҃госты́ни . И҆́же сы́и со ѻ҆ц҃е́мъ по подо́бїю ,꙳ посредѝ пра́здника к̾ на́мъ прише́дъ ,꙳ грѣ́хъ хотѧ̀ ѿѧ́ти про́чее ,꙳ вопло́щьсѧ прише́лъ є҆сѝ ,꙳ без̾грѣ́шно бо сїѐ прїе́мъ ,꙳ ꙗ҆́кѡ чл҃колю́бецъ ꙗ҆ви́лсѧ є҆сѝ . Є҆гда̀ в̾ преполове́нїе пра́здникꙋ бл҃гі́и ,꙳ в̾шелъ є҆сѝ сп҃се мо́й во ст҃и́лище своѐ ,꙳ непокори́выѧ оу҆ча̀ ,꙳ а҆́ще кто̀ жа́ждетъ і҆ꙋде́ѡмъ взыва́ше и҆зба́вителю ,꙳ да пїе́тъ во́дꙋ жи́зни ,꙳ и҆ не в̾жа́ждетсѧ николи́же .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , и҃ . Преполови́вшꙋсѧ пра́здникꙋ , пре́жде стра́сти , и҆ сла́внагѡ воскрⷭ҇нїѧ твоегѡ̀ гдⷭ҇и . и҆́м̾же оу҆ча̀ бл҃же во ст҃и́лищи невѣ́рꙋющїѧ і҆ꙋде́и , фарисе́и и҆ кни́жники . и҆ вопїѧ̀ лю́демъ , жа́ждаи да грѧде́тъ ко мнѣ̀ и҆ пїе́тъ , вѣ́рꙋѧи в̾ мѧ̀ , во́дъ жи́зни дх҃а бжⷭ҇твенагѡ рѣ́ки и҆стекꙋ́тъ и҆́з̾ чрева є҆гѡ̀ . ѽ неи҆з̾гл҃аннѣй мꙋ́дрости твоегѡ̀ хвале́нїѧ . и҆́же всѧ̀ и҆сполнѧ́ѧи , бж҃е на́шъ сла́ва тебѣ̀ .
 На стихо́внѣ , стихѣ́ры . гла́съ , д҃ . Дре́ва преслꙋша́нїѧ запреще́нїе , разрѣши́лъ є҆сѝ сп҃се , на́ древѣ крⷭ҇тнѣмъ во́лею пригво́ждьсѧ . и҆ во а҆́дъ соше́дъ си́льне , сме́ртыѧ оу҆́зы ꙗ҆́кѡ бг҃ъ растерза́лъ є҆сѝ . сегѡ̀ ра́ди кла́нѧемсѧ [покло́н̾] , є҆́же и҆з̾ ме́ртвыхъ твоемꙋ̀ воскрⷭ҇нїю , ра́достїю вопїю́ще , всеси́льне гдⷭ҇и сла́ва тебѣ̀ .
 сти́хъ : к̾ тебѣ̀ воз̾ведо́хъ ѻ҆́чи моѝ . Ѡ҆мы́й мѧ слеза́ми мои́ми сп҃се , ꙗ҆́кѡ ѡ҆скверни́хсѧ мно́гими грѣхѝ . тѣ́мже припа́даю ти , согрѣши́хъ поми́лꙋй мѧ бж҃е .
 сти́хъ : поми́лꙋй на́съ гдⷭ҇и . мⷱ҇ꙋ . Ст҃ы́хъ мч҃нкъ прїе́мыи терпѣ́нїе , и҆ ѿ на́съ прїимѝ пѣ́нїе чл҃колю́бче . да́рꙋй на́мъ тѣ́хъ мл҃твами ве́лїю млⷭ҇ть . сла́ва , и҆ ны́нѣ . гла́съ , и҃ . Ѡ҆чи́стимъ мы́сленаѧ чꙋ́вства , и҆ дш҃е́вными зарѧ́ми просвѣти́мсѧ , и҆ жи́знь ви́димъ хрⷭ҇та̀ во ст҃и́лище прише́дша , премно́жествомъ бл҃гости , да врага̀ посрами́тъ стрⷭ҇тьмѝ крⷭ҇та̀ и҆ воскрⷭ҇нїемъ , и҆ спасе́тъ ро́дъ на́шъ . к̾ немꙋ́ же возопїе́мъ , непостижи́ме гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Во вто́рникъ , є҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , три́жды . По а҃ , стихоло́гїи , сѣда́ленъ . гла́съ , д҃ . Воскрⷭ҇лъ є҆сѝ ꙗ҆́кѡ без̾сме́ртенъ сп҃се и҆́з̾ гроба , и҆ совоз̾дви́глъ є҆сѝ ми́ръ сво́й , свое́ю си́лою хрⷭ҇тѐ бж҃е на́шъ . сокрꙋши́лъ є҆сѝ крѣ́постїю сме́рти держа́вꙋ , ꙗ҆ви́лъ є҆сѝ млⷭ҇тиве воскрⷭ҇нїе всѣ́мъ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . Препла́ваѧ пꙋчи́нꙋ настоѧ́щагѡ житїѧ̀ , помышлѧ́ю бе́зднꙋ мно́гихъ мои́хъ ѕѡ́лъ , и҆ не и҆мѣ́ю ѡ҆корми́телѧ помышле́нїемъ , петро́въ провѣщава́ю ти гла́съ , спаси́ мѧ хрⷭ҇тѐ , спаси́ мѧ бж҃е ꙗ҆́кѡ чл҃колю́бецъ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Крⷭ҇то́мъ воѡ҆рꙋжи́вшесѧ стрⷭ҇тоте́рпцы твоѝ хрⷭ҇тѐ бж҃е на́шъ , побѣди́ша ко́ѕни ѕлонача́льнагѡ врага̀ , восїѧ́ша ꙗ҆́кѡ свѣти́ла чл҃ки наставлѧ́юще , подава́ютъ и҆сцѣле́нїѧ и҆́же вѣ́рою просѧ́щимъ . тѣ́хъ мл҃твами спасѝ дш҃а на́ша . сла́ва , и҆ ны́нѣ , боⷢ҇ . Ꙗ҆́кѡ всѣ́хъ тва́рей лꙋ́чши є҆сѝ , сла́вити тѧ̀ недоꙋмѣ́емъ бцⷣе . но мо́лимъ тѧ , тꙋ́не поми́лꙋй на́съ .
 По в҃ , стихоло́гїи , сѣда́ленъ . гла́съ , и҃ . Премꙋ́дрости во́дꙋ и҆ жи́зни и҆сточа́ѧи ми́рꙋ , всѣ́хъ сп҃се зове́ши почерпстѝ спаси́тельныѧ во́ды , бжⷭ҇твеныи бо зако́нъ тво́й прїе́мъ чл҃къ , тѣ́мъ оу҆гаша́етъ ле́стное оу҆́глїе . тѣ́мже невжа́ждетсѧ во́ вѣки , ни прїи́метъ сы́тости твоеѧ̀ влⷣко цр҃ю нбⷭ҇ныи . сегѡ̀ ра́ди сла́вимъ держа́вꙋ твою̀ хрⷭ҇тѐ бж҃е , согрѣше́нїемъ ѡ҆ставле́нїе просѧ́ще , ꙗ҆́кѡ є҆ди́нъ сы́и многоми́лостивъ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , пра́здникꙋ , на и҃ . и҆ в̾ минѣ́и , на д҃ .
 На хвали́тѣхъ , стⷯры , на д҃ . гла́съ , д҃ . Крⷭ҇то́мъ твои́мъ хрⷭ҇тѐ , ѿ дре́внїѧ клѧ́твы свободи́лъ є҆сѝ на́съ , и҆ сме́ртїю свое́ю , и҆́же є҆стество̀ на́ше мꙋча́щаго дїа́вола оу҆праздни́лъ є҆сѝ . воскрⷭ҇нїемъ же свои́мъ , ра́дости всѧ́ческаѧ и҆спо́лнилъ є҆сѝ . тѣ́мже вопїе́мъ ти , воскр҃сы́и и҆з̾ ме́ртвыхъ , гдⷭ҇и сла́ва тебѣ̀ . двⷤа . Ѻ҆вча̀ є҆́смь слове́снаго ти ста́да , и҆ к̾ тебѣ̀ прибѣга́ю па́стырю до́бромꙋ , взыщѝ менѐ заблꙋ́ждьшаго бж҃е и҆ поми́лꙋй мѧ . мⷱ҇ꙋ . А҆́нг҃лѡмъ соприча́стницы бы́сте ст҃і́и мч҃нцы , на сꙋди́щи хрⷭ҇та̀ , мꙋ́жески проповѣ́дасте , всѧ̀ бо ꙗ҆́же в̾ ми́рѣ ѡ҆ста́висте кра́снаѧ , ꙗ҆́кѡ несꙋ́щаѧ , вѣ́рꙋ же ꙗ҆́кѡ наде́жꙋ тве́рдꙋ оу҆держа́сте . тѣ́мже и҆ ле́сть ѿгна́вше , и҆сточа́ете вѣ́рнымъ и҆сцѣле́нїемъ дарова́нїѧ . непреста́ннѡ моли́те , спасти́сѧ дш҃а́мъ на́шимъ . сла́ва , и҆ ны́нѣ . гла́съ , в҃ . Є҆гда̀ прїи́де во ст҃и́лище хрⷭ҇тѐ бж҃е , преполови́вшꙋсѧ пра́здникꙋ , тогда̀ лю́ди оу҆ча́ше вопїѧ̀ , вѣ́рꙋѧи в̾ мѧ̀ а҆́ще и҆ оу҆́мретъ жи́въ бꙋ́детъ . і҆ꙋде́и же распыха́хꙋсѧ , с̾ фарисе́и и҆ сад̾дꙋке́и и҆ кни́жники гл҃юще , кто̀ се́й и҆́же гл҃етъ хꙋлы̀ , непомышлѧ́юще ꙗ҆́кѡ ты̀ є҆сѝ и҆́же пре́жде вѣ́къ , со ѻ҆ц҃е́мъ и҆ дх҃омъ прославлѧ́емыи . бж҃е на́шъ сла́ва тебѣ̀ .
 На стихо́внѣ , стихѣ́ры . гла́съ , в҃ . поⷣ . до́ме є҆в̾фра́фовъ . Прїи́де ꙳ содѣ́тель в̾ сїѡ́нъ ,꙳ и҆ ста́въ посредѝ цр҃кве ,꙳ и҆ лю́демъ даѧ́ше ꙳ бл҃года́ть спаси́тельнꙋю .
 сти́хъ : помѧнѝ со́нмъ тво́й ,꙳ и҆́же стѧжа̀ и҆спе́рва . Текꙋ́щїи бо и҆сто́чникъ ,꙳ бꙋ́детъ питїѐ ꙳ дх҃о́вныѧ бл҃года́ти ,꙳ въ дш҃и всели́тсѧ ,꙳ пїю́щагѡ во́ды .
 сти́хъ : бг҃ъ же цр҃ь на́шъ пре́же вѣ́къ ,꙳ содѣ́ла спасе́нїе посредѣ̀ землѝ . Прекло́нь нб҃са̀ ,꙳ соше́лъ є҆сѝ сп҃се мо́й ,꙳ и҆ пло́ть ѿ дв҃ы ꙳ кромѣ̀ преложе́нїѧ прїѧ́лъ є҆сѝ ,꙳ и҆сточа́ѧ ми ѡ҆ставле́нїе .
 сла́ва , и҆ ны́нѣ . гла́съ , и҆ поⷣ , то́йже . Лꙋча̀ ѿ ѻ҆ц҃а ,꙳ просїѧ́лъ є҆сѝ сло́ве ,꙳ но в̾ послѣ́днее вре́мѧ ꙳ ꙗ҆ви́лсѧ є҆сѝ ꙗ҆́кѡ чл҃къ ,꙳ подаѧ́ ми ѡ҆ставле́нїе .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снецъ . гла́съ , д҃ . пѣ́снь , в҃ . і҆рмо́съ . ви́дите ви́дите .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Воздви́же ѕмїю̀ мѡѷсе́й , распѧ́тїе твоѐ воѡ҆бража́ѧ дре́вле в̾ пꙋсты́ни сина́йстѣй , распны́исѧ на́съ ра́ди , и҆ ѕмі́евы вражды̀ и҆ ꙗ҆́да и҆збавлѧ́ѧи человѣ́ки , сокрꙋшѝ главꙋ̀ всегꙋби́тельнꙋю .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Ма́сти со слеза́ми носѧ́ще , теча́хꙋ къ бжⷭ҇твеномꙋ гро́бꙋ со тща́нїемъ мѷронѡ́сицы ра́нѡ ѕѣлѡ̀ , ꙗ҆́коже бг҃огла́сныи и҆ ѻ҆де́ждею ви́дѣша ю҆́ношꙋ , стра́хомъ оу҆жаса́хꙋсѧ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Болѣ́зни и҆сцѣлѧ́юща сло́вомъ , раз̾сла́бленыѧ и҆справлѧ́юща , и҆ воскреша́юща ме́ртвыѧ сло́ве , є҆вре́йстїи лю́дїе ѡ҆сꙋди́ша тѧ оу҆мретѝ . но воскре́слъ є҆сѝ ꙗ҆́кѡ бг҃ъ си́ленъ в̾ крѣ́пости , а҆́дово разрꙋши́въ црⷭ҇твїе .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ꙗ҆ви́сѧ воплоща́емь всечⷭ҇таѧ не и҆зрече́ннѡ ѿ твои́хъ крове́й пресꙋ́щественыи бг҃ъ , и҆ вмѣни́сѧ в̾ мертвецѣ́хъ , всѣ́хъ сы́и жи́знь , воскр҃съ держа́внѡ . є҆го́же ви́дѣвши и҆спо́лнисѧ ра́дости , сегѡ̀ велича́ющи .
 пѣ́снь , и҃ . і҆рмо́съ . во ѻ҆гнѝ пла́меннѣ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Раздра́выи рꙋкописа́нїе а҆да́мово крⷭ҇то́мъ гдⷭ҇и , бл҃гослове́нїе ны́нѣ и҆сточи́лъ є҆сѝ на́мъ , клѧ́тва во́лею хрⷭ҇тѐ бы́въ . тѣ́мже тѧ бл҃госло́вимъ прⷭ҇нѡ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ви́дѣ собо́ръ оу҆чени́ческїи гдⷭ҇и воста́вша тѧ и҆з̾ ме́ртвыхъ , и҆ оу҆тѣше́нїѧ и҆спо́лнисѧ та́йнагѡ . к̾ ни́мъ же оу҆́бѡ вопїѧ́ше , ви́дѧще мѧ бг҃а живода́вца , и҆ди́те речѐ , проповѣ́дите мѧ всѣ́хъ цр҃ѧ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Пое́мъ твоѐ распѧ́тїе честно́е і҆с҃е бл҃гоꙋтро́бне . славосло́вимъ погребе́нїе , и҆ стра́шное воскрⷭ҇нїе вѣ́рою . и҆́м̾же ѿ а҆́довыхъ разрѣши́хомсѧ нерѣши́мыхъ оу҆́зъ , хрⷭ҇тѐ бж҃е всѣ́хъ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . І҆с҃а є҆го́же воплоти́ла є҆сѝ па́че сло́ва чи́стаѧ влⷣчце , воста́вша ви́дѣвши ѿ ме́ртвыхъ вопїѧ́ше , что̀ красна̀ добро́та твоѧ̀ сн҃е мо́й . є҆ѧ́же ра́ди к̾ пе́рвой а҆да́мъ ны́нѣ взы́де добро́тѣ .
 пѣ́снь , ѳ҃ . і҆рмо́съ . ꙗ҆́кѡ сотворѝ мнѣ̀ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ꙗ҆́кѡ вознесе́сѧ на́ древо пригвожда́емь на крⷭ҇тѣ̀ , свѣти́ла сокры́ша свѣ́тъ , и҆ трѧса́шесѧ землѧ̀ , и҆ сꙋ́щїи во а҆́довѣхъ оу҆́захъ свобожда́хꙋсѧ сп҃се .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Сокрꙋши́въ сме́рти вереѝ хрⷭ҇тѐ и҆ оу҆́зы , воскр҃слъ є҆сѝ со сла́вою держа́внѡ . восхи́тивъ и҆́х̾же пе́рвѣе и҆мѧ́ше оу҆́зники , ꙗ҆́кѡ бг҃а пѣсносла́вѧщихъ тѧ̀ .
 сла́ва . Землѧ̀ торжествꙋ́етъ , и҆ пра́з̾днꙋетъ нб҃о , воста́нїе всѣ́хъ творца̀ . и҆́м̾же спасѐ на́съ ѿ оу҆́зъ и҆ тлѝ , пѣсносла́вѧщихъ є҆гѡ̀ .
 и҆ ны́нѣ , боⷢ҇ . Свѣ́та твоегѡ̀ зарѧ́ми бцⷣе , разорѝ моегѡ̀ невѣ́дѣнїѧ мглꙋ̀ , ꙗ҆́кѡ да вѣ́рою гла́сы пѣсносла́вѧ непреста́ннѡ твоѧ̀ чꙋдеса̀ .
 
 
 Во то́йже , вто́рникъ , ве́черъ . на гдⷭ҇и возва́хъ , стихѣ́ры , пра́здникꙋ , на ѕ҃ . гла́съ , д҃ . Наста̀ преполове́нїе дне́мъ , и҆́же ѿ спаси́тельнагѡ начина́емыхъ воста́нїѧ , пѧтьдесѧ́тницею же бжⷭ҇твеною печатлѣ́емо , и҆ свѣ́титсѧ свѣ́тлости ѡ҆бою́дꙋ и҆мѣ́ѧ , и҆ соєдинѧ́ѧ ѡ҆боѧ̀ , прїитѝ в̾ сла́вѣ пред̾ꙗ҆влѧ́ѧ , влады́чнѧгѡ вознесе́нїѧ пред̾почита́ти . двⷤа . Слы́ши и҆ воз̾весели́сѧ сїѡ́нъ , бл҃говѣсти́вшꙋсѧ хрⷭ҇то́вꙋ воскрⷭ҇нїю , вѣ́рнїи же є҆гѡ̀ сы́нове воз̾ра́довашасѧ сегѡ̀ ви́дѣвще , ѿмыва́юща дх҃омъ скве́рнꙋ хрⷭ҇тоꙋбі́йства , гото́витсѧ торжествꙋ́ющи ѡ҆бои́хъ весе́лїе преполове́нїемъ . вⷤ . Прибли́жисѧ бжⷭ҇твенагѡ спѣ́шнѡ и҆зли́тїе на всѣ́хъ , ꙗ҆́коже пред̾написа́сѧ дх҃а , пред̾ оу҆зако́ненїе проповѣ́дꙋетъ . преполови́вшꙋсѧ и҆́же по хрⷭ҇то́вѣ сме́рти и҆ погребе́нїи и҆ воскрⷭ҇нїи , ѿ негѡ̀ прїе́мшимъ оу҆ченико́мъ , нело́жнаѧ ѡ҆бѣща́нїѧ , оу҆тѣ́шителево ꙗ҆влѧ́ющи наше́ствїе . двⷤа . сла́ва , и҆ ны́нѣ . гла́съ , ѕ҃ . Пра́здникꙋ преполови́вшꙋсѧ твоегѡ̀ хрⷭ҇тѐ воскрⷭ҇нїѧ , и҆ бжⷭ҇твенагѡ прише́ствїѧ ст҃а́гѡ твоегѡ̀ дх҃а , соше́дшесѧ чꙋде́съ твои́хъ воспѣва́емъ та́инство . и҆́хже ра́ди низ̾послѝ на́мъ ве́лїю млⷭ҇ть .
 На стихо́внѣ , стⷯры . гла́съ , а҃ . Пѧтьдесѧ́тницы наста̀ дне́мъ преполове́нїе , въ ню́же хрⷭ҇то́съ ѡ҆бнажи́въ смотрели́внѡ бжⷭ҇твенꙋю си́лꙋ , раз̾сла́бленаго стѧ́гнꙋ сло́вомъ , и҆ тогѡ̀ ѿ ѻ҆дра̀ воз̾ста́вивъ , бг҃олѣ́пнѡ чꙋ́до творѧ̀ возда́ннѣмъ тѣ́лѣ . чл҃кѡмъ же дарова̀ вѣ́чныи живо́тъ , и҆ велїю млⷭ҇ть .
 сти́хъ : помѧнѝ со́нмъ тво́й ,꙳ и҆́же стѧжа̀ и҆спе́рва . Во ст҃и́лище прише́лъ є҆сѝ премꙋ́дросте бж҃їѧ , преполовлѧ́ющꙋсѧ пра́здникꙋ , оу҆ча̀ и҆ ѡ҆блича́ѧ невѣ́рныѧ і҆ꙋде́и , фарисе́и и҆ кни́жники , и҆ вопїѧ̀ со дерзнове́нїемъ к̾ ни́мъ , жа́ждаи да грѧде́тъ ко мнѣ̀ , и҆ пїе́тъ во́дꙋ живо́тнꙋ , и҆ не вжа́ждетъ во́ вѣки . вѣ́рꙋѧи мое́й бл҃гости , рѣ́ки потекꙋ́тъ и҆́з̾ чрева є҆гѡ̀ жи́зни вѣ́чнаѧ . ѽ бл҃гости и҆ бл҃гоꙋтро́бїѧ твоегѡ̀ , хрⷭ҇тѐ бж҃е на́шъ сла́ва тебѣ̀ .
 сти́хъ : гла́съ , в҃ . бг҃ъ же цр҃ь на́шъ пре́же вѣ́къ ,꙳ содѣ́ла спасе́нїе посредѣ̀ землѝ . Є҆гда̀ преполове́нїе пра́здникꙋ наста̀ , взы́де і҆с҃ъ во ст҃и́лище , и҆ оу҆ча́ше невѣ́рныѧ і҆ꙋде́и , гл҃ѧ , жа́ждаи да грѧде́тъ ко мнѣ̀ , и҆ пїе́тъ во́дꙋ живо́тнꙋ вѣ́чнꙋ , и҆ не вжа́ждетсѧ во́ вѣки . вѣ́рꙋѧи в̾мѧ̀ , рѣ́ки потекꙋ́тъ и҆́з̾ чрева є҆гѡ̀ , и҆ и҆́мать свѣ́тъ живо́тныи .
 сла́ва , и҆ ны́нѣ . гла́съ , и҃ . Преполови́вшꙋсѧ пра́здникꙋ , оу҆ча́щꙋ ти сп҃се , и҆ гл҃ахꙋ і҆ꙋде́и , ка́кѡ се́й вѣ́сть кни́ги неоу҆чи́всѧ . неразꙋмѣ́юще ꙗ҆́кѡ ты̀ є҆сѝ премꙋ́дрость , оу҆стро́ившаѧ ми́ръ сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ . рѧдово́мꙋ же ст҃о́мꙋ слꙋ́жба пое́тсѧ , на па́вечерницѣ .
 Въ сре́дꙋ , є҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , и҃ . Преполови́вшꙋсѧ пра́здникꙋ па́схи , творе́цъ нб҃ꙋ в̾ цр҃кви гл҃аше , грѧди́те и҆ почерпи́те ѿ воды̀ , тогда̀ болѧ́щаго свои́мъ повелѣ́нїемъ и҆сцѣли́лъ є҆сѝ , бл҃гои҆зво́ливыи спастѝ ꙗ҆́кѡ бг҃ъ ро́дъ чл҃ческїи . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ є҃ . Влⷣка всѣ́хъ въ цр҃кви стоѧ̀ , пра́здникꙋ преполови́вшꙋсѧ пѧтьдесѧ́тницы чⷭ҇тны́ѧ , є҆вре́ѡмъ бесѣ́дꙋѧ , ѡ҆блича́ше ꙗ҆́вѣ в̾ дерзнове́нїи мно́зѣ , ꙗ҆́кѡ цр҃ь сы́и и҆ бг҃ъ , мꙋчи́тельство тѣ́хъ де́рзостное . на́мъ же всѣ́мъ да́рꙋетъ за бл҃гоꙋтро́бїе ве́лїю ми́лость . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . Кано́на пра́здникꙋ два̀ , и҆́хъ же поста́вимъ на д҃і . пе́рвагѡ кано́на , і҆рмосы̀ по двⷤа . тропари́ же , на́ ѕ҃ . втора́гѡ кано́на , тропари́ же , на́ ѕ҃ . послѣди́ же пое́мъ і҆рмо́съ , втора́гѡ кано́на , ѻ҆́ба ли́ка в̾кꙋ́пѣ .
 На хвали́тѣхъ , стⷯры , на д҃ . гла́съ , д҃ . поⷣ . ꙗ҆́кѡ до́блѧ . Премꙋ́дрость и҆ си́ла ,꙳ ѻ҆́ч҃ее сїѧ́нїе ,꙳ сло́во присносꙋ́щное сн҃ъ бж҃їи ,꙳ во ст҃и́лище прїи́де пло́тїю ,꙳ и҆ оу҆ча́ше і҆ꙋде́йскїѧ наро́ды ,꙳ жесто́кїѧ и҆ неразꙋ́мныѧ .꙳ и҆ чꙋдѧ́хꙋсѧ премꙋ́дрости бога́тствꙋ ,꙳ вопїю́ще , ѿ кꙋ́дꙋ се́й кни́ги вѣ́сть ,꙳ ѿ чл҃къ неꙋчи́всѧ . двⷤа . Фарисе́ѡмъ затыка́ше оу҆ста̀ ,꙳ і҆ꙋде́и ѡ҆блича́ше месі́ѧ гдⷭ҇ь ,꙳ и҆ вопїѧ́ше к̾ ни́мъ ,꙳ не на лица̀ без̾зако́ннїи ꙳ ꙗ҆́кѡ непра́ведни сꙋди́те .꙳ въ сꙋбо́тꙋ бо речѐ раз̾сла́бленаго воз̾дви́гнꙋхъ ,꙳ ꙗ҆́кѡ гдⷭ҇ь є҆́смь сꙋбо́тѣ и҆ зако́нꙋ .꙳ что̀ и҆́щете менѐ оу҆би́ти ;꙳ и҆́же ме́ртвыѧ воскреси́вшагѡ . Наꙋѳі́ѧ ка́менїемъ поби́ша ,꙳ лю́дїе без̾зако́ннїи ,꙳ і҆ꙋде́йское со́нмище без̾бл҃года́тное ,꙳ и҆са́їю же пило́ю древѧно́ю раз̾тро́ша .꙳ в̾ ка́лъ мꙋ́драго і҆єремі́ю в̾верго́ша .꙳ гдⷭ҇а же на крⷭ҇тъ возне́сше ,꙳ и҆ копїе́мъ ре́бра є҆гѡ̀ пробо́дше ,꙳ ѻ҆чи́ма помрачи́шасѧ . сла́ва , и҆ ны́нѣ . гла́съ , д҃ . Просвѣти́вшесѧ бра́тїе воскрⷭ҇нїемъ сп҃са хрⷭ҇та̀ , и҆ дости́гше преполове́нїѧ пра́здника влⷣчнѧ , прⷭ҇нѡ сохрани́мъ за́повѣди бж҃їѧ , да досто́йни бꙋ́демъ и҆ вознесе́нїе пра́здновати , и҆ прише́ствїе полꙋчи́ти ст҃а́гѡ дх҃а . Славосло́вїе вели́кое . тропа́рь , пра́здникꙋ . є҆ктенїѝ . и҆ ѿпꙋ́стъ . На часѣ́хъ , тропа́рь , и҆ конда́къ , пра́здникꙋ . На литꙋргі́и , бл҃же́нны , на́ и҃ . ѿ кано́на , пра́здникꙋ , пѣ́снь , ѳ҃ ѧ , ѡ҆бою̀ кано́нъ . По вхо́дѣ : тропа́рь , пра́здникꙋ . сла́ва , и҆ ны́нѣ , конда́къ , пра́здникꙋ . проки́менъ , ѱл҃о́мъ дв҃довъ . ве́лїи гдⷭ҇ь на́шъ и҆ ве́лїѧ крѣ́пость є҆гѡ̀ , и҆ ра́зꙋмꙋ є҆гѡ̀ нѣ́сть числа̀ . сти́хъ : хвали́те гдⷭ҇а ꙗ҆́кѡ бл҃гъ ѱл҃о́мъ , бг҃ови на́шемꙋ , да наслади́тсѧ хвале́нїе . а҆пⷭ҇лъ , въ дѣѧ́нїихъ . заⷱ҇ , л҃в . а҆ллилꙋ́їѧ . помѧнѝ со́нмъ тво́й , є҆го́же є҆сѝ стѧжа́лъ и҆спе́рва . сти́хъ : бг҃ъ же цр҃ь на́шъ пре́жде вѣ́къ , содѣ́ла спасе́нїе посредѣ̀ землѝ . є҆ѵⷢ҇а́лїе , ѿ і҆ѡа́нна . заⷱ҇ , и҃і . прича́стенъ . ꙗ҆ды́и мою̀ пло́ть , и҆ пїѧ́и мою̀ кро́вь , во мнѣ̀ пребыва́етъ и҆ а҆́зъ в̾ не́мъ , речѐ гдⷭ҇ь .
 
 Въ тꙋ́же , сре́дꙋ , ве́черъ . на гдⷭ҇и возва́хъ , стихѣ́ры , ѡ҆ самарѧны́нѣ , г҃ . гла́съ , д҃ . поⷣ . ꙗ҆́кѡ до́блѧ . Ꙗ҆́кѡ и҆сто́чникъ бл҃гости сы́и дх҃а , ꙳ и҆ жи́зни сокро́вище ꙳ чл҃колю́бче ,꙳ ка́кѡ женѣ̀ самарѧны́нѣ ꙗ҆́вѣ бесѣ́дꙋеши ,꙳ да́ждь ми во́дꙋ пи́ти .꙳ несказа́нне гдⷭ҇и ,꙳ воспѣва́емъ ти мно́гое бл҃гоꙋтро́бїе ,꙳ и҆́м̾же спаса́еши чл҃ческїи ве́сь ро́дъ ,꙳ за мно́гꙋю бл҃гость . И҆сто́чникъ прⷭ҇носꙋ́щныи ,꙳ живо́тъ без̾сме́ртныи ,꙳ стрꙋѧ̀ неѡ҆скꙋ́дна же и҆ нетлѣ́нна ,꙳ пꙋ́ть ше́ствовавъ ,꙳ сѣдѧ́ше бли́зъ стꙋденца̀ ,꙳ премꙋ́дрыѧ оу҆ченикѝ посла́въ по бра́шно ,꙳ самарѧны́нѣ женѣ̀ бесѣ́дꙋѧ ,꙳ сїю̀ хотѧ̀ оу҆лови́ти ,꙳ и҆ привестѝ ко ѻ҆ц҃ꙋ ,꙳ ꙗ҆́коже є҆ди́нъ вѣ́сть . Прїиди́те и҆ ви́дите чл҃ка ,꙳ и҆́же и҆зрече́ ми дне́сь на и҆сто́чницѣ сѣдѧ̀ ,꙳ ꙗ҆́же содѣ́ѧхъ .꙳ проро́къ бо и҆́стиненъ є҆́сть и҆ вели́къ ,꙳ сокрове́наѧ и҆ ꙗ҆вле́наѧ вѣ́дыи всѧ̀ .꙳ к̾ немꙋ́же возопїе́мъ ,꙳ да́рꙋй жа́ждꙋщимъ во́дꙋ жи́зни ю҆́же и҆́маши ,꙳ да не вжа́ждемъ па́ки во́ вѣки чл҃колю́бче .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , а҃ . Ко и҆сто́чникꙋ прїи́де и҆сто́чникъ чꙋде́съ в̾ ше́стыи ча́съ , є҆́ввинъ оу҆лови́ти пло́дъ . и҆́бо є҆́вва в̾ то́й и҆зы́де и҆з̾ ра́ѧ , пре́лестїю ѕмі́евою . прибли́жибосѧ самарѧны́нѧ почерпстѝ во́дꙋ , ю҆́же ви́дѣвъ сп҃съ речѐ , да́ждь ми во́дꙋ пи́ти , и҆ а҆́зъ воды̀ текꙋ́щїѧ насыщꙋ́ тѧ . и҆ во́ градъ те́кши цѣломꙋ́дренаѧ , наро́дѡмъ воз̾вѣстѝ а҆́бїе , прїиди́те ви́дите хрⷭ҇та̀ гдⷭ҇а , сп҃са дш҃а́мъ на́шимъ .
 На стихо́внѣ , стихѣ́ры . гла́съ , д҃ . Гдⷭ҇и воз̾ше́дъ на́ крⷭ҇тъ , пра́дѣднюю клѧ́твꙋ на́шꙋ ѡ҆чи́стилъ є҆сѝ . и҆ соше́дъ во а҆́дъ , вѣ́чныѧ оу҆́зники свободи́лъ є҆сѝ , нетлѣ́нїе да́рꙋѧ чл҃ческомꙋ ро́дꙋ . сегѡ̀ ра́ди пою́ще сла́вимъ , животворѧ́щее и҆ спасе́нное твоѐ воскрⷭ҇нїе .
 сти́хъ : к̾ тебѣ̀ воз̾ведо́хъ ѻ҆́чи моѝ . А҆пⷭ҇льскїи ли́къ , дх҃омъ ст҃ы́мъ просвѣти́лъ є҆сѝ хрⷭ҇тѐ , и҆ на́шꙋ скве́рнꙋ грѣхо́внꙋю , тѣ́хъ ра́ди ѡ҆мы́й бж҃е , и҆ поми́лꙋй на́съ .
 сти́хъ : поми́лꙋй на́съ гдⷭ҇и . мⷱ҇ꙋ . Же́ртвы ѡ҆дш҃евле́ныѧ , всесож̾же́нїѧ слове́снаѧ , мч҃нцы гдⷭ҇ни , заколе́нїѧ соверше́на бж҃їѧ , бг҃а зна́ющїи , и҆ бг҃омъ зна́емаѧ ѻ҆вча́та , и҆́хже ѡ҆гра́да волкѡ́мъ невходи́ма , моли́тесѧ и҆ на́мъ оу҆пасе́нымъ бы́ти с̾ ва́ми , на водѣ̀ поко́ищнѣй .
 сла́ва , и҆ ны́нѣ . гла́съ , в҃ . На стꙋдене́цъ прїи́де гдⷭ҇ь , самарѧны́нѧ же молѧ́ше бл҃гоꙋтро́бнагѡ . пода́ждь ми во́дꙋ вѣ́ры , да воспрїимꙋ̀ кꙋпѣ́льныѧ во́ды , ра́дость и҆ и҆збавле́нїе , жизнода́вче гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . сла́ва , и҆ ны́нѣ , боⷢ҇ . є҆ктенїѧ̀ . и҆ ѿпꙋ́стъ .
 Въ четверто́къ , є҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , воскрⷭ҇нъ , двⷤа . сла́ва , и҆ ны́нѣ , боⷢ҇ . По а҃ , стихоло́гїи , сѣда́ленъ . гла́съ , д҃ . Возрѣ́вше на гро́бныи вхо́дъ и҆ пла́мене а҆́нг҃льскагѡ нетерпѧ́ще мѷрѡно́сицы , съ тре́петомъ дивлѧ́хꙋсѧ гл҃юще , є҆да̀ оу҆кра́десѧ ѿве́рзыи разбо́йникꙋ ра́й ; є҆да́ли воста̀ , и҆́же пре́жде стра́сти проповѣ́давыи воста́нїе ; вои́стинꙋ воскр҃се хрⷭ҇то́съ , и҆ сꙋ́щимъ во а҆́дѣ подаѧ̀ живо́тъ и҆ воскрⷭ҇нїе . сти́хъ : во всю̀ зе́млю и҆зыдо́ша вѣща́нїѧ и҆́хъ , и҆ в̾ концы̀ вселе́нныѧ гл҃ы и҆́хъ . Свѣти́ла в̾ концѣ́хъ , оу҆ченикѝ твоѧ̀ хрⷭ҇тѐ ꙗ҆ви́лъ є҆сѝ , сїѧ́юща дш҃а́мъ сꙋ́щимъ во тмѣ̀ , ра́зꙋмъ тво́й влⷣко . и҆ ле́сть и҆́дольскꙋю тѣ́хъ ра́ди ѡ҆мрачи́въ , оу҆че́ньми бл҃гоче́стїѧ просвѣти́лъ є҆сѝ ми́ръ . тѣ́хъ мольба́ми спасѝ дш҃а на́ша . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Мꙋ́жески ра́ны претерпѣ́вше , досто́йнѡ воспрїѧ́сте црⷭ҇твїѧ хрⷭ҇то́ва нетлѣ́нныи вѣне́цъ . жела́нїемъ бо влеко́ми к̾ жи́зни нестарѣ́ющейсѧ , претерпѣ́сте мꙋ́ки пло́тїю страстоте́рпцы , тѣ́мже моли́те поми́ловатисѧ на́мъ . сла́ва , и҆ ны́нѣ , боⷢ҇ . Сло́во ѻ҆́ч҃ее хрⷭ҇та̀ бг҃а на́шегѡ , и҆з̾ тебѐ воплоти́вшеесѧ разꙋмѣ́хомъ бцⷣе дв҃о , є҆ди́на чⷭ҇таѧ , и҆ є҆ди́на блгⷭ҇ве́ннаѧ . тѣ́мже непреста́ннѡ тѧ пою́ще велича́емъ .
 По в҃ , стихоло́гїи , сѣда́ленъ . гла́съ , ѕ҃ . Ꙗ҆́кѡ вѣ́рнѣй и҆ чꙋ́днѣй самарѧны́нѣ гдⷭ҇и , бжⷭ҇тва̀ своегѡ̀ и҆сто́чникъ ѿве́рзлъ є҆сѝ , и҆ и҆злїѧ́лъ є҆сѝ бг҃оразꙋ́мїѧ наню̀ , напаѧ́ѧ питїе́мъ бл҃гопрїѧ́тнымъ . и҆з̾ него́же и҆ ны́нѣ на́мъ низ̾послѝ , согрѣше́нїемъ ѡ҆ставле́нїе пребл҃гі́и гдⷭ҇и . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , ѡ҆ самарѧны́нѣ , на и҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , д҃ . Ѻ҆те́ческихъ си нѣ́дръ не ѿлꙋ́чьсѧ є҆диноро́дное сло́во бж҃їе , прїи́де на́ землю за чл҃колю́бїе , чл҃къ бы́въ непрело́женъ . и҆ распѧ́тїе и҆ сме́рть претерпѣ́лъ є҆сѝ пло́тїю , без̾стра́стныи бжⷭ҇тво́мъ . воскр҃съ же и҆з̾ ме́ртвыхъ , без̾сме́ртїе по́далъ є҆сѝ ро́дꙋ чл҃ческомꙋ , ꙗ҆́кѡ є҆ди́нъ всеси́ленъ . двⷤа . Не кни́жныѧ оу҆ченикѝ , дх҃ъ тво́й ст҃ы́и каза́тели ꙗ҆вѝ хрⷭ҇тѐ бж҃е , и҆ многовѣща́ннымъ бл҃гогла́сїемъ , ꙗ҆зы́къ пре́лесть оу҆празднѝ ꙗ҆́кѡ всеси́ленъ . мⷱ҇ꙋ . Честна̀ сме́рть ст҃ы́хъ твои́хъ гдⷭ҇и , мече́мъ бо и҆ ѻ҆гне́мъ , и҆ дш҃е́ю сокрꙋше́нною пролїѧ́ша кро́вь свою̀ , оу҆пова́нїе и҆мꙋ́ще на тѧ̀ , воспрїѧ́ти трꙋдо́мъ мздꙋ̀ . и҆ претерпѣ́вше , прїѧ́ша ѿ тебѐ сп҃се ве́лїю ми́лость . сла́ва , и҆ ны́нѣ . гла́съ , в҃ . И҆́же собез̾нача́льныи и҆ сопрⷭ҇носꙋ́щныи сн҃ъ и҆ сло́во ѻ҆ц҃ꙋ , на и҆сто́чникъ прїи́де и҆сто́чникъ и҆сцѣле́нїемъ , и҆ жена̀ ѿ самарі́и прїи́де почерпстѝ во́дꙋ , ю҆́же ви́дѣвъ сп҃съ речѐ , да́ждь ми во́дꙋ пи́ти , и҆ ше́дши пригласѝ своегѡ̀ мꙋ́жа . ѻ҆на́же ꙗ҆́кѡ чл҃кꙋ гл҃ющи а҆ не бг҃ꙋ , оу҆таи́ти тща́щисѧ гл҃аше , не и҆́мамъ мꙋ́жа . оу҆чи́тель же к̾ не́й гл҃а , и҆́стинꙋ рекла̀ є҆сѝ не и҆́мамъ мꙋ́жа , пѧ́ть бо и҆мѣ́ла є҆сѝ , и҆ ны́нѣ є҆го́же и҆́маши нѣ́сть ти мꙋ́жъ . ѻ҆на́же ѡ҆ гл҃ѣ оу҆диви́вшисѧ , и҆ во́ градъ те́кши наро́дѡмъ вопїѧ́ше гл҃ющи , прїиди́те и҆ ви́дите хрⷭ҇та̀ , и҆́же да́рꙋетъ ми́рови ве́лїю ми́лость .
 На стихо́внѣ , стихѣ́ры . гла́съ , д҃ . поⷣ . ꙗ҆́кѡ до́блѧ . Съ черпа́ломъ почерпстѝ ,꙳ прише́дши ко и҆сто́чникꙋ самарѧны́нѧ ,꙳ почерпа́ло без̾ воды̀ ѡ҆ста́вивши ,꙳ є҆ди́на ко́ градꙋ востечѐ ,꙳ и҆сто́чникъ животекꙋ́щїи вопїѧ́ше ѡ҆брѣстѝ ,꙳ ѿ ню́дꙋ же почерпѐ ꙳ незави́стнѡ спасе́нїѧ во́дꙋ ,꙳ и҆ своѐ прохладѝ се́рдце ,꙳ и҆ста́ѧвшее страстьмѝ .
 сти́хъ : налѧцы̀ и҆ спѣ́й и҆ црⷭ҇твꙋй ,꙳ и҆́стины ра́ди и҆ кро́тости и҆ пра́вды . Вои́стинꙋ ре́клъ є҆́сть гдⷭ҇ь самарѧны́нѣ ,꙳ ꙗ҆́кѡ не и҆́маши дне́сь мꙋ́жа зако́нна ,꙳ пѧ́ть бо и҆мѣ́ла є҆сѝ пе́рвѣе .꙳ и҆ ны́нѣ є҆го́же стѧжа́ла є҆сѝ ,꙳ нѣ́сть ти мꙋ́жъ ,꙳ но зако́на чꙋ́ждь .꙳ ꙗ҆́же и҆ потща́вшисѧ ,꙳ сꙋ́щимъ во́ градѣ вопїѧ́ше ,꙳ ви́дѣхъ чл҃ка и҆́же и҆зрече́ ми ꙳ всѧ̀ , є҆ли́ка в̾ та́йнѣ сотвори́хъ .
 сти́хъ : возлюби́лъ є҆сѝ пра́вдꙋ ,꙳ и҆ возненави́дѣ без̾зако́нїе . Стрꙋю̀ та́йнѡ животекꙋ́щꙋ ,꙳ ѿ нбⷭ҇нагѡ и҆сто́чника ,꙳ самарѧны́нѧ почерпѐ ,꙳ ѡ҆брѣ́тши бо текꙋ́щꙋ сїю̀ на стꙋденцѣ̀ ,꙳ и҆з̾ него́же тлѣ́ннꙋю и҆мѧ́ше ,꙳ по ѡ҆бы́чаю почерпстѝ во́дꙋ .꙳ но вѣ́чнꙋ в̾ходѧ́щꙋ въ се́рдцы показа̀ ,꙳ ꙗ҆́кѡ и҆сто́чникъ и҆́нъ но́въ ,꙳ страсте́мъ ѡ҆роша́ѧ распале́нїе .
 сла́ва , и҆ ны́нѣ . гла́съ , г҃ . Да возра́дꙋетсѧ дне́сь свѣ́тлѡ нб҃о и҆ землѧ̀ , ꙗ҆́кѡ хрⷭ҇то́съ ꙗ҆ви́сѧ вопло́щьсѧ ꙗ҆́кѡ чл҃къ , да а҆да́ма и҆зба́витъ ѿ клѧ́твы всеро́дныѧ . и҆ оу҆дивлѧ́етъ чꙋдесы̀ в̾ самарі́ю прише́дъ , женѣ̀ оу҆́бѡ пред̾ста̀ воды̀ просѧ̀ , и҆́же во́ды ѻ҆блакѝ ѻ҆дѣва́ѧи . тѣ́мже всѝ вѣ́рнїи поклони́мсѧ [покло́н̾] , и҆́же на́съ ра́ди во́лею ѡ҆бнища́вшемꙋ , бл҃гоꙋтро́бнымъ совѣ́томъ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снецъ . гла́съ , д҃ . пѣ́снь , д҃ . і҆рмо́съ . любвѐ ра́ди ще́дре своегѡ̀ си ѻ҆́браза .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ꙗ҆́кѡ воз̾дви́жесѧ во́лею на́ древо , и҆ землѧ̀ и҆ го́ры и҆ хо́лми поколѣба́шасѧ с̾ тре́петомъ . стра́ждꙋща тѧ ви́дѧще , ще́дре долготерпѣли́ве .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Оу҆боѧ́всѧ твоегѡ̀ сп҃се сни́тїѧ а҆́дъ , ме́ртвыхъ ꙗ҆́же и҆мѧ́ше , подава́ше въско́рѣ , воспѣва́ющихъ твою̀ неи҆зрече́ннꙋю си́лꙋ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Неразꙋ́мныи зрѧ́ тѧ є҆вре́йскїи собо́ръ ще́дре , слѣпы́мъ ѻ҆́чи даю́ща , оу҆бива́ше сꙋ́щаго жи́знь и҆ воскрⷭ҇нїе .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ви́дѣвши и҆́з̾ гроба воста́вша своегѡ̀ сн҃а дв҃о , со а҆пⷭ҇лы є҆гѡ̀ ра́довашесѧ чⷭ҇таѧ . с̾ ни́ми же тѧ сла́вимъ .
 пѣ́снь , и҃ . і҆рмо́съ . всѧ̀ дѣ́ла бж҃їѧ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . На крⷭ҇тѣ̀ тѧ̀ ви́дѣвъ разбо́йникъ бл҃горазꙋ́мныи , помѧни́ мѧ вопїѧ́ше влⷣко , оу҆диви́всѧ си́лѣ твое́й , и҆ и҆́же па́че оу҆ма̀ твоемꙋ̀ стра́шномꙋ смотре́нїю .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ꙗ҆ви́сѧ хрⷭ҇тѐ жена́мъ , ра́дꙋйтесѧ глаго́лѧ ми́лостивнѡ ꙗ҆́кѡ чл҃колю́бецъ . ско́рбь ꙗ҆́вѣ оу҆толѧ́ѧ , и҆ ра́достны творѧ̀ чл҃ки свои́мъ воста́нїемъ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Дре́вле слѣпо́мꙋ ѿ роже́нїѧ , ꙗ҆́кѡ дарова̀ свѣ́тъ свѣтода́вче і҆с҃е , си́це и҆ мнѣ̀ серде́чныѧ зѣ́ницы ѿве́рзи , разꙋмѣ́ти свѣ́тъ твои́хъ повелѣ́нїи .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . И҆зба́ви мѧ ѻ҆гнѧ̀ гее́нскагѡ , и҆ вѣ́чнагѡ ѡ҆сꙋжде́нїѧ чи́стаѧ . оу҆ти́ши помышле́нїи мои́хъ , свирѣ́пое волне́нїе , и҆ напра́ви к̾ тишинѣ̀ жи́зни во приста́нище .
 пѣ́снь , ѳ҃ . і҆рмо́съ . ка́мень нерꙋкосѣ́чныѧ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Просте́рлъ є҆сѝ дла́ни на́ древѣ , пе́рвыѧ снѣ́ди дре́ва влⷣко рꙋ́кꙋ просте́ршꙋюсѧ , дш҃етлѣ́нныи вре́дъ и҆сцѣлѧ́ѧ . тѣ́мже непости́жимое смотре́нїе твоѐ сла́вимъ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Врата̀ и҆ вереѝ сме́рти , сни́тїемъ сѝ сокрꙋшѝ , а҆́дова црⷭ҇твїѧ всѧ̀ , свое́ю си́лою сп҃се и҆стощи́лъ є҆сѝ . и҆ воскр҃се тридне́внѡ , вселе́ннꙋю просвѣти́лъ є҆сѝ .
 сла́ва . Ре́клъ є҆сѝ сп҃се ꙗ҆́вльсѧ , твои́мъ ст҃ы́мъ а҆пⷭ҇лѡмъ по воскрⷭ҇нїи , ми́ръ проше́дше вѣ́рою , проповѣ́дите ꙗ҆́же во мнѣ̀ ви́дѣсте стра́шнаѧ и҆ неи҆зрече́ннаѧ та́инства .
 и҆ ны́нѣ , боⷢ҇ . Ви́дѣ хрⷭ҇та̀ воста́вша со жена́ми мѷрѡно́сицами , преложи́вши рыда́нїе в̾ ра́дость , и҆ сегѡ̀ сла́влѧше . тѣ́мже велегла́снѡ тѧ бг҃ороди́тельнице велича́емъ .
 
 Въ то́йже , четверто́къ , ве́черъ . на гдⷭ҇и возва́хъ , стⷯры , ѡ҆ самарѧны́нѣ , г҃ . гла́съ , д҃ . поⷣ . и҆́же зва́нныи свы́ше . При и҆сто́чницѣ хрⷭ҇то́съ самарѧны́ню ѡ҆брѣ́тъ ,꙳ проша́ше воды̀ пи́ти ѿ неѧ̀ ,꙳ жада́ѧ сеѧ̀ и҆справле́нїе и҆ спасе́нїе ,꙳ є҆́же и҆ разꙋмѣ́сѧ дѣ́лы скончава́ѧемь ,꙳ сїю́ бо привле́къ ,꙳ во́дꙋ согрѣше́нїѧ са́мъ и҆звле́клъ є҆́сть ,꙳ и҆ воды̀ и҆спо́лнисѧ жи́зни ,꙳ гра́жанѡмъ и҆сповѣ́дающи ,꙳ се́й дре́вле и҆́же в̾ зако́нѣ рече́нныи месі́ѧ хрⷭ҇то́съ ,꙳ ꙗ҆ви́сѧ ꙗ҆́кѡ чл҃къ ,꙳ мы́слемъ сокрове́ннымъ ꙗ҆влѧ́ѧ неи҆з̾гл҃аннаѧ . Месі́ѧ хрⷭ҇то́съ на землѝ ꙗ҆ви́сѧ ,꙳ сꙋ́щимъ во́ градѣ самарѧны́нѧ речѐ ,꙳ пи́саныи прїи́де в̾ мѡѷсе́ѡвѣ зако́нѣ ,꙳ и҆ ꙗ҆́кѡ чл҃къ на́мъ ꙗ҆влѧ́етсѧ ,꙳ и҆́же и҆ дѣѧ́нїѧ моѧ̀ сказа̀ .꙳ и҆ ꙗ҆́же во глꙋбинѣ̀ срⷣца моегѡ̀ ꙳ сокрове́наѧ , всѧ́ ми речѐ .꙳ тѣ́мже гра́жане сте́кшесѧ ,꙳ ви́дѣвше словеса̀ є҆ѧ̀ по всемꙋ̀ и҆́стинна ,꙳ и҆ ве́щи оу҆диви́шасѧ ,꙳ и҆ оу҆вѣ́ришасѧ видѣ́нїемъ . Тебѐ и҆́же в̾ шесты́и ча́съ ,꙳ ꙗ҆́кѡ влⷣкꙋ и҆ногда̀ в̾ раѝ ходѧ́ща бг҃а ,꙳ ꙗ҆́же пе́рвыѧ мт҃ре ви́дѣ дщѝ па́ки ꙳ в̾ ча́съ шесты́и та́кѡ сѣдѧ́ща ,꙳ и҆дѣ́же и҆сто́чникъ воды̀ ,꙳ и҆ кла́денецъ ка́паше ,꙳ и҆ ѿ неѧ̀ просѧ́ща пи́ти ,꙳ ꙗ҆́кѡ да воды̀ ѻ҆́нꙋ напои́ши жи́зни нетлѣ́нныѧ ,꙳ є҆́же и҆ содѣ́ѧ ,꙳ и҆ твоеѧ̀ живоно́сныѧ воды̀ ,꙳ ѻ҆на̀ напи́вшисѧ ,꙳ и҆ со тща́нїемъ те́кши ,꙳ во́ градѣ проповѣ́да водно́е бога́тство .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , ѕ҃ . Та́кѡ гл҃етъ гдⷭ҇ь самарѧны́нѣ , а҆́ще бы вѣ́дала да́ръ бж҃їи , и҆ кто̀ є҆́сть гл҃ѧи тебѣ̀ да́ждь ми воды̀ пи́ти , и҆ ты́ бы проси́ла оу҆ негѡ̀ , и҆ да́лъ бы ти пи́ти , да не вжа́ждешисѧ во́ вѣки , гл҃етъ гдⷭ҇ь .
 На стихо́внѣ , стⷯры . гла́съ , д҃ . Всегда̀ и҆мꙋ́ще хрⷭ҇тѐ , крⷭ҇тъ тво́й на́ помощь , сѣ́ти вра́жїѧ оу҆до́бь попира́емъ .
 сти́хъ : к̾ тебѣ̀ воз̾ведо́хъ ѻ҆́чи моѝ . Животворѧ́щемꙋ твоемꙋ̀ крⷭ҇тꙋ̀ , непреста́ннѡ кла́нѧющесѧ хрⷭ҇тѐ [покло́н̾] , и҆ тридне́вное воскрⷭ҇нїе твоѐ сла́вимъ . тѣ́мъ бо ѡ҆бнови́лъ є҆сѝ , и҆стлѣ́вшее чл҃ческое є҆стество̀ всеси́льне . и҆ є҆́же на нб҃са̀ восхо́дъ ѡ҆бнови́лъ є҆сѝ на́мъ , ꙗ҆́кѡ є҆ди́нъ бл҃гъ и҆ чл҃колю́бецъ .
 сти́хъ : поми́лꙋй на́съ гдⷭ҇и . мⷱ҇ꙋ . Прославлѧ́ѧисѧ в̾ па́мѧтѣхъ ст҃ы́хъ твои́хъ хрⷭ҇тѐ бж҃е , и҆ ѿ ни́хъ оу҆моле́нъ быва́ѧ , низ̾послѝ на́мъ ве́лїю млⷭ҇ть . сла́ва , и҆ ны́нѣ . гла́съ , ѕ҃ . При стꙋденцы̀ і҆а́кѡвли , ѡ҆брѣ́те і҆с҃ъ самарѧны́ню , про́ситъ во́дꙋ ѿ неѧ̀ , и҆́же ѻ҆́блаки покрыва́ѧи нб҃о . ѽ чꙋ́до , и҆́же херꙋви́момъ неви́димыи , блꙋдни́цѣ женѣ̀ бесѣ́дꙋетъ . во́дꙋ про́ситъ , и҆́же на вода́хъ зе́млю повѣ́шеи . во́дꙋ просѧ̀ , и҆́же и҆сто́чники и҆ є҆зе́ра во́дъ пролива́ѧ , хотѧ̀ привлещѝ дре́вле тꙋ̀ оу҆ловлѧ́емꙋю ѿ бори́телѧ врага̀ , и҆ напои́ти є҆ѧ̀ воды̀ жи́вы , ѡ҆палѧ́емꙋю в̾ без̾мѣ́стныхъ лю́тѣ , ꙗ҆́кѡ є҆ди́нъ млрⷭ҇дъ и҆ чл҃колю́бецъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . сла́ва , и҆ ны́нѣ , боⷢ҇ . є҆ктенїѧ̀ . и҆ ѿпꙋ́стъ .
 Въ пѧто́къ , є҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , воскрⷭ҇нъ , двⷤа . сла́ва , и҆ ны́нѣ , боⷢ҇ . По а҃ , стихоло́гїи , сѣда́ленъ . гла́съ , д҃ . На крⷭ҇тѣ́ тѧ пригвозди́ша і҆ꙋде́и сп҃се , и҆́мже ѿ и҆стлѣ́нїѧ на́съ призва̀ , хрⷭ҇тѐ бж҃е на́шъ . просте́рлъ є҆сѝ дла́ни на не́мъ во́лею , копїе́мъ же въ ре́бра своѧ̀ восхотѣ̀ пробости́сѧ , мно́жествомъ щедро́тъ твои́хъ , є҆ди́не чл҃колю́бче . сти́хъ : возноси́те гдⷭ҇а бг҃а на́шегѡ , и҆ кла́нѧйтесѧ под̾но́жїю но́гꙋ є҆гѡ̀ ꙗ҆́кѡ ст҃о є҆́сть . Воскр҃слъ є҆сѝ ꙗ҆́кѡ без̾сме́ртенъ ѿ́ гроба сп҃се , и҆ совоста́вилъ є҆сѝ ми́ръ сво́й , си́лою свое́ю хрⷭ҇тѐ бж҃е на́шъ . сокрꙋши́лъ є҆сѝ крѣ́постїю сме́рти держа́вꙋ . показа́лъ є҆сѝ млⷭ҇тиве воскрⷭ҇нїе всѣ́мъ , тѣ́мже тѧ сла́вимъ є҆ди́нагѡ бг҃а на́шегѡ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Дне́сь а҆́нг҃льскаѧ во́инства , в̾ па́мѧть стрⷭ҇тоте́рпецъ прїидо́ша , вѣ́рныхъ мы́сли просвѣти́ти , и҆ вселе́ннꙋю бл҃года́тїю оу҆ѧсни́ти . тѣ́хъ ра́ди бж҃е оу҆моле́нъ быва́ѧ , да́рꙋй на́мъ ве́лїю млⷭ҇ть . сла́ва , и҆ ны́нѣ , крⷭ҇тобоⷢ҇ . Дв҃о всенепоро́чнаѧ мт҃и хрⷭ҇та̀ бг҃а , ѻ҆рꙋ́жїе про́йде твою̀ пречⷭ҇тꙋю дш҃ꙋ , є҆гда̀ распина́ема ви́дѣ во́лею сн҃а и҆ бг҃а твоегѡ̀ . є҆го́же пребл҃гослове́наѧ молѧ́щи непреста́й , проще́нїе согрѣше́нїемъ на́мъ дарова́ти .
 По в҃ , стихоло́гїи , сѣда́ленъ . гла́съ , д҃ . Ѿ и҆сто́чника воды̀ , земна́гѡ и҆ тлѣ́ннагѡ , прише́дши по ѡ҆бы́чаю самарѧны́нѧ почерпстѝ , во́дꙋ жи́вꙋ почерпѐ . та́кѡ ѡ҆брѣ́те на стꙋденцѣ̀ сѣдѧ́ща , и҆дѣ́же и҆сто́чникъ и҆ кла́денецъ і҆а́кѡвъ и҆скопа̀ , и҆́же в̾ ми́рѣ жа́ждꙋщихъ пла́менемъ , напоѧ́ющꙋ хла́домъ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , ѡ҆ самарѧны́нѣ , на и҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , д҃ . поⷣ . Да́лъ є҆сѝ зна́менїе ,꙳ боѧ́щимсѧ тебѐ гдⷭ҇и ,꙳ крⷭ҇тъ тво́й чⷭ҇тны́и ,꙳ и҆́м̾же посрами́лъ є҆сѝ ,꙳ нача́ла тмы̀ и҆ вла́сти ,꙳ и҆ возве́лъ є҆сѝ на́съ ꙳ на пе́рвое бл҃же́нство .꙳ тѣ́мже ти чл҃колю́бное смотре́нїе сла́вимъ ,꙳ і҆с҃е всеси́льне ,꙳ сп҃се дш҃а́мъ на́шимъ . двⷤа . Распѧ́тїе претерпѣ́въ и҆ сме́рть , и҆ воскр҃съ и҆з̾ ме́ртвыхъ , всеси́льне гдⷭ҇и , сла́вимъ твоѐ воскрⷭ҇нїе . мⷱ҇ꙋ . Кто̀ недиви́тсѧ зрѧ̀ ст҃і́и мч҃нцы , по́двига до́брагѡ , и҆́м̾же подвиза́стесѧ ; ка́кѡ во́ плоти сꙋ́ще , беспло́тнаго врага̀ побѣди́сте ; хрⷭ҇та̀ и҆сповѣ́дающе , и҆ крⷭ҇то́мъ воѡ҆рꙋжи́вшесѧ . тѣ́мже досто́йнѡ ꙗ҆ви́стесѧ бѣсо́мъ прогони́теле , и҆ сопоста́тѡмъ побѣди́теле . непреста́ннѡ моли́те спасти́сѧ дш҃а́мъ на́шимъ . сла́ва , и҆ ны́нѣ . гла́съ , ѕ҃ . И҆сто́чникъ живонача́лїѧ , і҆с҃ъ сп҃съ на́шъ , и҆сто́чникꙋ пред̾ста̀ патрїа́рха і҆а́кѡва , пи́ти проша́ше во́дꙋ ѿ жены̀ самарѧны́ни . ѻ҆́нойже неприча́стное і҆ꙋде́ѡмъ прире́кши . мꙋ́дрыи зижди́тель привлачи́тъ ю҆̀ сла́дкими глаго́лы , па́ки къ проше́нїю при́снѡ живо́тныѧ воды̀ , є҆ѧ́же прїе́мши , всѣ́мъ проповѣ́да ре́кши , прїидѣ́те ви́дите тайновѣ́дца и҆ бг҃а прише́дша пло́тїю , да спасе́тъ ро́дъ на́шъ .
 На стихо́внѣ , стихѣ́ры . гла́съ , д҃ . поⷣ . ꙗ҆́кѡ до́блѧ . И҆сто́чникъ при́сныи ꙳ сѣдѧ́щь на ро́веницѣ ви́дѣ жена̀ ,꙳ терпѣ́ти немогꙋ́щи ꙳ зно́й мно́гихъ страсте́й нестерпи́мыхъ ,꙳ просѧ́щи прїѧ́ти во́дꙋ жи́зни ,꙳ и҆́же и҆з̾ негѡ̀ и҆з̾лива́емꙋ .꙳ ю҆́же прїѧ́тъ тꙋ́не ѿ́ слова ,꙳ и҆ не к̾томꙋ̀ ко и҆сто́чникꙋ тщи́тсѧ ,꙳ земно́мꙋ и҆ тлѣ́нномꙋ .
 сти́хъ : налѧцы̀ и҆ спѣ́й и҆ црⷭ҇твꙋй ,꙳ и҆́стины ра́ди и҆ кро́тости и҆ пра́вды . 
 ꙋде́йскїѧ ѡ҆бы́чаи жена̀ гонѧ́щи ,꙳ и҆ винꙋ̀ прилага́ющи неприкоснове́нїѧ ,꙳ прича́стїю , воды̀ хрⷭ҇то́съ ,꙳ прїѡ҆бщѝ мꙋ́дрыи содѣ́тель ,꙳ сла́дкими провѣща́ньми ,꙳ и҆спроси́ти животекꙋ́щꙋю ꙳ сїю̀ во́дꙋ бжⷭ҇твенꙋю .꙳ ю҆́же пи́вши и҆ ко́ градꙋ прїи́де ,꙳ воз̾вѣща́ющи бы́вшаѧ .
 сти́хъ : возлюби́лъ є҆сѝ пра́вдꙋ ,꙳ и҆ возненави́дѣ без̾зако́нїе . Ни почерпа́ла и҆́маши ,꙳ и҆ стꙋдене́цъ глꙋбо́къ ,꙳ ѿ кꙋ́дꙋ оу҆́бѡ пода́си ми во́дꙋ нетлѣ́ннꙋ ,꙳ самарѧны́нѧ вопїѧ́ше ти хрⷭ҇тѐ .꙳ тебѣ̀ ꙗ҆́кѡ чл҃ка зрѧ́щи а҆ не бг҃а ,꙳ и҆ словесе́мъ чꙋдѧ́щисѧ ,꙳ и҆́ми же вѣща́ньми сла́дкими напои́лъ є҆сѝ ,꙳ и҆ бг҃а тѧ и҆ влⷣкꙋ тва́ремъ ,꙳ и҆сповѣ́дати сотвори́лъ є҆сѝ .
 сла́ва , и҆ ны́нѣ . гла́съ , и҃ . Є҆гда̀ ꙗ҆ви́сѧ во́ плоти хрⷭ҇тѐ бж҃е не и҆зрече́ннымъ смотре́нїемъ , оу҆слы́шавши самарѧны́нѧ сло́во твоѐ чл҃колю́бче , ѡ҆ста́вивши почерпа́ло оу҆ стꙋденца̀ , и҆ течѐ гл҃ющи сꙋ́щимъ во́ градѣ , прїиди́те ви́дите срⷣцевѣ́дца , є҆да̀ оу҆́бѡ се́й є҆́сть ѡ҆жида́емыи хрⷭ҇то́съ , и҆мѣ́ѧи ве́лїю млⷭ҇ть .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ , є҆мꙋ́же краегране́сїе : сла́ва бг҃ꙋ , а҆ми́нь . гла́съ , д҃ . пѣ́снь , є҃ . і҆рмо́съ . оу҆диви́шасѧ всѧ́ческаѧ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . Свѧзꙋ́емь влⷣко , и҆ на́ древѣ пригвожда́емь , раз̾рѣши́лъ мѧ є҆сѝ оу҆́зъ грѣхо́вныхъ , и҆ к̾ любвѝ свое́й пригвозди́лъ є҆сѝ . тѣ́мже бл҃года́рнѡ ти пою̀ вели́чїе , и҆ несказа́ннꙋю си́лꙋ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . И҆́же ꙗ҆ви́вшꙋтисѧ сп҃се во а҆́дѣ , дре́вле ѡ҆сꙋжде́ныи а҆да́мъ , раз̾рѣши́сѧ ѡ҆сꙋжде́нїѧ , и҆ многолѣ́тныхъ оу҆́зъ , вопїѧ̀ , сла́ва мно́зѣй ти сло́ве бл҃гости , і҆с҃е многомлⷭ҇тиве .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Оу҆жа́снѡ ꙗ҆влѧ́етсѧ жена́мъ а҆́нг҃лъ в̾нꙋ́трь сѣдѧ̀ гро́ба , и҆ воз̾гласѝ , что̀ прїидо́сте ра́нѡ и҆ска́ти , хрⷭ҇то́съ воскр҃се , оу҆мертви́въ сме́рть .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Ст҃а́ѧ всенепоро́чнаѧ , и҆́же во ст҃ы́хъ ст҃а́гѡ препочива́юща роди́вши , сегѡ̀ ꙗ҆́кѡ ви́дѣла є҆сѝ и҆́з̾ гроба восїѧ́вша , ꙗ҆́кѡ жениха̀ и҆з̾ черто́га , пѣ́сньми велича́ше сегѡ̀ с̾хожде́нїе .
 пѣ́снь , и҃ . і҆рмо́съ . ѻ҆́троки бл҃гочести́выѧ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . И҆́же ѡ҆ а҆да́мѣ помраче́нное є҆стество̀ , чл҃колю́бче назида́ѧ , просте́рлъ є҆сѝ дла́ни своѧ̀ на́ древѣ пригвожда́емь , и҆ в̾ ре́бра пречⷭ҇таѧ и҆скопова́емь . тѣ́мже мно́гое бл҃гоꙋтро́бїе твоѐ , хвалосло́вимъ во всѧ̀ вѣ́ки .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Ꙗ҆́кѡ ви́дѣ тебѐ до́лꙋ а҆́дъ , плѣнѧ́юща сегѡ̀ црⷭ҇твїѧ и҆́хъ же дре́вле поглотѝ , стра́хомъ твои́мъ оу҆мерщвлѧ́емь , ме́ртвыѧ даѧ́ше всѧ̀ , сло́ве зовꙋ́щїѧ , гдⷭ҇а по́йте дѣ́ла , и҆ превозноси́те є҆гѡ̀ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Рыда́ющимъ вопїѧ́ше мѷрѡно́сицамъ , на ка́мени сѣдѧ́и а҆́нг҃лъ , те́кше воз̾вѣсти́те оу҆ченико́мъ воста́нїе жизнода́вца , оу҆́же бо вои́стинꙋ воста̀ , и҆ а҆́дово низ̾ложи́въ мꙋчи́тельство , и҆ дїа́волю сте́рлъ ѕло́бꙋ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Є҆ди́нагѡ тѧ сла́влю сꙋщество́мъ , трⷪ҇цꙋ же проповѣ́даю ли́цы , є҆ди́но бжⷭ҇тво̀ , ѻ҆ц҃а пребезнача́льна , и҆ сн҃а , и҆ дх҃а ст҃а́гѡ , вопїѧ̀ всегда̀ , гдⷭ҇а по́йте дѣ́ла , и҆ превозноси́те є҆гѡ̀ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ꙗ҆́кѡ ꙗ҆ви́сѧ бг҃ъ и҆з̾ тебѐ дв҃о , неразрꙋшѝ всѧ́кѡ дв҃ствꙋ зна́менїѧ , та́кѡ воста̀ , ка́меню запечатлѣ́нїѧ ѡ҆ста́ви непоколе́блема . є҆го́же ви́дѣвши , ра́дости и҆спо́лнисѧ , бл҃гословѧ́щи сегѡ̀ бжⷭ҇твенꙋю си́лꙋ во всѧ̀ вѣ́ки .
 пѣ́снь , ѳ҃ . і҆рмо́съ . всѧ́къ зе́менъ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Горѣ̀ воз̾ше́дъ на высотꙋ̀ крⷭ҇та̀ во́лею долготерпѣли́ве , привле́клъ є҆сѝ чл҃ка , ѿ про́пастей па́гꙋбы к̾ свѣ́тꙋ . положи́в̾жесѧ во́ гробѣ жи́знь сы́и хрⷭ҇тѐ , ꙗ҆́же во гробѣ́хъ спѧ́щихъ воз̾дви́глъ є҆сѝ честны́мъ и҆ сла́внымъ воста́нїемъ свои́мъ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Мѵ́рѡ тебѐ ли́къ же́нскїи приноша́ше , жи́зни нача́льникꙋ , и҆ смотри́въ тѧ воста́вша , бл҃говѣстѝ оу҆ченико́мъ воста́нїе , со́браномъ в̾кꙋ́пѣ , и҆ пла́чꙋщимъ , и҆́же ви́дѣша тѧ , просвѣще́нїѧ и҆ ра́дости и҆спо́лнишасѧ .
 сла́ва . Сл҃нце хрⷭ҇тѐ , во а҆́дѣ бы́въ с̾ дш҃е́ю ꙗ҆́кѡ бг҃ъ , и҆́же та́мѡ спѧ́щимъ ѡ҆ко́ванымъ ѿ́ вѣка , сво́й свѣ́тъ восїѧ́лъ є҆сѝ , и҆ воскр҃си́лъ є҆сѝ ст҃ы́мъ воскрⷭ҇нїемъ свои́мъ , воспѣва́ющихъ твою̀ бл҃гость .
 и҆ ны́нѣ , боⷢ҇ . Ма́нїемъ дв҃о всѧ̀ носѧ́щаго бг҃а родила̀ є҆сѝ , чл҃ка бы́вша за бл҃гоꙋтро́бїе бг҃ора́дованнаѧ . є҆го́же прилѣ́жнѡ молѝ , просвѣти́ти на́ша срⷣца̀ , бл҃жа́щихъ тѧ вои́стинꙋ , ꙗ҆́кѡ чⷭ҇тꙋю бг҃омт҃рь .
 
 Въ то́йже , пѧто́къ , ве́черъ . на гдⷭ҇и возва́хъ , стихѣ́ры , ѡ҆ самарѧны́нѣ , г҃ . гла́съ , а҃ . Ко и҆сто́чникꙋ прїи́де и҆сто́чникъ чꙋде́съ в̾ ше́стыи ча́съ , є҆́ввинъ оу҆лови́ти пло́дъ . и҆́бо є҆́вва в̾ то́й и҆зы́де и҆з̾ ра́ѧ , пре́лестїю ѕмі́евою . прибли́жибосѧ самарѧны́нѧ почерпстѝ во́дꙋ , ю҆́же ви́дѣвъ сп҃съ речѐ , да́ждь ми во́дꙋ пи́ти , и҆ а҆́зъ воды̀ текꙋ́щїѧ насыщꙋ́ тѧ . и҆ во́ градъ те́кши цѣломꙋ́дренаѧ , наро́дѡмъ воз̾вѣстѝ а҆́бїе , прїиди́те ви́дите хрⷭ҇та̀ гдⷭ҇а , сп҃са дш҃а́мъ на́шимъ . гла́съ , в҃ . На стꙋдене́цъ прїи́де гдⷭ҇ь , самарѧны́нѧ же молѧ́ше бл҃гоꙋтро́бнагѡ . пода́ждь ми во́дꙋ вѣ́ры , да воспрїимꙋ̀ кꙋпѣ́льныѧ во́ды , ра́дость и҆ и҆збавле́нїе , жизнода́вче гдⷭ҇и сла́ва тебѣ̀ . И҆́же собез̾нача́льныи и҆ сопрⷭ҇носꙋ́щныи сн҃ъ и҆ сло́во ѻ҆ц҃ꙋ , на и҆сто́чникъ прїи́де и҆сто́чникъ и҆сцѣле́нїемъ , и҆ жена̀ ѿ самарі́и прїи́де почерпстѝ во́дꙋ , ю҆́же ви́дѣвъ сп҃съ речѐ , да́ждь ми во́дꙋ пи́ти , и҆ ше́дши пригласѝ своегѡ̀ мꙋ́жа . ѻ҆на́же ꙗ҆́кѡ чл҃кꙋ гл҃ющи а҆ не бг҃ꙋ , оу҆таи́ти тща́щисѧ гл҃аше , не и҆́мамъ мꙋ́жа . оу҆чи́тель же к̾ не́й гл҃а , и҆́стинꙋ рекла̀ є҆сѝ не и҆́мамъ мꙋ́жа , пѧ́ть бо и҆мѣ́ла є҆сѝ , и҆ ны́нѣ є҆го́же и҆́маши нѣ́сть ти мꙋ́жъ . ѻ҆на́же ѡ҆ гл҃ѣ оу҆диви́вшисѧ , и҆ во́ градъ те́кши наро́дѡмъ вопїѧ́ше гл҃ющи , прїиди́те и҆ ви́дите хрⷭ҇та̀ , и҆́же да́рꙋетъ ми́рови ве́лїю ми́лость .
 та́же , стихѣ́ры , в̾ минѣ́и , г҃ . сла́ва . гла́съ , ѕ҃ . Оу҆стꙋденца̀ і҆а́кѡвлѧ ѡ҆брѣ́те і҆с҃ъ самарѧны́ню , про́ситъ во́дꙋ ѿ неѧ̀ , и҆́же ѻ҆́блаки покрыва́ѧи нб҃о . ѽ чꙋдесѝ , и҆́же херꙋви́момъ неви́димыи , блꙋдни́цѣ женѣ̀ бесѣ́дꙋетъ . во́дꙋ про́ситъ , и҆́же на вода́хъ зе́млю повѣ́сивыи . во́дꙋ и҆скі́и , и҆́же и҆сто́чники и҆ є҆зе́ра во́дъ и҆злива́ѧи , хотѧ̀ привлещѝ па́ки тꙋ̀ , оу҆ловле́ннꙋю ѿ сопоста́та врага̀ , и҆ напои́ти ю҆̀ водо́ю живо́ю , пали́мꙋю в̾ бесчи́нствѣхъ лю́тыхъ , и҆́же є҆ди́нъ бл҃гоꙋтро́бныи , и҆ чл҃колю́бецъ . и҆ ны́нѣ , боⷢ҇ . гла́съ , д҃ . И҆́же тебѐ ра́ди бг҃оѻ҆ц҃ъ прⷪ҇ркъ дв҃дъ , пѣ́сненно ѡ҆ тебѣ̀ провоз̾гласѝ , вели́чїѧ ти сотво́ршꙋ , пред̾ста̀ цр҃ца ѡ҆деснꙋ́ю тебѐ , тебе́ бо мт҃рь хода́тайцꙋ животꙋ̀ показа̀ , и҆́же без̾ ѻ҆ц҃а и҆з̾ тебѐ вочл҃читисѧ бл҃гои҆зво́ли бг҃ъ , да сво́й па́ки ѡ҆бнови́тъ ѻ҆́бразъ и҆стлѣ́вшїи страстьмѝ , и҆ заблꙋ́ждьшее волкохи́щное ѻ҆вча̀ ѡ҆брѣ́тъ , на ра́мо воспрїи́мъ , ко ѻ҆ц҃ꙋ принесѐ , и҆ къ своемꙋ̀ хотѣ́нїю , съ нбⷭ҇ными совокꙋпи́тъ си́лами . и҆ спасе́тъ бцⷣею ми́ръ хрⷭ҇то́съ , и҆мѣ́ѧи ве́лїю и҆ бога́тꙋю млⷭ҇ть .
 На стихо́внѣ , стихѣ́ры . гла́съ , д҃ . Животворѧ́щемꙋ твоемꙋ̀ крⷭ҇тꙋ̀ , непреста́ннѡ кла́нѧющесѧ хрⷭ҇тѐ [покло́н̾] , и҆ тридне́вное воскрⷭ҇нїе твоѐ сла́вимъ . тѣ́мъ бо ѡ҆бнови́лъ є҆сѝ , и҆стлѣ́вшее чл҃ческое є҆стество̀ всеси́льне . и҆ є҆́же на нб҃са̀ восхо́дъ ѡ҆бнови́лъ є҆сѝ на́мъ , ꙗ҆́кѡ є҆ди́нъ бл҃гъ и҆ чл҃колю́бецъ .
 сти́хъ : гдⷭ҇ь воцр҃и́сѧ ,꙳ и҆ въ лѣ́потꙋсѧ ѡ҆блечѐ . Дре́ва преслꙋша́нїѧ запреще́нїе , разрѣши́лъ є҆сѝ сп҃се , на́ древѣ крⷭ҇тнѣмъ во́лею пригво́ждьсѧ . и҆ во а҆́дъ соше́дъ си́льне , сме́ртыѧ оу҆́зы ꙗ҆́кѡ бг҃ъ растерза́лъ є҆сѝ . сегѡ̀ ра́ди кла́нѧемсѧ [покло́н̾] , є҆́же и҆з̾ ме́ртвыхъ твоемꙋ̀ воскрⷭ҇нїю , ра́достїю вопїю́ще , всеси́льне гдⷭ҇и сла́ва тебѣ̀ .
 сти́хъ : и҆́бо оу҆҆твердѝ вселе́ннꙋю ,꙳ ꙗ҆́же неподвижитсѧ . Врата̀ а҆́дова сокрꙋши́лъ є҆сѝ гдⷭ҇и , и҆ свое́ю сме́ртїю , сме́ртное ца́рьство разрꙋши́лъ є҆сѝ . ро́дъ же чл҃ческїи и҆зъ и҆стлѣ́нїѧ свобо́ждь , живо́тъ и҆ нетлѣ́нїе ми́рꙋ дарова̀ , и҆ ве́лїю ми́лость .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Гдⷭ҇и воз̾ше́дъ на́ крⷭ҇тъ , пра́дѣднюю клѧ́твꙋ на́шꙋ ѡ҆чи́стилъ є҆сѝ . и҆ соше́дъ во а҆́дъ , вѣ́чныѧ оу҆́зники свободи́лъ є҆сѝ , нетлѣ́нїе да́рꙋѧ чл҃ческомꙋ ро́дꙋ . сегѡ̀ ра́ди пою́ще сла́вимъ , животворѧ́щее и҆ спасе́нное твоѐ воскрⷭ҇нїе .
 сла́ва , и҆ ны́нѣ . гла́съ , и҃ . Є҆гда̀ ꙗ҆ви́сѧ во́ плоти хрⷭ҇тѐ бж҃е не и҆зрече́ннымъ смотре́нїемъ , оу҆слы́шавши самарѧны́нѧ сло́во твоѐ чл҃колю́бче , ѡ҆ста́вивши почерпа́ло оу҆ стꙋденца̀ , и҆ течѐ гл҃ющи сꙋ́щимъ во́ градѣ , прїиди́те ви́дите срⷣцевѣ́дца , є҆да̀ оу҆́бѡ се́й є҆́сть ѡ҆жида́емыи хрⷭ҇то́съ , и҆мѣ́ѧи ве́лїю млⷭ҇ть .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . сла́ва , и҆ ны́нѣ , боⷢ҇ . є҆ктенїѧ̀ . и҆ ѿпꙋ́стъ .
 Въ сꙋбо́тꙋ , є҃ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , воскрⷭ҇нъ , двⷤа . сла́ва , и҆ ны́нѣ , боⷢ҇ . По а҃ , стихоло́гїи , сѣда́ленъ . гла́съ , д҃ . Возрѣ́вше на гро́бныи вхо́дъ и҆ пла́мене а҆́нг҃льскагѡ нетерпѧ́ще мѷрѡно́сицы , съ тре́петомъ дивлѧ́хꙋсѧ гл҃юще , є҆да̀ оу҆кра́десѧ ѿве́рзыи разбо́йникꙋ ра́й ; є҆да́ли воста̀ , и҆́же пре́жде стра́сти проповѣ́давыи воста́нїе ; вои́стинꙋ воскр҃се хрⷭ҇то́съ , и҆ сꙋ́щимъ во а҆́дѣ подаѧ̀ живо́тъ и҆ воскрⷭ҇нїе . сла́ва . Воскр҃се ѿ́ гроба сп҃се ꙗ҆́кѡ без̾сме́ртенъ , совоста́вилъ є҆сѝ ми́ръ сво́й , си́лою свое́ю хрⷭ҇тѐ бж҃е на́шъ . сокрꙋши́лъ є҆сѝ крѣ́постїю сме́рти держа́вꙋ , показа́лъ є҆сѝ млⷭ҇тиве воскрⷭ҇нїе всѣ́мъ . тѣ́мже тѧ сла́вимъ є҆ди́нагѡ бг҃а на́шегѡ . и҆ ны́нѣ , боⷢ҇ . И҆́же ѿ́ вѣка оу҆тае́нное , и҆ а҆́нг҃лѡмъ несвѣ́домое та́инство , тобо́ю бцⷣе земны́мъ ꙗ҆ви́сѧ , бг҃ъ въ неразмѣ́снѣ сни́тїи воплоща́емъ . и҆ крⷭ҇тъ во́лею на́съ ра́ди воспрїе́мъ , и҆́м̾же воскр҃сѝ первозда́ннаго , и҆ спасѐ ѿ сме́рти дш҃а на́ша .
 По в҃ , стихоло́гїи , сѣда́ленъ . гла́съ , д҃ . Да веселѧ́тсѧ нбⷭ҇наѧ , да ра́дꙋютсѧ земна́ѧ , ꙗ҆́кѡ хрⷭ҇то́съ ѿ дв҃ы ꙗ҆ви́сѧ ꙗ҆́кѡ чл҃къ , и҆зба́ви и҆з̾тлѝ всѐ чл҃чество свое́ю сме́ртїю , чꙋдеса́ми же просїѧ̀ , женѣ̀ самарѧны́нѣ во́дꙋ просѧ́щи , подадѐ и҆сто́чникъ и҆сцѣле́нїемъ , ꙗ҆́кѡ є҆ди́нъ без̾сме́ртенъ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , ѡ҆ самарѧны́нѣ , на́ ѕ҃ . и҆ ст҃о́мꙋ , є҆мꙋ́же є҆́сть хра́мъ , на д҃ . и҆ в̾ минѣ́и , на д҃ .
 На хвали́тѣхъ , стихѣ́ры , на д҃ . гла́съ , д҃ . И҆́же распѧ́тїе претерпѣ́выи и҆ сме́рть , и҆ воскр҃сы́и и҆з̾ ме́ртвыхъ всемогі́и гдⷭ҇и , сла́вимъ твоѐ воскрⷭ҇нїе . Крⷭ҇то́мъ твои́мъ хрⷭ҇тѐ , ѿ дре́внїѧ клѧ́твы свободи́лъ є҆сѝ на́съ , и҆ сме́ртїю свое́ю , и҆́же є҆стество̀ на́ше мꙋча́щаго дїа́вола оу҆праздни́лъ є҆сѝ . воскрⷭ҇нїемъ же свои́мъ , ра́дости всѧ́ческаѧ и҆спо́лнилъ є҆сѝ . тѣ́мже вопїе́мъ ти , воскр҃сы́и и҆з̾ ме́ртвыхъ , гдⷭ҇и сла́ва тебѣ̀ . Твои́мъ крⷭ҇то́мъ хрⷭ҇тѐ сп҃се , наста́ви на́съ на и҆́стинꙋ твою̀ , и҆ и҆зба́ви ны̀ ѿ сѣ́ти вра́жїѧ . воскр҃сы́и и҆з̾ ме́ртвыхъ , воста́ви на́съ па́дшїѧсѧ грѣхо́мъ , просте́ръ рꙋ́кꙋ свою̀ чл҃колю́бче гдⷭ҇и , мл҃твами ст҃ы́хъ твои́хъ . Ѻ҆те́ческихъ си нѣ́дръ не ѿлꙋ́чьсѧ є҆диноро́дное сло́во бж҃їе , прїи́де на́ землю за чл҃колю́бїе , чл҃къ бы́въ непрело́женъ . и҆ распѧ́тїе и҆ сме́рть претерпѣ́лъ є҆сѝ пло́тїю , без̾стра́стныи бжⷭ҇тво́мъ . воскр҃съ же и҆з̾ ме́ртвыхъ , без̾сме́ртїе по́далъ є҆сѝ ро́дꙋ чл҃ческомꙋ , ꙗ҆́кѡ є҆ди́нъ всеси́ленъ . сла́ва , и҆ ны́нѣ . гла́съ , ѕ҃ . И҆сто́чникъ живонача́льныи і҆с҃ъ сп҃съ на́шъ , ко и҆сто́чникꙋ прїи́де патрїа́рха і҆а́кѡва , пи́ти проша́ше воды̀ , ѿ жены̀ самарѧны́ни . сїѧ́ же неприча́стное і҆ꙋде́ѡмъ прире́кши , мꙋ́дрыи зижди́тель приво́дитъ ю҆̀ сла́дкими глаго́лы , па́че к̾ проше́нїю прⷭ҇нѡ живо́тнѣй водѣ̀ . ю҆́же прїи́мши всѣ́мъ проповѣ́да рекꙋ́щи , прїиди́те ви́дите та́йнꙋ вѣ́дꙋщагѡ бг҃а , прише́дшагѡ пло́тїю , да спасе́тъ ро́дъ на́шъ .
 На стихо́внѣ , стихѣ́ры . гла́съ , д҃ . поⷣ . ꙗ҆́кѡ до́блѧ . Ꙗ҆́кѡ и҆сто́чникъ бл҃гости сы́и дх҃а , ꙳ и҆ жи́зни сокро́вище ꙳ чл҃колю́бче ,꙳ ка́кѡ женѣ̀ самарѧны́нѣ ꙗ҆́вѣ бесѣ́дꙋеши ,꙳ да́ждь ми во́дꙋ пи́ти .꙳ несказа́нне гдⷭ҇и ,꙳ воспѣва́емъ ти мно́гое бл҃гоꙋтро́бїе ,꙳ и҆́м̾же спаса́еши чл҃ческїи ве́сь ро́дъ ,꙳ за мно́гꙋю бл҃гость .
 сти́хъ : налѧцы̀ и҆ спѣ́й и҆ црⷭ҇твꙋй ,꙳ и҆́стины ра́ди и҆ кро́тости и҆ пра́вды . И҆сто́чникъ прⷭ҇носꙋ́щныи ,꙳ живо́тъ без̾сме́ртныи ,꙳ стрꙋѧ̀ неѡ҆скꙋ́дна же и҆ нетлѣ́нна ,꙳ пꙋ́ть ше́ствовавъ ,꙳ сѣдѧ́ше бли́зъ стꙋденца̀ ,꙳ премꙋ́дрыѧ оу҆ченикѝ посла́въ по бра́шно ,꙳ самарѧны́нѣ женѣ̀ бесѣ́дꙋѧ ,꙳ сїю̀ хотѧ̀ оу҆лови́ти ,꙳ и҆ привестѝ ко ѻ҆ц҃ꙋ ,꙳ ꙗ҆́коже є҆ди́нъ вѣ́сть .
 сти́хъ : возлюби́лъ є҆сѝ пра́вдꙋ ,꙳ и҆ возненави́дѣ без̾зако́нїе . Прїиди́те и҆ ви́дите чл҃ка ,꙳ и҆́же и҆зрече́ ми дне́сь на и҆сто́чницѣ сѣдѧ̀ ,꙳ ꙗ҆́же содѣ́ѧхъ .꙳ проро́къ бо и҆́стиненъ є҆́сть и҆ вели́къ ,꙳ сокрове́наѧ и҆ ꙗ҆вле́наѧ вѣ́дыи всѧ̀ .꙳ к̾ немꙋ́же возопїе́мъ ,꙳ да́рꙋй жа́ждꙋщимъ во́дꙋ жи́зни ю҆́же и҆́маши ,꙳ да не вжа́ждемъ па́ки во́ вѣки чл҃колю́бче .
 сла́ва , и҆ ны́нѣ . гла́съ , ѕ҃ . Та́кѡ гл҃етъ гдⷭ҇ь самарѧны́нѣ , а҆́ще бы вѣ́дала да́ръ бж҃їи , и҆ кто̀ є҆́сть гл҃ѧи тебѣ̀ да́ждь ми воды̀ пи́ти , и҆ ты́ бы проси́ла оу҆ негѡ̀ , и҆ да́лъ бы ти пи́ти , да не вжа́ждешисѧ во́ вѣки , гл҃етъ гдⷭ҇ь .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннахъ , четверопѣ́снецъ . гла́съ , д҃ . пѣ́снь , ѕ҃ . і҆рмо́съ . пожрꙋ́ти со́ гласомъ .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Просте́ръ на крⷭ҇тѣ̀ пречи́стѣи дла́ни своѝ , мы́сленагѡ ра́спѧлъ є҆сѝ а҆мали́ка бжⷭ҇твеною си́лою свое́ю , и҆ ми́ръ и҆зба́вилъ є҆сѝ ѿ рабо́ты хрⷭ҇тѐ бж҃е на́шъ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Сокрꙋши́въ стра́шнымъ сни́тїемъ а҆́да хрⷭ҇тѐ , и҆ и҆́х̾же держа́ше оу҆́зники , бжⷭ҇твеною восхи́ти си́лою , и҆ воскр҃се ꙗ҆́кѡ бг҃ъ и҆́з̾ гроба тридне́внѡ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Ꙗ҆́кѡ прїидо́ша ко́ гробꙋ жены̀ , пома́зати тѧ без̾цѣ́нное мѵ́рѡ . к̾ ни́мъ же а҆́нг҃лъ вопїѧ́ше , непла́читесѧ є҆го́же и҆́щете воста̀ гдⷭ҇ь .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Не к̾томꙋ̀ бг҃омт҃и дв҃о рыда́й , сн҃ъ бо тво́й воскр҃се , ꙗ҆́кѡ бг҃ъ тридне́внѡ и҆́з̾ гроба . но ра́дꙋисѧ и҆ молѝ є҆гѡ̀ спасти́сѧ на́мъ .
 пѣ́снь , з҃ . і҆рмо́съ . спасы́и во ѻ҆гнѝ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . На ло́бнѣмъ на́съ ра́ди , посредѝ разбо́йникꙋ повѣ́шенъ бы́въ на крⷭ҇тѣ̀ , и҆ вла́сти тмы̀ на се́мъ оу҆праздни́лъ є҆сѝ . всеси́льне гдⷭ҇и бж҃е ѻ҆ц҃ъ на́шихъ бл҃гослове́нъ є҆сѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Копїе́мъ въ ре́бра прободе́сѧ , и҆сточи́лъ є҆сѝ на́мъ живода́вче ѿ и҆сто́чника приснотекꙋ́щагѡ , твоеѧ̀ бжⷭ҇твеныѧ кро́ве хрⷭ҇тѐ зовꙋ́щимъ , препѣ́тыи гдⷭ҇и бж҃е ѻ҆ц҃ъ бл҃гослове́нъ є҆сѝ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Блиста́ѧисѧ ѻ҆де́ждею а҆́нг҃лъ , рыда́ющимъ вопїѧ́ше жена́мъ , почто̀ ꙗ҆́кѡ ме́ртва со бл҃гоꙋха́ньми и҆́щете , и҆мꙋ́щагѡ животꙋ̀ вла́сть хрⷭ҇та̀ ; воскр҃се ꙗ҆́коже речѐ и҆ пре́жде стрⷭ҇ти .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . боⷢ҇ . Пло́ть прїѧ́тъ и҆з̾ тебѐ чи́стаѧ содержа́и тва́рь всю̀ , и҆ землѝ концы̀ , и҆ оу҆́мрети на́съ ра́ди и҆з̾во́ливъ . є҆го́же зрѧ́щи воскр҃сша со сла́вою ѿ́ гроба , воз̾весели́сѧ .
 пѣ́снь , и҃ . і҆рмо́съ . рꙋ́цѣ распросте́ръ данїи́лъ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ꙗ҆́звою влⷣко свое́ю , всѐ и҆сцѣли́лъ є҆сѝ чл҃чество сп҃се , претерпѣ́лъ же є҆сѝ сме́рть , и҆ сегѡ̀ ѿ тлѣ́нїѧ свободи́лъ є҆сѝ свое́ю сме́ртїю бл҃же , и҆ на́съ ѡ҆без̾сме́ртилъ є҆сѝ вопїю́щихъ , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Весели́тесѧ всѝ лю́дїе земні́и , и҆ всѧ̀ ра́дꙋйтесѧ ны́нѣ нбⷭ҇наѧ , жизнода́вецъ бо гдⷭ҇ь воскр҃се ѿ́ гроба , совоскреси́въ на́ше є҆стество̀ , зовꙋ́ще , бл҃гослови́те всѧ̀ дѣ́ла гдⷭ҇нѧ гдⷭ҇а , по́йте и҆ превозноси́те є҆гѡ̀ во́ вѣки .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Мꙋчи́телѧ свѧза́въ хрⷭ҇тѐ с̾ни́тїемъ свои́мъ , положи́всѧ во́ гробѣ , мертвецы̀ воз̾дви́глъ є҆сѝ всѧ̀ , бл҃года́рнѡ воспѣва́ющихъ тѧ , бл҃года́телѧ всѣ́хъ и҆ вседержи́телѧ , бл҃гослови́те всѧ̀ дѣ́ла гдⷭ҇нѧ гдⷭ҇а , по́йте и҆ превозноси́те є҆гѡ̀ во́ вѣки .
 помѧнѝ на́съ гдⷭ҇и ,꙳ є҆гда̀ прїи́деши во црⷭ҇твїи сѝ . боⷢ҇ . А҆да́ма па́дшаго во є҆де́мѣ , раз̾рѣши́ти смѣше́нїе чⷭ҇таѧ хотѧ̀ всеси́льныи гдⷭ҇ь , воплоти́сѧ и҆з̾ тебѐ пречⷭ҇таѧ , и҆ распѧ́т̾жесѧ и҆ погребе́сѧ и҆ воскр҃се , спаса́ѧ на́съ , и҆́же любо́вїю тебѐ воспѣва́ющихъ , мр҃і́е бг҃оневѣ́сто .
 пѣ́снь , ѳ҃ . і҆рмо́съ . є҆́вва оу҆́бѡ недꙋ́гомъ .
 помѧнѝ на́съ влⷣко ,꙳ є҆гда̀ прїи́деши во црⷭ҇твїи сѝ . Раздра́сѧ твои́мъ и҆́же на крⷭ҇тѣ̀ долготерпѣли́ве воз̾дви́женїемъ за́вѣса , и҆ сл҃нце сокры̀ лꙋчѝ , раз̾сѣда́емо же ка́менїе показова́ше непра́ведное заколе́нїе , є҆́же претерпѣ̀ сп҃се во́лею за́ родъ чл҃ческїи .
 помѧнѝ на́съ ст҃ы́и ,꙳ є҆гда̀ прїи́деши во црⷭ҇твїи сѝ . Прободе́сѧ копїе́мъ і҆с҃е чл҃колю́бче на́ древѣ , и҆сцѣли́лъ є҆сѝ оу҆ѧзви́вшагосѧ престꙋпле́нїемъ а҆да́ма в̾ раѝ долготерпѣли́ве . положе́нъ же в̾ ме́ртвыхъ , ꙗ҆́кѡ без̾сме́ртенъ всѧ̀ и҆з̾ве́лъ є҆сѝ воспѣва́ющїѧ тѧ .
 сла́ва . И҆́же всѧ̀ дла́нїю держа́и , и҆ и҆́же ма́нїемъ стро́ѧ под̾сл҃нечнꙋю , ка́кѡ в̾ ме́ртвыхъ в̾мѣни́сѧ без̾сме́ртенъ сы́и , хотѧ̀ и҆зба́вити оу҆ѧ́звеныѧ , оу҆грызе́нїемъ ѕмі́евымъ ; тебѐ воспѣва́емъ ꙗ҆́кѡ чл҃колю́бца .
 и҆ ны́нѣ , боⷢ҇ . Ме́ртва и҆ на́га своегѡ̀ сн҃а ви́сѧща на́ древѣ зрѧ́щи , болѧ́ше , а҆́бїе сегѡ̀ воскр҃сша тридне́внѡ ви́дѧщи , весели́сѧ всенепоро́чнаѧ , ꙗ҆́кѡ мт҃и , и҆ моли́сѧ ѡ҆ и҆́же вѣ́рою почита́ющихъ тѧ .
 На литꙋргі́и . проки́менъ , ѱл҃о́мъ дв҃довъ . весели́тесѧ ѡ҆́ гдⷭ҇ѣ , и҆ ра́дꙋйтесѧ пра́веднїи . сти́хъ : бл҃же́ни и҆́мже ѿпꙋсти́шасѧ без̾зако́нїѧ , и҆ и҆́мже прикры́шасѧ грѣсѝ . дрꙋгі́и , дш҃а и҆́хъ во бл҃ги́хъ водворѧ́тсѧ . а҆пⷭ҇лъ , въ дѣѧ́нїих̾ . заⷱ҇ , л҃з . и҆ заꙋпоко́й , к̾ солꙋ́нѧнѡмъ . заⷱ҇ , с҃о . а҆ллилꙋ́їѧ . возва́ша пра́веднїи , и҆ гдⷭ҇ь оу҆слы́ша и҆́хъ . сти́хъ : мно́ги ско́рби пра́веднымъ , и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь . сти́хъ : бл҃же́ни ꙗ҆́же и҆збра̀ и҆ прїѧ́тъ и҆́хъ гдⷭ҇ь , па́мѧть и҆́хъ ѿ́ рода и҆ в̾ ро́дъ . є҆ѵⷢ҇а́лїе , ѿ і҆ѡа́нна . заⷱ҇ , л҃и . и҆ дрꙋго́е , заꙋпоко́й , ѿ і҆ѡа́нна . зача́ло , ѕ҃і . прича́стенъ . ра́дꙋйтесѧ пра́веднїи ѡ҆́ гдⷭ҇ѣ . дрꙋгі́и , бл҃же́ни ꙗ҆́же и҆збра̀ и҆ прїѧ́тъ ѧ҆̀ гдⷭ҇ь , па́мѧть и҆́хъ в̾ ро́дъ и҆ ро́дъ .


 НЕДѢ́ЛѦ ШЕ́СТАѦ ПО ПА́СЦѢ
 ѡ҆ слѣпо́мъ . Въ сꙋбо́тꙋ ве́черъ , на ма́лѣй вече́рни . на гдⷭ҇и возва́хъ , стⷯры , воскрⷭ҇ны , на д҃ . гла́съ , є҃ . запѣ́въ : ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Честны́мъ твои́мъ крⷭ҇то́мъ хрⷭ҇тѐ , дїа́вола посрами́лъ є҆сѝ , и҆ воскрⷭ҇нїемъ твои́мъ жа́ло грѣхо́вное притꙋпи́лъ є҆сѝ , и҆ спа́слъ є҆сѝ на́съ ѿ вра́тъ сме́ртныхъ , сла́вимъ тѧ є҆диноро́дныи .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Честны́мъ твои́мъ крⷭ҇то́мъ хрⷭ҇тѐ , дїа́вола посрами́лъ є҆сѝ , и҆ воскрⷭ҇нїемъ твои́мъ жа́ло грѣхо́вное притꙋпи́лъ є҆сѝ , и҆ спа́слъ є҆сѝ на́съ ѿ вра́тъ сме́ртныхъ , сла́вимъ тѧ є҆диноро́дныи .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Воскрⷭ҇нїе даѧ̀ ро́дꙋ чл҃ческомꙋ , ꙗ҆́кѡ ѻ҆вча̀ на заколе́нїе веде́сѧ . оу҆страши́шасѧ сегѡ̀ кнѧ́зи а҆́дьстїи , и҆ взѧ́шасѧ врата̀ плаче́внаѧ . вни́де бо цр҃ь сла́вы хрⷭ҇то́съ , гл҃ѧ ю҆́жникѡмъ и҆зыди́те , сꙋ́щїи во тмѣ̀ ѿкры́йтесѧ .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Ве́лїе чꙋ́до , неви́димыхъ содѣ́тель , за чл҃колю́бїе пло́тїю пострада́въ , и҆ воскр҃се без̾сме́ртныи . прїиди́те ѻ҆те́чествїѧ ꙗ҆зы́къ , томꙋ̀ поклони́мсѧ [покло́н̾] . милосе́рдїемъ бо є҆гѡ̀ ѿ́ лести и҆зба́вльшесѧ , въ трїе́хъ соста́вѣхъ , є҆ди́наго бг҃а пѣ́ти навыко́хомъ .
 сла́ва , и҆ ны́нѣ , боⷢ҇ . Ра́дꙋйсѧ две́ри мы́сленнаѧ , є҆ю́же про́йде первовѣ́чныи бг҃ъ . ра́дꙋйсѧ же́зле а҆арѡ́новъ , и҆з̾расти́вшаѧ цвѣ́тъ ѿ ко́рене і҆єссе́ѡва . ра́дꙋйсѧ трапе́зо , ꙗ҆́же хлѣ́бъ жи́зни на пи́щꙋ всемꙋ̀ пода́вши ро́дꙋ чл҃ческомꙋ , дв҃о мт҃и чи́стаѧ .
 На стихо́внѣ , стⷯры , воскрⷭ҇ны . гла́съ , є҃ . Тебѐ вопло́щшагосѧ сп҃са хрⷭ҇та̀ , и҆ ѿ небе́съ неразлꙋ́чьшасѧ , во́ гласѣхъ пѣ́нїѧ возвели́чимъ . ꙗ҆́кѡ крⷭ҇тъ и҆ сме́рть прїѧ́тъ за́ родъ на́шъ , ꙗ҆́кѡ чл҃колю́бецъ гдⷭ҇и , сокрꙋши́выи а҆́дова врата̀ , и҆ тридне́вно воскрⷭ҇лъ є҆сѝ , спаса́ѧ дш҃а на́ша .
 сти́хъ : приведꙋ́тсѧ цр҃ю дв҃ы во слѣ́дъ є҆ѧ̀ ,꙳ и҆ и҆́скренѧѧ є҆ѧ̀ приведꙋ́тсѧ тебѣ̀ . Пѣ́нїе ѿ недосто́йныѧ дꙋшѝ , и҆ скве́рныхъ на́шихъ оу҆сте́нъ , ꙗ҆́кѡ бл҃госе́рда прїимѝ бг҃ороди́тельнице , ꙗ҆́коже в̾до́выѧ двѣ̀ лѣ́птѣ , бл҃года́рственѣ с̾ любо́вїю приноси́мое , за ма́лаѧ вели́каѧ воз̾даю́щи бл҃года́тїю си . и҆ ѿ всѧ́когѡ навѣ́та и҆ ѕло́бы и҆зба́ви , мл҃твеники своѧ̀ влⷣчце . рѣша́щи затво́ры , напа́сти преводѧ́щи и҆скꙋше́нїѧ , ꙗ҆́кѡ милосе́рдаѧ оу҆тишѝ сла́вными ти мл҃твами . и҆ ми́рови да́рꙋющи ве́лїю млⷭ҇ть .
 сти́хъ : лицꙋ̀ твоемꙋ̀ помо́лѧтсѧ ,꙳ бога́тїи лю́дстїи . Прⷭ҇то́лъ херꙋви́мскїи вои́стинꙋ , ꙗ҆́кѡ превы́шши тва́рей бы́вши . и҆с̾ тебе́ бо бжⷭ҇твеное сло́во , на́шъ зра́къ назда́ти хотѧ̀ , всели́сѧ в̾ тѧ̀ , и҆ проше́дъ съ пло́тїю и҆с̾ тебѐ всечⷭ҇таѧ . крⷭ҇тнꙋю же стра́сть на́съ ра́ди воспрїѧ́тъ , и҆ воскрⷭ҇нїе ꙗ҆́кѡ бг҃ъ дарова̀ , и҆змѣ́ньшемꙋсѧ на́шемꙋ ѡ҆сꙋжде́нномꙋ є҆стествꙋ̀ . тѣ́мъ ꙗ҆́кѡ содѣ́телю сн҃ꙋ твоемꙋ̀ мо́лимсѧ бг҃омт҃и , оу҆лꙋчи́ти проще́нїе и҆ млⷭ҇ть , в̾ ча́съ сꙋ́дныи .
 сти́хъ : помѧнꙋ̀ и҆́мѧ твоѐ ,꙳ во всѧ́комъ ро́дѣ и҆ ро́дѣ . И҆мы́и ѡ҆бремене́нꙋ при́снѡ дꙋшѝ моеѧ̀ вы́ю влⷣчце , ѿ мно́жества грѣхѡ́въ и҆ оу҆́зъ лю́тыхъ , несмѣ́ю воз̾зрѣ́ти на высотꙋ̀ бж҃їю . тѣ́мже понича̀ на́ землю в̾зыва́ю ти поми́лꙋй мѧ̀ , ꙗ҆́же бг҃а всемлⷭ҇тиваго воз̾сїѧ́вши ѿ пречⷭ҇тыхъ ложе́снъ твои́хъ . и҆ ны́нѣ покажѝ чꙋдеса̀ твоѧ̀ неи҆зрече́ннѡ , пречⷭ҇тѣи и҆ бжⷭ҇твенїи дла́ни своѝ , къ сн҃ꙋ сѝ пречⷭ҇таѧ воз̾дѣ́вши , посли́ ми молѧ́щꙋсѧ ве́лїю млⷭ҇ть .
 сла́ва , и҆ нн҃ѣ , боⷢ҇ . Что̀ твою̀ бг҃ороди́тельнице чⷭ҇таѧ , нарекꙋ̀ цр҃квь бг҃опрїѧ́тнꙋю ; вертогра́дъ ли є҆де́мскїи нарекꙋ̀ , и҆ но́евъ сла́вныи ковче́гъ прорекꙋ̀ спа́сшїи , бг҃а цр҃ѧ держа́вꙋ всѣ́хъ , ст҃ы́и ꙗ҆зы́къ , хрⷭ҇та̀ на́шегѡ ѡ҆би́тель . мѡѷсе́ѡвꙋ же киво́тꙋ оу҆подо́бисѧ , внꙋ́трь ѡ҆чище́нїе , и҆ же́злъ процвѣ́тшїи . внꙋ́трь свѣти́льницы , и҆ рꙋ́чка , кади́льница всезлата́ѧ , въ ню́же прибѣга́етъ всѧ́къ вѣ́рныи , и҆ и҆спроша́етъ ве́лїю ми́лость .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . гла́съ , є҃ . Собез̾нача́льное сло́во ѻ҆ц҃ꙋ и҆ дх҃ови , є҆́же ѿ дв҃ы ро́ждьшеесѧ на спасе́нїе на́ше , воспое́мъ вѣ́рнїи и҆ поклони́мсѧ [покло́н̾] , ꙗ҆́кѡ бл҃гои҆зво́ли пло́тїю взы́ти на́крⷭ҇тъ , и҆ сме́рть претерпѣ́ти , и҆ воскреси́ти оу҆ме́ршїѧ , в̾ сла́вное воскрⷭ҇нїе своѐ . сла́ва , и҆ ны́нѣ , боⷢ҇ . Ра́дꙋисѧ две́ри гдⷭ҇нѧ непроходи́маѧ . ра́дꙋисѧ стѣно̀ и҆ покро́ве , прибѣга́ющимъ къ тебѣ̀ . ра́дꙋисѧ завѣ́тренее приста́нище неи҆скꙋсобра́чнаѧ , ро́ждьшаѧ пло́тїю творца̀ своегѡ̀ и҆ бг҃а , молѧ́щи непре́зри ѡ҆ воспѣва́ющихъ , и҆ кла́нѧющихсѧ ржⷭ҇твꙋ̀ твоемꙋ̀ [покло́н̾] . та́же , є҆ктенїѧ̀ ма́лаѧ . и҆ ѿпꙋ́стъ .
 На вели́цѣй вече́рни , каѳи́сма , бл҃же́нъ мꙋ́жъ , всѧ̀ . на гдⷭ҇и возва́хъ , поста́вимъ стихо́въ , і҃ . и҆ пое́мъ , стихѣ́ры воскрⷭ҇ны . гла́съ , є҃ . запѣ́въ : и҆зведѝ и҆з̾ темни́цы дш҃ꙋ мою̀ ,꙳ и҆сповѣ́датисѧ и҆́мени твоемꙋ̀ . Честны́мъ твои́мъ крⷭ҇то́мъ хрⷭ҇тѐ , дїа́вола посрами́лъ є҆сѝ , и҆ воскрⷭ҇нїемъ твои́мъ жа́ло грѣхо́вное притꙋпи́лъ є҆сѝ , и҆ спа́слъ є҆сѝ на́съ ѿ вра́тъ сме́ртныхъ , сла́вимъ тѧ є҆диноро́дныи .
 менѐ ждꙋ́тъ пра́ведницы ,꙳ до́ндеже возда́си мнѣ̀ . Воскрⷭ҇нїе даѧ̀ ро́дꙋ чл҃ческомꙋ , ꙗ҆́кѡ ѻ҆вча̀ на заколе́нїе веде́сѧ . оу҆страши́шасѧ сегѡ̀ кнѧ́зи а҆́дьстїи , и҆ взѧ́шасѧ врата̀ плаче́внаѧ . вни́де бо цр҃ь сла́вы хрⷭ҇то́съ , гл҃ѧ ю҆́жникѡмъ и҆зыди́те , сꙋ́щїи во тмѣ̀ ѿкры́йтесѧ .
 и҆з̾ глꙋбины̀ возва́хъ к̾ тебѣ̀ гдⷭ҇и ,꙳ гдⷭ҇и оу҆слы́ши гла́съ мо́й . Ве́лїе чꙋ́до , неви́димыхъ содѣ́тель , за чл҃колю́бїе пло́тїю пострада́въ , и҆ воскр҃се без̾сме́ртныи . прїиди́те ѻ҆те́чествїѧ ꙗ҆зы́къ , томꙋ̀ поклони́мсѧ [покло́н̾] . милосе́рдїемъ бо є҆гѡ̀ ѿ́ лести и҆зба́вльшесѧ , в̾ трїе́хъ соста́вѣхъ , є҆ди́наго бг҃а пѣ́ти навыко́хомъ .
 бꙋ́дѣтѣ оу҆́ши твоѝ ,꙳ вне́млющѣ гла́съ мл҃твы моеѧ̀ . Вече́рнее поклонѧ́нїе прино́симъ ти , невече́рнемꙋ свѣ́тꙋ , и҆́же на коне́цъ вѣко́мъ , ꙗ҆́кѡ въ зерца́лѣ , пло́тїю восїѧ́вшꙋ ми́рови , и҆ да́же до а҆́да соше́дшꙋ , и҆ та́мѡ сꙋ́щꙋю тмꙋ̀ разрꙋши́вшꙋ , и҆ свѣ́тъ воскрⷭ҇нїѧ ꙗ҆зы́кѡмъ показа́вшꙋ , свѣтода́вче гдⷭ҇и сла́ва тебѣ̀ .
 а҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Нача́льника спасе́нїю на́шемꙋ хрⷭ҇та̀ славосло́вимъ , томꙋ́ бо и҆з̾ ме́ртвыхъ воскре́сшꙋ , ми́ръ ѿ́ лести спасе́сѧ . ра́дꙋетсѧ ли́къ а҆́нг҃льскїи , бѣ́гаетъ же бѣсо́вскаѧ ле́сть . а҆да́мъ пады́и воста́етъ , и҆ дїа́волъ оу҆праздни́сѧ .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . И҆́же ѿ кꙋстоді́ѧ , оу҆чи́ми быва́хꙋ ѿбез̾зако́нникъ , покры́йте хрⷭ҇то́во воскрⷭ҇нїе , и҆ прїими́те сре́бреники , и҆ рцы́те ꙗ҆́кѡ на́мъ спѧ́щимъ , ѿ́ гроба оу҆кра́денъ бы́сть мертве́цъ . кто̀ ви́дѣ , и҆лѝ кто̀ слы́ша , мертвеца̀ оу҆кра́дена когда̀ , па́че же пома́зана и҆ на́га , ѡ҆ста́вльша во́гробѣ погреба́льнаѧ ; нельсти́тесѧ і҆ꙋде́и , наꙋчи́тесѧ рече́нїемъ проро́ческимъ , и҆ разꙋмѣ́йте ꙗ҆́кѡ воскр҃се вои́стинꙋ и҆зба́витель ми́рꙋ , и҆ всеси́ленъ .
 ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Гдⷭ҇и и҆́же а҆́да плѣни́въ , и҆ сме́рть попра́въ сп҃се на́шъ , просвѣ́тивыи ми́ръ крⷭ҇то́мъ честны́мъ , поми́лꙋй на́съ .
 стихѣ́ры , ѡ҆ слѣпо́мъ . сти́хъ : гла́съ , в҃ . ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . И҆́же слѣпы́и роди́всѧ , во свое́мъ по́мыслѣ глаго́лаше , є҆да̀ а҆́зъ грѣ́хъ ра́ди роди́тельныхъ роди́хсѧ без̾ ѻ҆чїю̀ ; є҆да̀ а҆́зъ за невѣ́рїе ꙗ҆зы́къ роди́хсѧ во ѡ҆бличе́нїе ; недомышлѧ́юсѧ вопраша́ти , когда̀ но́щь , когда̀ де́нь ; нетерпи́тѣми но́зѣ ка́меннагѡ претыка́нїѧ . неви́дѣхъ бо сл҃нца сїѧ́юща , ни ѻ҆́браза менѐ созда́вшагѡ . но молю́тисѧ хрⷭ҇тѐ бж҃е , при́зри на мѧ̀ и҆ поми́лꙋй мѧ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . И҆́же слѣпы́и роди́всѧ , во свое́мъ по́мыслѣ глаго́лаше , є҆да̀ а҆́зъ грѣ́хъ ра́ди роди́тельныхъ роди́хсѧ без̾ ѻ҆чїю̀ ; є҆да̀ а҆́зъ за невѣ́рїе ꙗ҆зы́къ роди́хсѧ во ѡ҆бличе́нїе ; недомышлѧ́юсѧ вопраша́ти , когда̀ но́щь , когда̀ де́нь ; нетерпи́тѣми но́зѣ ка́меннагѡ претыка́нїѧ . неви́дѣхъ бо сл҃нца сїѧ́юща , ни ѻ҆́браза менѐ созда́вшагѡ . но молю́тисѧ хрⷭ҇тѐ бж҃е , при́зри на мѧ̀ и҆ поми́лꙋй мѧ .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Ми́мѡ ходѧ̀ і҆с҃ъ ѿ ст҃и́лища , ѡ҆брѣ́те чл҃ка слѣ́па ѿ рожде́нїѧ , и҆ оу҆милосе́рдивсѧ положѝ бре́нїе на ѻ҆́чїю є҆гѡ̀ , и҆ речѐ к̾ немꙋ̀ , и҆дѝ оу҆мы́исѧ в̾ силоа́мѣ , и҆ оу҆мы́всѧ прозрѣ̀ , сла́вꙋ воз̾сыла́ѧ бг҃ꙋ . сосѣ́ди же є҆гѡ̀ гл҃ахꙋ є҆мꙋ̀ , кто́ ти зѣ́ницы ѿве́рзе , є҆ю́же ни кто́же ѿ зрѧ́щихъ и҆сцѣли́ти воз̾мо́жетъ ; ѻ҆́нъ же возопи́въ речѐ , чл҃къ і҆с҃ъ гл҃емыи , ѻ҆́нъ ми речѐ , оу҆мы́исѧ в̾ силоа́мѣ , и҆ прозрѣ́хъ . то́й є҆́сть вои́стинꙋ є҆го́же речѐ мѡѷсе́й в̾ зако́нѣ , хрⷭ҇та̀ месі́ю . то́й є҆́сть сп҃съ дш҃а́мъ на́шимъ . сла́ва . гла́съ , є҃ . Гдⷭ҇и ми́мо ходѧ̀ дре́вле пꙋте́мъ , ѡ҆брѣ́те чл҃ка слѣ́па ѿ рожде́нїѧ , и҆ оу҆дивле́ни бы́вше оу҆ченицы̀ , вопроша́хꙋ тѧ гл҃юще , оу҆чи́телю кто̀ согрѣшѝ ; се́йли и҆лѝ роди́телѧ є҆гѡ̀ , да слѣ́пъ роди́сѧ ; ты́же сп҃се мо́й вопїѧ́ше к̾ ни́мъ , ни се́й согрѣшѝ , ни роди́телѧ є҆гѡ̀ , но да ꙗ҆вѧ́тсѧ дѣ́ла бж҃їѧ на не́мъ , мнѣ́ бо подоба́етъ дѣ́лати дѣ́ла посла́вшагѡ мѧ , ꙗ҆́же никто́же мо́жетъ дѣ́лати ; и҆ сїѧ̀ ре́къ , плю́нꙋвъ до́лꙋ , и҆ бре́нїе сотво́рь , пома́за ѻ҆́чи є҆мꙋ̀ , ре́къ к̾ немꙋ̀ , и҆дѝ оу҆мы́исѧ в̾ силоа́мстѣй кꙋпѣ́ли . ѻ҆́нъ же оу҆мы́всѧ здра́въ бы́сть , и҆ вопїѧ́ше к̾ тебѣ̀ , вѣ́рꙋю гдⷭ҇и и҆ поклонѧ́ютисѧ . тѣ́мже вопїе́мъ и҆ мы̀ поми́лꙋй на́съ . и҆ ны́нѣ , боⷢ҇ . гла́съ , то́йже . Во чермнѣ́мъ мо́ри , браконеи҆скꙋ́сныѧ невѣ́сты ѻ҆́бразъ написа́сѧ дре́вле . та́мѡ мѡѷсе́й раздѣли́тель водѣ̀ , здѣ́же гаврїи́лъ слꙋжи́тель чꙋдесѝ . тогда̀ глꙋбинꙋ̀ немо́креннѡ ше́ствовавъ і҆и҃ль , ны́нѣ же хрⷭ҇та̀ родѝ без̾ сѣ́мене дв҃аѧ . мо́ре по проше́ствїи і҆и҃левѣ , пребы́сть непроходи́мѡ . непоро́чнаѧ же по ржⷭ҇твѣ̀ є҆мманꙋ́илевѣ , пребы́сть нетлѣ́нна . сы́и пре́жде сы́и , ꙗ҆вле́исѧ ꙗ҆́кѡ чл҃къ , бж҃е поми́лꙋй на́съ . та́же , вы́ходъ : свѣ́тѣ ти́хїи . проки́менъ , дню̀ .
 На литі́и , стихѣ́ра хра́мꙋ . та́же , стихѣ́ры бцⷣы , творе́нїе , па́вла а҆море́йскаго . гла́съ , є҃ . Прⷭ҇то́лъ херꙋви́мскїи вои́стинꙋ , ꙗ҆́ко превы́шши тва́рей бы́вши . и҆з̾ тебе́ бо бжⷭ҇твеное сло́во , на́шъ зра́къ назда́ти хотѧ̀ , всели́сѧ в̾ тѧ̀ , и҆ проше́дъ с̾ пло́тїю и҆з̾ тебѐ всечⷭ҇таѧ . крⷭ҇тнꙋю же стра́сть на́съ ра́ди воспрїѧ́тъ , и҆ воскрⷭ҇нїе ꙗ҆́кѡ бг҃ъ дарова̀ , и҆змѣ́ньшемꙋсѧ на́шемꙋ ѡ҆сꙋжде́нномꙋ є҆стествꙋ̀ . тѣ́мъ ꙗ҆́кѡ содѣ́телю сн҃ꙋ твоемꙋ̀ мо́лимсѧ бг҃омт҃и , оу҆лꙋчи́ти проще́нїе и҆ млⷭ҇ть , в̾ ча́съ сꙋ́дныи . Что̀ твою̀ бг҃ороди́тельнице чⷭ҇таѧ , нарекꙋ̀ цр҃квь бг҃осла́внꙋю ; вертогра́дъ ли є҆де́мскїи и҆менꙋ́ю , и҆ но́евъ чи́стаѧ ковче́гъ прорекꙋ̀ спа́сшїи ; бг҃ꙋ цр҃ьское сщ҃е́нїе , ве́сь ст҃ъ ꙗ҆зы́къ , хрⷭ҇та̀ на́шегѡ собо́ръ ; мѡѷсе́ѡвꙋ же кивѡ́тꙋ оу҆подоблѧ́ю тѧ , в̾ не́мже ѡ҆чисти́лище , и҆ же́злъ прозѧ́бшїи . в̾ не́мже свѣ́щникъ , и҆ рꙋ́чка , кади́льницꙋ всезлатꙋ́ю , въ ню́же прибѣга́етъ всѧ́къ вѣ́рныи , и҆ и҆спроша́етъ ве́лїю ми́лость . Є҆ди́на без̾наде́жнымъ наде́жа , без̾по́мощнымъ гото́ваѧ по́моще , млⷭ҇ти ро́ждьши воли́телѧ і҆с҃а , мою̀ поми́лꙋй ны́нѣ не́мощь чⷭ҇таѧ , и҆ пода́ждь ми помысло́мъ оу҆миле́нїе , стрꙋѧ́ми сле́зъ , самы́хъ согрѣше́нїи мои́хъ непобѣди́мꙋю потопѝ пꙋчи́нꙋ . ѿженѝ без̾мѣ́рныхъ мои́хъ страсте́й бꙋ́рю , и҆ и҆спо́лни ти́шины бжⷭ҇твеныѧ , смꙋще́ное срⷣце моѐ , хрⷭ҇та̀ молѧ́щи , пода́ти ми согрѣше́нїемъ сверше́ное ѡ҆ставле́нїе . сла́ва . гла́съ , д҃ . Всѐ житїѐ слѣпы́и но́щь помышлѧ́ѧ , возопѝ к̾ тебѣ̀ , гдⷭ҇и ѿве́рзи ми зѣ́ницы сн҃е дв҃довъ сп҃се на́шъ , да со всѣ́ми и҆ а҆́зъ воспою̀ твою̀ си́лꙋ . и҆ ны́нѣ , боⷢ҇ . Пода́ждь оу҆тѣше́нїе , свои́мъ рабо́мъ всенепоро́чнаѧ , оу҆толѧ́ющи лю́таѧ на ны̀ ѡ҆бстоѧ́нїѧ , всѧ́кїѧ ско́рби на́съ и҆з̾мѣнѧ́ющи . тѧ́ бо є҆ди́нꙋ тве́рдо и҆ и҆звѣ́стнѡ ѡ҆снова́нїе и҆́мамы , и҆ твоѐ застꙋпле́нїе стѧжа́хомъ , да непостыди́мсѧ влⷣчце , тебѐ призыва́юще . потщи́сѧ на мл҃твꙋ тебѣ̀ вопїю́щихъ , ра́дꙋисѧ влⷣчце всѣ́мъ помо́щнице , ра́досте и҆ покро́ве дш҃а́мъ на́шимъ .
 На стихо́внѣ , стⷯры , воскрⷭ҇ны . гла́съ , є҃ . Тебѐ вопло́щшагосѧ сп҃са хрⷭ҇та̀ , и҆ ѿ небе́съ неразлꙋ́чьшасѧ , во́ гласѣхъ пѣ́нїѧ возвели́чимъ . ꙗ҆́кѡ крⷭ҇тъ и҆ сме́рть прїѧ́тъ за́ родъ на́шъ , ꙗ҆́кѡ чл҃колю́бецъ гдⷭ҇и , сокрꙋши́выи а҆́дова врата̀ , и҆ тридне́вно воскрⷭ҇лъ є҆сѝ , спаса́ѧ дш҃а на́ша .
 сти́хъ : гдⷭ҇ь воцр҃и́сѧ ,꙳ в̾ лѣ́потꙋсѧ ѡ҆блечѐ . Прободе́нымъ ти ре́бромъ живода́вче , ка́пли ѡ҆ставле́нїѧ всѣ́мъ и҆сточи́лъ є҆сѝ , жи́знь и҆ спасе́нїе . пло́тїю же сме́рть воспрїѧ́тъ , без̾сме́ртїе на́мъ дарова̀ . в̾сели́вжесѧ во́ гробъ , на́съ свободи́лъ є҆сѝ , совоскр҃си́въ с̾ собо́ю сла́внѡ ꙗ҆́кѡ бг҃ъ . сегѡ̀ ра́ди вопїе́мъ ти , чл҃колю́бче гдⷭ҇и сла́ва тебѣ̀ .
 сти́хъ : и҆́бо оу҆твердѝ вселе́ннꙋю ,꙳ ꙗ҆́же неподви́житсѧ . Стра́нно твоѐ распѧ́тїе є҆́сть , и҆ є҆́же во а҆́дъ сше́ствїе чл҃колю́бче . плѣни́въ бо є҆гѡ̀ , и҆ дре́внїѧ ю҆́жники совоскр҃си́лъ є҆сѝ с̾ собо́ю сла́внѡ ꙗ҆́кѡ бг҃ъ . ра́й ѿве́рзъ , наслади́тисѧ тогѡ̀ сподо́билъ є҆сѝ . тѣ́мже и҆ на́мъ сла́вѧщимъ тридне́вное твоѐ воста́нїе , да́рꙋй ѡ҆чище́нїе грѣхѡ́въ , раѧ̀ жи́телѧ сподоблѧ́ѧ , ꙗ҆́кѡ є҆ди́нъ млрⷭ҇дъ .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . И҆́же на́съ ра́ди пло́тїю стрⷭ҇ть прїе́мъ , и҆ тридне́вно и҆з̾ ме́ртвыхъ воскр҃съ , плотьскі́ѧ на́ша стра́сти и҆сцѣлѝ , и҆ воста́ви ѿ согрѣше́нїи лю́тыхъ чл҃колю́бче , и҆ спасѝ на́съ .
 сла́ва . гла́съ , и҃ . Пра́вдѣ сл҃нце мы́сленное хрⷭ҇тѐ бж҃е , и҆́же и҆з̾ оу҆тро́бы свѣ́та лише́ннагѡ , твои́мъ пречи́стымъ прикоснове́нїемъ просвѣти́выи ѡ҆бою́дꙋ , и҆ на́ши ѻ҆́чи дш҃е́вныѧ ѡ҆зари́въ , сы́ны дню̀ покажѝ , да вѣ́рою вопїе́мъ ти . мно́гое твоѐ и҆ неи҆зрече́нное , є҆́же на на́съ бл҃гоꙋтро́бїе , чл҃колю́бче сла́ва тебѣ̀ .
 и҆ ны́нѣ , боⷢ҇ . Без̾невѣ́стнаѧ дв҃о , ꙗ҆́же бг҃а без̾ сѣ́мени заче́ньши пло́тїю , мт҃и бг҃а вы́шнѧгѡ , твои́хъ ра́бъ мольбы̀ прїимѝ всенепоро́чнаѧ , всѣ́мъ подаю́щи ѡ҆чище́нїе прегрѣше́нїемъ . ны́нѣ на́ша моле́нїѧ прїе́мши , молѝ спасти́сѧ всѣ́мъ на́мъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь : бцⷣе дв҃о ра́дꙋисѧ , гⷤ . и҆ про́чее .
 Въ нлⷣю , ѕ҃ ю , по па́сцѣ . на оу҆́трени , на бг҃ъ гдⷭ҇ь , тропа́рь , воскрⷭ҇нъ . гла́съ , є҃ . Собез̾нача́льное сло́во ѻ҆ц҃ꙋ и҆ дх҃ови , є҆́же ѿ дв҃ы ро́ждьшеесѧ на спасе́нїе на́ше , воспое́мъ вѣ́рнїи и҆ поклони́мсѧ [покло́н̾] , ꙗ҆́кѡ бл҃гои҆зво́ли пло́тїю взы́ти на́ крⷭ҇тъ , и҆ сме́рть претерпѣ́ти , и҆ воскр҃си́ти оу҆ме́ршїѧ , в̾ сла́вное воскрⷭ҇нїе своѐ . два́жды . сла́ва , и҆ ны́нѣ , боⷢ҇ . Ра́дꙋисѧ две́ри гдⷭ҇нѧ непроходи́маѧ . ра́дꙋисѧ стѣно̀ и҆ покро́ве , прибѣга́ющимъ к̾ тебѣ̀ . ра́дꙋисѧ завѣ́тренее приста́нище неи҆скꙋсобра́чнаѧ , ро́ждьшаѧ пло́тїю творца̀ своегѡ̀ и҆ бг҃а , молѧ́щи непре́зри ѡ҆ воспѣва́ющихъ , и҆ кла́нѧющихсѧ ржⷭ҇твꙋ̀ твоемꙋ̀ [покло́н̾] .
 По а҃ , стихоло́гїи , сѣда́ленъ , воскрⷭ҇нъ . гла́съ , є҃ . Крⷭ҇тъ гдⷭ҇нь да похва́лимъ . погребе́нїе ст҃о́е пѣ́сньми почте́мъ , и҆ воскрⷭ҇нїе є҆гѡ̀ просла́вимъ , ꙗ҆́кѡ совоздви́же ме́ртвыѧ ѿ гро́бъ ꙗ҆́кѡ бг҃ъ , плѣни́въ сме́рти держа́вꙋ , и҆ крѣ́пость дїа́волю . и҆ сꙋ́щимъ во а҆́дѣ свѣ́тъ восїѧ̀ . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Ра́дꙋисѧ ст҃а́ѧ горо̀ и҆ бг҃опрохо́днаѧ . ра́дꙋисѧ ѡ҆дш҃евле́наѧ кꙋпино̀ и҆ не ѡ҆пали́маѧ . ра́дꙋисѧ ꙗ҆́же є҆ди́на к̾ бг҃ꙋ ми́рови мо́стъ , преводѧ́щи ме́ртвыѧ къ вѣ́чномꙋ животꙋ̀ . ра́дꙋисѧ нетлѣ́ннаѧ ѻ҆трокови́це , неи҆скꙋсомꙋ́жно ро́ждьшаѧ спасе́нїе дш҃а́мъ на́шимъ .
 По в҃ , стихоло́гїи , сѣда́ленъ . гла́съ , є҃ . Гдⷭ҇и ме́ртвъ нарече́сѧ , оу҆мерщвле́и сме́рть . во́гробѣ положи́всѧ , и҆спражне́и гро́бы . верхꙋ̀ во́ини гро́бъ стрежа́хꙋ , ни́зꙋ ꙗ҆́же ѿ́ вѣка ме́ртвыѧ воскреси́лъ є҆сѝ , всеси́льне и҆ непостижи́ме гдⷭ҇и сла́ва тебѣ̀ . сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ , повѣ́мъ всѧ̀ чꙋдеса̀ твоѧ̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Стра́ннѡ дв҃ыѧ та́инство , ми́рови же ꙗ҆ви́сѧ спаси́тельнѡ . и҆з̾неѧ́ бо роди́сѧ без̾ сѣ́мене , и҆ пло́тїю ꙗ҆ви́сѧ без̾ и҆стлѣ́нїѧ , всѣ́мъ ра́досте гдⷭ҇и сла́ва тебѣ̀ .
 По непоро́чнахъ , тропарѝ , а҆́нг҃льскїи собо́ръ . и҆пако́й . А҆́нг҃льскимъ зра́комъ оу҆́мъ смꙋща́юще , и҆ бжⷭ҇твенымъ воста́нїемъ дш҃а просвѣща́юще . мѷрѡно́сицы а҆пⷭ҇лѡмъ бл҃говѣствова́хꙋ , воз̾вѣсти́те во ꙗ҆зы́цѣхъ воскрⷭ҇нїе гдⷭ҇а , с̾поспѣшествꙋ́юща чꙋдесы̀ , подаю́щаго на́мъ ве́лїю млⷭ҇ть .
 степе́нны . гла́съ , є҃ . а҆нтифо́нъ , а҃ . пое́мъ по вⷤ . Внегда̀ скорбѣ́ти ми , дв҃дски пою́ ти сп҃се мо́й , и҆зба́ви дш҃ꙋ мою̀ ѿ ꙗ҆зы́ка льсти́ва . Пꙋсты́ннымъ живо́тъ бл҃же́нъ є҆́сть , бж҃їимъ жела́нїемъ воз̾выша́ющимсѧ . Ст҃ы́мъ дх҃омъ ѡ҆держа́тсѧ всѧ̀ , ви́димаѧ же с̾ неви́димыми , самодержа́венъ бо сы́и , ѿ трⷪ҇цы є҆ди́нъ є҆́сть нело́женъ .
 а҆нтифо́нъ , в҃ . На́ горы дш҃е воз̾дви́гнемсѧ , грѧдѝ та́мѡ , ѿ ню́дꙋ же по́мощь прїи́детъ . Десна́ѧ ти рꙋка̀ , и҆ мнѣ̀ хрⷭ҇тѐ простира́ема , ѿ пре́лести всѧ́кїѧ да сохрани́тъ . Ст҃о́мꙋ дх҃ꙋ , бг҃осло́вѧще рце́мъ , ты̀ є҆сѝ бг҃ъ , живо́тъ , жела́нїе , свѣ́тъ , оу҆́мъ , ты̀ бл҃госты́ни , ты̀ црⷭ҇твꙋеши во́ вѣки .
 а҆нтифо́нъ , г҃ . Ѡ҆ре́кшихъ мнѣ̀ , во дворы̀ вни́демъ гдⷭ҇ни , ра́дости мно́гїѧ и҆спо́лненъ бы́сть , мл҃твы воз̾сыла́ю . Въ домꙋ̀ дв҃довѣ , стра́шнаѧ соверша́ютсѧ , ѻ҆́гнь бо та́мѡ палѧ̀ , всѧ́къ сра́менъ оу҆́мъ . Ст҃о́мꙋ дх҃ꙋ , живонача́льное досто́инство , ѿ него́же всѧ́ко живо́тно ѡ҆дш҃евлѧ́етсѧ , ꙗ҆́коже ѡ҆ ѻ҆ц҃ѣ , кꙋ́пнѡ же и҆ ѡ҆ сло́вѣ .
 проки́менъ , ѱл҃о́мъ дв҃довъ . воскрⷭ҇нѝ гдⷭ҇и бж҃е мо́й , да воз̾несе́тсѧ рꙋка̀ твоѧ̀ , ꙗ҆́кѡ ты̀ црⷭ҇твꙋеши во́ вѣки . сти́хъ : и҆сповѣ́мсѧ тебѣ̀ гдⷭ҇и бж҃е мо́й всѣ́мъ срⷣцемъ мои́мъ , повѣ́мъ всѧ̀ чꙋдеса̀ твоѧ̀ . всѧ́ко дыха́нїе . є҆ѵⷢ҇а́лїе , ѿ і҆ѡа́нна . зача́ло , ѯ҃д . та́же , Воскрⷭ҇нїе хрⷭ҇то́во , гⷤ . ѱл҃о́мъ , н҃ . сла́ва . мл҃твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . моли́твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стихѣ́ра , воскрⷭ҇на . гла́съ , ѕ҃ . Воскр҃съ і҆с҃ъ ѿ́ гроба , ꙗ҆́коже проречѐ . и҆ дарова̀ на́мъ живо́тъ вѣ́чныи , ми́ръ и҆ ве́лїю ми́лость . і҆єре́й , гл҃етъ : спасѝ бж҃е лю́ди . пое́м̾ : гдⷭ҇и поми́лꙋй , ві҃ . і҆єре́й , воз̾гла́с̾ : млⷭ҇тїю и҆ щедро́тами и҆ чл҃колю́бїемъ .
 кано́нъ , па́сцѣ , с̾ бг҃оро́дичнами , на́ и҃ . пи́санъ , в̾ нлⷣю мѷрѡно́сицъ . и҆ ѡ҆ слѣпо́мъ , на́ ѕ҃ .
 кано́нъ , гла́съ , є҃ . пѣ́снь , а҃ . і҆рмо́съ . Зе́млю наню́же невосїѧ̀ , ни ви́дѣ сл҃нце ни когда́же . бе́зднꙋ ю҆́же неви́дѣ на́гꙋ широта̀ нбⷭ҇наѧ , і҆и҃ль пройдѐ невла́жно гдⷭ҇и , и҆ в̾ведѐ и҆̀ в̾ го́рꙋ ст҃ы́ни твоеѧ̀ , хва́лѧща и҆ пою́ща побѣ́днꙋю пѣ́снь . запѣ́въ : Сла́ва тебѣ̀ бж҃е на́шъ , сла́ва тебѣ̀ . Распѧ́тїе во́льное прїе́мъ сп҃се пло́тїю , и҆сточи́лъ є҆сѝ бл҃гослове́нїе и҆ жи́знь ми́рꙋ влⷣко , є҆ди́не пребл҃гослове́нне всѣ́хъ содѣ́телю . тѣ́мже бл҃гослови́мъ тѧ̀ , пое́мъ и҆ сла́вимъ , пою́ще и҆ воспѣва́юще побѣ́днꙋю пѣ́снь . Вро́вѣ тѧ̀ преиспо́днѣмъ ме́ртва бы́вша хрⷭ҇тѐ , положѝ бл҃гоѡ҆бра́зныи і҆ѡ́сифъ , и҆ привалѝ к̾ две́ремъ гро́ба ка́мень . но воста́лъ є҆сѝ долготерпѣли́ве во сла́вѣ , и҆ ми́ра совоста́вилъ є҆сѝ пою́ща и҆ воспѣва́юща побѣ́днꙋю пѣ́снь . Ми́ро что̀ принесо́сте со слеза́ми вы̀ , гл҃аше честны́мъ жена́мъ а҆́нг҃лъ ꙗ҆вле́исѧ , хрⷭ҇то́съ воста̀ . те́кше рцы́те бг҃ови́дцемъ оу҆ченико́мъ , пла́чꙋщимъ и҆ рыда́ющимъ , ꙗ҆́кѡ да взыгра́ютъ и҆ ликоствꙋ́ютъ вѣ́рнѡ . Чꙋдеса̀ пресла́внаѧ сотворѧ́ѧ и҆зба́витель , и҆сцѣлѝ слѣ́па ѿ рожде́нїѧ , бре́нїемъ пома́завъ , и҆ речѐ и҆дѝ оу҆мы́исѧ в̾ силоа́мѣ , ꙗ҆́кѡ да позна́еши мѧ бг҃а по землѝ ше́ствꙋюща , в̾ пло́ть ѡ҆бо́лкшасѧ , за милосе́рдїе щедро́тъ . сла́ва . Є҆ди́но трисоста́вно сꙋщество̀ почита́емъ вѣ́рнїи , прославлѧ́емъ ѻ҆ц҃а и҆ сн҃а , и҆ дх҃а пра́ваго , творца̀ и҆ гдⷭ҇а , и҆ и҆зба́вителѧ всѣ́хъ , є҆ди́наго несозда́нна бг҃а , со беспло́тными зовꙋ́ще . ст҃ъ , ст҃ъ , ст҃ъ є҆сѝ цр҃ю . и҆ ны́нѣ . Во оу҆тро́бꙋ неи҆скꙋсобра́чнꙋю твою̀ , всели́сѧ чи́стаѧ гдⷭ҇ь за милосе́рдїе щедро́тъ , спастѝ хотѧ̀ чл҃ка , и҆стлѣ́вшаго козньмѝ вра́жїими . того̀ оу҆́бѡ молѝ ста́до сїѐ спастѝ , ѿ всѧ́когѡ плѣне́нїѧ , и҆ ꙗ҆зы́къ наше́ствїѧ .
 катава́сїѧ : Спаси́телю бг҃ꙋ , въ мо́ри лю́ди немо́крыми стопа́ми наста́вльшꙋ , и҆ фараѡ́на съ вѡ́и пото́пльшꙋ , томꙋ̀ є҆ди́номꙋ воспое́мъ , ꙗ҆́кѡ просла́висѧ .
 пѣ́снь , г҃ . і҆рмо́съ . Коле́блемое срⷣце моѐ гдⷭ҇и волна́ми жите́йскими , оу҆твердѝ в̾ приста́нище ти́хое наставлѧ́ѧ ꙗ҆́кѡ бг҃ъ . Коле́блющихсѧ срⷣца̀ оу҆тверди́лъ є҆сѝ , зе́млю всю̀ поколѣба́въ долготерпѣли́ве , чⷭ҇тны́мъ распѧ́тїемъ сѝ , є҆́же претерпѣ́лъ є҆сѝ пло́тїю . Въ но́вѣ гро́бѣ тебѐ положѝ ще́дре , і҆ѡ́сифъ бл҃гоѡ҆бра́зныи . воскр҃съ же и҆з̾ ме́ртвыхъ тридне́венъ , ѡ҆бнови́лъ є҆сѝ на́съ . Что̀ ꙗ҆́кѡ ме́ртва и҆́щете гдⷭ҇а , воскр҃се ꙗ҆́кѡ же речѐ а҆́нг҃лъ жена́мъ вѣща́ше , блиста́ѧисѧ бжⷭ҇твенымъ зра́комъ . Слѣ́па и҆ногда̀ ѿ рожде́нїѧ прише́дша к̾ тебѣ̀ , и҆сцѣлѝ всеще́дре , сла́вѧща смотре́нїе твоѐ и҆ чꙋдеса̀ . сла́ва . Бг҃ꙋ ѻ҆ц҃ꙋ поклонѧ́емсѧ пребез̾нача́льнꙋ , и҆ сн҃ꙋ и҆ бжⷭ҇твеномꙋ дх҃ꙋ , собез̾нача́льнꙋ є҆стествꙋ̀ , трисоста́внꙋ є҆ди́номꙋ бг҃ꙋ всѣ́хъ . и҆ ны́нѣ , боⷢ҇ . И҆́з̾ чрева дв҃ческа , родила̀ є҆сѝ бг҃а воплоще́нна , є҆мꙋ́же моли́сѧ всест҃а́ѧ влⷣчце , оу҆ще́дрити на́съ .
 катава́сїѧ : Си́лою крⷭ҇та̀ твоегѡ̀ хрⷭ҇тѐ , оу҆твердѝ моѐ помышле́нїе , ꙗ҆́кѡ пѣ́ти и҆ сла́вити , сп҃си́тельное твоѐ вознесе́нїе .
 конда́къ , и҆ и҆́косъ , па́сцѣ . та́же , сѣда́ленъ . гла́съ , и҃ . И҆́же всѣ́хъ влⷣка и҆ творе́цъ преходѧ̀ , ѡ҆брѣ́те на пꙋтѝ слѣ́па сѣдѧ́ща , пла́чꙋща и҆ гл҃юща , неви́дѣхъ в̾ житїѝ сл҃нца сїѧ́юща , нижѐ лꙋны̀ свѣ́тлость ѡ҆зарѧ́ющꙋю , тѣ́мже вопїю́ ти , рожде́исѧ ѿ дв҃ы , и҆ просвѣще́и всѧ́ческаѧ , просвѣти́мѧ ꙗ҆́кѡ бл҃гоꙋтро́бенъ , да зовꙋ̀ припа́даѧ ти влⷣко хрⷭ҇тѐ бж҃е , грѣхо́въ ѡ҆ставле́нїе да́рꙋй на́мъ , мно́жества ра́ди млⷭ҇ти чл҃колю́бче . сла́ва , и҆ ны́нѣ , то́йже .
 пѣ́снь , д҃ . і҆рмо́съ . Оу҆слы́шахъ гдⷭ҇и слꙋ́хъ тво́й , и҆ оу҆боѧ́хсѧ , разꙋмѣ́хъ смотре́нїе твоѐ , и҆ просла́вихъ тѧ чл҃колю́бче . Оу҆ме́рша мѧ дре́вомъ , просте́рсѧ на́ древѣ жи́знь всѣ́хъ , ѡ҆живи́лъ є҆сѝ за вели́кꙋю млⷭ҇ть , сегѡ̀ ра́ди сло́ве сла́влю тѧ . Оу҆ченико́мъ гдⷭ҇и соводворѧ́ѧсѧ пресла́внѡ , си́мъ гл҃аше , и҆ди́те проповѣ́дите всю́дꙋ моѐ воскрⷭ҇нїе . Оу҆вѣрѧ́ѧ влⷣко лю́бѧщимъ тѧ , воста́нїе своѐ є҆́же и҆́з̾ гроба , во́ дни мно́ги совокꙋплѧ́ѧсѧ с̾ ни́ми , ра́дость творѧ̀ и҆́мъ . Во ѻ҆чи́въ гдⷭ҇и слѣ́па , и҆з̾ложе́снъ роже́на , ре́къ и҆дѝ и҆ оу҆мы́йсѧ и҆ прозрѝ , моѐ сла́вѧ бжⷭ҇тво̀ . сла́ва . Є҆диночⷭ҇тна́ѧ без̾нача́льнаѧ трⷪ҇це , нераздѣ́льна сꙋщество́мъ , раздѣ́льна же соста́вми , спасѝ всѧ̀ и҆́же вѣ́рнѡ тѧ прⷭ҇нѡ сла́вѧщихъ . и҆ ны́нѣ , боⷢ҇ . Ржⷭ҇тво́ ти чи́стаѧ и҆́же па́че є҆стества̀ , славосло́вимъ , блажа́ще вѣ́рнѡ тебѐ пренепоро́чнаѧ , ꙗ҆́кѡ бг҃а всѣ́хъ роди́тельницꙋ .
 катава́сїѧ : Оу҆слы́шахъ слꙋ́хъ си́лы крⷭ҇та̀ , ꙗ҆́кѡ ра́й ѿве́рзесѧ и҆́мъ , и҆ возопи́хъ , сла́ва си́лѣ твое́й гдⷭ҇и .
 пѣ́снь , є҃ . і҆рмо́съ . Ѡ҆каѧ́ннꙋю дш҃ꙋ мою̀ , бори́мꙋю тмо́ю страсте́й , пред̾вари́въ оу҆ще́дри . и҆ воз̾сїѧ́й мы́сленное сл҃нце , днѐ свѣтѧ́щїѧ лꙋчѝ во мнѣ̀ , да ѡ҆зари́тъ мѧ в̾ но́щи свѣ́тъ . Возне́слъсѧ є҆сѝ на́ древо ще́дре , и҆ совозне́слъ є҆сѝ всѧ̀ чл҃ки , и҆ бори́телѧ ѕмі́ѧ оу҆мертви́лъ є҆сѝ , и҆ ѡ҆живи́лъ є҆сѝ созда́нїе рꙋ́кꙋ твое́ю , ꙗ҆́кѡ є҆ди́нъ бг҃ъ всѧ́комꙋ . Положи́всѧ во́ гробѣ во́лею , цр҃ю без̾сме́ртне , и҆ црⷭ҇твїѧ а҆́дова всѧ̀ и҆стощи́лъ є҆сѝ , ме́ртвыѧ воскрⷭ҇нїемъ свои́мъ воз̾дви́гнꙋвъ . Чꙋдеса̀ вели́ка содѣ́лавша сло́ве на землѝ , лю́дїе оу҆би́ша тѧ без̾зако́ннїи . но са́мъ гдⷭ҇и , є҆ди́нъ всеси́ленъ сы́и , ꙗ҆́коже пред̾речѐ и҆з̾ ме́ртвыхъ воскр҃слъ є҆сѝ хрⷭ҇тѐ . Ѻ҆́чи ѿве́рзлъ є҆сѝ , неви́дѣвшаго свѣ́тъ чꙋ́вственыи , дш҃ѝ просвѣти́лъ є҆сѝ зѣ́ницы , и҆ сла́вити оу҆вѣ́рилъ є҆сѝ сего̀ , позна́вша тѧ̀ творца̀ , за млрⷭ҇дїе ꙗ҆ви́вшасѧ чл҃ка . сла́ва . Трⷪ҇цꙋ во є҆ди́нствѣ , и҆ є҆ди́ницꙋ в̾ трⷪ҇цѣ вѣ́рнїи славосло́вимъ , ѻ҆ц҃а и҆ сн҃а и҆ дх҃а пра́ваго , є҆ди́ного бг҃а созда́телѧ всѧ́комꙋ сꙋществꙋ̀ вои́стинꙋ . и҆ ны́нѣ , боⷢ҇ . Ка́кѡ родила̀ є҆сѝ бг҃ора́дованнаѧ дв҃о мт҃и чⷭ҇таѧ , непозна́вши и҆скꙋ́са мꙋ́жеска . ка́кѡ пита́ла є҆сѝ и҆́же всю̀ тва́рь пита́ющаго , ꙗ҆́коже є҆ди́нъ вѣ́сть са́мъ , и҆́же всѣ́мъ творе́цъ и҆ бг҃ъ .
 катава́сїѧ : Оу҆́треннююще вопїе́мъ ти гдⷭ҇и спаси́ ны , ты́бо є҆сѝ бг҃ъ на́шъ , ра́звѣ бо тебѐ и҆но́го незна́емъ .
 пѣ́снь , ѕ҃ . і҆рмо́съ . Ꙗ҆́коже прⷪ҇ро́ка ѿ ѕвѣ́рѧ и҆зба́вилъ є҆сѝ гдⷭ҇и , и҆ менѐ и҆з̾ глꙋбины̀ без̾зако́нныхъ страсте́й воз̾ведѝ молю́сѧ , да приложꙋ̀ призрѣ́ти ми , к̾ цр҃кви ст҃ѣ́й твое́й . Распны́исѧ съ разбо́йникома влⷣко , и҆зба́вилъ є҆сѝ ѿ разбо́йникъ лꙋка́выхъ , дш҃етлѣ́нныхъ стрⷭ҇те́й чл҃колю́бче гдⷭ҇и , всѣ́хъ воспѣва́ющихъ твоѐ распѧ́тїе и҆ воста́нїе согла́снѡ . Положи́ша без̾дыха́нїѧ тебѐ ме́ртва хрⷭ҇тѐ во́ гробѣ , и҆́же всѣ́мъ ме́ртвымъ в̾дыха́юща жи́знь . воскр҃съ же гдⷭ҇и , всѣ́мъ и҆стощи́въ сло́ве гро́бы , бжⷭ҇твеною твое́ю си́лою . По воста́нїи хрⷭ҇тѐ дрꙋго́мъ гл҃аше , сѣди́те оу҆́бѡ во і҆єрⷭ҇ли́мѣ , до́ндеже ѡ҆блече́тесѧ си́лою свы́ше непобѣди́мою , и҆ и҆з̾вѣ́стною по́мощїю . Бре́нїе сотво́рь , ѻ҆́чи слѣпо́мꙋ и҆́же ѿрожде́нїѧ , пома́залъ є҆сѝ , и҆ дарова̀ є҆мꙋ̀ прозрѣ́ти , пою́щꙋ ти сло́ве не и҆зрече́ннꙋю си́лꙋ , є҆ѧ́же ра́ди спа́слъ є҆сѝ ми́ръ . сла́ва . Трисоста́внаѧ є҆ди́нице , ѻ҆́ч҃е пребез̾нача́льне , сн҃е рожде́нне , и҆ дш҃е и҆схо́дныи , бжⷭ҇тво̀ нераздѣ́льно , є҆ди́но сꙋщество̀ и҆ си́ла , спаса́й всѧ̀ лю́ди своѧ̀ . и҆ ны́нѣ , боⷢ҇ . Вели́чїѧ твоѧ̀ чи́стаѧ кто̀ и҆сповѣ́сть , бг҃а бо пло́тїю родила̀ є҆сѝ преє҆сте́ственѡ , тобо́ю и҆збавлѧ́юща чл҃ка є҆го́же созда̀ дре́вле , ѿ всѧ́кагѡ грѣха̀ .
 катава́сїѧ : Ѡ҆бы́де мѧ бе́здна , гро́бъ же ми ки́тъ бы́сть . а҆́зъ же возопи́хъ к̾ тебѣ̀ чл҃колю́бче , и҆ спасе́ мѧ десни́ца твоѧ̀ гдⷭ҇и .
 конда́къ . гла́съ , д҃ . Дш҃е́вныма ѻ҆чи́ма ѡ҆слѣпле́нъ , къ тебѣ̀ хрⷭ҇тѐ прихожꙋ̀ , ꙗ҆́коже слѣпы́и ѿ рожде́нїѧ , покаѧ́нїемъ зовꙋ́ ти , ты̀ є҆сѝ сꙋ́щимъ во тмѣ̀ свѣ́тъ пресвѣ́тлыи . и҆́косъ . Стрꙋю́ ми да́рꙋй хрⷭ҇тѐ , премꙋ́дрости не и҆зрече́нныѧ , и҆ ра́зꙋма го́рнѧгѡ , свѣ́те сꙋ́щимъ во тмѣ̀ , и҆ прельща́емымъ наста́вниче . да воз̾могꙋ̀ чꙋдеса̀ твоѧ̀ повѣ́дати , ѻ҆каѧ́нныи а҆́зъ , ꙗ҆́же бжⷭ҇твенаѧ кни́га наꙋчѝ є҆ѵⷢ҇а́лїе , смире́нїю ше́ствовати и҆ слѣпа́гѡ чꙋдотворе́нїю , ꙗ҆́кѡ ѿ рожде́нїѧ слѣ́пъ сы́и , ѻ҆́чи оу҆́бѡ чꙋ́вственыѧ прїе́мъ и҆ дш҃е́вныѧ . вѣ́рою взыва́ю , ты̀ є҆сѝ сꙋ́щимъ во тмѣ̀ , свѣ́тъ пресвѣ́тлыи .
 пѣ́снь , з҃ . і҆рмо́съ . Ѻ҆гнѧ̀ гаше́нїе , ѻ҆́трокъ моли́тва , прохлажда́ющи пе́щь , вѣ́стникъ чꙋдесѝ , не ѡ҆палѧ́ющи же ни жгꙋ́ща пѣсносло́вѧщихъ бг҃а , ѻ҆ц҃ъ на́шихъ . Воз̾дви́женꙋ тебѣ̀ на́ древо сп҃се , погасѐ сл҃нце . землѧ́ же волнꙋ́ѧшесѧ , и҆ колѣба́шесѧ тва́рь . и҆ ѿ гро́бъ ме́ртвїи воста́хꙋ . Воста́вшꙋ тѝ и҆з̾ ме́ртвыхъ цр҃ю , дꙋ́ши совоз̾ста́ша та́мѡ сѣдѧ́щихъ , сла́вѧщихъ си́лꙋ твою̀ , є҆ѧ́же ра́ди сме́ртныѧ оу҆́зы разрѣши́шасѧ хрⷭ҇тѐ . Ра́нѡ пома́зати же́нскїи прїи́де ли́къ . оу҆вѣ́дѣвшеже гдⷭ҇и воста́вша тѧ , веселѧ́хꙋсѧ со сщ҃е́нными оу҆ченикѝ , и҆́хже ра́ди пода́ждь на́мъ ѡ҆чище́нїе ѕлы́мъ . Бре́нїемъ пома́залъ є҆сѝ ѻ҆́чи слѣпа́го , и҆ семꙋ̀ повелѣ̀ к̾ силоа́мꙋ и҆тѝ . ѡ҆мы́вжесѧ прозрѣ̀ , пѣсносла́вѧ тѧ хрⷭ҇тѐ цр҃ю всѣ́хъ . сла́ва . Ѻ҆ц҃а без̾нача́льна , собез̾нача́льна же сн҃а , и҆ дх҃а ст҃а́го пѣсносло́вимъ , зовꙋ́ще , ст҃ъ , ст҃ъ , ст҃ъ є҆сѝ бж҃е всѣ́хъ цр҃ю . и҆ ны́нѣ , боⷢ҇ . По ржⷭ҇твѣ̀ дв҃ою ꙗ҆ви́ласѧ є҆сѝ чи́стаѧ . бг҃а бо родила̀ є҆сѝ , и҆стощи́вшаго є҆стество̀ а҆́дово пречⷭ҇таѧ си́лою свое́ю , є҆го́же молѝ прⷭ҇нѡ спасти́сѧ на́мъ .
 катава́сїѧ : Въ пещѝ ѻ҆́гненнѣй , пѣвцы̀ спа́слъ дѣ́ти , бл҃гослове́нъ бг҃ъ ѻ҆ц҃ъ на́шихъ .
 пѣ́снь , и҃ . і҆рмо́съ . А҆́нг҃лъ со́нмъ , и҆ чл҃ческїи собо́ръ , цр҃ѧ и҆ зижди́телѧ всѣ́мъ , сщ҃е́ннїи хвали́те , бл҃гослови́те леви́ти , лю́дїе превозноси́те є҆гѡ̀ во́ вѣки . А҆́нг҃льстїи чи́нове , на крⷭ҇тѣ́ тѧ ви́дѣвше ви́сѧща хрⷭ҇тѐ всѣ́хъ цр҃ю , и҆ тва́рь всю̀ и҆змѣнѧ́емꙋ стра́хомъ , оу҆жасо́шасѧ пою́ще твоѐ чл҃колю́бїе . А҆́дъ до́лѣ тебѐ ви́дѣвъ стонѧ́ше , и҆ подава́ше ско́рѡ мертвецы̀ , ꙗ҆́же ѿ́вѣка та́мѡ держи́мыѧ , хрⷭ҇тѐ пѣсносла́вѧщїѧ твоѐ чл҃колю́бїе . Сотворѧ́ѧ чꙋдеса̀ хрⷭ҇тѐ оу҆́жасна , во́лею воз̾дви́жесѧ на́ крⷭ҇тъ . и҆ с̾ ме́ртвыми совокꙋпи́сѧ , оу҆мертви́выи а҆́да , и҆ всѣ́хъ до́блестїю разрѣши́лъ є҆сѝ ѿ оу҆́зъ . Слѣпа́го во ѡ҆чи́лъ є҆сѝ , к̾ тебѣ̀ пристꙋпи́вша хрⷭ҇тѐ , семꙋ̀ повелѣ́лъ є҆сѝ в̾ силѡа́мовꙋ кꙋпѣ́ль и҆тѝ , ѡ҆мы́тижесѧ и҆ прозрѣ́ти , и҆ бг҃а тѧ̀ проповѣ́дати , пло́тїю ꙗ҆́вльшагосѧ въ ми́рѣ спаси́телѧ . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Трⷪ҇це нераздѣ́льнаѧ , є҆ди́нице несмѣ́снаѧ , бж҃е всѧ́ческихъ и҆ зижди́телю всѣ́хъ , пѣсносла́вѧщїѧ , и҆ вѣ́рнѡ покланѧ́ющїѧсѧ держа́вѣ твое́й [покло́н̾] , ѿ всѧ́кихъ напа́стей и҆зба́ви . и҆ ны́нѣ , бг҃оро́диченъ . Дв҃о пречⷭ҇таѧ бг҃ора́дованнаѧ , своегѡ̀ молѝ сн҃а всегда̀ , да непосрами́тъ мѧ в̾ де́нь ѡ҆сꙋже́нїѧ , но да причте́тъ мѧ ко и҆збра́ннымъ ѻ҆вца́мъ .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆го̀ во́ вѣки . И҆з̾ ѻ҆ц҃а пре́жде вѣ́къ рожде́ннагѡ сн҃а и҆ бг҃а , и҆ в̾ послѣ́днѧѧ лѣ́та воплоще́нна ѿ дв҃ы мт҃ре , сщ҃е́ннїи по́йте , лю́дїе превозноси́те є҆гѡ̀ во́ вѣки [покло́н̾] . честнѣ́йшꙋю непое́мъ .
 пѣ́снь , ѳ҃ . і҆рмо́съ . Ꙗ҆́кѡ сотворѝ тебѐ вели́чїе си́льныи , дв҃ꙋ ꙗ҆́вль тѧ̀ чи́стꙋ по ржⷭ҇твѣ̀ . ꙗ҆́кѡ ро́ждьшꙋю без̾ сѣ́мени своегѡ̀ творца̀ , тѣ́мъ тѧ̀ бцⷣе велича́емъ . На́ древѣ крⷭ҇тнѣмъ пригвозди́сѧ хрⷭ҇тѐ бж҃е , и҆ всѧ̀ ѡ҆бличи́лъ є҆сѝ вра́жїѧ сопроти́внаѧ нача́ла . и҆ пе́рвꙋю клѧ́твꙋ потреби́лъ є҆сѝ сп҃се , тѣ́мже тѧ̀ по́ долгꙋ велича́емъ . Ꙗ҆́кѡ ви́дѣвъ тѧ сло́ве с̾ дш҃е́ю а҆́дъ до́лѣ , воз̾стона̀ , и҆ всѧ̀ ме́ртвыѧ ѿ тлѝ разрѣшѝ , позна́вшїѧ держа́вꙋ вла́сти твоеѧ̀ . с̾ ни́ми же тѧ по́ долгꙋ велича́емъ . Зна́менїѧ сотворѧ́юща и҆ чꙋдеса̀ стра́шна , собѡ́ръ є҆вре́йскїи зрѧ̀ , за́вистїю оу҆бѝ плѣни́вшаго а҆́да воскрⷭ҇нїемъ свои́мъ , и҆ всѣ́хъ жизнода́вца воста́вившаго . Воста́лъ є҆сѝ ꙗ҆́коже речѐ живода́вче и҆з̾ ме́ртвыхъ , и҆ ꙗ҆ви́сѧ ст҃ы́мъ оу҆ченико́мъ по воскрⷭ҇нїи , и҆ зна́менїѧ сотво́рь , и҆ просвѣтѝ слѣпы́ѧ . с̾ ни́ми же тѧ во́ вѣки велича́емъ . сла́ва . Свѣ́тъ ѻ҆ц҃а чтꙋ̀ , свѣ́тъ сла́влю и҆ сн҃а . свѣ́тъ воспѣва́ю и҆ дх҃а нероже́нна . є҆ди́нъ свѣ́тъ нераздѣ́ленъ , въ трїе́хъ ли́цѣхъ разꙋмѣва́емъ , бг҃а и҆ цр҃ѧ всѧ́кой тва́ри . и҆ нн҃ѣ , боⷢ҇ . Ꙗ҆ви́вшисѧ простра́ннѣйши нб҃съ дв҃о чи́стаѧ , вмѣсти́ла є҆сѝ пло́тїю , бг҃а не ѡ҆пи́саннаго , и҆ родила̀ є҆сѝ всѣ́мъ на и҆збавле́нїе , и҆́же вѣ́рою несꙋмѣ́нною воспѣва́ющимъ тѧ̀ .
 катава́сїѧ : Тѧ̀ па́че оу҆ма̀ и҆ словесѐ мт҃рь бж҃їю , в̾лѣ́то без̾лѣ́тнагѡ неи҆зрече́ннѡ ро́ждьшꙋю , вѣ́рнїи є҆диномꙋ́дреннѡ , пѣ́сньми велича́емъ .
 задосто́йникъ : Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ , ликꙋ́й ны́нѣ и҆ весели́сѧ сїѡ́не , ты́ же чⷭ҇таѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ [покло́н̾ до землѝ] . та́же , ст҃ъ гдⷭ҇ь бг҃ъ на́шъ , на́ гласъ , є҃ . свѣти́ленъ , па́сцѣ . Пло́тїю оу҆снꙋ́въ ꙗ҆́кѡ ме́ртвъ , цр҃ь и҆ гдⷭ҇ь , тридне́вно воскр҃се , и҆ а҆да́ма воздви́гъ и҆з̾ тлѝ , и҆ оу҆праздни́въ сме́рть . па́сха нетлѣ́нїѧ , ми́рꙋ спасе́нїе . дрꙋгі́и , свѣти́ленъ , ѡ҆ слѣпо́мъ . Ми́мѡ и҆ды́и сп҃съ на́шъ , ѡ҆брѣ́те чл҃ка слѣ́па без̾ ѻ҆́чїю , плю́нꙋвъ на́ землю , и҆ бре́нїе сотвори́въ пома́за є҆гѡ̀ , к̾ силꙋа́мꙋ посла̀ и҆тѝ и҆ оу҆мы́тисѧ . ѻ҆́нъ же оу҆мы́всѧ , прїи́де ви́дѧ свѣ́тъ тво́й хрⷭ҇тѐ мо́й . сла́ва , и҆ ны́нѣ , то́йже .
 На хвали́тѣхъ , стихѣ́ры , воскрⷭ҇ны . гла́съ , є҃ . запѣ́въ : хвали́те бг҃а во ст҃ы́хъ є҆гѡ̀ . Гдⷭ҇и , запечатлѣ́ннꙋ гро́бꙋ ѿ без̾зако́нникъ , прои҆з̾ше́лъ є҆сѝ и҆́з̾ гроба , ꙗ҆́коже роди́сѧ ѿ бцⷣы . неразꙋмѣ́ша ка́кѡ воплоти́сѧ , беспло́тнїи твоѝ а҆́нг҃ли ; нечꙋ́ша когда̀ воскр҃се , стрегꙋ́щїи тѧ во́ини ; ѡ҆боѧ́ бо запечатлѣ́шасѧ и҆́щꙋщимъ , ꙗ҆ви́шажесѧ чꙋдеса̀ , кла́нѧющимсѧ вѣ́рою та́инствꙋ , є҆́же воспѣва́емъ , возда́ждь на́мъ ра́дость , и҆ ве́лїю млⷭ҇ть .
 хвали́те є҆гѡ̀ во оу҆тверже́нїи си́лъ є҆гѡ̀ . Гдⷭ҇и , вереѝ вѣ́чныѧ сокрꙋши́въ , и҆ оу҆́зы растерза́въ , ѿ́ гроба воскр҃се , ѡ҆ста́вль своѧ̀ погреба́тельнаѧ , во свидѣ́тельство и҆́стинѣ , тридне́внагѡ погребе́нїѧ твоегѡ̀ . и҆ пред̾вари́въ в̾ галиле́и , и҆́же въ пеще́рѣ стрего́мыи . вели́каѧ твоѧ̀ млⷭ҇ть , непости́жимыи сп҃се поми́лꙋй на́съ .
 хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . Гдⷭ҇и , жены̀ теко́ша на́ гробъ ви́дѣти тебѐ хрⷭ҇та̀ , на́съ ра́ди пострада́вшагѡ , и҆ пристꙋ́пльше ѡ҆брѣто́ша а҆́нг҃ла на ка́мени сѣдѧ́ща , стра́хомъ ѿва́льшемсѧ , и҆ к̾ ни́мъ возопѝ гл҃ѧ , воскр҃се гдⷭ҇ь . рцы́те оу҆ченико́мъ , ꙗ҆́кѡ воста̀ ѿ ме́ртвыхъ , спаса́ѧ дш҃а на́ша .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Гдⷭ҇и , ꙗ҆́коже и҆зы́де ѿ запечатлѣ́нна гро́ба , та́кѡ вни́де и҆ две́ремъ затворе́номъ ко оу҆ченико́мъ свои́мъ . показꙋ́ѧ и҆́мъ плотьскі́ѧ ꙗ҆́звы , и҆́хже прїѧ́тъ сп҃се долготерпѣли́ве , ꙗ҆́кѡ ѿ сѣ́мене дв҃дова ꙗ҆́звы претерпѣ́въ , ꙗ҆́кѡ сн҃ъ бж҃їи ми́ра свободи́лъ є҆сѝ . вели́каѧ твоѧ̀ ми́лость , непости́жиме сп҃се поми́лꙋй на́съ .
 хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Гдⷭ҇и цр҃ю вѣко́мъ , и҆ тво́рче всѣ́хъ , и҆́же на́съ ра́ди распѧ́тїе и҆ погребе́нїе пло́тїю прїе́мъ , да на́съ ѿ а҆́да свободи́ши всѧ̀ . ты́бо є҆сѝ бг҃ъ на́шъ , ра́звѣ тебѐ и҆но́го незна́емъ .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Гдⷭ҇и превосїѧ́ющаѧ твоѧ̀ чꙋдеса̀ кто̀ и҆сповѣ́сть ; и҆лѝ кто̀ воз̾вѣсти́тъ стра́шнаѧ ти та́инства ; в̾чл҃чивъбосѧ на́съ ра́ди , ꙗ҆́кѡ са́мъ восхотѣ̀ . держа́вꙋ ꙗ҆ви́лъ є҆сѝ си́лы твоеѧ̀ . распѧ́тїемъ бо свои́мъ разбо́йникꙋ ра́й ѿве́рзлъ є҆сѝ . и҆ погребе́нїемъ свои́мъ вереѝ а҆́довы сокрꙋши́лъ є҆сѝ , и҆ воскрⷭ҇нїемъ свои́мъ всѧ́ческаѧ просвѣти́лъ є҆сѝ , млрⷭ҇де сла́ва тебѣ̀ .
 сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ ,꙳ незабꙋ́ди ни́щихъ свои́хъ до конца̀ . Мѷрѡно́сицы жены̀ , гро́ба твоегѡ̀ дости́гше ѕѣлѡ̀ ра́нѡ , и҆ска́хꙋ тебѐ ми́ромъ пома́зати без̾сме́ртнаго сло́ва и҆ бг҃а . и҆ а҆́нг҃ла глаго́лы ѡ҆гласи́вшесѧ , воз̾враща́хꙋсѧ ра́достнѡ а҆пⷭ҇лѡмъ воз̾вѣсти́ти ꙗ҆́вѣ . ꙗ҆́кѡ воскрⷭ҇лъ є҆сѝ живо́тъ всѣ́хъ , и҆ подае́ши ми́рови ѡ҆чище́нїе и҆ ве́лїю млⷭ҇ть .
 та́же , стихѣ́ра , ѡ҆ слѣпо́мъ . сти́хъ : гла́съ , и҃ . и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ ,꙳ повѣ́мъ всѧ̀ чꙋдеса̀ твоѧ̀ . И҆́же за млрⷭ҇дїе млⷭ҇ти воплоти́всѧ хрⷭ҇тѐ бж҃е , свѣ́та лише́наго ѿ ложе́снъ , млрⷭ҇дїемъ не и҆зрече́нныхъ щедро́тъ , сїѧ́нїю бжⷭ҇твеномꙋ сподо́билъ є҆сѝ , сегѡ̀ зѣ́ницамъ пе́рстїю созда́тельными пе́рсты твои́ми прикоснꙋ́всѧ . са́мъ и҆ ны́нѣ свѣтода́телю , и҆ на́ша ѡ҆зарѝ дш҃е́внаѧ чꙋ́вства , ꙗ҆́кѡ є҆ди́нъ млрⷭ҇дъ .
 сла́ва . гла́съ , то́йже . Кто̀ воз̾гл҃етъ си́лы твоѧ̀ хрⷭ҇тѐ , и҆лѝ кто̀ и҆зочте́тъ чꙋде́съ твои́хъ мно́жество . сꙋгꙋ́бъ бо ꙗ҆́кѡ ви́дѣнъ бы́сть на землѝ за бл҃гость , сꙋгꙋ́бы и҆ цѣльбы̀ недꙋ́гꙋющимъ даѧ́ше , нето́чїю бо тѣле́сныѧ ѻ҆́чи ѿве́рзлъ є҆сѝ , и҆́же ѿ оу҆тро́бы слѣпо́мꙋ , но и҆ дш҃е́вныѧ . тѣ́мже бг҃а тѧ̀ и҆сповѣ́да кры́ющагосѧ , и҆ всѣ́мъ подаю́ща ве́лїю млⷭ҇ть .
 и҆ ны́нѣ . гла́съ , в҃ . Пребл҃гослове́на є҆сѝ бцⷣе дв҃о , вопло́щшимбосѧ и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва потреби́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , бл҃гослове́нъ бг҃ъ на́шъ , и҆зво́ливыи та́кѡ . Сла́восло́вїе вели́кое . та́же , тропа́рь . Дне́сь спасе́нїе ми́рꙋ , пое́мъ воскрⷭ҇шаго и҆́з̾ гроба , и҆ нача́льникꙋ животꙋ̀ хрⷭ҇та̀ бг҃а на́шегѡ . разрꙋши́въ бо сме́рть , побѣ́дꙋ да́стъ на́мъ , и҆ ве́лїю млⷭ҇ть . посе́мъ , є҆ктенїѝ . и҆ ѿпꙋ́стъ .
 чте́цъ , гл҃етъ : а҆ми́нь , сла́ва , и҆ ны́нѣ . гла́съ , и҃ . Ма́рїины сле́зы небезꙋма̀ пролива́ютсѧ те́плѣ , сѝ оу҆́бѡ сподо́бисѧ и҆ оу҆че́нїи а҆́нг҃льскихъ , и҆ ѻ҆́бразꙋ самого̀ і҆с҃а . но є҆щѐ земна́ѧ мы́слитъ , ꙗ҆́кѡ жена̀ немощна̀ , тѣ́мъ и҆ ѿсыла́етсѧ неприкаса́тисѧ хрⷭ҇тꙋ̀ . но ѻ҆ба́че проповѣ́дница посыла́етсѧ твои́мъ оу҆ченико́мъ , и҆́мже и҆ бл҃говѣ́щенїе носѧ́щи , є҆́же ко ѻ҆те́ческомꙋ жре́бїю всхо́дъ воз̾вѣща́ющи тво́й . съ не́ю же сподо́би и҆ на́съ ꙗ҆вле́нїѧ твоегѡ̀ влⷣко гдⷭ҇и . та́же , ча́съ , а҃ . ѱалмы̀ , ѻ҆бы́чны . и҆ коне́чныи ѿпꙋ́стъ . На литꙋргі́и , бл҃же́нна , на и҃ . ѿ кано́на , ѡ҆ слѣпо́мъ , пѣ́снь г҃ , и҆ ѕ҃ . По вхо́дѣ : тропа́рь , дню̀ . сла́ва , конда́къ , дню̀ . и҆ нн҃ѣ , конда́къ , па́сцѣ .
 проки́менъ , ѱл҃о́мъ дв҃довъ . помоли́тесѧ и҆ воздади́те гдⷭ҇ви бг҃ꙋ на́шемꙋ . сти́хъ : вѣ́домъ во і҆ꙋде́и бг҃ъ , во і҆и҃ли ве́лїе и҆́мѧ є҆гѡ̀ . а҆пⷭ҇лъ , въ дѣѧ́нїихъ . заⷱ҇ , л҃и . а҆ллилꙋ́їѧ . при́зри на мѧ̀ и҆ поми́лꙋй мѧ . сти́хъ : стопы̀ моѧ̀ напра́ви по словесѝ твоемꙋ̀ . є҆ѵⷢ҇а́лїе , ѿ і҆ѡа́нна . заⷱ҇ , л҃д . прича́стенъ , тѣ́ло хрⷭ҇то́во . дрꙋгі́и , хвали́те гдⷭ҇а съ небе́съ .
 
 Въ тꙋ́же , нлⷣю , ѕ҃ ю , ве́черъ . на гдⷭ҇и возва́хъ , стⷯры , ѡ҆ слѣпо́мъ , г҃ . гла́съ , є҃ . поⷣ . ра́дꙋйсѧ живоно́сныи . Свѣ́тъ всѣ́мъ чл҃кѡмъ , и҆ ѻ҆́ко ми́ра сегѡ̀ тѣле́снагѡ , сы́и бж҃е и҆ сло́ве , и҆ ѻ҆чи́ма прича́стникъ , созда́тель и҆ зижди́тель познава́емь . и҆ нн҃ѣ ѿ плюнове́нїѧ и҆ ѿ бре́нїѧ , слѣпа́го не и҆зрече́ннѡ просвѣти́въ пе́рсты свои́ми , и҆ бре́нїемъ и҆ видѣ́нїемъ . є҆́же и҆ оу҆лꙋчи́въ , и҆́же пе́рвїе ѿ рожде́нїѧ зри́мыи , сл҃нца ѿ ню́дъ неви́дѣти , тебѐ сла́дкое ви́дѣ сл҃нце . ви́дѣвъ ѻ҆́бразъ , и҆́же на́съ ра́ди , за милосе́рдїе мно́гое созда́вшагѡ . Хотѧ́и вре́меннымъ бога́тствомъ , чл҃ческимъ плотски́мъ сосꙋ́домъ прїѡ҆бщи́тисѧ . и҆́же пе́рвїе слѣпы́и и҆з̾ ложе́снъ мт҃ре прои҆зше́дыи , ꙗ҆́кѡ не и҆мѣ́ти созда́нїе помышлѧ́ше , ѻ҆чи́ма лише́нїе и҆мѣ́ѧ . и҆́маже нога́ма и҆ мно́жайшаѧ тѣлесѝ преткнове́нїѧ , ꙗ҆́же ѡ҆ ка́менїе . и҆ сегѡ̀ ра́ди тобо́ю бога́тство стѧжа́въ , ви́дѣти свѣ́тъ ми́ра . и҆ и҆́же свѣ́томъ строи́телѧ бг҃а и҆ влⷣкꙋ тва́ремъ возвѣща́ѧ , и҆ содѣ́телѧ всемꙋ̀ ми́рꙋ . Оу҆сты̀ и҆ дш҃е́ю и҆ оу҆мо́мъ , и҆́же ѿ бре́нїѧ зижди́тельски плюнове́нїемъ ѻ҆чи́ма зѣ́ницы да́вшагѡ . и҆ ѻ҆́бщее просвѣще́нїе и҆сповѣ́доваше , є҆го́же пре́же лише́нъ бѧ́ше , и҆ тва́ремъ всегѡ̀ ми́ра смотри́телѧ и҆ строи́телѧ , за млрⷭ҇дїе є҆ди́но созда́нїѧ ра́ди вочл҃чившагосѧ , проповѣ́даше сего̀ бг҃а всеси́льна . є҆го́же кни́жницы за́вистїю , и҆ є҆́же к̾ си́мъ бесѣ́дованїе , ѿ ню́дъ немогꙋ́ще зрѣ́ти , и҆з̾гна́на ѿ собо́рища сꙋ́дѧтъ , ѡ҆слѣпѣва́юще мно́жае , и҆́же ѿ тогда̀ зѣ́ницы да́вша слѣпо́мꙋ , дш҃е́вныѧ и҆ тѣле́сныѧ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , в҃ . И҆́же слѣпы́и роди́всѧ , во свое́мъ по́мыслѣ глаго́лаше , є҆да̀ а҆́зъ грѣ́хъ ра́ди роди́тельныхъ роди́хсѧ без̾ ѻ҆чїю̀ ; є҆да̀ а҆́зъ за невѣ́рїе ꙗ҆зы́къ роди́хсѧ во ѡ҆бличе́нїе ; недомышлѧ́юсѧ вопраша́ти , когда̀ но́щь , когда̀ де́нь ; нетерпи́тѣми но́зѣ ка́меннагѡ претыка́нїѧ . неви́дѣхъ бо сл҃нца сїѧ́юща , ни ѻ҆́браза менѐ созда́вшагѡ . но молю́тисѧ хрⷭ҇тѐ бж҃е , при́зри на мѧ̀ и҆ поми́лꙋй мѧ .
 На стихо́внѣ , стихѣ́ры . гла́съ , є҃ . Честны́мъ твои́мъ крⷭ҇то́мъ хрⷭ҇тѐ , дїа́вола посрами́лъ є҆сѝ , и҆ воскрⷭ҇нїемъ твои́мъ жа́ло грѣхо́вное притꙋпи́лъ є҆сѝ , и҆ спа́слъ є҆сѝ на́съ ѿ вра́тъ сме́ртныхъ , сла́вимъ тѧ є҆диноро́дныи .
 сти́хъ : к̾ тебѣ̀ воз̾ведо́хъ ѻ҆́чи моѝ . Гдⷭ҇и согрѣша́ѧ непреста́ю , и҆ чл҃колю́бїю сподоблѧ́емь неразꙋмѣ́ю . ѡ҆долѣ́й моемꙋ̀ ѡ҆мраче́нїю , є҆ди́не бл҃же , и҆ поми́лꙋй мѧ̀ .
 сти́хъ : поми́лꙋй на́съ гдⷭ҇и . мⷱ҇ꙋ . Ѡ҆ земны́хъ всѣ́хъ небре́гше , и҆ на мꙋ́ки мꙋ́жески дерзнꙋ́вше , бл҃же́нныхъ наде́ждъ непогрѣши́сте , но небе́сномꙋ црⷭ҇твїю наслѣ́дницы бы́сте , прехва́льнїи мꙋ́ченицы . и҆мꙋ́ще дерзнове́нїе к̾ чл҃колю́бцꙋ бг҃ꙋ , ми́рꙋ смире́нїѧ проси́те , и҆ дш҃а́мъ на́шимъ ве́лїю млⷭ҇ть . сла́ва , и҆ ны́нѣ . гла́съ , в҃ . Ми́мѡ ходѧ̀ і҆с҃ъ ѿ ст҃и́лища , ѡ҆брѣ́те чл҃ка слѣ́па ѿ рожде́нїѧ , и҆ оу҆милосе́рдивсѧ положѝ бре́нїе на ѻ҆́чїю є҆гѡ̀ , и҆ речѐ к̾ немꙋ̀ , и҆дѝ оу҆мы́исѧ в̾ силоа́мѣ , и҆ оу҆мы́всѧ прозрѣ̀ , сла́вꙋ воз̾сыла́ѧ бг҃ꙋ . сосѣ́ди же є҆гѡ̀ гл҃ахꙋ є҆мꙋ̀ , кто́ ти зѣ́ницы ѿве́рзе , є҆ю́же ни кто́же ѿ зрѧ́щихъ и҆сцѣли́ти воз̾мо́жетъ ; ѻ҆́нъ же возопи́въ речѐ , чл҃къ і҆с҃ъ гл҃емыи , ѻ҆́нъ ми речѐ , оу҆мы́исѧ в̾ силоа́мѣ , и҆ прозрѣ́хъ . то́й є҆́сть вои́стинꙋ є҆го́же речѐ мѡѷсе́й в̾ зако́нѣ , хрⷭ҇та̀ месі́ю . то́й є҆́сть сп҃съ дш҃а́мъ на́шимъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . сла́ва , и҆ ны́нѣ , боⷢ҇ . є҆ктенїѧ̀ . и҆ ѿпꙋ́стъ . На па́вечерницѣ , по досто́йнѣ , конда́къ , ѡ҆ слѣпо́мъ . и҆ про́чее ѡ҆бы́чно .
 Впнⷣе , ѕ҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь воскрⷭ҇нъ , двⷤа . сла́ва , и҆ ны́нѣ , боⷢ҇ .
 По а҃ , стихоло́гїи , сѣда́ленъ . гла́съ , є҃ . Крⷭ҇тъ гдⷭ҇нь да похва́лимъ . погребе́нїе ст҃о́е пѣ́сньми почте́мъ , и҆ воскрⷭ҇нїе є҆гѡ̀ просла́вимъ , ꙗ҆́кѡ совоздви́же ме́ртвыѧ ѿ гро́бъ ꙗ҆́кѡ бг҃ъ , плѣни́въ сме́рти держа́вꙋ , и҆ крѣ́пость дїа́волю . и҆ сꙋ́щимъ во а҆́дѣ свѣ́тъ восїѧ̀ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . Сꙋдїѝ сѣдѧ́щꙋ , и҆ а҆́нг҃лѡмъ пред̾стоѧ́щимъ , трꙋбѣ̀ гласѧ́щи , и҆ пла́мени горѧ́щꙋ , что̀ сотвори́ши дш҃е моѧ̀ ведо́ма на сꙋ́дъ ; тогда́ бо лю́таѧ тебѣ̀ пред̾ста́нꙋтъ , и҆ та́йнаѧ твоѧ̀ ѡ҆блича́тсѧ согрѣше́нїѧ . тѣ́мже пре́же конца̀ возопі́и сꙋдїѝ , бж҃е ѡ҆чи́сти мѧ и҆ спаси́ мѧ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Сїѧ́етъ дне́сь па́мѧть стрⷭ҇тоте́рпецъ , и҆́мать бо ѿ нб҃съ зарю̀ . ли́къ а҆́нг҃льскїи торжествꙋ́етъ , и҆ чл҃ческїи ро́дъ спра́зднꙋетъ . тѣ́мже мо́лѧтсѧ гдⷭ҇ви поми́ловатисѧ дш҃а́мъ на́шимъ . сла́ва , и҆ ны́нѣ , боⷢ҇ . Ст҃ѣ́йшꙋ херꙋви́мъ , превы́шшꙋ серафи́мъ пречⷭ҇таѧ , бцⷣꙋ тѧ̀ вои́стинꙋ и҆сповѣ́дающе , и҆́мамы грѣ́шнїи застꙋ́пницꙋ , и҆ ѡ҆брѣта́емъ во́ времѧ напа́стей спасе́нїе . тѣ́мже непреста́й ѡ҆ на́съ молѧ́щисѧ , ꙗ҆́кѡ держа́ва и҆ прибѣ́жище дш҃а́мъ на́шимъ .
 По в҃ , стихоло́гїи , сѣда́ленъ . гла́съ , є҃ . Ѻ҆ц҃ꙋ и҆ дх҃ови собез̾нача́льныи , и҆́же свѣ́томъ ꙗ҆́кѡ ри́зою ѡ҆дѣва́ѧисѧ , чл҃колю́бнѣ на́ше є҆стество̀ прїѧ́тъ , и҆ недꙋ́ги чл҃ческїѧ ѿгонѧ́ѧ ꙗ҆́кѡ бг҃ъ , просвѣще́и зѣ́ницы , и҆́же ѿ ложе́снъ мт҃рьнихъ свѣ́та лише́нагѡ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , ѡ҆ слѣпо́мъ , на и҃ . и҆ въ минѣ́и , на д҃ .
 На хвали́тѣхъ , стихѣ́ры , на д҃ . гла́съ , є҃ . Гдⷭ҇и , запечатлѣ́ннꙋ гро́бꙋ ѿ без̾зако́нникъ , прои҆з̾ше́лъ є҆сѝ и҆́з̾ гроба , ꙗ҆́коже роди́сѧ ѿ бцⷣы . неразꙋмѣ́ша ка́кѡ воплоти́сѧ , беспло́тнїи твоѝ а҆́нг҃ли ; нечꙋ́ша когда̀ воскр҃се , стрегꙋ́щїи тѧ во́ини ; ѡ҆боѧ́ бо запечатлѣ́шасѧ и҆́щꙋщимъ , ꙗ҆ви́шажесѧ чꙋдеса̀ , кла́нѧющимсѧ вѣ́рою та́инствꙋ , є҆́же воспѣва́емъ , возда́ждь на́мъ ра́дость , и҆ ве́лїю ми́лость . двⷤа . Гдⷭ҇и стра́ха твоегѡ̀ бою́сѧ , а҆ ѕло̀ творѧ̀ непреста́ю . кто̀ на сꙋди́щи сꙋдїѝ небои́тсѧ ; и҆лѝ кто̀ врачева́нїю хотѧ̀ , врача̀ прогнѣ́ваетъ ; ꙗ҆́коже а҆́зъ . долготерпѣли́ве гдⷭ҇и , на́ немощь мою̀ оу҆милосе́рдисѧ , и҆ поми́лꙋй мѧ . мⷱ҇ꙋ . Бл҃гослове́но во́инство цр҃ѧ нбⷭ҇нагѡ . а҆́ще бо и҆ земні́и бы́ша страстоте́рпцы , но а҆́нг҃льское достоѧ́нїе потща́шасѧ дости́гнꙋти , ѡ҆ мꙋ́кахъ неради́ша , и҆ свои́ми стрⷭ҇тьмѝ , беспло́тныхъ сподо́бльшесѧ че́сти . тѣ́мже моли́твами и҆́хъ гдⷭ҇и , низ̾послѝ на́мъ ве́лїю млⷭ҇ть . сла́ва , и҆ ны́нѣ . гла́съ , д҃ . Всѐ житїѐ слѣпы́и но́щь помышлѧ́ѧ , возопѝ к̾ тебѣ̀ , гдⷭ҇и ѿве́рзи ми зѣ́ницы сн҃е дв҃довъ сп҃се на́шъ , да со всѣ́ми и҆ а҆́зъ воспою̀ твою̀ си́лꙋ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Вои́стинꙋ ты̀ созда́тель ,꙳ земно́мꙋ сꙋществꙋ̀ ,꙳ и҆́бо слѣпо́мꙋ зѣ́ницы ꙳ бре́нїемъ просвѣща́еши ,꙳ ꙗ҆́коже созда̀ пе́рвїе чл҃ка .
 сти́хъ : при́зри на мѧ̀ ,꙳ и҆ поми́лꙋй мѧ̀ . Плю́нꙋвъ и҆ с̾ пе́рстїю смѣси́въ ,꙳ помазꙋ́еши ѡ҆слѣпле́нїи зѣ́ницы ,꙳ и҆ ско́рѡ и҆сцѣле́нїе ꙳ подава́еши ,꙳ ꙗ҆́кѡ чл҃колю́бецъ .
 сти́хъ : стопы̀ моѧ̀ напра́ви ,꙳ по словесѝ твоемꙋ̀ . Стра́нна и҆ чꙋ́дна ,꙳ дѣ́ла твоѧ̀ ще́дре ,꙳ ꙗ҆́кѡ бо чл҃къ плю́еши ,꙳ и҆ ꙗ҆́кѡ бг҃ъ подава́еши ꙳ ѻ҆чи́ма прозрѣ́нїе . сла́ва , и҆ ны́нѣ . гла́съ , є҃ . Гдⷭ҇и ми́мо ходѧ̀ дре́вле пꙋте́мъ , ѡ҆брѣ́те чл҃ка слѣ́па ѿ рожде́нїѧ , и҆ оу҆дивле́ни бы́вше оу҆ченицы̀ , вопроша́хꙋ тѧ гл҃юще , оу҆чи́телю кто̀ согрѣшѝ ; се́йли и҆лѝ роди́телѧ є҆гѡ̀ , да слѣ́пъ роди́сѧ ; ты́ же сп҃се мо́й вопїѧ́ше к̾ ни́мъ , ни се́й согрѣшѝ , ни роди́телѧ є҆гѡ̀ , но да ꙗ҆вѧ́тсѧ дѣ́ла бж҃їѧ на не́мъ , мнѣ́ бо подоба́етъ дѣ́лати дѣ́ла посла́вшагѡ мѧ , ꙗ҆́же никто́же мо́жетъ дѣ́лати ; и҆ сїѧ̀ ре́къ , плю́нꙋвъ до́лꙋ , и҆ бре́нїе сотво́рь , пома́за ѻ҆́чи є҆мꙋ̀ , ре́къ к̾ немꙋ̀ , и҆дѝ оу҆мы́исѧ въ силоа́мстѣй кꙋпѣ́ли . ѻ҆́нъ же оу҆мы́всѧ здра́въ бы́сть , и҆ вопїѧ́ше к̾ тебѣ̀ , вѣ́рꙋю гдⷭ҇и и҆ поклонѧ́ютисѧ . тѣ́мже вопїе́мъ и҆ мы̀ поми́лꙋй на́съ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ , є҆мꙋ́же краегране́сїе , сла́ва бг҃ꙋ подоба́етъ . гла́съ , є҃ . пѣ́снь , а҃ . і҆рмо́съ . пое́мъ гдⷭ҇ви .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Твои́мъ честны́мъ крⷭ҇то́мъ гдⷭ҇и , дре́внїѧ клѧ́твы всѝ и҆зба́вихомсѧ . тѣ́мже твою̀ сла́вимъ бл҃гость .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Распны́исѧ во́лею и҆ воста̀ , сокро́вища всѧ̀ плѣни́въ сме́рти , хрⷭ҇то́съ сп҃съ на́шъ , тогѡ̀ прославлѧ́емъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Стра́ненъ зра́къ ви́дѣвше блиста́ющь , мѷрѡно́сицы а҆́нг҃ла , бжⷭ҇твеное мнѧ́хꙋ зижди́телѧ воскрⷭ҇нїе , ра́дости и҆сполнѧ́ющесѧ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Восто́къ дв҃о пречⷭ҇таѧ была̀ є҆сѝ , сл҃нца пра́вды , и҆́м̾же неразꙋ́мїѧ тмы̀ и҆зба́вихомсѧ .
 пѣ́снь , и҃ . і҆рмо́съ . творца̀ всеѧ̀ тва́ри .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Бг҃а пло́тїю распина́ема сл҃нце ви́дѣвъ , помрача́шесѧ , и҆ землѧ̀ поколѣба́сѧ , и҆ раз̾пада́шесѧ ка́менїе .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . И҆з̾ ме́ртвыхъ тридне́венъ хрⷭ҇то́съ воста̀ , и҆ совоз̾ста́ви всѧ̀ , и҆́же во тмѣ̀ и҆ сѣ́ни сме́ртнѣй сѣдѧ́щїѧ .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ꙗ҆ви́лсѧ є҆сѝ по воста́нїи свои́мъ а҆пⷭ҇лѡмъ , и҆ и҆спо́лнилъ є҆сѝ си́хъ весе́лїѧ неи҆з̾гл҃анна ще́дре .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ѻ҆ц҃а прест҃а́гѡ , и҆ сло́ва сопрⷭ҇носꙋ́щна , и҆ дх҃а бж҃їѧ несозда́нна трⷪ҇цꙋ пое́мъ непреста́ннѡ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . И҆зба́ви на́съ мꙋ́ки , и҆ вѣ́чнагѡ ѡ҆сꙋже́нїѧ , тебѐ воспѣва́ющїѧ , бг҃ороди́тельнице чⷭ҇таѧ .
 пѣ́снь , ѳ҃ . і҆рмо́съ . тѧ бл҃же́ннꙋю в̾ жена́хъ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Просте́рлъ є҆сѝ дла́ни на крⷭ҇тѣ̀ , просте́ртаго мѧ мно́гими кова́рствы льсти́вагѡ , ще́дре прїѡбрѣта́ѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Всѧ̀ совоскр҃си́лъ є҆сѝ бл҃же , в̾ше́дъ во а҆́дскаѧ врата̀ хрⷭ҇тѐ , и҆ совоздви́глъ є҆сѝ пою́щїѧ чл҃колю́бче твою̀ си́лꙋ .
 сла́ва . И҆сточи́лъ є҆сѝ хрⷭ҇тѐ ме́ртвымъ живо́тъ , и҆ воскр҃съ тридне́венъ , и҆ воз̾несе́сѧ во сла́вѣ , зрѧ́щимъ честны́мъ оу҆ченико́мъ .
 и҆ ны́нѣ , боⷢ҇ . Ми́лостива на́мъ содѣ́лай пречⷭ҇таѧ дв҃о , твоегѡ̀ сн҃а и҆ бг҃а всѣ́хъ , вѣ́рою воспѣва́ющимъ тѧ̀ .
 
 Вто́йже , пнⷣе , ве́черъ . на гдⷭ҇и возва́хъ , стⷯры , гла́съ , є҃ . Ѻ҆слѣпле́нїе ꙗ҆ви́сѧ слѣпы́и , ско́ро ви́дѧщимъ , ѡ҆мрача́ѧ и҆ ра́зꙋмъ и҆ дш҃ꙋ и҆ оу҆́мъ , и҆́же сегѡ̀ зрѧ́щимъ внеза́пное прозре́нїе . є҆го́же пригласи́вше , вопроша́хꙋ съ ꙗ҆́ростїю , ка́кѡ ны́нѣ зри́ши , ꙗ҆́кѡ є҆ди́нъ сы́и ѿ ви́дѧщихъ свѣ́тъ , слѣ́пъ сы́и ѿ роже́нїѧ ; и҆́же присѣдѧ́и стезѧ́мъ и҆ просѧ̀ . тѣ́мже показа̀ и҆́же свѣ́тъ подава́ющаго , и҆ созда́вшаго свѣти́ла ꙗ҆́же въ ми́рѣ . ѿ ни́хъ же проповѣ́даетсѧ сн҃ъ бж҃їи пребез̾нача́льныи , в̾ послѣ́днѧѧ и҆з̾ дв҃ы чл҃къ ꙗ҆ви́сѧ за млрⷭ҇дїе ѿ бжⷭ҇твенагѡ дх҃а . На высотꙋ̀ взы́де свѣтоно́сныхъ дѣѧ́нїи , свѣ́томъ бг҃оразꙋ́мїѧ просвѣ́щьсѧ слѣпы́и , а҆́ще и҆ пе́рвѣе ѡ҆слѣпи́сѧ во ѡ҆бои́хъ , терпѧ̀ тѣле́сное и҆ оу҆́мное ѡ҆мраче́нїе . и҆́же ѿ́ слова но́выми свѣтоли́тїи , просвѣ́щьсѧ ве́сь , и҆ свѣтода́вца познава́етъ , и҆ свѣ́тꙋ зижди́телѧ , восїѧ́вшаго и҆́з̾ гроба тридне́вно , и҆ под̾со́лнечнꙋю оу҆ѧсни́вшаго воста́нїемъ . и҆зъ него́же восїѧ̀ свѣ́тъ воскрⷭ҇нїѧ , сꙋ́щимъ во тмѣ̀ держи́мымъ чл҃кѡмъ , за милосе́рдїе и҆ ве́лїю млⷭ҇ть . Сїѧ́нїе свѣтоно́сно просїѧ́вше зрѧ́ще проѧвле́нно в̾ сꙋбо́тꙋ , свѣтоно́снагѡ слѣпча̀ , и҆́же зако́нми мѡѷсе́ѧ смꙋща́еми , нра́вомъ ѡ҆слѣплѧ́ющесѧ зрѧ́тъ сѣ́нь , ѡ҆сѣне́нїѧ неразꙋмѣ́юще , разорѧ́юща зако́ны , и҆з̾ него́же неви́дѣша свѣтода́телѧ , и҆́же сло́вомъ сꙋбо́тꙋ содѣ́лавша во ѡ҆чи́вшаго слѣпа́го и҆змове́нїемъ , и҆ плюнове́нїе но́вагѡ чꙋдотворе́нїѧ . с̾ ни́мъ смѣша́еми , бг҃а того̀ оу҆́зримъ , ѡ҆слѣпле́нїе фарисе́йское ѡ҆блича́юще , видѣ́нїемъ лꙋ́чшаго .
 та́же , стихѣ́ры , въ минѣ́и , г҃ . сла́ва , и҆ ны́нѣ . гла́съ , и҃ . Пра́вдѣ сл҃нце мы́сленное хрⷭ҇тѐ бж҃е , и҆́же и҆з̾ оу҆тро́бы свѣ́та лише́ннагѡ , твои́мъ пречи́стымъ прикоснове́нїемъ просвѣти́выи ѡ҆бою́дꙋ , и҆ на́ши ѻ҆́чи дш҃е́вныѧ ѡ҆зари́въ , сн҃ы дню̀ покажѝ , да вѣ́рою вопїе́мъ ти . мно́гое твоѐ и҆ неи҆зрече́нное , є҆́же на на́съ бл҃гоꙋтро́бїе , чл҃колю́бче сла́ва тебѣ̀ .
 На стихо́внѣ , стихѣ́ры . гла́съ , є҃ . Воскрⷭ҇нїе даѧ̀ ро́дꙋ чл҃ческомꙋ , ꙗ҆́кѡ ѻ҆вча̀ на заколе́нїе веде́сѧ . оу҆страши́шасѧ сегѡ̀ кнѧ́зи а҆́дъстїи , и҆ взѧ́шасѧ врата̀ плаче́внаѧ . вни́де бо цр҃ь сла́вы хрⷭ҇то́съ , гл҃ѧ оу҆́зникѡмъ и҆зыди́те , сꙋ́щїи во тмѣ̀ ѿкры́йтесѧ .
 сти́хъ : к̾ тебѣ̀ воз̾ведо́хъ ѻ҆́чи моѝ . Мно́жество прегрѣше́нїи мои́хъ пре́зри гдⷭ҇и , и҆́же ѿ дв҃ы рожде́исѧ , и҆ срⷣце моѐ ѡ҆чи́сти , цр҃ковь то̀ сотворѝ ст҃о́мꙋ твоемꙋ̀ дх҃ꙋ . не ѿри́ни и҆ менѐ ѿ твоегѡ̀ лица̀ , без̾чи́сленꙋю и҆мѣ́ѧи ве́лїю ми́лость .
 сти́хъ : поми́лꙋй на́съ гдⷭ҇и . мⷱ҇ꙋ . Щито́мъ вѣ́ры ѡ҆бо́лкшесѧ , и҆ ѻ҆́бразомъ крⷭ҇тнымъ себѐ оу҆крѣпи́вше , к̾ мꙋ́камъ мꙋ́жески вда́шасѧ , и҆ дїа́волю горды́ню и҆ ле́сть оу҆праздни́ша , ст҃і́и твоѝ гдⷭ҇и . тѣ́хъ мольба́ми ꙗ҆́кѡ всеси́ленъ бг҃ъ , ми́рꙋ смире́нїе низ̾послѝ , и҆ дш҃а́мъ на́шимъ ве́лїю ми́лость .
 сла́ва , и҆ ны́нѣ . гла́съ , и҃ . И҆́же за млрⷭ҇дїе млⷭ҇ти воплоти́всѧ хрⷭ҇тѐ бж҃е , свѣ́та лише́наго ѿ ложе́снъ , млрⷭ҇дїемъ не и҆зрече́нныхъ щедро́тъ , сїѧ́нїю бжⷭ҇твеномꙋ сподо́билъ є҆сѝ , сегѡ̀ зѣ́ницамъ пе́рстїю созда́тельными пе́рсты твои́ми прикоснꙋ́всѧ . са́мъ и҆ ны́нѣ свѣтода́телю , и҆ на́ша ѡ҆зарѝ дш҃е́внаѧ чꙋ́вства , ꙗ҆́кѡ є҆ди́нъ млрⷭ҇дъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . сла́ва , и҆ ны́нѣ , боⷢ҇ . є҆ктенїѧ̀ . и҆ ѿпꙋ́стъ . На па́вечерницѣ , по досто́йнѣ , конда́къ , ѡ҆ слѣпо́мъ . и҆ про́чее ѡ҆бы́чно .
 Во вто́рникъ , ѕ҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , воскрⷭ҇нъ , вⷤ . сла́ва , и҆ ны́нѣ , боⷢ҇ . По а҃ , стихоло́гїи , сѣда́ленъ . гла́съ , є҃ . Гдⷭ҇и ме́ртвъ нарече́сѧ , оу҆мерщвле́и сме́рть . во́гробѣ положи́всѧ , и҆спражне́и гро́бы . верхꙋ̀ во́ини гро́бъ стрежа́хꙋ , ни́зꙋ ꙗ҆́же ѿ́ вѣка ме́ртвыѧ воскреси́лъ є҆сѝ , всеси́льне и҆ непостижи́ме гдⷭ҇и сла́ва тебѣ̀ . сти́хъ : гдⷭ҇и не ꙗ҆́ростїю твое́ю ѡ҆бличѝ менѐ , ни гнѣ́вомъ твои́мъ покажѝ менѐ . Дш҃е ꙗ҆́же здѣ̀ вре́менна , та́мошнѧѧ же вѣ́чна , зрѧ̀ сꙋди́ще , и҆ на прⷭ҇то́лѣ сꙋдїю̀ , и҆ трепе́щꙋщи ѿвѣ́та , про́чее со тща́нїемъ ѡ҆брати́сѧ , сꙋ́дъ бо непроща́емъ . сти́хъ : ди́венъ бг҃ъ во ст҃ы́хъ свои́хъ , бг҃ъ і҆и҃левъ . мⷱ҇ꙋ . Чꙋдеса̀ ст҃ы́хъ твои́хъ мч҃нкъ стѣ́нꙋ неразори́мꙋю на́мъ дарова̀ хрⷭ҇тѐ бж҃е . тѣ́хъ моли́твами , совѣ́ты ꙗ҆зы́комъ разорѝ , и҆ црⷭ҇твїѧ ски́петры оу҆твердѝ , ꙗ҆́кѡ є҆ди́нъ бл҃гъ и҆ чл҃колю́бецъ . сла́ва , и҆ ны́нѣ , боⷢ҇ . Неи҆скꙋсобра́чнаѧ мт҃и бг҃ороди́тельнице пречⷭ҇таѧ , ꙗ҆́же є҆́в̾винꙋ печа́ль на ра́дость претвори́вши , воспѣва́емъ тѧ и҆ сла́вимъ чи́стаѧ , ꙗ҆́кѡ и҆звела̀ є҆сѝ на́съ ѿ дре́внїѧ клѧ́твы . и҆ нн҃ѣ молѝ непреста́ннѡ всепѣ́таѧ и҆ прест҃а́ѧ , своегѡ̀ сн҃а и҆ влⷣкꙋ спастѝ на́съ .
 По в҃ , стихоло́гїи , сѣда́ленъ . гла́съ , є҃ . Прозрѣ́въ ви́дитъ слѣпы́и созда́нїе , и҆ є҆́же чл҃кѡмъ житїѐ пре́же созда́вшагѡ . неви́дѧ ѿ роже́нїѧ вели́кагѡ сл҃нца , тѣ́мже и҆ бл҃годаре́нїе бг҃ꙋ воз̾сыла́етъ ѿ дш҃и , сегѡ̀ ви́дѣвъ ѻ҆́бразъ по подо́бїю со́здана , и҆́же ѻ҆́бразъ созда́вшаго мѧ . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , аⷤ . ѱл҃о́мъ , н҃ . кано́нъ , ѡ҆ слѣпо́мъ , на и҃ . и҆ въ минѣ́и , на д҃ .
 На хвали́тѣхъ , стⷯры , на д҃ . гла́съ , є҃ . Гдⷭ҇и , вереѝ вѣ́чныѧ сокрꙋши́въ , и҆ оу҆́зы растерза́въ , ѿ́ гроба воскр҃се , ѡ҆ста́вль своѧ̀ погреба́тельнаѧ , во свидѣ́тельство и҆́стинѣ , тридне́внагѡ погребе́нїѧ твоегѡ̀ . и҆ пред̾вари́въ в̾ галиле́и , и҆́же в̾ пеще́рѣ стрего́мыи . вели́каѧ твоѧ̀ млⷭ҇ть , непости́жимыи сп҃се поми́лꙋй на́съ . двⷤа . Оу҆вы̀ мнѣ̀ , что̀ оу҆подо́бихсѧ а҆́зъ непло́днѣй смоко́вницѣ , и҆ бою́сѧ клѧ́твы с̾ посѣче́нїемъ . но нбⷭ҇ныи дѣ́лателю хрⷭ҇тѐ бж҃е , ѡ҆лѧдѣ́вшꙋю ми дш҃ꙋ плодоно́снꙋ покажѝ , и҆ ꙗ҆́кѡ блꙋ́днагѡ сн҃а прїими́ мѧ и҆ поми́лꙋй мѧ . мⷱ҇ꙋ . Страстоте́рпцы твоѝ гдⷭ҇и , чино́мъ а҆́нг҃льскимъ подо́бѧщесѧ , ꙗ҆́кѡ беспло́тнїи мꙋ́ки претерпѣ́ша , є҆диномы́сленѡ оу҆пова́нїе и҆мꙋ́ще , ѡ҆бѣща́нныхъ бл҃гъ наслажде́нїе . тѣ́хъ мл҃твами хрⷭ҇тѐ бж҃е на́шъ , смире́нїе да́рꙋй ми́рꙋ твоемꙋ̀ , и҆ дш҃а́мъ на́шимъ ве́лїю млⷭ҇ть . сла́ва , и҆ ны́нѣ . гла́съ , и҃ . Кто̀ воз̾гл҃етъ си́лы твоѧ̀ хрⷭ҇тѐ ; и҆лѝ кто̀ и҆зочте́тъ чꙋде́съ твои́хъ мно́жества . сꙋгꙋ́бъ бо ꙗ҆́кѡ ви́дѣнъ бы́сть на землѝ за бл҃гость , сꙋгꙋ́бы и҆ цѣльбы̀ недꙋ́гꙋющимъ даѧ́ше , нето́чїю бо тѣле́сныѧ ѻ҆́чи ѿве́рзлъ є҆сѝ , и҆́же ѿ оу҆тро́бы слѣпо́мꙋ , но и҆ дш҃е́вныѧ . тѣ́мже бг҃а тѧ̀ и҆сповѣ́да кры́ющагосѧ , и҆ всѣ́мъ подаю́ща ве́лїю млⷭ҇ть .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Ѽ сло́во ѻ҆́ч҃ее ,꙳ сла́ва твоемꙋ̀ воста́нїю ,꙳ и҆́мже свободи́сѧ ꙳ чл҃ческїи ро́дъ ,꙳ пе́рвагѡ ѡ҆сꙋже́нїѧ .
 сти́хъ : при́зри на мѧ̀ ,꙳ и҆ поми́лꙋй мѧ̀ . Ѻ҆́ко моѐ слѣпо́е ꙳ во ѻ҆чи́выи ,꙳ и҆́же ѿ роже́нїѧ слѣпа́гѡ сп҃се мо́й ,꙳ и҆ дш҃е́вное ты̀ свѣ́томъ твои́мъ просвѣтѝ ,꙳ да воспѣва́ю тѧ .
 сти́хъ : стопы̀ моѧ̀ напра́ви ,꙳ по словесѝ твоемꙋ̀ . Кто́ ти ѻ҆́чи ꙳ ѿве́рзе вопїѧ́хꙋ ꙳ слѣпо́мꙋ фарисе́и ,꙳ и҆ видѣ́нїе ти пода́стъ ,꙳ ꙗ҆́вѣ на́мъ возвѣстѝ .
 сла́ва , и҆ нн҃ѣ . глаⷭ҇ , и҆ поⷣ , то́йже . Въ пло́ть мою̀ ѡ҆бо́лксѧ ,꙳ и҆сцѣлѧ́еши ꙳ стра́сти сеѧ̀ сло́ве ,꙳ и҆ воскр҃съ ѿ́ гроба ,꙳ на ѻ҆́ч҃їи прⷭ҇то́лѣ почтѐ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ . творе́нїе і҆ѡ́сифово , гла́съ , є҃ . пѣ́снь , в҃ . і҆рмо́съ . ви́дите ви́дите .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ꙗ҆́коже воз̾дви́же дре́вле ѕмїю̀ мѡѷсе́й , та́кѡ на́ древо воз̾дви́жесѧ ще́дре , льсти́вагѡ врага̀ ꙗ҆́дъ ѕмі́евъ и҆ ѕло́бꙋ ѿгонѧ̀ , и҆ спаса́ѧ на́съ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Сла́ва сла́вѣ твое́й , препросла́влене і҆с҃е . положи́в̾босѧ во́ гробѣ ꙗ҆́кѡ ме́ртвъ во́лею , воскр҃слъ є҆сѝ ꙗ҆́кѡ бг҃ъ . и҆ совоздви́глъ є҆сѝ ми́ръ свои́мъ воста́нїемъ ꙗ҆́кѡ всеси́ленъ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Сѐ воста̀ живода́вецъ и҆з̾ ме́ртвыхъ , вопїѧ́ше жена́мъ дре́вле а҆́нг҃лъ блиста́ѧисѧ . непла́читесѧ оу҆́бѡ про́чее , но а҆пⷭ҇лѡмъ воста́нїе воз̾вѣсти́те .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ст҃ы́и гдⷭ҇и , и҆́же ѿ дв҃ы чⷭ҇тыѧ рожде́исѧ , распе́нжесѧ во́лею и҆ погребе́нъ , и҆ воскр҃съ и҆з̾ ме́ртвыхъ , тоѧ̀ мольба́ми твою̀ млⷭ҇ть всѣ́мъ низ̾послѝ .
 пѣ́снь , и҃ . і҆рмо́съ . творца̀ всеѧ̀ тва́ри .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Пѣсносло́вимъ твоѐ хрⷭ҇тѐ , тридне́вное погребе́нїе , и҆ пресвѣ́тлое воскрⷭ҇нїе , вѣ́рою прⷭ҇нѡ восхвалѧ́емъ .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Распе́ншагосѧ на́съ ра́ди , и҆ положи́вшагосѧ во́ гробѣ , и҆ свои́мъ воста́нїемъ просвѣ́щьша ми́ръ , хрⷭ҇та̀ славосло́вимъ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Сл҃нце незаходи́мое хрⷭ҇тѐ , погребы́исѧ и҆ воскр҃се и҆з̾ ме́ртвыхъ , просвѣтѝ всѣ́хъ на́съ помышле́нїѧ , сла́вити тѧ непреста́ннѡ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Мольбꙋ̀ и҆́же и҆з̾ тебѐ воплоти́вшемꙋсѧ сло́вꙋ , сотворѝ бцⷣе дв҃о , ꙗ҆́кѡ да на́съ оу҆ще́дритъ смире́ныхъ .
 пѣ́снь , ѳ҃ . і҆рмо́съ . велича́емъ хрⷭ҇тѐ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ꙗ҆́кѡ а҆́гнецъ на заколе́нїе приведе́сѧ влⷣко хрⷭ҇тѐ бж҃е . и҆ ꙗ҆́звами свои́ми , и҆́х̾же во́лею претерпѣ̀ , бѣсо́мъ всѧ́кое лꙋка́вое мно́жество оу҆ѧ́звилъ є҆сѝ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Сокрꙋши́шасѧ вереѧ̀ а҆́довы прише́ствїемъ твои́мъ хрⷭ҇тѐ , и҆ воста́ша и҆́же ѿ́ вѣка и҆стлѣ́вшїи , воспѣва́юще тѧ ꙗ҆́кѡ побѣди́телѧ и҆ всѣ́ми владꙋ́ща .
 сла́ва . Ст҃о́е твоѐ хрⷭ҇тѐ є҆́же и҆́з̾ гроба воста́нїе , живо́тъ є҆́сть , вознесе́нїе же прⷭ҇нѡ и҆ весе́лїе , є҆́же вѣ́рою всѝ мы̀ ны́нѣ пра́зднꙋемъ .
 и҆ ны́нѣ , боⷢ҇ . Свѣ́тъ на́мъ и҆́же ѿ́ свѣта дв҃о пречи́стаѧ ро́ждьши , разори́ла є҆сѝ без̾бо́жїѧ тмꙋ̀ . тѣ́мже всѝ земноро́днїи вѣ́рою тѧ̀ велича́емъ .
 
 Во то́йже , вто́рникъ , ве́черъ . на гдⷭ҇и возва́хъ , стⷯры , ѡ҆ слѣпо́мъ , на́ ѕ҃ . гла́съ , в҃ . И҆́же слѣпы́и роди́всѧ , во свое́мъ по́мыслѣ глаго́лаше , є҆да̀ а҆́зъ грѣ́хъ ра́ди роди́тельныхъ роди́хсѧ без̾ ѻ҆чїю̀ ; є҆да̀ а҆́зъ за невѣ́рїе ꙗ҆зы́къ роди́хсѧ во ѡ҆бличе́нїе ; недомышлѧ́юсѧ вопраша́ти , когда̀ но́щь , когда̀ де́нь ; нетерпи́тѣми но́зѣ ка́меннагѡ претыка́нїѧ . неви́дѣхъ бо сл҃нца сїѧ́юща , ни ѻ҆́браза менѐ созда́вшагѡ . но молю́тисѧ хрⷭ҇тѐ бж҃е , при́зри на мѧ̀ и҆ поми́лꙋй мѧ . Ми́мѡ ходѧ̀ і҆с҃ъ ѿ ст҃и́лища , ѡ҆брѣ́те чл҃ка слѣ́па ѿ рожде́нїѧ , и҆ оу҆милосе́рдивсѧ положѝ бре́нїе на ѻ҆́чїю є҆гѡ̀ , и҆ речѐ к̾ немꙋ̀ , и҆дѝ оу҆мы́исѧ в̾ силоа́мѣ , и҆ оу҆мы́всѧ прозрѣ̀ , сла́вꙋ воз̾сыла́ѧ бг҃ꙋ . сосѣ́ди же є҆гѡ̀ гл҃ахꙋ є҆мꙋ̀ , кто́ ти зѣ́ницы ѿве́рзе , є҆ю́же ни кто́же ѿ зрѧ́щихъ и҆сцѣли́ти воз̾мо́жетъ ; ѻ҆́нъ же возопи́въ речѐ , чл҃къ і҆с҃ъ гл҃емыи , ѻ҆́нъ ми речѐ , оу҆мы́исѧ в̾ силоа́мѣ , и҆ прозрѣ́хъ . то́й є҆́сть вои́стинꙋ є҆го́же речѐ мѡѷсе́й в̾ зако́нѣ , хрⷭ҇та̀ месі́ю . то́й є҆́сть сп҃съ дш҃а́мъ на́шимъ . гла́съ , д҃ . Всѐ житїѐ слѣпы́и но́щь помышлѧ́ѧ , возопѝ к̾ тебѣ̀ , гдⷭ҇и ѿве́рзи ми зѣ́ницы сн҃е дв҃довъ сп҃се на́шъ , да со всѣ́ми и҆ а҆́зъ воспою̀ твою̀ си́лꙋ . гла́съ , є҃ . Гдⷭ҇и ми́мо ходѧ̀ дре́вле пꙋте́мъ , ѡ҆брѣ́те чл҃ка слѣ́па ѿ рожде́нїѧ , и҆ оу҆дивле́ни бы́вше оу҆ченицы̀ , вопроша́хꙋ тѧ гл҃юще , оу҆чи́телю кто̀ согрѣшѝ ; се́йли и҆лѝ роди́телѧ є҆гѡ̀ , да слѣ́пъ роди́сѧ ; ты́же сп҃се мо́й вопїѧ́ше к̾ ни́мъ , ни се́й согрѣшѝ , ни роди́телѧ є҆гѡ̀ , но да ꙗ҆вѧ́тсѧ дѣ́ла бж҃їѧ на не́мъ , мнѣ́ бо подоба́етъ дѣ́лати дѣ́ла посла́вшагѡ мѧ , ꙗ҆́же никто́же мо́жетъ дѣ́лати ; и҆ сїѧ̀ ре́къ , плю́нꙋвъ до́лꙋ , и҆ бре́нїе сотво́рь , пома́за ѻ҆́чи є҆мꙋ̀ , ре́къ к̾ немꙋ̀ , и҆дѝ оу҆мы́исѧ в̾ силоа́мстѣй кꙋпѣ́ли . ѻ҆́нъ же оу҆мы́всѧ здра́въ бы́сть , и҆ вопїѧ́ше к̾ тебѣ̀ , вѣ́рꙋю гдⷭ҇и и҆ поклонѧ́ютисѧ . тѣ́мже вопїе́мъ и҆ мы̀ поми́лꙋй на́съ . гла́съ , и҃ . Пра́вдѣ сл҃нце мы́сленное хрⷭ҇тѐ бж҃е , и҆́же и҆з̾ оу҆тро́бы свѣ́та лише́ннагѡ , твои́мъ пречи́стымъ прикоснове́нїемъ просвѣти́выи ѡ҆бою́дꙋ , и҆ на́ши ѻ҆́чи дш҃е́вныѧ ѡ҆зари́въ , сы́ны дню̀ покажѝ , да вѣ́рою вопїе́мъ ти . мно́гое твоѐ и҆ неи҆зрече́нное , є҆́же на на́съ бл҃гоꙋтро́бїе , чл҃колю́бче сла́ва тебѣ̀ . И҆́же за млрⷭ҇дїе млⷭ҇ти воплоти́всѧ хрⷭ҇тѐ бж҃е , свѣ́та лише́наго ѿ ложе́снъ , млрⷭ҇дїемъ не и҆зрече́нныхъ щедро́тъ , сїѧ́нїю бжⷭ҇твеномꙋ сподо́билъ є҆сѝ , сегѡ̀ зѣ́ницамъ пе́рстїю созда́тельными пе́рсты твои́ми прикоснꙋ́всѧ . са́мъ и҆ ны́нѣ свѣтода́телю , и҆ на́ша ѡ҆зарѝ дш҃е́внаѧ чꙋ́вства , ꙗ҆́кѡ є҆ди́нъ млрⷭ҇дъ . сла́ва , и҆ ны́нѣ . гла́съ , и҃ . Кто̀ воз̾гл҃етъ си́лы твоѧ̀ хрⷭ҇тѐ , и҆лѝ кто̀ и҆зочте́тъ чꙋде́съ твои́хъ мно́жество . сꙋгꙋ́бъ бо ꙗ҆́кѡ ви́дѣнъ бы́сть на землѝ за бл҃гость , сꙋгꙋ́бы и҆ цѣльбы̀ недꙋ́гꙋющимъ даѧ́ше , нето́чїю бо тѣле́сныѧ ѻ҆́чи ѿве́рзлъ є҆сѝ , и҆́же ѿ оу҆тро́бы слѣпо́мꙋ , но и҆ дш҃е́вныѧ . тѣ́мже бг҃а тѧ̀ и҆сповѣ́да кры́ющагосѧ , и҆ всѣ́мъ подаю́ща ве́лїю млⷭ҇ть .
 На стихо́внѣ , стⷯра , воскрⷭ҇на . гла́съ , є҃ . Тебѐ вопло́щшагосѧ сп҃са хрⷭ҇та̀ , и҆ ѿ небе́съ неразлꙋ́чьшасѧ , во́ гласѣхъ пѣ́нїѧ возвели́чимъ . ꙗ҆́кѡ крⷭ҇тъ и҆ сме́рть прїѧ́тъ за́ родъ на́шъ , ꙗ҆́кѡ чл҃колю́бецъ гдⷭ҇и , сокрꙋши́выи а҆́дова врата̀ , и҆ тридне́вно воскрⷭ҇лъ є҆сѝ , спаса́ѧ дш҃а на́ша .
 та́же , стихѣ́ры па́сцѣ . сти́хъ : да воскрⷭ҇нетъ бг҃ъ ,꙳ и҆ разы́дꙋтсѧ вразѝ є҆гѡ̀ . Па́сха сщ҃е́ннаѧ на́мъ дне́сь показа́сѧ , па́сха но́ва ст҃а́ѧ , па́сха таи́нственнаѧ , па́сха всечестна́ѧ , па́сха хрⷭ҇та̀ и҆зба́вителѧ , па́сха непоро́чнаѧ , па́сха вели́каѧ , па́сха вѣ́рнымъ , па́сха двѣ́ри ра́йскїѧ на́мъ ѿверза́ющаѧ , па́сха всѣ́хъ ѡ҆сщ҃а́ющаѧ вѣ́рныхъ .
 сти́хъ : ꙗ҆́кѡ и҆счеза́етъ ды́мъ ,꙳ да и҆сче́знꙋтъ . Прїиди́те ѿ видѣ́нїѧ жены̀ бл҃говѣ́стницы , и҆ сїѡ́нꙋ рцы́те , прїимѝ ѿ на́съ ра́дость бл҃говѣ́щенїѧ воскрⷭ҇нїѧ хрⷭ҇то́ва , красꙋ́йсѧ и҆ ликꙋ́й , и҆ ра́дꙋисѧ і҆єрⷭ҇ли́ме , цр҃ѧ хрⷭ҇та̀ оу҆́зрѣвъ и҆́з̾гроба , ꙗ҆́кѡ жениха̀ и҆сходѧ́ща .
 сти́хъ : та́кѡ да поги́бнꙋтъ грѣ́шницы ѿ лица̀ бж҃їѧ ,꙳ а҆ пра́ведницы да воз̾веселѧ́тсѧ . Мѷрѡно́сицы жены̀ , ѕѣлѡ̀ ра́нѡ пред̾ста́ша гро́бꙋ живода́вца , и҆ ѡ҆брѣто́ша а҆́нг҃ла на ка́мени сѣдѧ́ща , и҆ то́й провѣща́въ и҆́мъ , си́це глаго́лаше , что̀ и҆́щете жива́гѡ с̾ ме́ртвыми ; что̀ пла́чете нетлѣ́ннаго во тлѝ ; ше́дше проповѣ́дите оу҆ченико́мъ є҆гѡ̀ .
 сти́хъ : се́й де́нь и҆́же сотворѝ гдⷭ҇ь ,꙳ воз̾ра́дꙋемсѧ и҆ воз̾весели́мсѧ в̾ ѻ҆́нь . Па́сха кра́сна , па́сха гдⷭ҇нѧ па́сха , па́сха всечестна́ѧ на́мъ воз̾сїѧ̀ . па́сха , ра́достїю дрꙋ́гъ дрꙋ́га прїи́мемъ . Ѽ па́сха , и҆збавле́нїе ско́рби , и҆́бо и҆́з̾ гроба дне́сь , ꙗ҆́кѡ ѿ черто́га воз̾сїѧ̀ хрⷭ҇то́съ , жены̀ ра́дости и҆спо́лни глаго́лѧ , проповѣ́дите а҆пⷭ҇лѡмъ .
 сла́ва , и҆ ны́нѣ . гла́съ , то́йже . Воскрⷭ҇нїѧ де́нь , просвѣти́мсѧ торжество́мъ , и҆ дрꙋ́гъ дрꙋ́га прїи́мемъ , и҆ рце́мъ бра́тїе , и҆ ненави́дѧщимъ на́съ , прости́мъ всѧ̀ воскрⷭ҇нїемъ , и҆ та́кѡ возопїе́мъ , хрⷭ҇то́съ воскр҃се и҆з̾ ме́ртвыхъ , сме́ртїю сме́рть попра́въ , и҆ сꙋ́щимъ во гробѣ́хъ живо́тъ дарова̀ .
 Хрⷭ҇то́съ воскр҃се и҆з̾ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , гⷤ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . сла́ва , и҆ ны́нѣ , боⷢ҇ . є҆ктенїѧ̀ . и҆ ѿпꙋ́стъ , без̾ крⷭ҇та̀ . гл҃етъ , і҆єре́й : воскр҃съ и҆з̾ ме́ртвыхъ , и҆ ст҃а́гѡ помина́етъ , є҆го́же бꙋ́детъ де́нь . и҆ многолѣ́тїе . рѧдово́мꙋ же ст҃о́мꙋ слꙋ́жба пое́тсѧ на па́вечерницѣ .
 На па́вечерницѣ , по досто́йнѣ , конда́къ , ѡ҆ слѣпо́мъ . сла́ва , и҆ ны́нѣ , па́сцѣ .
 На полꙋ́нощницѣ , по а҃ мъ трⷭ҇то́мъ : тропа́рь , воскрⷭ҇нъ . сла́ва , и҆ ны́нѣ , боⷢ҇ . по в҃ мъ трⷭ҇то́мъ : конда́къ , па́сцѣ . та́же , гдⷭ҇и поми́лꙋй , ві҃ . и҆ ѿпꙋ́стъ . мл҃твы же , помѧнѝ гдⷭ҇и и҆́же в̾ наде́жи , и҆ помѧ́нника за оу҆поко́й , негл҃емъ .
 Въ сре́дꙋ , ѕ҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , воскрⷭ҇нъ . гла́съ , є҃ . Собез̾нача́льное сло́во ѻ҆ц҃ꙋ и҆ дх҃ови , є҆́же ѿ дв҃ы ро́ждьшеесѧ на спасе́нїе на́ше , воспое́мъ вѣ́рнїи и҆ поклони́мсѧ [покло́н̾] , ꙗ҆́кѡ бл҃гои҆зво́ли пло́тїю взы́ти на́крⷭ҇тъ , и҆ сме́рть претерпѣ́ти , и҆ воскреси́ти оу҆ме́ршїѧ , в̾ сла́вное воскрⷭ҇нїе своѐ . двⷤа . сла́ва , и҆ ны́нѣ , боⷢ҇ . Ра́дꙋисѧ две́ри гдⷭ҇нѧ непроходи́маѧ . ра́дꙋисѧ стѣно̀ и҆ покро́ве , прибѣга́ющимъ к̾ тебѣ̀ . ра́дꙋисѧ завѣ́тренее приста́нище неи҆скꙋсобра́чнаѧ , ро́ждьшаѧ пло́тїю творца̀ своегѡ̀ и҆ бг҃а , молѧ́щи непре́зри ѡ҆ воспѣва́ющихъ , и҆ кла́нѧющихсѧ ржⷭ҇твꙋ̀ твоемꙋ̀ [покло́н̾] .
 По а҃ , стихоло́гїи , сѣда́ленъ , воскрⷭ҇нъ . гла́съ , є҃ . Крⷭ҇тъ гдⷭ҇нь да похва́лимъ . погребе́нїе ст҃о́е пѣ́сньми почте́мъ , и҆ воскрⷭ҇нїе є҆гѡ̀ просла́вимъ , ꙗ҆́кѡ совоздви́же ме́ртвыѧ ѿ гро́бъ ꙗ҆́кѡ бг҃ъ , плѣни́въ сме́рти держа́вꙋ , и҆ крѣ́пость дїа́волю . и҆ сꙋ́щимъ во а҆́дѣ свѣ́тъ восїѧ̀ . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Ра́дꙋисѧ ст҃а́ѧ горо̀ и҆ бг҃опрохо́днаѧ . ра́дꙋисѧ ѡ҆дш҃евле́наѧ кꙋпино̀ и҆ не ѡ҆пали́маѧ . ра́дꙋисѧ ꙗ҆́же є҆ди́на к̾ бг҃ꙋ ми́рови мо́стъ , преводѧ́щи ме́ртвыѧ къ вѣ́чномꙋ животꙋ̀ . ра́дꙋисѧ нетлѣ́ннаѧ ѻ҆трокови́це , неи҆скꙋсомꙋ́жно ро́ждьшаѧ спасе́нїе дш҃а́мъ на́шимъ .
 По в҃ , стихоло́гїи , сѣда́ленъ . гла́съ , и҃ . И҆́же всѣ́хъ влⷣка и҆ творе́цъ преходѧ̀ , ѡ҆брѣ́те на пꙋтѝ слѣ́па сѣдѧ́ща , пла́чꙋща и҆ гл҃юща , неви́дѣхъ в̾ житїѝ сл҃нца сїѧ́юща , нижѐ лꙋны̀ свѣ́тлость ѡ҆зарѧ́ющꙋю , тѣ́мже вопїю́ ти , рожде́исѧ ѿ дв҃ы , и҆ просвѣще́и всѧ́ческаѧ , просвѣти́мѧ ꙗ҆́кѡ бл҃гоꙋтро́бенъ , да зовꙋ̀ припа́даѧ ти влⷣко хрⷭ҇тѐ бж҃е , грѣхо́въ ѡ҆ставле́нїе да́рꙋй на́мъ , мно́жества ра́ди млⷭ҇ти чл҃колю́бче . сла́ва , и҆ ны́нѣ , то́йже .
 та́же , воскрⷭ҇нїе хрⷭ҇то́во , а҃ . ѱл҃о́мъ , н҃ . кано́нъ , па́сцѣ , со і҆рмосо́мъ , на́ ѕ҃ . и҆ ѡ҆ слѣпо́мъ , на д҃ . и҆ пред̾пра́зднествꙋ , на д҃ .
 Кано́нъ , пред̾пра́зднествꙋ , носѧ̀ краегране́сїе , по бꙋ́квамъ . гла́съ , є҃ . пѣ́снь , а҃ . і҆рмо́съ . Конѧ̀ и҆ вса́дники .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Горѣ̀ ко ѻ҆ц҃ꙋ хрⷭ҇то́съ восхо́дитъ , и҆ прино́ситъ пло́ть ю҆́же ѿ на́съ воспрїѧ́тъ . того̀ воспое́мъ в̾ похвале́нїи дне́сь , побѣ́днꙋю пѣ́снь пою́ще , ꙗ҆́кѡ просла́висѧ . вⷤ . сла́ва . Кни́ги писа́нїи бжⷭ҇твеныхъ , и҆ про́повѣди премꙋ́дрыхъ проповѣ́дникъ коне́цъ ꙗ҆́вѣ прїѧ́ша , по воста́нїи бо влⷣка , восхо́дитъ со сла́вою в̾ нбⷭ҇наѧ . и҆ ны́нѣ , боⷢ҇ . Землѧ̀ та́йнѡ ликꙋ́етъ и҆ нбⷭ҇наѧ весе́лїѧ и҆сполнѧ́ютсѧ , ѡ҆ вознесе́нїи хрⷭ҇то́вѣ . ꙗ҆́же дре́вле раз̾стоѧ́щаѧ , соє҆ди́нившемꙋ бл҃года́тїю , и҆ вражды̀ прегражде́нїе разори́вшꙋ .
 катава́сїѧ : Спаси́телю бг҃ꙋ , въ мо́ри лю́ди немо́крыми стопа́ми наста́вльшꙋ , и҆ фараѡ́на съ вѡ́и пото́пльшꙋ , томꙋ̀ є҆ди́номꙋ воспое́мъ , ꙗ҆́кѡ просла́висѧ .
 пѣ́снь , г҃ . і҆рмо́съ . Оу҆тверже́и ни наче́мъ же . Свѧза́въ свое́ю сме́ртїю сло́ве сме́рть , и҆з̾ ме́ртвыхъ воскр҃се ꙗ҆́вѣ тридне́венъ , и҆ къ небе́снымъ сп҃се взы́де со сла́вою , пѣсносло́вѧщимъ беспло́тнымъ , твоѐ смотре́нїе неи҆зрече́нное . вⷤ . сла́ва . Прїи́де къ земны́мъ хрⷭ҇тѐ кромѣ̀ тѣ́ла , и҆ ѡ҆бо́лксѧ въ пло́ть , распѧ́тїе претерпѣ̀ , и҆ воста́въ и҆з̾ ме́ртвыхъ , воз̾ше́лъ є҆сѝ со сла́вою , к̾ пе́рвомꙋ свѣ́тꙋ ѻ҆ц҃ꙋ твоемꙋ̀ , ми́рна сотвори́въ всѧ́ческаѧ . и҆ нн҃ѣ , боⷢ҇ . Поиска́въ и҆́же на землѝ блꙋдѧ́щее ѻ҆вча̀ , незаблꙋ́дныи сло́ве , сїѐ счини́лъ є҆сѝ . и҆ вознесе́сѧ к̾ нб҃сѝ , сѣ́лъ є҆сѝ во сла́вѣ ѡ҆деснꙋ́ю своегѡ̀ роди́телѧ . сла́ва мно́гомꙋ бл҃гоꙋтро́бїю твоемꙋ̀ .
 катава́сїѧ : Си́лою крⷭ҇та̀ твоегѡ̀ хрⷭ҇тѐ , оу҆твердѝ моѐ помышле́нїе , ꙗ҆́кѡ пѣ́ти и҆ сла́вити , спаси́тельное твоѐ вознесе́нїе .
 конда́къ , и҆ и҆́косъ , ѡ҆ слѣпо́мъ . та́же , сѣда́ленъ є҆гѡ̀ . сла́ва , и҆ ны́нѣ . Предвари́ша оу҆́тро .
 пѣ́снь , д҃ . і҆рмо́съ . Бжⷭ҇твенное твоѐ . И҆́же пре́же грѣхо́мъ ѡ҆сꙋ́женое є҆стество̀ на́ше , всѣ́хъ цр҃ю , твои́мъ прїѧ́тїемъ поми́ловасѧ . пѣ́снено сла́вѧще твоѐ стра́хомъ воста́нїе , и҆ бжⷭ҇твеное вознесе́нїе . Дивѧ́тсѧ беспло́тныхъ чи́ны , смотрѧ́юще тѧ хрⷭ҇тѐ ѡ҆бо́лкшасѧ тѣ́ломъ земны́мъ , и҆ воз̾ше́дша на ѻ҆́блакъ , и҆ къ небе́снымъ восходѧ́ща . сла́ва . Ви́дѣвше ѡ҆броще́ны ри́зы твоѧ̀ хрⷭ҇тѐ всѣ́хъ цр҃ю , твои́мъ восхо́домъ , оу҆жасо́шасѧ а҆́нг҃льскїѧ си́лы , и҆ со́ страхомъ и҆ ра́достїю поклони́шасѧ . и҆ нн҃ѣ , боⷢ҇ . Воспле́щемъ рꙋка́ми , гдⷭ҇ь воста̀ и҆з̾ ме́ртвыхъ , и҆ къ нбⷭ҇нымъ взы́де . повинꙋ́вшимсѧ є҆мꙋ̀ а҆́нг҃лѡмъ , ꙗ҆́кѡ творцꙋ̀ и҆ бг҃ꙋ на́шемꙋ .
 катава́сїѧ : Оу҆слы́шахъ слꙋ́хъ си́лы крⷭ҇та̀ , ꙗ҆́кѡ ра́й ѿве́рзесѧ и҆́мъ , и҆ возопи́хъ , сла́ва си́лѣ твое́й гдⷭ҇и .
 пѣ́снь , є҃ . і҆рмо́съ . Ѡ҆дѣѧ́исѧ свѣ́томъ . Разрѣши́въ ѡ҆сꙋже́нїе чл҃чествꙋ хрⷭ҇то́съ воскр҃съ , и҆ вознесе́сѧ къ нбⷭ҇нымъ , ѻ҆́ч҃имъ сосѣде́нїемъ почтѐ , и҆́хже возлюбѝ . вⷤ . сла́ва . По воскрⷭ҇нїи ра́достны творѧ̀ хрⷭ҇тѐ оу҆ченикѝ своѧ̀ , взы́де горѣ̀ к̾ своемꙋ̀ роди́телю , є҆го́же не ѿлꙋчи́лсѧ є҆сѝ , а҆́ще и҆ чл҃кѡмъ прїѡ҆бщи́всѧ . и҆ нн҃ѣ , боⷢ҇ . Зако́нꙋ пред̾сѣ́нїѧ , и҆ проповѣ́данїѧ бг҃огла́сныхъ и҆спо́лнивъ хрⷭ҇тѐ , взы́де на нбⷭ҇наѧ , ѻ҆́блакꙋ тѧ подъе́мшꙋ сп҃се .
 катава́сїѧ : Оу҆́треннююще вопїе́мъ ти гдⷭ҇и спаси́ ны , ты́бо є҆сѝ бг҃ъ на́шъ , ра́звѣ бо тебѐ и҆но́гѡ незна́емъ .
 пѣ́снь , ѕ҃ . і҆рмо́съ . Волнѧ́щеесѧ бꙋ́рею . Стра́ннѡ видѣ́нїе ꙗ҆ви́сѧ а҆́нг҃лѡмъ , чл҃чь зра́къ носѧ̀ , восхо́домъ твои́мъ стра́шнымъ чл҃колю́бче , тѣ́мже со́ страхомъ воспѣва́хꙋ тѧ . вⷤ . сла́ва . Всѧ́ческихъ гдⷭ҇ь , со сла́вою восхо́дитъ свѣ́тлѡ , къ своемꙋ̀ без̾нача́льномꙋ роди́телю . всѧ̀ тва́рь да пра́зднꙋетъ ликꙋ́ющи . и҆ ны́нѣ , боⷢ҇ . Всѧ́къ ꙗ҆зы́къ дне́сь , да вопїе́тъ в̾ воскликнове́нїи , хрⷭ҇то́съ взы́де в̾ трꙋбѣ̀ бжⷭ҇твенѣй , со́ гласомъ к̾ нб҃сѝ , и҆́хже не ѡ҆ста́ви .
 катава́сїѧ : Ѡ҆бы́де мѧ бе́здна , гро́бъ же ми ки́тъ бы́сть . а҆́зъ же возопи́хъ к̾ тебѣ̀ чл҃колю́бче , и҆ спасе́ мѧ десни́ца твоѧ̀ гдⷭ҇и .
 конда́къ , и҆ и҆́косъ , па́сцѣ .
 пѣ́снь , з҃ . і҆рмо́съ . Превозноси́мыи ѻ҆ц҃е́мъ . Растерза́въ средогра́дїе вражды̀ , крⷭ҇то́мъ и҆ стра́стїю свое́ю гдⷭ҇и . ѻ҆́блакомъ носи́мь , взы́де со сла́вою к̾ без̾нача́льномꙋ ѻ҆ц҃ꙋ . вⷤ . сла́ва . Что́ ти ри́зы червлены̀ чл҃колю́бче , си́ламъ бжⷭ҇твенымъ вопроша́ющимъ ; точи́ло ны́нѣ и҆з̾гнето́хъ , хрⷭ҇то́съ восходѧ̀ вопїѧ́ше . и҆ нн҃ѣ , боⷢ҇ . Пѣ́сньми твоѐ распѧ́тїе хрⷭ҇тѐ и҆ воста́нїе согла́снѡ сла́вимъ , свѣ́тлѡ пра́зднꙋюще , с̾ вознесе́нїемъ честны́мъ во́ вѣки .
 катава́сїѧ : Въ пещѝ ѻ҆́гненнѣй , пѣвцы̀ спа́слъ дѣ́ти , бл҃гослове́нъ бг҃ъ ѻ҆ц҃ъ на́шихъ .
 пѣ́снь , и҃ . і҆рмо́съ . Тебѣ̀ вседѣ́телю . Свѣ́тъ тѧ ѿ́ свѣта сꙋ́ща , ѻ҆́блакъ свѣ́телъ подъѧ́тъ ѿ горы̀ є҆леѡ́нскїѧ , всѣ́мъ зрѧ́щимъ бжⷭ҇твенымъ оу҆ченико́мъ твои́мъ , и҆ тебѐ славосло́вѧщимъ хрⷭ҇тѐ во́ вѣки . Рꙋка́ми воспле́щемъ ѱало́мски , воскр҃се хрⷭ҇то́съ бг҃ъ на́шъ , и҆ взы́де ѿню́дꙋже сни́де к̾ на́мъ чл҃колю́бнѡ смири́въ ꙗ҆́же дре́вле расточе́наѧ . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Поѧ̀ дв҃дъ вопїе́тъ , хрⷭ҇то́съ взы́де на херꙋви́мѣхъ , и҆ летѣ̀ ꙗ҆́вѣ на крилꙋ̀ а҆́нг҃льскихъ чино́въ , є҆го́же превозно́симъ во́ вѣки . и҆ ны́нѣ , боⷢ҇ . Ꙗ҆ви́лсѧ є҆сѝ оу҆ченико́мъ воскр҃съ ѿ́ гроба , и҆ си́хъ возве́лъ є҆сѝ на́ горꙋ є҆леѡ́нскꙋю , ѿ ню́дꙋ же ѻ҆́блакъ свѣ́телъ подъе́мъ , взѧ́тъ к̾ го́рнимъ хрⷭ҇тѐ тебѐ со сла́вою .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆го̀ во́ вѣки . И҆з̾ ѻ҆ц҃а пре́жде вѣ́къ рожде́ннагѡ сн҃а и҆ бг҃а , и҆ в̾ послѣ́днѧѧ лѣ́та воплоще́нна ѿ дв҃ы мт҃ре , сщ҃е́ннїи по́йте , лю́дїе превозноси́те є҆гѡ̀ во́ вѣки [покло́н̾] . честнѣ́йшꙋю непое́мъ .
 пѣ́снь , ѳ҃ . і҆рмо́съ . 
 са́їе ликꙋ́й . Сщ҃е́нно торжество̀ всѧ̀ тва́рь прино́ситъ ꙗ҆́вѣ вознесе́нїю твоемꙋ̀ сло́ве бж҃їи , и҆́мже прине́слъ є҆сѝ ѻ҆ц҃ꙋ твоемꙋ̀ на́ше є҆стество̀ , воспрїе́мъ па́че сло́ва неи҆змѣ́нныи . Ꙗ҆́кѡ бг҃ъ сокрꙋши́лъ є҆сѝ врата̀ а҆́дова хрⷭ҇тѐ и҆ вереѝ . и҆ воскр҃съ и҆з̾ ме́ртвыхъ , къ нбⷭ҇нымъ со сла́вою взы́де , чино́мъ а҆́нг҃льскимъ , врата̀ возми́те вопїю́щимъ со оу҆дивле́нїемъ . Твоемꙋ̀ бжⷭ҇твеномꙋ восхо́дꙋ , дивѧ́щимсѧ бжⷭ҇твенымъ оу҆ченико́мъ , пред̾ста́ша ꙗ҆́вствено а҆́нг҃ли , тѣ́мъ вопїю́ще є҆го́же ви́дѣсте восходѧ́ща на нб҃са̀ , та́кѡ прїи́детъ со сла́вою сꙋди́ти всѣ́мъ . сла́ва . И҆́же хрⷭ҇тѐ дарова́лъ є҆сѝ смире́нїе оу҆ченико́мъ , к̾ го́рнимъ дре́вле восходѧ̀ , то̀ и҆ на́мъ бога́тнѡ низ̾послѝ , в̾ любвѝ всѣ́хъ соблюда́ѧ , ꙗ҆́кѡ да согла́снѡ тебѐ сп҃са велича́емъ . и҆ ны́нѣ , боⷢ҇ . Свѣтоно́снаѧ колесни́ца сл҃нца мы́сленагѡ , ты̀ бы́сть вои́стинꙋ нескве́рнаѧ чи́стаѧ . и҆́мже сѣдѧ́щїи во тмѣ̀ , ви́дѣша свѣ́тъ разꙋмѣ́нїѧ , по́ долгꙋ тѧ̀ сла́вѧще .
 катава́сїѧ : Тѧ̀ па́че оу҆ма̀ и҆ словесѐ мт҃рь бж҃їю , в̾лѣ́то без̾лѣ́тнагѡ неи҆зрече́ннѡ ро́ждьшꙋю , вѣ́рнїи є҆диномꙋ́дреннѡ , пѣ́сньми велича́емъ .
 задосто́йникъ : Свѣти́сѧ свѣти́сѧ но́выи і҆єрⷭ҇ли́ме , сла́ва бо гдⷭ҇нѧ на тебѣ̀ восїѧ̀ , ликꙋ́й ны́нѣ и҆ весели́сѧ сїѡ́не , ты́ же чи́стаѧ красꙋ́йсѧ бцⷣе , ѡ҆ воста́нїи ржⷭ҇тва̀ твоегѡ̀ [покло́н̾ до землѝ] .
 свѣти́ленъ , па́сцѣ . Пло́тїю оу҆снꙋ́въ ꙗ҆́кѡ ме́ртвъ , цр҃ь и҆ гдⷭ҇ь , тридне́вно воскр҃се , и҆ а҆да́ма воздви́гъ и҆з̾ тлѝ , и҆ оу҆праздни́въ сме́рть . па́сха нетлѣ́нїѧ , ми́рꙋ спасе́нїе . три́жды .
 На хвали́тѣхъ , стихѣ́ры , на д҃ . гла́съ , в҃ . И҆́же слѣпы́и роди́всѧ , во свое́мъ по́мыслѣ глаго́лаше , є҆да̀ а҆́зъ грѣ́хъ ра́ди роди́тельныхъ роди́хсѧ без̾ ѻ҆чїю̀ ; є҆да̀ а҆́зъ за невѣ́рїе ꙗ҆зы́къ роди́хсѧ во ѡ҆бличе́нїе ; недомышлѧ́юсѧ вопраша́ти , когда̀ но́щь , когда̀ де́нь ; нетерпи́тѣми но́зѣ ка́меннагѡ претыка́нїѧ . неви́дѣхъ бо сл҃нца сїѧ́юща , ни ѻ҆́браза менѐ созда́вшагѡ . но молю́тисѧ хрⷭ҇тѐ бж҃е , при́зри на мѧ̀ и҆ поми́лꙋй мѧ . Ми́мѡ ходѧ̀ і҆с҃ъ ѿ ст҃и́лища , ѡ҆брѣ́те чл҃ка слѣ́па ѿ рожде́нїѧ , и҆ оу҆милосе́рдивсѧ положѝ бре́нїе на ѻ҆́чїю є҆гѡ̀ , и҆ речѐ к̾ немꙋ̀ , и҆дѝ оу҆мы́исѧ в̾ силоа́мѣ , и҆ оу҆мы́всѧ прозрѣ̀ , сла́вꙋ воз̾сыла́ѧ бг҃ꙋ . сосѣ́ди же є҆гѡ̀ гл҃ахꙋ є҆мꙋ̀ , кто́ ти зѣ́ницы ѿве́рзе , є҆ю́же ни кто́же ѿ зрѧ́щихъ и҆сцѣли́ти воз̾мо́жетъ ; ѻ҆́нъ же возопи́въ речѐ , чл҃къ і҆с҃ъ гл҃емыи , ѻ҆́нъ ми речѐ , оу҆мы́исѧ в̾ силоа́мѣ , и҆ прозрѣ́хъ . то́й є҆́сть вои́стинꙋ є҆го́же речѐ мѡѷсе́й в̾ зако́нѣ , хрⷭ҇та̀ месі́ю . то́й є҆́сть сп҃съ дш҃а́мъ на́шимъ . гла́съ , д҃ . Всѐ житїѐ слѣпы́и но́щь помышлѧ́ѧ , возопѝ к̾ тебѣ̀ , гдⷭ҇и ѿве́рзи ми зѣ́ницы сн҃е дв҃довъ сп҃се на́шъ , да со всѣ́ми и҆ а҆́зъ воспою̀ твою̀ си́лꙋ . гла́съ , є҃ . Гдⷭ҇и ми́мо ходѧ̀ дре́вле пꙋте́мъ , ѡ҆брѣ́те чл҃ка слѣ́па ѿ рожде́нїѧ , и҆ оу҆дивле́ни бы́вше оу҆ченицы̀ , вопроша́хꙋ тѧ гл҃юще , оу҆чи́телю кто̀ согрѣшѝ ; се́йли и҆лѝ роди́телѧ є҆гѡ̀ , да слѣ́пъ роди́сѧ ; ты́же сп҃се мо́й вопїѧ́ше к̾ ни́мъ , ни се́й согрѣшѝ , ни роди́телѧ є҆гѡ̀ , но да ꙗ҆вѧ́тсѧ дѣ́ла бж҃їѧ на не́мъ , мнѣ́ бо подоба́етъ дѣ́лати дѣ́ла посла́вшагѡ мѧ , ꙗ҆́же никто́же мо́жетъ дѣ́лати ; и҆ сїѧ̀ ре́къ , плю́нꙋвъ до́лꙋ , и҆ бре́нїе сотво́рь , пома́за ѻ҆́чи є҆мꙋ̀ , ре́къ к̾ немꙋ̀ , и҆дѝ оу҆мы́исѧ в̾ силоа́мстѣй кꙋпѣ́ли . ѻ҆́нъ же оу҆мы́всѧ здра́въ бы́сть , и҆ вопїѧ́ше к̾ тебѣ̀ , вѣ́рꙋю гдⷭ҇и и҆ поклонѧ́ютисѧ . тѣ́мже вопїе́мъ и҆ мы̀ поми́лꙋй на́съ .
 та́же , стихѣ́ры па́сцѣ . сти́хъ : да воскрⷭ҇нетъ бг҃ъ ,꙳ и҆ разы́дꙋтсѧ вразѝ є҆гѡ̀ . Па́сха сщ҃е́ннаѧ на́мъ дне́сь показа́сѧ , па́сха но́ва ст҃а́ѧ , па́сха таи́нственнаѧ , па́сха всечестна́ѧ , па́сха хрⷭ҇та̀ и҆зба́вителѧ , па́сха непоро́чнаѧ , па́сха вели́каѧ , па́сха вѣ́рнымъ , па́сха двѣ́ри ра́йскїѧ на́мъ ѿверза́ющаѧ , па́сха всѣ́хъ ѡ҆сщ҃а́ющаѧ вѣ́рныхъ .
 сти́хъ : ꙗ҆́кѡ и҆счеза́етъ ды́мъ ,꙳ да и҆сче́знꙋтъ . Прїиди́те ѿ видѣ́нїѧ жены̀ бл҃говѣ́стницы , и҆ сїѡ́нꙋ рцы́те , прїимѝ ѿ на́съ ра́дость бл҃говѣ́щенїѧ воскрⷭ҇нїѧ хрⷭ҇то́ва , красꙋ́йсѧ и҆ ликꙋ́й , и҆ ра́дꙋисѧ і҆єрⷭ҇ли́ме , цр҃ѧ хрⷭ҇та̀ оу҆́зрѣвъ и҆́з̾гроба , ꙗ҆́кѡ жениха̀ и҆сходѧ́ща .
 сти́хъ : та́кѡ да поги́бнꙋтъ грѣ́шницы ѿ лица̀ бж҃їѧ ,꙳ а҆ пра́ведницы да воз̾веселѧ́тсѧ . Мѷрѡно́сицы жены̀ , ѕѣлѡ̀ ра́нѡ пред̾ста́ша гро́бꙋ живода́вца , и҆ ѡ҆брѣто́ша а҆́нг҃ла на ка́мени сѣдѧ́ща , и҆ то́й провѣща́въ и҆́мъ , си́це глаго́лаше , что̀ и҆́щете жива́гѡ с̾ ме́ртвыми ; что̀ пла́чете нетлѣ́ннаго во тлѝ ; ше́дше проповѣ́дите оу҆ченико́мъ є҆гѡ̀ .
 сти́хъ : се́й де́нь и҆́же сотворѝ гдⷭ҇ь ,꙳ воз̾ра́дꙋемсѧ и҆ воз̾весели́мсѧ в̾ ѻ҆́нь . Па́сха кра́сна , па́сха гдⷭ҇нѧ па́сха , па́сха всечестна́ѧ на́мъ воз̾сїѧ̀ . па́сха , ра́достїю дрꙋ́гъ дрꙋ́га прїи́мемъ . Ѽ па́сха , и҆збавле́нїе ско́рби , и҆́бо и҆́з̾ гроба дне́сь , ꙗ҆́кѡ ѿ черто́га воз̾сїѧ̀ хрⷭ҇то́съ , жены̀ ра́дости и҆спо́лни глаго́лѧ , проповѣ́дите а҆пⷭ҇лѡмъ .
 сла́ва , и҆ ны́нѣ . гла́съ , то́йже . Воскрⷭ҇нїѧ де́нь , просвѣти́мсѧ торжество́мъ , и҆ дрꙋ́гъ дрꙋ́га прїи́мемъ , и҆ рце́мъ бра́тїе , и҆ ненави́дѧщимъ на́съ , прости́мъ всѧ̀ воскрⷭ҇нїемъ , и҆ та́кѡ возопїе́мъ , хрⷭ҇то́съ воскр҃се и҆з̾ ме́ртвыхъ , сме́ртїю сме́рть попра́въ , и҆ сꙋ́щимъ во гробѣ́хъ живо́тъ дарова̀ .
 Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , гⷤ .
 Славосло́вїе вели́кое . по трⷭ҇то́мъ , тропа́рь , воскрⷭ҇нъ . сла́ва , и҆ ны́нѣ , боⷢ҇ , є҆гѡ̀ . и҆ є҆ктенїѝ . и҆ ѿпꙋ́стъ , без̾ крⷭ҇та̀ . гл҃етъ , і҆єре́й : воскр҃съ и҆з̾ ме́ртвыхъ , и҆ ст҃а́гѡ помина́етъ , є҆го́же бꙋ́детъ де́нь . и҆ а҃ ча́съ по ѡ҆бы́чаю .
 На а҃ мъ часѣ̀ , гл҃емъ ѱалмы̀ ѡ҆бы́чныѧ . сла́ва . тропа́рь , воскрⷭ҇нъ . собезнача́льное сло́во . и҆ ны́нѣ , боⷢ҇ . что́ тѧ нарече́мъ . по трⷭ҇то́мъ , конда́къ , ѡ҆ слѣпо́мъ . и҆ коне́чныи ѿпꙋ́стъ .
 тре́тїи же ча́съ , и҆ ѕ҃ и , и҆ ѳ҃ и , пое́мъ па́сцѣ .
 На литꙋргі́и , а҆нтифо́ны па́сцѣ . вхо́д̾ , гл҃емъ : Въ цр҃квахъ бл҃гослови́те бг҃а гдⷭ҇а , ѿ и҆сто́чникъ і҆зра́илевъ . і҆єре́й , пое́тъ : Прїиди́те поклони́мсѧ и҆ припаде́мъ хрⷭ҇тꙋ̀ . мы́же : Спасѝ на́съ сн҃е бж҃їи , воскр҃съ и҆з̾ ме́ртвыхъ пою́щихъ ти , а҆ллилꙋ́їѧ , гⷤ .
 тропа́рь : Хрⷭ҇то́съ воскр҃се и҆з̾ ме́ртвыхъ сме́ртїю на сме́рть настꙋпѝ , и҆ гро́бнымъ живо́тъ дарова̀ , три́жды . сла́ва , и҆ ны́нѣ . конда́къ , гла́съ , и҃ . А҆́ще и҆ во́ гробъ сни́де без̾сме́ртне , но а҆́довꙋ разрꙋши́лъ є҆сѝ си́лꙋ , и҆ воскр҃се ꙗ҆́кѡ побѣди́тель хрⷭ҇тѐ бж҃е , жена́мъ мѷрѡно́сицамъ ра́дость провѣща́въ , и҆ свои́мъ а҆пⷭ҇лѡмъ ми́ръ дарова̀ , и҆́же па́дшимъ подаѧ̀ воскрⷭ҇нїе .
 вмѣ́стѡ трⷭ҇та́гѡ пое́мъ : Є҆ли́цы во хрⷭ҇та̀ крⷭ҇ти́стесѧ , во хрⷭ҇та̀ ѡ҆блеко́стесѧ , а҆ллилꙋ́їѧ .
 проки́менъ , ѱало́мъ дв҃довъ . се́й де́нь и҆́же сотворѝ гдⷭ҇ь , возра́дꙋемсѧ и҆ возвесели́мсѧ во́нь . сти́хъ : и҆сповѣ́дайтесѧ гдⷭ҇ви ꙗ҆́кѡ бл҃гъ ꙗ҆́кѡ во́ вѣки млⷭ҇ть є҆гѡ̀ . сти́хъ : да рече́тъ оу҆́бѡ до́мъ і҆и҃левъ , ꙗ҆́кѡ бл҃гъ ꙗ҆́кѡ во́ вѣки млⷭ҇ть є҆гѡ̀ . а҆пⷭ҇лъ , в̾дѣѧ́нїих̾ . заⷱ҇ , м҃а . а҆ллилꙋ́їѧ . ты̀ воскр҃съ оу҆ще́дриши сїѡ́на . сти́хъ : съ нб҃сѐ призрѣ̀ гдⷭ҇ь ви́дѣти всѧ̀ сы́ны чл҃ческїѧ . є҆ѵⷢ҇а́лїе , ѿ і҆ѡа́нна . заⷱ҇ , м҃г . прича́стенъ . тѣ́ло хрⷭ҇то́во . и҆ про́чаѧ слꙋ́жба воскрⷭ҇на всѧ̀ . и҆ ѿпꙋ́стъ со крⷭ҇то́мъ , ꙗ҆́коже оу҆каза́сѧ на па́схꙋ . за є҆́же ѿдава́етсѧ , хрⷭ҇то́съ воскр҃се . на трапе́зѣ быва́етъ оу҆тѣше́нїе бра́тїи , ꙗ҆́мы ма́сло , и҆ ры́бꙋ , и҆ вино̀ пїе́мъ , бл҃годарѧ́ще бг҃а . и҆ та́кѡ соверше́но , ѿдае́тсѧ пра́здникъ , па́сцѣ ѻ҆́ гдⷭ҇ѣ .


 Четверто́къ , вознесе́нїѧ . в̾ сре́дꙋ , ве́черъ , на ма́лѣй вече́рни . блгⷭ҇ви́вшꙋ , і҆єре́ю , гл҃емъ , трист҃о́е , и҆ про́чее по ѡ҆бы́чаю . а҆ цр҃ю нбⷭ҇ныи , негл҃емъ , на всѣ́хъ слꙋ́жбахъ , и҆ до недѣ́ли пѧтьдесѧ́тныѧ ст҃а́гѡ дх҃а . на гдⷭ҇и возва́хъ , стихѣ́ры , на д҃ , гла́съ , а҃ . поⷣ . нбⷭ҇нымъ чино́мъ . Ты̀ чл҃кѡмъ сꙋщество̀ соста́вилъ є҆сѝ ,꙳ собо́ю ѡ҆бновѝ всѧ́ческаѧ ,꙳ и҆ пло́тїю вознесе́сѧ .꙳ сѣ́де на высотѣ̀ сло́ве бж҃їи ѡ҆деснꙋ́ю роди́телѧ .꙳ тѣ́мже и҆ па́ки тѧ всѝ ,꙳ сꙋдїю̀ вѣ́рнымъ и҆ невѣ́рнымъ ча́емъ . двⷤа . А҆пⷭ҇лѡмъ хрⷭ҇то́вымъ вопїѧ́хꙋ а҆́нг҃ли ,꙳ мꙋ́жїе что̀ зритѐ ,꙳ восходѧ́щаго горѣ̀ хрⷭ҇та̀ жизнода́вца ,꙳ та́коже прїи́детъ сꙋди́ти всѣ́мъ ,꙳ и҆́же всѣ́мъ сы́и гдⷭ҇ь .꙳ и҆ всѣ́мъ возда́стъ по достоѧ́нїю содѣ́ѧннаѧ и҆́ми . Вознесе́нїемъ твои́мъ сп҃се ѡ҆зари́вшїѧсѧ чл҃колю́бче ,꙳ без̾сме́ртныѧ и҆ бжⷭ҇твеныѧ сподо́билъ є҆сѝ сла́вы ,꙳ и҆ свои́мъ вознесе́нїемъ ,꙳ стра́шнымъ и҆ оу҆жа́снымъ долготерпѣли́ве ,꙳ ѡ҆зарѝ срⷣца̀ твои́мъ просвѣще́нїемъ ,꙳ и҆ на́мъ воспѣва́ющимъ тѧ .
 сла́ва , и҆ ны́нѣ . гла́съ , є҃ . Прїиди́те вѣ́рныхъ совокꙋпле́нїѧ , оу҆мы̀ та́йнѡ наꙋчи́вшесѧ оу҆чени́къ хрⷭ҇то́вѣхъ , непреста́ннѡ пѣ́нїе рце́мъ на є҆леѡ́нѣ , ꙗ҆́коже и҆ а҆пⷭ҇ли с̾ дв҃домъ возопїе́мъ . взы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣ . да и҆зба́витъ племена̀ чл҃ча ѿ собла́знъ вра́жїихъ , и҆ просвѣти́тъ дш҃а на́ша .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Чꙋ́до новолѣ́пнѡ ,꙳ чл҃ческое бо сꙋщество̀ ,꙳ на нб҃са̀ вознесе́сѧ ,꙳ совокꙋпи́всѧ сло́вꙋ ꙳ бж҃їю вседержи́телю .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Восїѧ̀ свѣ́тлыи ,꙳ и҆ пресвѣ́тлыи де́нь ,꙳ влⷣчномꙋ бжⷭ҇твеномꙋ восхо́дꙋ ꙳ и҆́же къ нб҃се́мъ ,꙳ просвѣща́ющи всѧ́ческаѧ .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Ꙗ҆́коже оу҆ченико́мъ ꙳ посла́лъ є҆сѝ всеще́дре ꙳ сра́сленыи тво́й дх҃ъ ,꙳ и҆ лю́демъ твои́мъ низ̾послѝ ꙳ хрⷭ҇тѐ сп҃се бл҃года́ть твою̀ .
 сла́ва , и҆ ны́нѣ . гла́съ , и҆ поⷣ , то́йже . Хвалꙋ̀ бг҃оподо́бнꙋ ꙳ со а҆пⷭ҇лы бцⷣа ꙳ воспѣва́етъ ,꙳ гдⷭ҇а зрѧ́щи ꙳ на ѻ҆́блацѣхъ носи́ма .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , д҃ . Вознесе́сѧ во сла́вѣ хрⷭ҇тѐ бж҃е на́шъ , ра́дость сотвори́въ оу҆ченико́мъ свои́мъ , ѡ҆бѣтова́нїемъ ст҃а́гѡ дх҃а . и҆звѣще́нїе прїе́мше ꙗ҆́вѣ бл҃гослове́нїѧ ра́ди , ꙗ҆́кѡ ты̀ є҆сѝ сн҃ъ бж҃їи и҆зба́витель ми́рꙋ . є҆ктенїѧ̀ ма́лаѧ . и҆ ѿпꙋ́стъ .
 На па́вечерницѣ , по досто́йнѣ , конда́къ пра́здникꙋ . и҆ про́чее ѡ҆бы́чно .
 
 НА ВЕЛИ́ЦѢЙ ВЕЧЕ́РНИ
 нестихологисꙋ́емъ но по вече́рнѣмъ , ѱалмѣ̀ , пое́мъ , гдⷭ҇и возва́хъ , на́ гласъ , ѕ҃ . и҆ поста́вимъ , стихо́въ , і҃ . и҆ пое́мъ стихѣ́ры , гла́съ , ѕ҃ . Гдⷭ҇ь вознесе́сѧ на нб҃са̀ , да по́слетъ оу҆тѣ́шителѧ ми́рꙋ . нб҃са̀ оу҆гото́ваша прⷭ҇то́лъ є҆гѡ̀ , ѻ҆́блацы восхожде́нїе є҆гѡ̀ . а҆́нг҃ли дивѧ́тсѧ , чл҃ка зрѧ́ще превы́ше себѐ . ѻ҆ц҃ъ бо жде́тъ , є҆го́же в̾ нѣ́дрѣхъ и҆́мать с̾собо́ю прⷭ҇носꙋ́щна . дх҃ъ же прест҃ы́и , вели́тъ всѣ́мъ а҆́нг҃лѡмъ є҆гѡ̀ , возми́те врата̀ кнѧ́зи ва́ши . всѝ ꙗ҆зы́цы восплещи́те рꙋка́ми , ꙗ҆́кѡ взы́де хрⷭ҇то́съ , и҆дѣ́же бѣ̀ и҆ пе́рвѣе . двⷤа .
 Гдⷭ҇и твоемꙋ̀ вознесе́нїю , оу҆диви́шасѧ херꙋви́ми , зрѧ́ще тебѐ бг҃а на ѻ҆́блацѣхъ восходѧ́ща , и҆ на ни́хъ сѣдѧ́щаго . сла́вимъ тѧ , ꙗ҆́кѡ бл҃га млⷭ҇ть твоѧ̀ , сла́ва тебѣ̀ . двⷤа .
 На гора́хъ ст҃ы́хъ , зрѧ́ще твоѐ вознесе́нїе хрⷭ҇тѐ , сїѧ́нїе сла́вы ѻ҆́ч҃и , пое́мъ тво́й свѣтоѡбра́зныи лица̀ зра́къ , кла́нѧемсѧ страсте́мъ твои́мъ [покло́н̾] . почита́емъ воскрⷭ҇нїе , и҆ сла́вное вознесе́нїе сла́вѧще , поми́лꙋй на́съ . двⷤа .
 Гдⷭ҇и , а҆пⷭ҇ли ꙗ҆́кѡ ви́дѣша тѧ на ѻ҆́блацѣхъ возноси́ма жизнода́вче хрⷭ҇тѐ , рыда́нїемъ сле́зъ , и҆ ско́рби и҆сполнѧ́еми рыда́юще гл҃ахꙋ , влⷣко неѡ҆ста́ви на́съ си́рыхъ , и҆́хже за милосе́рдїе воз̾люби́лъ є҆сѝ рабы̀ своѧ̀ , ꙗ҆́кѡ бл҃гоꙋтро́бенъ . но послѝ ꙗ҆́коже ѡ҆бѣща́лъ є҆сѝ на́мъ прест҃ы́и тво́й дх҃ъ , просвѣща́ющь дш҃а на́ша . двⷤа .
 Гдⷭ҇и , смотре́нїѧ соверши́въ та́инство , пои́мъ своѧ̀ оу҆ченикѝ на́ горꙋ є҆леѡ́нскꙋю , возноша́шесѧ . и҆ сѐ тве́рдь нбⷭ҇нꙋю про́йде , менѐ ра́ди ѡ҆бнища́въ замѧ̀ . и҆ возше́дъ ѿ ню́дꙋ же не ѿлꙋчи́сѧ . всест҃ы́и тво́й дх҃ъ послѝ , просвѣща́ющь дш҃а на́ша . двⷤа . сла́ва , и҆ нн҃ѣ . гла́съ , то́йже . Нѣ́дръ ѻ҆те́ческихъ не ѿлꙋ́чсѧ , сла́дкїи і҆с҃е , и҆ со земны́ми ꙗ҆́кѡ чл҃къ поживѐ . дне́сь ѿ горы̀ є҆леѡ́нскїѧ вознесе́сѧ во сла́вѣ . и҆ па́дшее є҆стество̀ на́ше млⷭ҇тивнѡ возне́съ , со ѻ҆ц҃е́мъ посади́лъ є҆сѝ . тѣ́мже нбⷭ҇нїи беспло́тнїи чи́нове , чꙋдесѝ оу҆дивлѧ́ющесѧ , оу҆жаса́хꙋсѧ стра́хомъ , и҆ тре́петомъ ѡ҆держи́ми , твоѐ чл҃колю́бїе велича́хꙋ . с̾ ни́ми же и҆ мы̀ зе́мнїи , є҆́же к̾ на́мъ твоѐ соше́ствїе , и҆ є҆́же ѿ на́съ вознесе́нїе , бл҃годарѧ́ще мо́лимсѧ гл҃юще , и҆́же оу҆ченикѝ , и҆ ро́ждьшꙋю тѧ бцⷣꙋ , ра́дости без̾чи́сленныѧ и҆спо́лнивыи во твоѐ вознесе́нїе , и҆ на́съ сподо́би , и҆збра́нныхъ твои́хъ ра́дости мл҃твами и҆́хъ , вели́кїѧ ра́ди твоеѧ̀ млⷭ҇ти .
 та́же , вы́ходъ : свѣ́тѣ ти́хїи . проки́мен̾ , дню̀ .
 ѿ проро́чества и҆са́їина , чте́нїе .
 Та́кѡ гл҃етъ гдⷭ҇ь , бꙋ́детъ в̾ послѣ́днїѧ днѝ , ꙗ҆вле́на гора̀ гдⷭ҇нѧ , и҆ до́мъ бж҃їи на кра́ехъ го́ръ , и҆ превознесе́тсѧ превы́ше холмо́въ . и҆ прїи́дꙋтъ наню̀ всѝ ꙗ҆зы́цы , и҆ по́йдꙋтъ лю́дїе мно́зи , и҆ рекꙋ́тъ , прїидѣ́те да взы́демъ на́ горꙋ гдⷭ҇ню , и҆ в̾ до́мъ бг҃а і҆а́кѡвлѧ , и҆ возвѣсти́тъ нога́мъ пꙋ́ть сво́й , и҆ по́йдемъ по немꙋ̀ .
 ѿ проро́чества и҆са́їина , чте́нїе .
 Та́кѡ гл҃етъ гдⷭ҇ь , и҆ди́те вни́дете враты̀ мои́ми , оу҆гото́вите пꙋ́ть , и҆ пꙋ́ть сотвори́те лю́демъ мои́мъ . и҆ ка́менїе є҆́же на пꙋтѝ размещи́те . и҆ воз̾дви́гните зна́менїе и҆ страны̀ , се́бо гдⷭ҇ь слы́шано сотворѝ да́же до послѣ́днихъ конца̀ землѝ . рцѣ́те дще́ри сїѡ́новѣ , сѐ спаси́тель тво́й прїи́детъ и҆мѣ́ѧ мздꙋ̀ свою̀ с̾ собо́ю , и҆ дѣ́ло своѐ пред̾ лице́мъ свои́мъ . и҆ прозове́тъ ѧ҆̀ себѣ̀ лю́ди ст҃ы , и҆зба́влены ѡ҆́ гдⷭ҇ѣ се́мъ , ты́же нарече́шисѧ взы́сканъ гра́дъ , и҆ неѡ҆ста́вленъ ; кто̀ се́й прише́дыи ѿ є҆де́ма , и҆ ѡ҆червлены̀ ри́зы є҆гѡ̀ ѿ восо́ра . се́й красе́нъ во ѻ҆де́жи свое́й , и҆ вопїе́тъ крѣ́постїю ве́лїею . а҆́зъ гл҃ѧи пра́вдꙋ , и҆ сꙋ́дъ спасе́нїѧ ; и҆ почто́ ти ѡ҆червлены̀ ри́зы , и҆спо́лнены пра́нїѧ . а҆́зъ точи́ло и҆стопта́хъ є҆ди́нъ , и҆ ѿ ꙗ҆зы́къ нѣ́сть мꙋ́жъ со мно́ю . ми́лость гдⷭ҇ню помѧнꙋ́хъ , хвалꙋ̀ гдⷭ҇ню ѡ҆ всѣ́хъ , и҆́хже на́мъ воздава́етъ . гдⷭ҇ь сꙋдїѧ̀ бл҃гъ до́мꙋ і҆и҃левꙋ , ѿдае́тъ на́мъ по ми́лости свое́й , и҆ по мно́жествꙋ пра́вды своеѧ̀ . и҆ речѐ , оу҆́бѡ лю́дїе моѝ сꙋ́ть ча́да , небꙋ́дꙋтъ ѿве́ржени . и҆ бы́сть и҆́мъ во спасе́нїе ѿ всѣ́хъ ско́рбей и҆́хъ . ни хода́тай ни а҆́нг҃лъ , но са́мъ гдⷭ҇ь спасѐ и҆́хъ , за є҆́же лю́битъ и҆́хъ и҆ щади́тъ и҆́хъ . са́мъ и҆зба́ви и҆́хъ и҆ воспрїѧ́тъ и҆́хъ , и҆ вознесѐ и҆́хъ во всѧ̀ днѝ вѣ́ка .
 ѿ проро́чества заха́рїина , чте́нїе .
 Та́кѡ гл҃етъ гдⷭ҇ь , сѐ де́нь грѧде́тъ гдⷭ҇нь . и҆ ста́нꙋтъ но́зѣ є҆гѡ̀ въ де́нь ѻ҆́нъ , на горѣ̀ є҆леѡ́нстѣй , ꙗ҆́же є҆́сть прѧ́мѡ і҆єрⷭ҇ли́мꙋ на восто́къ сл҃нца . и҆ въ де́нь ѻ҆́нъ и҆зы́детъ вода̀ жива̀ и҆з̾ і҆єрⷭ҇ли́ма , по́лъ є҆ѧ̀ в̾ мо́ре пе́рвое , и҆ по́лъ є҆ѧ̀ в̾ мо́ре послѣ́днее , в̾ жа́твꙋ и҆ в̾ ве́снꙋ бꙋ́детъ та́кѡ . и҆ бꙋ́детъ гдⷭ҇ь цр҃ь по все́й землѝ . въ де́нь ѻ҆́нъ бꙋ́детъ гдⷭ҇ь є҆ди́нъ , и҆ и҆́мѧ є҆гѡ̀ є҆ди́но ѡ҆крꙋжа́ѧ всю̀ зе́млю и҆ пꙋсты́ни , ѿ гаваѡ́на и҆ да́же до реммѡ́на , на ю҆́гъ проти́вꙋ хребта̀ і҆єрⷭ҇ли́мꙋ . и҆ вознесе́тсѧ на мѣ́стѣ , и҆ пребꙋ́детъ ѿ вра́тъ венїами́нѡвѣхъ , да́же до мѣ́ста вра́тъ пе́рвыхъ , и҆ да́же до вра́тъ оу҆го́льныхъ . и҆ да́же до столпа̀ а҆наме́йлева , и҆ да́же до под̾точи́лїй цр҃е́вѣхъ , и҆ ѡ҆бита́ютъ в̾ не́мъ . и҆ а҆наѳе́ма небꙋ́детъ к̾ томꙋ̀ . и҆ вселѧ́тсѧ і҆єрⷭ҇ли́мъ надѣ́ющїисѧ .
 На литі́и , стⷯры . гла́съ , а҃ . Воз̾ше́дъ на нб҃са̀ ѿ ню́дꙋ же и҆ сни́де , да не ѡ҆ста́виши на́съ си́ры гдⷭ҇и , да прїи́детъ тво́й дх҃ъ , носѧ̀ смире́нїе ми́рꙋ . покажѝ сыново́мъ чл҃ческимъ , дѣ́ла си́лы твоеѧ̀ гдⷭ҇и чл҃колю́бче . Взы́де хрⷭ҇тѐ къ без̾нача́льномꙋ ѻ҆ц҃ꙋ своемꙋ̀ , и҆́же не ѡ҆пи́санныхъ є҆гѡ̀ нѣ́дръ не ѿлꙋчи́выисѧ . тѣ́мъ и҆ прило́гъ си́лы хвали́ти трⷪ҇цꙋ всѝ воспрїѧ́ша , є҆ди́ногѡ тѧ сн҃а и҆ по вочл҃ченїи позна́ша гдⷭ҇и , є҆диноро́дна ѻ҆ц҃ꙋ . по мно́жествꙋ щедро́тъ твои́хъ поми́лꙋй на́съ . А҆́нг҃ли твоѝ гдⷭ҇и а҆пⷭ҇лѡмъ гл҃ахꙋ , мꙋ́жїе галиле́йстїи , что̀ стоитѐ зрѧ́ще на́ небо ; се́й є҆́сть хрⷭ҇то́съ бг҃ъ вознесы́исѧ ѿ ва́съ на́ небо . та́кѡ прїи́детъ па́ки , и҆́мже ѻ҆́бразомъ ви́дѣсте є҆гѡ̀ и҆дꙋ́ща на́ небо . слꙋжи́те є҆мꙋ̀ в̾ прпⷣбїи и҆ пра́вдѣ .
 гла́съ , д҃ . Є҆гда̀ прише́лъ є҆сѝ на́ горꙋ хрⷭ҇тѐ є҆леѡ́нскꙋю , ѻ҆́ч҃ее соверши́ти бл҃говоле́нїе , оу҆жасо́шасѧ нбⷭ҇нїи а҆́нг҃ли , и҆ оу҆страши́шасѧ преи҆спо́днїи . пред̾стоѧ́хꙋ же оу҆ченицы̀ с̾ ра́достїю тре́петни , ꙗ҆́коже гл҃аше и҆́мъ . прⷭ҇то́лъ же оу҆́бѡ гото́влѧшесѧ проти́вꙋ ѻ҆́блакъ ѡ҆жида́ѧ . враты́ же нб҃о ѿве́рзши добро́тѣ дивѧ́тсѧ . и҆ землѧ̀ та́йнаѧ ѿкрыва́етъ , ꙗ҆́кѡ позна́ти , а҆да́мово схожде́нїе и҆ є҆́же па́ки восхожде́нїе , но стопы̀ оу҆́бѡ воз̾выша́хꙋсѧ крѣ́пкѡ , оу҆ста́ же вельмѝ бл҃гословѧ́хꙋ , ꙗ҆́коже слы́шашесѧ . ѻ҆́блакъ под̾є́млѧше , нб҃о внꙋ́трь тебѐ прїѧ́тъ . дѣ́ло сѐ гдⷭ҇и є҆́же содѣ́лалъ є҆сѝ , вели́ко и҆ пресла́вно , на спасе́нїе дш҃а́мъ на́шимъ . Низ̾ше́дшее є҆стество̀ а҆да́мово , в̾ до́льнѣйшїѧ страны̀ землѝ , бж҃е прїедини́въ к̾ себѣ̀ , да сотвори́ши є҆̀ превы́ше всѧ́когѡ нача́ла и҆ вла́сти . и҆ возве́лъ є҆сѝ дне́сь , ꙗ҆́кѡ воз̾люби́въ оу҆́бѡ совокꙋпи́лъ є҆сѝ себѣ̀ . и҆ ꙗ҆́кѡ совокꙋпи́въ спострада̀ ꙗ҆́кѡ без̾стра́стенъ , спострада́въ же и҆ просла́вилъ є҆сѝ , но беспло́тнїи гл҃ахꙋ , кто̀ є҆́сть се́й кра́сныи ꙗ҆́кѡ мꙋ́жъ , но не ꙗ҆́кѡ чл҃къ то́чїю , бг҃ъ же и҆ чл҃къ ѻ҆боѐ ꙗ҆влѧ́ѧ , є҆́же совокꙋпле́ное ви́димо . тѣ́мже оу҆дивле́ни а҆́нг҃ли , во ѡ҆де́ждахъ лета́хꙋ ѻ҆́крестъ а҆пⷭ҇лъ , дрꙋзі́и же стоѧ́ще вопїѧ́хꙋ , мꙋ́жїе галиле́йстїи , ꙗ҆́кѡ и҆́мже ѻ҆́бразомъ и҆́детъ ѿ ва́съ і҆с҃ъ , чл҃къ бг҃ъ . бг҃ъ же и҆ чл҃къ па́ки прїи́детъ , сꙋди́ти живы́мъ и҆ ме́ртвымъ . вѣ́рнымъ же да́рꙋѧ , грѣхо́въ проще́нїе и҆ ве́лїю млⷭ҇ть . Є҆гда̀ вознесе́сѧ во сла́вѣ хрⷭ҇тѐ бж҃е , оу҆ченико́мъ зрѧ́щимъ ѻ҆́блацы под̾и҆ма́хꙋ тѧ с̾ пло́тїю , врата́ же взѧ́шасѧ нбⷭ҇наѧ воз̾ше́ствїемъ ти . ли́ци же а҆́нг҃льстїи ра́довахꙋсѧ с̾ весе́лїемъ . го́рнїѧ си́лы зовѧ́хꙋ гл҃юще , воз̾ми́те врата̀ кн҃зи ва́ша , и҆ вни́детъ цр҃ь сла́вы . оу҆ченицы́ же дивѧ́щесѧ гл҃ахꙋ , неразлꙋчи́сѧ ѿ на́съ па́стырю до́брыи , но послѝ на́мъ дх҃ъ тво́й прест҃ы́и , наставлѧ́ющъ и҆ просвѣща́ющъ , и҆ оу҆твержа́ющъ и҆ ѡ҆сщ҃а́ющъ дш҃а на́ша .
 сла́ва , и҆ нн҃ѣ . гла́съ , д҃ . Гдⷭ҇и , та́инство є҆́же ѿ́ вѣка сокрове́нное и҆ ѿ родо́въ , и҆спо́лнивъ ꙗ҆́кѡ бл҃гъ , прїи́де со оу҆ченикѝ свои́ми на́ горꙋ є҆леѡ́нскꙋю , и҆мѣ́ѧ ро́ждьшꙋю тѧ творца̀ всѣ́хъ и҆ содѣ́телѧ . и҆́же бо при стрⷭ҇ти твое́й мт҃рьски па́че всѣ́хъ болѣ́зновавшей . подоба́ше бо и҆ сла́вою пло́ти твое́й , премно́гой наслади́тисѧ ра́дости . є҆ѧ́же и҆ мы̀ причасти́вшесѧ , є҆́же на нб҃са̀ восхо́да твоегѡ̀ влⷣко , вели́кꙋю твою̀ млⷭ҇ть , ю҆́же на на́съ бы́вшꙋю сла́вимъ .
 На стихо́внѣ , стⷯры . гла́съ , в҃ . Роди́сѧ ꙗ҆́кѡ са́мъ восхотѣ̀ , ꙗ҆ви́лсѧ є҆сѝ , ꙗ҆́кѡ са́мъ и҆зво́ли , пострада̀ пло́тїю бж҃е на́шъ . и҆з̾ ме́ртвыхъ воскр҃се , попра́въ сме́рть . воз̾несе́сѧ во сла́вѣ , и҆́же всѧ́ческаѧ и҆сполнѧ́ѧи . и҆ посла́лъ є҆сѝ на́мъ дх҃ъ бжⷭ҇твеныи , во є҆́же воспѣва́ти и҆ сла́вити твоѐ бжⷭ҇тво̀ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Возносѧ́щасѧ тебѐ хрⷭ҇тѐ ѿ горы̀ є҆леѡ́нстѣй си́лы зрѧ́ще , дрꙋ́гъ дрꙋ́гꙋ вопїѧ́хꙋ , кто̀ се́й є҆́сть ; и҆ речѐ к̾ ни́мъ , се́й є҆́сть держа́вныи и҆ си́льныи . се́й є҆́сть си́льныи во бранѣ́хъ , се́й є҆́сть вои́стинꙋ цр҃ь сла́вы . и҆ почто̀ є҆мꙋ̀ червлены̀ ри́зы ; и҆з̾ восо́ра прихо́дитъ , є҆́же є҆́сть ѿ́ плоти . са́мъ же ꙗ҆́кѡ бг҃ъ ѡ҆деснꙋ́ю сѣ́де вели́чествїѧ , посла́лъ є҆́сть на́мъ дх҃ъ ст҃ы́и , наста́вити и҆ просвѣти́ти дш҃а на́ша .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Вознесе́сѧ во сла́вѣ , на горѣ̀ є҆леѡ́нстѣй хрⷭ҇тѐ бж҃е пред̾ свои́ми оу҆ченикѝ , и҆ сѣ́де ѡ҆деснꙋ́ю ѻ҆ц҃а , и҆́же всѧ́ческаѧ и҆сполнѧ́ѧи бжⷭ҇тво́мъ . и҆ посла́лъ є҆́сть на́мъ дх҃ъ прест҃ы́и , просвѣща́ѧ и҆ оу҆твержа́ѧ , и҆ ѡ҆сщ҃а́ѧ дш҃а на́ша .
 сла́ва , и҆ ны́нѣ . гла́съ , ѕ҃ . Взы́де бг҃ъ въ воскликнове́нїи , гдⷭ҇ь во́ гласѣ трꙋ́бнѣ . є҆́же вознестѝ па́дшїи ѻ҆́бразъ а҆да́мовъ , и҆ посла́ти дх҃а оу҆тѣ́шителѧ , ѡ҆ст҃и́ти дш҃а на́ша .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , д҃ . Вознесе́сѧ во сла́вѣ хрⷭ҇тѐ бж҃е на́шъ , ра́дость сотвори́въ оу҆ченико́мъ свои́мъ , ѡ҆бѣтова́нїемъ ст҃а́гѡ дх҃а . и҆звѣще́нїе прїе́мше ꙗ҆́вѣ бл҃гослове́нїѧ ра́ди , ꙗ҆́кѡ ты̀ є҆сѝ сн҃ъ бж҃їи и҆зба́витель ми́рꙋ . три́жды .
 Въ четверто́къ , вознесе́нїѧ . на оу҆́трени , на бг҃ъ гдⷭ҇ь , тропа́рь , пра́здникꙋ , три́жды .
 По а҃ , стихоло́гїи , сѣда́ленъ . гла́съ , а҃ . А҆́нг҃лѡмъ дивѧ́щимсѧ восхо́дꙋ стра́нномꙋ , и҆ оу҆ченико́мъ оу҆жаса́ющимсѧ стра́шномꙋ взы́тїю , взы́де бо с̾пло́тїю хрⷭ҇тѐ , и҆ врата̀ тебѣ̀ взѧ́шасѧ сп҃се . сегѡ̀ ра́ди си́лы небе́сныѧ дивлѧ́хꙋсѧ вопїю́ще , сла́ва схожде́нїю твоемꙋ̀ , сла́ва вознесе́нїю твоемꙋ̀ , сла́ва смотре́нїю твоемꙋ̀ , є҆ди́не чл҃колю́бче . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , г҃ . Первовѣ́чныи бг҃ъ и҆ без̾нача́льныи , є҆́же воспрїѧ́тъ є҆стество̀ чл҃ческое , ѡ҆божи́въ та́йнѡ дне́сь вознесѐ . а҆́нг҃ли предѝ текꙋ́ще , а҆пⷭ҇лѡмъ показова́хꙋ , семꙋ̀ пред̾и҆дꙋ́щꙋ на нб҃са̀ со сла́вою мно́гою . томꙋ́же поклони́вшесѧ гл҃ахꙋ , сла́ва бг҃ꙋ возне́сшемꙋсѧ . сла́ва , и҆ ны́нѣ , то́йже .
 По полїєлеѡ́сѣ , сѣда́ленъ . гла́съ , и҃ . На́ горꙋ воз̾ше́дъ є҆леѡ́нскꙋю млⷭ҇тиве гдⷭ҇и , ѿ ню́дꙋ же и҆ взѧ́тсѧ , свѣ́телъ бо ѻ҆́блакъ ѿ землѝ тѧ̀ подъѧ́тъ . зрѧ́щимъ оу҆ченико́мъ твои́мъ чꙋ́до оу҆́жаснѡ . вопїю́щимъ беспло́тнымъ на́ нб҃сѣхъ , со́ страхомъ врата̀ воз̾ми́те , вы́шнимъ во́инствомъ . с̾ ни́ми же тѧ̀ цр҃ѧ пое́тъ всѧ̀ тва́рь всѣ́хъ бг҃а . сла́ва , и҆ ны́нѣ , то́йже .
 степе́нна , д҃ го гла́са . а҆нтиѳо́нъ , а҃ . проки́мен̾ , ѱл҃о́мъ дв҃довъ . взы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣ . сти́хъ : всѝ ꙗ҆зы́цы восплещи́те рꙋка́ми , воскли́кните бг҃ꙋ гла́сомъ ра́дости . всѧ́ко дыха́нїе . є҆ѵⷢ҇а́лїе , ѿ ма́рка . заⷱ҇ , ѻ҃а . та́же : Воскрⷭ҇нїе хрⷭ҇то́во ви́дѣвше .
 ѱало́мъ , н҃ . сла́ва . мл҃твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . мл҃твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стⷯра . гла́съ , ѕ҃ . Дне́съ на́ нб҃сѣхъ го́рнїѧ си́лы , на́ше є҆стество̀ зрѧ́ще дивѧ́тсѧ , стра́ннагѡ ѻ҆́браза восхо́дꙋ , недоꙋмѣ́ѧхꙋсѧ дрꙋ́гъ ко́ дрꙋгꙋ гл҃юще , кто̀ се́й прише́дыи ; ви́дѧще же своегѡ̀ влⷣкꙋ , нбⷭ҇наѧ врата̀ взѧ́ти повелѣва́хꙋ . с̾ ни́ми же непреста́ннѡ воспѣва́емъ , и҆́же с̾ пло́тїю ѿ ню́дꙋ па́ки грѧдꙋ́щаго , ꙗ҆́кѡ сꙋдїю̀ всѣ́хъ , и҆ бг҃а всеси́льна .
 і҆єре́й , гл҃етъ : спасѝ бж҃е лю́ди . пое́мъ : Гдⷭ҇и поми́лꙋй , ві҃ . і҆єре́й : ми́лостїю и҆ щедро́тами .
 Кано́нъ , творе́нїе , ки́ръ і҆ѡа́нна . и҆рмо́съ , по два́жды . тропарѝ , на́ ѕ҃ . гла́съ , є҃ . пѣ́снь , а҃ . і҆рмо́съ . Спаси́телю бг҃ꙋ , въ мо́ри лю́ди немо́крыми стопа́ми наста́вльшꙋ , и҆ фараѡ́на съ вѡ́и пото́пльшꙋ , томꙋ̀ є҆ди́номꙋ воспое́мъ , ꙗ҆́кѡ просла́висѧ . запѣ́въ : Сла́ва гдⷭ҇и вознесе́нїю твоемꙋ̀ . Воспое́мъ всѝ лю́дїе и҆́же на ра́мꙋ херꙋви́мскꙋ , возне́сшꙋсѧ со сла́вою хрⷭ҇тꙋ̀ , и҆ спосади́вшꙋ на́съ ѡ҆деснꙋ́ю ѻ҆ц҃а , пѣ́снь побѣ́днꙋю ꙗ҆́кѡ просла́висѧ . Хода́таѧ бг҃ꙋ и҆ чл҃кѡмъ хрⷭ҇та̀ , ли́цы а҆́нг҃льстїи ви́дѣвше съ пло́тїю в̾ вы́шнихъ , оу҆дивлѧ́хꙋсѧ , согла́снѡ же воспѣва́хꙋ , пѣ́нїе побѣ́дное , ꙗ҆́кѡ просла́висѧ .
 дрꙋгі́и , кано́нъ . и҆рмо́съ , по два́жды . тропарѝ , на́ ѕ҃ . є҆мꙋ́же краегране́сїе , по а҆́зъ вѣ́ди . во ѻ҆смо́й же , и҆ девѧ́той , пѣ́сни , і҆ѡ́сифово .
 гла́съ , д҃ . пѣ́снь , а҃ . і҆рмо́съ . Ѿве́рзꙋ оу҆ста̀ моѧ̀ , и҆ напо́лнѧтсѧ дх҃а , и҆ сло́во ѿры́гнꙋ цр҃цѣ мт҃ри , и҆ ꙗ҆влю́сѧ свѣ́тлѡ торжествꙋ́ѧ , и҆ воспою̀ ра́дꙋѧсѧ тоѧ̀ чꙋдеса̀ . запѣ́в̾ : Сла́ва гдⷭ҇и вознесе́нїю твоемꙋ̀ . Воскр҃се тридне́венъ , и҆́же по є҆стествꙋ̀ без̾сме́ртныи , ꙗ҆ви́лсѧ є҆сѝ є҆динона́десѧтимъ и҆ всѣ́мъ оу҆ченико́мъ , и҆ востечѐ хрⷭ҇тѐ ко ѻ҆ц҃ꙋ ѻ҆́блакомъ носи́мь , и҆́же всѣ́мъ цр҃ь . Вопїе́тъ ꙗ҆́вственѡ , поѧ̀ дв҃дъ бг҃одохнове́нныи , взы́де гдⷭ҇ь к̾ нбⷭ҇нымъ , в̾ воскликнове́нїи трꙋбы̀ шꙋ́ма , и҆ к̾ первосвѣто́внꙋ ѻ҆ц҃ꙋ дости́гъ . сла́ва . Соста́рѣвшїисѧ гдⷭ҇и ми́ръ мно́гими грѣхѝ , ѡ҆бнови́въ стрⷭ҇тїю свое́ю , и҆ воста́нїемъ свои́мъ , взы́де носи́мь ѻ҆́блакомъ къ нбⷭ҇нымъ , сла́ва си́лѣ твое́й . и҆ ны́нѣ , боⷢ҇ . Влⷣкꙋ родила̀ є҆сѝ всѣ́хъ , всенепоро́чнаѧ влⷣчце , и҆́же стра́сть во́льнꙋю прїе́мшаго , и҆ воз̾ше́дша к̾ своемꙋ̀ ѻ҆ц҃ꙋ , є҆го́же не ѡ҆ста́ви , а҆́ще и҆ пло́ть взѧ́тъ .
 катава́сїѧ : Бжⷭ҇твенымъ покрове́нъ бы́въ медленноѧзы́чныи мра́комъ , и҆звѣ́ствова бг҃опи́санныи зако́нъ . ти́нꙋ бо ѿрѧсѐ , ѻ҆чесѐ разꙋ́мнагѡ . ви́дитъ сꙋ́щагѡ , и҆ гада́етъ дх҃омъ . ра́зꙋмъ хвалѧ̀ бжⷭ҇твенными пѣ́сньми .
 пѣ́снь , г҃ . і҆рмо́съ . Си́лою крⷭ҇та̀ твоегѡ̀ хрⷭ҇тѐ , оу҆твердѝ моѐ помышле́нїе , ꙗ҆́кѡ пѣ́ти и҆ сла́вити , спаси́тельное твоѐ вознесе́нїе . Воз̾ше́дъ жизнода́вче хрⷭ҇тѐ ко ѻ҆ц҃ꙋ , и҆ возне́слъ є҆сѝ ро́дъ на́шъ чл҃колю́бче , неи҆зрече́ннымъ бл҃гоꙋтро́бїемъ свои́мъ . Чи́ни а҆́нг҃льстїи , чл҃ческое є҆стество̀ ви́дѣвше сп҃се совосходи́мо , тебѐ непреста́ннѡ оу҆дивлѧ́еми сла́влѧхꙋ . Оу҆жаса́хꙋсѧ а҆́нг҃льстїи ли́цы хрⷭ҇тѐ , зрѧ́ще тѧ с̾ тѣлесе́мъ возне́сшасѧ , и҆ воспѣва́хꙋ ст҃о́е твоѐ вознесе́нїе .
 и҆́нъ , і҆рмо́съ . Твоѧ̀ пѣвцы̀ бцⷣе , живы́и нетлѣ́нїѧ и҆сто́чниче , ли́къ себѣ̀ совокꙋ́пльши дх҃о́венъ оу҆твердѝ , и҆ в̾ бжⷭ҇твеннѣй ти сла́вѣ , вѣнце́мъ сла́вы сподо́би . Возми́те врата̀ нбⷭ҇наѧ , сѐ прїи́де хрⷭ҇то́съ цр҃ь тва́ри , в̾ тѣ́ло ѡ҆бо́лксѧ зе́млено , го́рнѣйшимъ глаго́лахꙋ си́ламъ до́льнѣйшїи . Взыска́въ хрⷭ҇тѐ прельще́наго , пре́лестїю ѕмі́евою а҆да́ма , ꙗ҆́кѡ всегѡ̀ ѡ҆бо́лксѧ , и҆ воз̾ше́дъ и҆ сѣ́лъ є҆сѝ ѡ҆деснꙋ́ю , ꙗ҆́кѡ сопресто́ленъ ѻ҆ц҃ꙋ , пою́щимъ а҆́нг҃лѡмъ тебѐ . сла́ва . Землѧ̀ пра́зднꙋетъ и҆ ликꙋ́етъ , ра́дꙋетсѧ и҆ не́бо , вознесе́нїемъ дне́сь творца̀ тва́ри , и҆́же предъѧвле́нѡ соеди́нившагѡ раз̾стоѧ́щаѧ хотѣ́нїемъ . и҆ ны́нѣ , боⷢ҇ . Сме́рти роди́вши разрꙋши́телѧ , є҆ди́наго без̾сме́ртнаго бг҃а , дв҃о мт҃и всечи́стаѧ . того̀ при́снѡ оу҆молѝ , оу҆мерщвлѧ́ющїѧ мѧ стрⷭ҇ти оу҆мори́ти , и҆ спасти́ мѧ . катава́сїѧ : Разве́рзе оу҆тро́бꙋ неча́дѧщꙋю дѣте́й , хꙋлꙋ́ же ѕлꙋ̀ прїе́млемꙋ , бл҃гоча́дѧщїѧ є҆ди́на мл҃тва проро́чицы дре́вле а҆́нны , носѧ́щи дх҃ъ сокрꙋше́нъ , к̾ си́льномꙋ бг҃ꙋ ра́зꙋмомъ .
 сѣда́ленъ . гла́съ , и҃ . Всѣ́де на ѻ҆́блаки нбⷭ҇ныѧ , ѡ҆ста́вивъ ми́ръ сꙋ́щимъ на землѝ , взы́де и҆ сѣ́де ѡ҆деснꙋ́ю ѻ҆ц҃а , ꙗ҆́кѡ є҆диносꙋ́щенъ семꙋ̀ сы́и и҆ дх҃ꙋ . а҆́ще бо и҆ пло́тїю ꙗ҆ви́сѧ , но непрело́женъ пре́былъ є҆сѝ . тѣ́мъ же и҆ ча́емъ соверше́нїю конца̀ , ѿтꙋ́дꙋ грѧдꙋ́ща сꙋди́ти всѧ́ческимъ . тогда̀ правосꙋ́де гдⷭ҇и пощадѝ дш҃а на́ша , и҆ согрѣше́нїемъ ѡ҆ставле́нїе да́рꙋй ꙗ҆́кѡ бг҃ъ млⷭ҇тивъ рабо́мъ свои́мъ . сла́ва , и҆ нн҃ѣ , то́йже .
 пѣ́снь , д҃ . і҆рмо́съ . Оу҆слы́шахъ слꙋ́хъ си́лы крⷭ҇та̀ , ꙗ҆́кѡ ра́й ѿве́рзесѧ и҆́мъ , и҆ возопи́хъ , сла́ва си́лѣ твое́й гдⷭ҇и . Вознесы́исѧ во сла́вѣ , и҆́же а҆́нг҃лѡмъ цр҃ю оу҆тѣ́шителѧ на́мъ ѿ ѻ҆ц҃а послѝ . тѣ́мже вопїе́мъ ти , сла́ва си́лѣ твое́й гдⷭ҇и . Ꙗ҆́кѡ взы́де сп҃съ ко ѻ҆ц҃ꙋ съ пло́тїю , оу҆диви́шасѧ є҆мꙋ̀ а҆́нг҃льскаѧ во́инства , и҆ возопи́ша , сла́ва си́лѣ твое́й гдⷭ҇и . Го́рнїѧ си́лы к̾ го́рнѣйшимъ вопїѧ́хꙋ , врата̀ возми́те , хрⷭ҇тꙋ̀ на́шемꙋ цр҃ю . є҆го́же воспѣва́емъ вкꙋ́пѣ со ѻ҆ц҃е́мъ и҆ дх҃омъ .
 и҆́нъ , і҆рмо́съ . Сѣдѧ́и во сла́вѣ , на прⷭ҇то́лѣ бжⷭ҇твеннѣ , на ѻ҆́блацѣ ле́гцѣ , прїи́де і҆с҃ъ пребжⷭ҇твенный , ѿ пречⷭ҇тыѧ дв҃ы , спасе́ же вопїю́щїѧ , сла́ва хрⷭ҇тѐ си́лѣ твое́й . 
 і҆с҃ъ жизнода́вецъ прїе́мъ и҆́хже возлюбѝ , на є҆леѡ́нскꙋю го́рꙋ восхо́дитъ , и҆ си́хъ бл҃гослови́въ , и҆ ѻ҆́блакомъ носи́мь , ѻ҆́ч҃аѧ нѣ́дра дости́же , ꙗ҆́же ника́коже ѡ҆ста́ви . Ми́ръ ве́сь пра́зднꙋетъ , ви́димыи и҆ неви́димыи , въ ра́дости а҆́нг҃ли ликꙋ́ютъ , и҆ чл҃цы славосло́вѧтъ непреста́ннѡ вознесе́нїе , и҆́же пло́тїю соеди́нившагосѧ на́мъ бл҃гостїю . сла́ва . Разрꙋши́въ держа́вꙋ сме́рти , ꙗ҆́кѡ без̾сме́ртныи гдⷭ҇ь , без̾сме́ртїе всѣ́мъ дарова́лъ є҆сѝ чл҃колю́бче , и҆ вознесе́сѧ во сла́вѣ , зрѧ́щимъ тѧ честны́мъ оу҆ченико́мъ і҆с҃е всеси́льне . и҆ ны́нѣ , боⷢ҇ . Бл҃же́нно чре́во твоѐ всенепоро́чнаѧ влⷣчце , и҆́же бо чре́во а҆́дово пресла́внѡ и҆стощи́вшаго , несказа́ннѡ вмѣсти́ти сподо́бисѧ . є҆го́же молѝ спастѝ на́съ пою́щихъ тѧ . катава́сїѧ : Цр҃ь цр҃е́мъ , а҆́ки и҆ ста̀ кого́же є҆ди́нъ сло́во произше́дъ , и҆з̾ ѻ҆ц҃а вино́внагѡ . равноси́льнагѡ твоегѡ̀ дх҃а , а҆пⷭ҇лѡмъ и҆́стиннѡ воз̾сїѧ̀ , ꙗ҆́кѡ бл҃года́тель пою́щимъ , сла́ва держа́вѣ твое́й гдⷭ҇и .
 пѣ́снь , є҃ . і҆рмо́съ . Оу҆́треннююще вопїе́мъ ти гдⷭ҇и спаси́ ны , ты́ бо є҆сѝ бг҃ъ на́шъ , ра́звѣ бо тебѐ и҆но́гѡ незна́емъ . А҆́нг҃льскїѧ си́лы , взе́млема тебѐ ви́дѣвше , врата̀ взыва́хꙋ цр҃ю на́шемꙋ возми́те . И҆спо́лнивъ весе́лїѧ всѧ́ческаѧ млⷭ҇тиве , к̾ го́рнимъ си́ламъ с̾ пло́тїю прише́лъ є҆сѝ . А҆пⷭ҇ли ви́дѣвше воз̾выша́ема сп҃са , с̾ тре́петомъ взыва́хꙋ цр҃ю на́шемꙋ сла́ва тебѣ̀ .
 и҆́нъ , і҆рмо́съ . Оу҆диви́шасѧ всѧ́ческаѧ , ѡ҆ бжⷭ҇твеннѣй сла́вѣ твое́й , ты́ бо браконеискꙋси́маѧ дв҃це , прїѧ́тъ во оу҆тро́бѣ надовсѣ́ми сꙋ́щагѡ бг҃а , и҆ родила̀ є҆сѝ без̾лѣ́тнагѡ сн҃а , всѣ́мъ воспѣва́ющимъ тѧ̀ ми́ръ подава́юща . Оу҆мертви́въ сме́рть свое́ю сме́ртїю гдⷭ҇и , взе́мъ и҆́хже воз̾люби́лъ є҆сѝ , воз̾ше́дъ на є҆леѡ́нскꙋю го́рꙋ ст҃ꙋ́ю , и҆ ѿтꙋ́дꙋ востечѐ хрⷭ҇тѐ къ своемꙋ̀ роди́телю , ѻ҆́блакомъ носи́мь . Стра́нно твоѐ ржⷭ҇тво̀ хрⷭ҇тѐ и҆ воскрⷭ҇нїе , стра́нно и҆ стра́шно твоѐ жизнода́вче , є҆́же ѿ горы̀ бжⷭ҇твеное вознесе́нїе , є҆́же и҆з̾ѡбразꙋ́ѧ и҆лїѧ̀ четвероко́нною колесни́цею восхожа́ше , воспѣва́ѧ тѧ чл҃колю́бче . сла́ва . Зрѧ́щимъ а҆пⷭ҇лѡмъ вѣща́хꙋ а҆́нг҃ли , мꙋ́жїе галиле́йстїи что̀ чꙋдите́сѧ вознесе́нїю живода́вца хрⷭ҇та̀ ; та́кѡ прїи́детъ па́ки на́ землю , сꙋди́ти ми́рꙋ всемꙋ̀ , ꙗ҆́кѡ сꙋдїѧ̀ пра́ведныи . и҆ ны́нѣ , боⷢ҇ . Дв҃ꙋ сохрани́въ тѧ по ржⷭ҇твѣ̀ нетлѣ́ннꙋ . восхо́дитъ хрⷭ҇то́съ ко ѻ҆ц҃ꙋ бг҃ороди́тельнице , є҆го́же не ѡ҆ста́ви , а҆́ще и҆ пло́ть прїѧ́тъ и҆з̾ тебѐ , оу҆́мнꙋ же и҆ ѡ҆дш҃евле́нꙋ , за ми́лость неи҆з̾гл҃аннꙋю . катава́сїѧ : И҆збавле́нїе и҆ ѡ҆чище́нїе грѣхо́въ , ѻ҆гнедꙋхнове́ннꙋю прїими́те дх҃о́внꙋю ро́сꙋ , ѽ ча́да свѣтоѡбра́знаѧ цр҃ко́внаѧ , ны́нѣ ѿ сїѡ́на бо и҆зы́де зако́нъ . ꙗ҆зы́къ свѣтоѡбра́знаѧ , дх҃а бл҃года́ть .
 пѣ́снь , ѕ҃ . і҆рмо́съ . Ѡ҆бы́де мѧ бе́здна , гро́бъ же ми ки́тъ бы́сть . а҆́зъ же возопи́хъ к̾ тебѣ̀ чл҃колю́бче , и҆ спасе́ мѧ десни́ца твоѧ̀ гдⷭ҇и . Взыгра́шасѧ а҆пⷭ҇ли , зрѧ́ще на высотꙋ̀ дне́сь зижди́телѧ возноси́ма , оу҆пова́нїемъ дх҃а , и҆ со́страхомъ зовѧ́хꙋ , сла́ва восхо́дꙋ твоемꙋ̀ . Ꙗ҆́кѡ ви́дѣша тѧ сп҃се на́шъ вы́шнїѧ си́лы , на высотꙋ̀ взе́млема с̾ тѣ́ломъ , взыва́хꙋ глаго́люще вели́ко влⷣко чл҃колю́бїе твоѐ . Пред̾ста́ша а҆́нг҃ли , вопїю́ще хрⷭ҇тѐ оу҆ченико́мъ твои́мъ , и҆́мже ѻ҆́бразомъ ви́дѣсте хрⷭ҇та̀ восходѧ́ща с̾ пло́тїю , па́ки , прїи́детъ пра́веденъ и҆́же всѣ́мъ сꙋдїѧ̀ .
 и҆́нъ , і҆рмо́съ . Бжⷭ҇твеное сѐ и҆ всечⷭ҇тно́е соверша́юще пра́зднество , бг҃омꙋ́дрїи бж҃їѧ мт҃ре , прїиди́те рꙋка́ми воспле́щемъ , ѿ неѧ̀ ро́ждьшагосѧ вѣ́рою сла́вѧще . Да ка́плютъ на́мъ свы́ше ѻ҆́блацы весе́лїе вѣ́чно , хрⷭ҇то́съ бо , ѻ҆́блакомъ ꙗ҆́кѡ херꙋви́мы носи́мь , к̾ своемꙋ̀ ѻ҆ц҃ꙋ восхо́дитъ дне́сь . Пло́ти ꙗ҆ви́сѧ подо́бїемъ , и҆́же пре́же раз̾стоѧ́щїѧсѧ со́бралъ є҆сѝ во є҆ди́но чл҃колю́бче , и҆ вознесе́сѧ ще́дре въ нбⷭ҇наѧ , зрѧ́щимъ тѧ оу҆ченико́мъ . сла́ва . Что̀ червлены̀ ри́зы пло́ти соеди́нившемꙋсѧ , ст҃і́и а҆́нг҃ли хрⷭ҇та̀ зрѧ́ще вѣща́хꙋ , стра́сти честны́ѧ , бжⷭ҇твеныѧ носѧ́ща ѻ҆́бразы . и҆ ны́нѣ , боⷢ҇ . Пое́мъ ѻ҆трокови́це твоѐ зача́тїе , пое́мъ твоѐ неи҆зрече́нное ржⷭ҇тво̀ , и҆́мже и҆зба́вихомсѧ чи́стаѧ тлѝ и҆ ѡ҆ѕлобле́нїѧ , и҆ тѧ́жкагѡ а҆́дова затворе́нїѧ . катава́сїѧ : Ѡ҆чище́нїе на́мъ хрⷭ҇тѐ и҆ спасе́нїе , влⷣко воз̾сїѧ̀ ѿ дв҃ы . да ꙗ҆́кѡ пррⷪ҇ка ѿ ѕвѣ́рѧ морска́гѡ , ѿ пе́рсей і҆ѡ́нꙋ , ѿ тлѝ и҆схи́ти , всегѡ̀ а҆да́ма всеро́дна па́дшагѡ .
 конда́къ . гла́съ , ѕ҃ . Є҆́же ѡ҆ на́съ соверши́въ смотре́нїе , и҆ ꙗ҆́же на землѝ соєдини́въ съ нбⷭ҇ными , вознесе́сѧ во сла́вѣ хрⷭ҇тѐ бж҃е на́шъ , и҆ ника́коже ѿлꙋча́ѧсѧ , но пребыва́ѧ неѿстꙋ́пнѡ , и҆ вопїѧ̀ лю́бѧщимъ тѧ , а҆́зъ є҆́смь с̾ ва́ми , и҆ никто́же на вы̀ . и҆́косъ . И҆́же земна́ѧ на землѝ ѡ҆ста́вивше , и҆ пе́пельныхъ пе́рсти оу҆стꙋпа́юще , прїиди́те воспрѧ́немъ , и҆ на высотꙋ̀ воз̾веде́мъ ѻ҆́чи и҆ ра́зꙋмы , впери́мъ ви́ды въ кꙋ́пѣ и҆ чꙋ́вства . на нбⷭ҇наѧ врата̀ сме́ртнїи , непщꙋ́емъ бы́ти на є҆леѡ́нстѣй горѣ̀ , и҆ взира́ти ко и҆збавлѧ́ющемꙋ на ѻ҆́блацѣхъ носи́мꙋ . ѿ ню́дꙋ бо гдⷭ҇ь на небеса̀ вознесе́сѧ , ѿтꙋ́дꙋ и҆ даролюбе́зны да́ры раздаѧ̀ а҆пⷭ҇лѡмъ свои́мъ , оу҆тѣ́шивъ ѧ҆̀ ꙗ҆́кѡ ѻ҆ц҃ъ , и҆ возопи́въ и҆́мъ , наста́вихъ вы ꙗ҆́кѡ сн҃ѡвы , и҆ речѐ к̾ ни́мъ , не ѿлꙋча́юсѧ ва́съ , а҆́зъ є҆́смь с̾ ва́ми , и҆ никто́же на вы̀ .
 пѣ́снь , з҃ . і҆рмо́съ . Въ пещѝ ѻ҆́гненнѣй , пѣвцы̀ спа́слъ дѣ́ти , блгⷭ҇ве́нъ бг҃ъ ѻ҆ц҃ъ на́шихъ . На ра́мꙋ сп҃се заблꙋди́вшее взе́мъ є҆стество̀ вознесе́сѧ , бг҃ꙋ и҆ ѻ҆ц҃ꙋ приведѐ . И҆́же на ѻ҆́блацѣ свѣ́та вознесы́исѧ , и҆ спасѐ ми́ра , блгⷭ҇ве́нъ бг҃ъ ѻ҆ц҃ъ на́шихъ . Воз̾ше́дыи во́ плоти къ беспло́тномꙋ ѻ҆ц҃ꙋ , блгⷭ҇ве́нъ бг҃ъ ѻ҆ц҃ъ на́шихъ .
 и҆́нъ , і҆рмо́съ . Непослꙋжи́ша тва́ри бг҃омꙋ́дрїи па́че зижди́телѧ , но ѻ҆́гненное преще́нїе , мꙋ́жески попра́вше ра́довахꙋсѧ пою́ще , препѣ́тыи и҆́же ѻ҆ц҃е́мъ гдⷭ҇ь и҆ бг҃ъ блгⷭ҇ве́нъ є҆сѝ . Свѣ́телъ тебѐ свѣ́та сꙋ́ща подъє́млѧше ѻ҆́блакъ гдⷭ҇и , ѿ землѝ па́че оу҆ма̀ воспрїе́млѧ , и҆ нбⷭ҇нїи собо́ри восхвали́ша со а҆пⷭ҇лы , глаго́люще , бл҃гослове́нъ бг҃ъ ѻ҆ц҃ъ на́шихъ . Рꙋка́ми всѝ воспле́щемъ , ра́дꙋющесѧ вознесе́нїю хрⷭ҇то́вꙋ , и҆ воскли́кнемъ , взы́де бг҃ъ во́ гласѣ трꙋ́бнѣ , и҆ сѣ́де ѡ҆деснꙋ́ю , ꙗ҆́кѡ сопрⷭ҇то́ленъ ѻ҆ц҃ꙋ во́ вѣки . сла́ва . Поѧ̀ дре́вле мѡѷсе́й вели́кїи взыва́ше , да оу҆крѣпѧ́тсѧ нбⷭ҇нїи а҆́нг҃ли , хрⷭ҇тꙋ̀ восходѧ́щꙋ , ꙗ҆́кѡ всѣ́хъ цр҃ю зове́мъ , и҆́же ѻ҆ц҃емъ гдⷭ҇ь и҆ бг҃ъ бл҃гослове́нъ є҆сѝ . и҆ ны́нѣ , боⷢ҇ . Ѽ чꙋде́съ пресла́вныхъ , ка́кѡ вмѣсти́ла є҆сѝ бг҃а невмѣсти́маго бг҃ора́дованнаѧ , и҆́же в̾ пло́ть ѡ҆бо́лкшасѧ , и҆ со сла́вою мно́гою в̾ нбⷭ҇наѧ возне́сшасѧ дне́сь , и҆ ѡ҆божи́вша чл҃ки . катава́сїѧ : Согла́снѡ оу҆страшѝ пища́льскаѧ пѣ́снь , по́чести златосотворе́нныи без̾дꙋ́шныи ѻ҆́бразъ . оу҆тѣ́шителева же свѣтоно́снаѧ бл҃года́ть , почествова́ти є҆́же вопи́ти , трⷪ҇це є҆ди́наѧ равноси́льнаѧ , без̾нача́льнаѧ бл҃гослове́на є҆сѝ .
 пѣ́снь , и҃ . і҆рмо́съ . И҆з̾ ѻ҆ц҃а пре́жде вѣ́къ рожде́ннагѡ сн҃а и҆ бг҃а , и҆ в̾ послѣ́днѧѧ лѣ́та воплоще́нна ѿ дв҃ы мт҃ре , сщ҃е́ннїи по́йте , лю́дїе превозноси́те є҆гѡ̀ во́ вѣки . И҆́же во двою̀ сꙋществꙋ̀ воз̾летѣ́вшаго жизнода́вца хрⷭ҇та̀ на нб҃са̀ со сла́вою , и҆ ѻ҆ц҃ꙋ съсѣдѧ́ща , сщ҃е́ннїи по́йте лю́дїе , и҆ превозноси́те є҆гѡ̀ во́ вѣки . И҆́же ѿ рабо́ты и҆́дольскїѧ тва́рь и҆зба́вившаго , и҆ пред̾ста́вивша тꙋ̀ свобо́днꙋ своемꙋ̀ ѻ҆ц҃ꙋ , сщ҃е́ннїи по́йте лю́дїе , и҆ превозноси́те є҆гѡ̀ во́ вѣки . И҆́же свои́мъ соше́ствїемъ низложи́вшаго сопоста́та , и҆ свои́мъ воз̾ше́ствїемъ просла́вивша чл҃ка , сщ҃е́ннїи по́йте лю́дїе , и҆ превозноси́те є҆гѡ̀ во́ вѣки .
 и҆́нъ , і҆рмо́съ . Ѻ҆́троки бл҃гочести́выѧ в̾ пещѝ , ржⷭ҇тво̀ бг҃оро́диче спасло̀ є҆́сть . тогда̀ оу҆́бѡ ѡ҆бразꙋ́емо , ны́нѣ же дѣ́йствꙋемо , вселе́ннꙋю всю̀ воз̾дви́же пѣ́ти , гдⷭ҇а воспѣва́йте дѣ́ла , и҆ превозноси́те є҆гѡ̀ во́ вѣки . Ꙗ҆ви́шасѧ оу҆мѝ а҆пⷭ҇лѡмъ на вознесе́нїе , и҆ вѣща́хꙋ , что̀ взира́юще стоитѐ дивѧ́щесѧ ; се́й восходѧ́и на нбⷭ҇наѧ , прїи́детъ па́ки сꙋди́ти ꙗ҆́же на землѝ чл҃кѡмъ , сꙋдїѧ̀ сы́и є҆ди́нъ . Дади́мъ бг҃ꙋ вели́чїе , хвалѣ̀ согла́сїе воскли́кнемъ , воспое́мъ , ликꙋ́емъ , рꙋка́ми же воспле́щемъ , взы́де бг҃ъ на́шъ на небеса̀ ѿ землѝ , а҆́нг҃лѡмъ и҆ а҆рха́нг҃лѡмъ пою́щимъ того̀ , ꙗ҆́кѡ влⷣкꙋ и҆ творца̀ всѣ́хъ . блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Взѧ́тсѧ превы́ше а҆́нг҃лъ є҆стество̀ на́ше , и҆́же дре́вле па́дшее , и҆ на прⷭ҇то́лѣ посажено̀ бы́сть бжⷭ҇твенѣ па́че смы́сла . прїиди́те торжествꙋ́емъ , и҆ воз̾зове́мъ , гдⷭ҇а по́йте дѣ́ла , и҆ превозноси́те є҆гѡ̀ во́ вѣки . и҆ нн҃ѣ , боⷢ҇ . Сѐ сн҃ъ тво́й бцⷣе , плѣни́въ крⷭ҇то́мъ свои́мъ сме́рть , и҆ воскр҃се тридне́венъ , и҆ оу҆ченико́мъ свои́мъ ꙗ҆́вльсѧ , взы́де къ нбⷭ҇нымъ . с̾ ни́ми же тебѣ̀ поклонѧ́ющесѧ пое́мъ , и҆ превозно́симъ є҆гѡ̀ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Разрѣша́етъ оу҆́зы , и҆ прохлажда́етъ пла́мень , трисвѣ́тлыи бг҃онача́льствїѧ ѻ҆́бразъ . пою́тъ дѣ́ти , бл҃гослови́тъ же є҆ди́нагѡ сп҃са и҆ содѣ́телѧ , ꙗ҆́кѡ бл҃года́телѧ , сотворе́наѧ всѧ́ческаѧ тва́рь [покло́н̾] .
 честнѣ́йшꙋю непое́мъ .
 пѣ́снь , ѳ҃ . і҆рмо́съ . Тѧ̀ па́че оу҆ма̀ и҆ словесѐ мт҃рь бж҃їю , в̾ лѣ́то без̾лѣ́тнагѡ неи҆зрече́ннѡ ро́ждьшꙋю , вѣ́рнїи є҆диномꙋ́дреннѡ , пѣ́сньми велича́емъ . Тебѐ и҆зба́вителѧ ми́рꙋ хрⷭ҇та̀ бг҃а , а҆пⷭ҇ли ви́дѧще бжⷭ҇твенѡ возвыша́ема , со́ страхомъ и҆гра́юще велича́хꙋ . Тебѐ соше́дшаго да́же до послѣ́днихъ землѝ , и҆ чл҃ка спа́сша , и҆ вознесе́нїемъ свои́мъ возвы́сивша сего̀ , велича́емъ . Твою̀ ѡ҆божи́вшꙋюсѧ пло́ть , зрѧ́ще хрⷭ҇тѐ на высотѣ̀ а҆́нг҃ли , дрꙋ́гъ ко́ дрꙋгꙋ гл҃ахꙋ , вои́стинꙋ се́й є҆́сть бг҃ъ на́шъ . боⷢ҇ . Ра́дꙋисѧ бцⷣе мт҃и хрⷭ҇та̀ бг҃а , є҆го́же родила̀ є҆сѝ , дне́сь ѿ землѝ возноси́ма , со а҆пⷭ҇лы зрѧ́ще велича́емъ .
 и҆́нъ , і҆рмо́съ . Всѧ́къ зе́менъ , да взыгра́етсѧ дх҃омъ просвѣща́емъ . да ликовствꙋ́етъ же , беспло́тныхъ оу҆мо́въ є҆стество̀ , почита́ѧ ст҃о́е торжество̀ бж҃їѧ мт҃ре . и҆ да пое́тъ , ра́дꙋисѧ пребл҃же́ннаѧ , бцⷣе чⷭ҇таѧ прⷭ҇нѡ дв҃о . Ѽ дарѡ́въ и҆́же па́че постиже́нїѧ , ѽ та́инства стра́шна , всѣ́ми бо влады́чествꙋѧи , ѿ землѝ ѿше́дъ к̾ нбⷭ҇нымъ , оу҆ченико́мъ посла́ти дх҃ъ прест҃ы́и , да просвѣти́тъ си́хъ смы́слъ , и҆ ѻ҆́гнены сотвори́тъ бл҃года́тїю . Полцы̀ оу҆чени́честїи гдⷭ҇ь речѐ , вы̀ сѧ́дите во і҆єрⷭ҇ли́мѣ , и҆ а҆́зъ низ̾послю̀ ва́мъ оу҆тѣ́шителѧ дрꙋга́го , ѻ҆ц҃ꙋ сопресто́льна и҆ є҆диносꙋ́щна , ꙗ҆́коже ви́дите взима́ема и҆ ѻ҆́блакомъ свѣ́тлымъ носи́ма . сла́ва . Взѧ́тсѧ ꙗ҆́вѣ великолѣ́пїе вы́ше нб҃съ пло́тїю ѡ҆бнища́вшагѡ , и҆ соседѣ́нїемъ ѻ҆ц҃а почте́сѧ є҆стество̀ на́ше па́дшее . торжествꙋ́емъ , и҆ согла́снѡ всѝ воскли́кнемъ , и҆ воспле́щемъ рꙋка́ми ра́дꙋющесѧ . и҆ ны́нѣ , боⷢ҇ . Свѣ́тъ ѿ́ свѣта восїѧ́вшїи , всенепоро́чнаѧ и҆з̾ тебѐ восїѧ̀ , и҆ че́рность без̾бо́жїѧ всю̀ разрꙋшѝ , и҆ ꙗ҆́же въ нощѝ спѧ́щихъ просвѣтѝ . сегѡ̀ ра́ди всѝ по́ долгꙋ тѧ во́ вѣки прⷭ҇нѡ оу҆бл҃жа́емъ . катава́сїѧ : Ра́дꙋйсѧ цр҃це , мт҃ремъ и҆ дв҃амъ сла́ва , всѧ́ка бо доброгла́сна бл҃гоглаго́лива оу҆ста̀ , мꙋдрѧ́щаѧсѧ немо́гꙋтъ тебѐ воспѣ́ти досто́йнѡ . ни доꙋмѣ́етъ же ра́зꙋмъ всѧ́къ , твоегѡ̀ ржⷭ҇тва̀ разꙋмѣ́ти . тѣ́мже тѧ̀ согла́снѡ сла́вимъ .
 задосто́йникъ : Тѧ̀ па́че оу҆ма̀ и҆ словесѐ мт҃рь бж҃їю , в̾ лѣ́то без̾лѣ́тнагѡ неи҆зрече́ннѡ ро́ждьшꙋю , вѣ́рнїи є҆диномꙋ́дренно , пѣ́сньми велича́емъ [покло́н̾ до землѝ] .
 свѣти́ленъ . Оу҆ченико́мъ зрѧ́щимъ тѧ , вознесе́сѧ хрⷭ҇тѐ ко ѻ҆ц҃ꙋ сосѣдѧ́и . а҆́нг҃ли предѝ текꙋ́ще зовѧ́хꙋ , возми́те врата̀ возми́те , цр҃ь бо взы́де , к̾ нача́льномꙋ свѣ́тꙋ сла́вы . гⷤ .
 На хвали́тѣхъ , стихѣ́ры , на д҃ . гла́съ , а҃ . поⷣ . нбⷭ҇нымъ чино́мъ . Нача́льницы а҆́нг҃лѡмъ ,꙳ смотрѧ́юще съ пло́тїю ,꙳ и҆́же воз̾ше́ствїе стра́нное ,꙳ недоꙋмѣва́хꙋсѧ дрꙋ́гъ ко́ дрꙋгꙋ , что̀ видѣ́нїе сѐ ;꙳ чл҃къ оу҆́бѡ зра́комъ ви́димыи ,꙳ ꙗ҆́коже бг҃ъ превы́ше небе́съ съ пло́тїю восхо́дитъ . два́жды . Галиле́ѧне зрѧ́ще тѧ вознесе́на ,꙳ ѿ є҆леѡ́нскїѧ горы̀ съ пло́тїю сло́ве ,꙳ слы́шахꙋ а҆́нг҃лѡмъ вопїю́щимъ и҆́мъ ,꙳ что̀ стоитѐ зрѧ́ще ;꙳ та́кѡ прїи́детъ па́ки с̾ пло́тїю ,꙳ и҆́мже ѻ҆́бразомъ ви́дѣсте . А҆́нг҃льски и҆́же в̾ ми́рѣ торжествꙋ́юще ,꙳ є҆́же на прⷭ҇то́лѣ сла́вы бг҃ꙋ носи́мꙋ ,꙳ возопїе́мъ пѣ́нїе ,꙳ ст҃ъ є҆сѝ ѻ҆́ч҃е нбⷭ҇ныи ,꙳ и҆ сопрⷭ҇носꙋ́щное сло́во ,꙳ ст҃ъ є҆сѝ и҆ дꙋ́ше всест҃ы́и . сла́ва , и҆ нн҃ѣ . гла́съ , в҃ . Роди́сѧ ꙗ҆́кѡ са́мъ восхотѣ̀ , ꙗ҆ви́лсѧ є҆сѝ , ꙗ҆́кѡ са́мъ и҆зво́ли , пострада̀ пло́тїю бж҃е на́шъ . и҆з̾ ме́ртвыхъ воскр҃се , попра́въ сме́рть . воз̾несе́сѧ во сла́вѣ , и҆́же всѧ́ческаѧ и҆сполнѧ́ѧи . и҆ посла́лъ є҆сѝ на́мъ дх҃ъ бжⷭ҇твеныи , во є҆́же воспѣва́ти и҆ сла́вити твоѐ бжⷭ҇тво̀ . Славосло́вїе вели́кое . тропа́рь , пра́здникꙋ . посе́мъ , є҆ктенїѝ . и҆ ѿпꙋ́стъ . та́же , ча́съ , а҃ . ѱалмы̀ , ѡ҆бы́чны . и҆ коне́чныи ѿпꙋ́стъ .
 На литꙋргі́и , а҆нтиѳо́нъ , а҃ . ѱл҃о́мъ , м҃ѕ . Всѝ ꙗ҆зы́цы восплещи́те рꙋка́ми , воскли́кните бг҃ꙋ гла́сомъ ра́дости . мл҃твами бцⷣы сп҃се спасѝ на́съ . сти́хъ : Ꙗ҆́кѡ гдⷭ҇ь вы́шнїи стра́шенъ , цр҃ь ве́лїи по все́й землѝ . мл҃твами бцⷣы сп҃се спасѝ на́съ . сти́хъ : Покорѝ лю́ди на́мъ , и҆ ꙗ҆зы́ки по́д̾ноги на́ша . мл҃твами бцⷣы сп҃се спасѝ на́съ . сти́хъ : Взы́де бг҃ъ в̾ воскликнове́нїи гдⷭ҇ь во́ гласѣ трꙋ́бнѣмъ . мл҃твами бцⷣы сп҃се спасѝ на́съ . сла́ва , мл҃твами бцⷣы сп҃се спасѝ на́съ . и҆ ны́нѣ , мл҃твами бцⷣы сп҃се спасѝ на́съ .
 а҆нтиѳо́нъ , в҃ . ѱл҃о́мъ , м҃з . Ве́лїи гдⷭ҇ь и҆ хва́ленъ ѕѣлѡ̀ . спасѝ на́съ сн҃е бж҃їи , вознесы́исѧ во сла́вѣ пою́щихъ ти , а҆ллилꙋ́їѧ , гⷤ . сти́хъ : Го́ры сїѡ́нскїѧ ре́бра сѣ́верова , гра́дъ цр҃ѧ вели́кагѡ . спасѝ на́съ сн҃е бж҃їи . сти́хъ : Бг҃ъ в̾ тѧ́жестѣхъ є҆гѡ̀ зна́емь є҆́сть є҆гда̀ застꙋпа́етъ и҆̀ . спасѝ на́съ сн҃е бж҃їи . сти́хъ : Ꙗ҆́кѡ сѐ ца́рїе зе́мстїи собра́шасѧ , и҆ снидо́шасѧ вкꙋ́пѣ . спасѝ на́съ сн҃е бж҃їи . сла́ва , и҆ ны́нѣ . Є҆диноро́дныи сн҃е .
 а҆нтиѳо́нъ , г҃ . ѱл҃о́мъ , м҃и . Оу҆слы́шите сїѧ̀ всѝ ꙗ҆зы́цы , внꙋши́те всѝ живꙋ́щїи по вселе́ннѣй . тропа́рь : Вознесе́сѧ во сла́вѣ хрⷭ҇тѐ бж҃е на́шъ , ра́дость сотвори́въ оу҆ченико́мъ свои́мъ , ѡ҆бѣтова́нїемъ ст҃а́гѡ дх҃а . и҆звѣще́нїе прїе́мше ꙗ҆́вѣ бл҃гослове́нїѧ ра́ди , ꙗ҆́кѡ ты̀ є҆сѝ сн҃ъ бж҃їи и҆зба́витель ми́рꙋ . сти́хъ : Зе́мнїи же и҆ сы́нове чл҃честїи вкꙋ́пѣ бога́тъ и҆ оу҆бо́гъ . Вознесе́сѧ во сла́вѣ . сти́хъ : Оу҆ста̀ моѧ̀ воз̾глаго́лютъ премꙋ́дрость , и҆ поꙋче́нїе срⷣца моегѡ̀ ра́зꙋмъ . Вознесе́сѧ во сла́вѣ . сти́х̾ : Приклоню̀ в̾ при́тчꙋ оу҆́хо моѐ , провѣща́ю во ѱл҃ты́ри гана́нїе моѐ . Вознесе́сѧ во сла́вѣ . та́же , вхо́дъ : Взы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣмъ .
 і҆єре́й , пое́тъ : Прїиди́те поклони́мсѧ и҆ припаде́мъ є҆мꙋ̀ вопїю́ще . мы́же : спасѝ на́съ сн҃е бж҃їи , вознесы́исѧ во сла́вѣ пою́щихъ ти , а҆ллилꙋ́їѧ , гⷤ . тропа́рь : Вознесе́сѧ во сла́вѣ . сла́ва , и҆ ны́нѣ . конда́къ : Є҆́же ѡ҆ на́съ соверши́въ смотре́нїе , и҆ ꙗ҆́же на землѝ соєдини́въ съ нбⷭ҇ными , вознесе́сѧ во сла́вѣ хрⷭ҇тѐ бж҃е на́шъ , и҆ ника́коже ѿлꙋча́ѧсѧ , но пребыва́ѧ неѿстꙋ́пнѡ , и҆ вопїѧ̀ лю́бѧщимъ тѧ , а҆́зъ є҆́смь с̾ ва́ми , и҆ никто́же навы̀ . та́же , трⷭ҇то́е . проки́мен̾ , ѱл҃о́мъ дв҃довъ . вознесы́исѧ на нб҃са̀ бж҃е , и҆ по все́й землѝ сла́ва твоѧ̀ . сти́хъ : гото́во срⷣце моѐ бж҃е , гото́во срⷣце моѐ . а҆пⷭ҇лъ , въ дѣѧ́нїихъ . заⷱ҇ , а҃ . а҆ллилꙋ́їѧ . взы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣмъ . сти́хъ : всѝ ꙗ҆зы́цы восплещи́те рꙋка́ми , воскли́кните бг҃ꙋ гла́сомъ ра́дости . є҆ѵⷢ҇а́лїе , ѿ лꙋкѝ . заⷱ҇ , рд҃і . прича́стенъ , взы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣ .
 
 Въ то́й же , четверто́къ , ве́черъ . кафи́смꙋ , негл҃емъ . на гдⷭ҇и возва́хъ , стⷯры , пра́здникꙋ , г҃ . гла́съ , а҃ . Воз̾ше́дъ на нб҃са̀ ѿ ню́дꙋ же и҆ сни́де , да не ѡ҆ста́виши на́съ си́ры гдⷭ҇и , да прїи́детъ тво́й дх҃ъ , носѧ̀ смире́нїе ми́рꙋ . покажѝ сыновѡ́мъ чл҃ческимъ , дѣ́ла си́лы твоеѧ̀ гдⷭ҇и чл҃колю́бче . Взы́де хрⷭ҇тѐ к̾ без̾нача́льномꙋ ѻ҆ц҃ꙋ своемꙋ̀ , и҆́же не ѡ҆пи́санныхъ є҆гѡ̀ нѣ́дръ не ѿлꙋчи́выисѧ . тѣ́мъ и҆ прило́гъ си́лы хвали́ти трⷪ҇цꙋ всѝ воспрїѧ́ша , є҆ди́ногѡ тѧ сн҃а и҆ по вочл҃ченїи позна́ша гдⷭ҇и , є҆диноро́дна ѻ҆ц҃ꙋ . по мно́жествꙋ щедро́тъ твои́хъ поми́лꙋй на́съ . А҆́нг҃ли твоѝ гдⷭ҇и а҆пⷭ҇лѡмъ гл҃ахꙋ , мꙋ́жїе галиле́йстїи , что̀ стоитѐ зрѧ́ще на́ нб҃о ; се́й є҆́сть хрⷭ҇то́съ бг҃ъ вознесы́исѧ ѿ ва́съ на́ нб҃о . та́кѡ прїи́детъ па́ки , и҆́м̾же ѻ҆́бразомъ ви́дѣсте є҆гѡ̀ и҆дꙋ́ща на́ нб҃о . слꙋжи́те є҆мꙋ̀ в̾ прпⷣбїи и҆ пра́вдѣ .
 та́же , стихѣ́ры , въ минѣ́и , г҃ . сла́ва , и҆ ны́нѣ . гла́съ , в҃ . Роди́сѧ ꙗ҆́кѡ са́мъ восхотѣ̀ , ꙗ҆ви́лсѧ є҆сѝ , ꙗ҆́кѡ са́мъ и҆зво́ли , пострада̀ пло́тїю бж҃е на́шъ . и҆з̾ ме́ртвыхъ воскр҃се , попра́въ сме́рть . воз̾несе́сѧ во сла́вѣ , и҆́же всѧ́ческаѧ и҆сполнѧ́ѧи . и҆ посла́лъ є҆сѝ на́мъ дх҃ъ бжⷭ҇твеныи , во є҆́же воспѣва́ти и҆ сла́вити твоѐ бжⷭ҇тво̀ . та́же , вы́ходъ : свѣ́тѣ ти́хїи . проки́менъ , ѱл҃о́мъ дв҃довъ . бг҃ъ на́шъ на́ нб҃си и҆ на землѝ , всѧ̀ є҆ли́ка восхотѣ̀ и҆ сотворѝ . сти́хъ : во и҆схо́дѣ і҆и҃левѣ ѿ є҆гѵ́пта до́мꙋ і҆а́кѡвлѧ , и҆з̾ люді́й ва́рваръ , бы́сть і҆ꙋде́ѧ ст҃ы́нѧ є҆гѡ̀ . сти́хъ : мо́ре ви́дѣ и҆ побѣжѐ , і҆ѡрда́нъ возврати́сѧ вспѧ́ть . сти́хъ : что́ ти бы́сть мо́ре да побѣжѐ , и҆ тебѣ̀ і҆ѡрда́не ꙗ҆́кѡ возврати́сѧ вспѧ́ть . та́же , бг҃ъ на́шъ на́ нб҃си и҆ на землѝ , всѧ̀ є҆ли́ка восхотѣ̀ и҆ сотворѝ .
 На стихо́внѣ , стихѣ́ры . гла́съ , ѕ҃ . поⷣ . в̾ тре́тїи де́нь . За без̾чи́сленое млрⷭ҇дїе хрⷭ҇тѐ ,꙳ роди́сѧ и҆з̾ дв҃ы пло́тїю ,꙳ во́лею же претерпѣ́лъ є҆сѝ распѧ́тїе ,꙳ тридне́внѡ воскр҃слъ є҆сѝ и҆́з̾ гроба всеще́дре ,꙳ совоскр҃си́лъ и҆ ѡ҆живи́лъ є҆сѝ на́съ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Зрѧ́ще тѧ хрⷭ҇тѐ бж҃е ,꙳ бжⷭ҇твенїи оу҆ченицы̀ ,꙳ ꙗ҆́вѣ взе́млема ѿ землѝ к̾ нб҃сѝ ,꙳ и҆ си́мъ ѡ҆бѣща́сѧ посла́ти тво́й дх҃ъ ,꙳ оу҆твержа́ющь и҆ просвѣща́ющь на́съ .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Дивѧ́тсѧ а҆́нг҃лъ мно́жества ,꙳ стра́нномꙋ воз̾ше́ствїю твоемꙋ̀ ,꙳ и҆ стра́шномꙋ і҆с҃е всецр҃ю ,꙳ и҆ врата̀ нбⷭ҇наѧ взѧ́ти ,꙳ вопїѧ́хꙋ го́рнимъ си́ламъ .
 сла́ва , и҆ ны́нѣ . гла́съ , ѕ҃ . На гора́хъ ст҃ы́хъ зрѧ́ще твоѐ вознесе́нїе хрⷭ҇тѐ , сїѧ́нїе сла́вы ѻ҆́ч҃и . воспѣва́емъ твоегѡ̀ лица̀ свѣтови́дныи зра́къ , поклонѧ́емсѧ страсте́мъ твои́мъ [покло́н̾] , чте́мъ воскрⷭ҇нїе , сла́вное вознесе́нїе сла́вѧще , поми́лꙋй на́съ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ . пра́з̾днꙋетжесѧ слꙋ́жба влⷣчнѧ пра́здника до пѧтка̀ , и҆́же пре́жде пѧтьдесѧ́тницы , и҆ тогда̀ ѿдае́тсѧ . На па́вечерницѣ , по досто́йнѣ , конда́къ , пра́здникꙋ . и҆ про́чее ѡ҆бы́чно .
 Въ пѧто́къ , ѕ҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь пра́здникꙋ , три́жды .
 По а҃ , стихоло́гїи , сѣда́ленъ . гла́съ , а҃ . А҆́дꙋ плѣни́вшꙋсѧ тобо́ю живода́вче , и҆ ми́рꙋ просвѣти́вшꙋсѧ твои́мъ воста́нїемъ , взы́де со сла́вою сп҃се , всѧ̀ содержа́и рꙋко́ю . сегѡ̀ ра́ди со а҆́нг҃лы славосло́вимъ тѧ , вседержи́телю гдⷭ҇и . сла́ва вознесе́нїю твоемꙋ̀ хрⷭ҇тѐ , сла́ва црⷭ҇твїю твоемꙋ̀ , сла́ва млрⷭ҇дїю твоемꙋ̀ , є҆ди́не чл҃колю́бче . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , є҃ . Соше́дъ с̾ нб҃сѐ к̾ земны́мъ и҆ до́лꙋ лежа́щїѧ во а҆́довѣ темни́цѣ совоскр҃си́лъ є҆сѝ , ꙗ҆́кѡ бг҃ъ а҆да́мскїи зра́къ . вознесе́нїемъ твои́мъ хрⷭ҇тѐ на нб҃са̀ воз̾ве́дъ , прⷭ҇то́лꙋ ѻ҆те́ческомꙋ со пред̾стоѧ́теленъ то́й содѣ́лалъ є҆сѝ , ꙗ҆́кѡ млрⷭ҇дъ и҆ чл҃колю́бецъ . сла́ва , и҆ ны́нѣ , то́йже .
 та́же , ѱл҃о́мъ , н҃ . кано́нъ , пра́здникꙋ , гла́съ , є҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . И҆спо́лнивъ бл҃же ,꙳ ѻ҆те́ческое бл҃говоле́нїе ,꙳ совокꙋпи́въ же ,꙳ вы́шнѧѧ съ ни́жними ,꙳ вознесе́сѧ восла́вѣ к̾ пе́рвѣйшим̾ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Ѻ҆́блакъ тѧ свѣ́телъ ,꙳ воспрїѧ́тъ на высотꙋ̀ ,꙳ и҆ а҆́нг҃ли со́ страхомъ ,꙳ и҆ тре́петомъ слꙋжа́хꙋ ,꙳ бжⷭ҇твеномꙋ ти вознесе́нїю .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Не ѡ҆ста́влю си́рыхъ ,꙳ и҆́хже а҆́зъ собра́хъ ,꙳ гдⷭ҇ь дрꙋго́мъ гл҃аше ,꙳ но послю̀ ꙳ дх҃ъ прест҃ы́и . сла́ва , и҆ нн҃ѣ . гла́съ , в҃ . Возносѧ́щасѧ тебѐ хрⷭ҇тѐ ѿ горы̀ є҆леѡ́нстѣй си́лы зрѧ́ще , дрꙋ́гъ дрꙋ́гꙋ вопїѧ́хꙋ , кто̀ се́й є҆́сть ; и҆ речѐ к̾ ни́мъ , се́й є҆́сть держа́вныи и҆ си́льныи . се́й є҆́сть си́льныи во бранѣ́хъ , се́й є҆́сть вои́стинꙋ цр҃ь сла́вы . и҆ почто̀ є҆мꙋ̀ червлены̀ ри́зы ; и҆з̾ восо́ра прихо́дитъ , є҆́же є҆́сть ѿ́ плоти . са́мъ же ꙗ҆́кѡ бг҃ъ ѡ҆деснꙋ́ю сѣ́де вели́чествїѧ , посла́лъ є҆́сть на́мъ дх҃ъ ст҃ы́и , наста́вити и҆ просвѣти́ти дш҃а на́ша .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннахъ , трипѣ́снецъ , гла́съ , д҃ . пѣ́снь , є҃ . і҆рмо́съ . нечести́вїи не оу҆́зрѧтъ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Воз̾ше́дъ ѿ землѝ к̾ нб҃сѝ влⷣко , не ѿлꙋче́нъ бѣ̀ ѿ ѻ҆ц҃а , но и҆ совокꙋпле́нъ и҆ со ст҃ы́мъ дх҃ѡмъ , и҆ оу҆ченико́мъ сегѡ̀ посла́лъ є҆сѝ с̾ нб҃сѐ оу҆тѣ́шителѧ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Беспло́тныхъ чи́ни , ꙗ҆́кѡ ви́дѣша тебѐ і҆с҃е съ пло́тїю на нб҃са̀ воз̾ше́дша , ра́дꙋющесѧ , дивлѧ́хꙋсѧ мно́гомꙋ твоемꙋ̀ гдⷭ҇и к̾ чл҃кѡмъ милосе́рдїю .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . И҆стлѣ́вшее влⷣко сꙋщество̀ на́ше , на прⷭ҇то́лѣ ѻ҆те́честѣ посади́лъ є҆сѝ гдⷭ҇и и҆ оу҆добри́лъ . с̾ ни́мже хо́щеши прїитѝ сꙋди́ти ми́рꙋ всеси́льне .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Чтⷭ҇ꙋю и҆ пречⷭ҇тꙋю почте́мъ мы́сленѡ , добро́тꙋ і҆а́кѡвлю , бжⷭ҇твеными дѣ́тельми оу҆добрѧ́еми , бл҃гоче́стнѡ пое́мъ ꙗ҆́кѡ мт҃рь бг҃а на́шегѡ .
 пѣ́снь , и҃ . і҆рмо́съ . и҆зба́вителю всѣ́хъ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . На херꙋви́мскихъ ра́мѣхъ носи́мь вознесе́сѧ въ сла́вѣ , зрѧ́щимъ тѧ оу҆ченико́мъ твои́мъ гдⷭ҇и , и҆ вопїю́щимъ непреста́ннѡ , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Низ̾ложи́въ враждꙋ̀ средогра́дїѧ , оу҆ме́ршїѧ ѻ҆ц҃ꙋ своемꙋ̀ примири́лъ є҆сѝ . и҆ возше́дъ с̾ приведѐ , ю҆́же прїѧ́тъ пло́ть без̾нача́льне сло́ве вы́ше нача́лъ и҆ си́лъ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Бл҃гословлѧ́ѧ оу҆ченикѝ , возноша́шесѧ на высотꙋ̀ хрⷭ҇тѐ , и҆ оу҆тѣ́шителѧ си́мъ посла́въ , є҆диномꙋ́дренѡ вопїю́щимъ , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ѻ҆́бщее вѣ́рнымъ ѡ҆чисти́лище , гото́вꙋю чл҃кѡмъ по́мощь , и҆ ꙗ҆́же къ зижди́телю мо́стъ , приводѧ́щꙋю всѣ́хъ ко спасе́нїю , бж҃їю мт҃рь сла́вимъ .
 пѣ́снь , ѳ҃ . і҆рмо́съ . є҆́вва оу҆́бѡ недꙋ́гомъ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ѿ горы̀ хрⷭ҇тѐ є҆леѡ́нскїѧ , ѻ҆́блакъ тебѐ ꙗ҆́коже прⷭ҇то́лъ прїѧ́тъ , всѣ́мъ бжⷭ҇твенымъ твои́мъ оу҆ченико́мъ зрѧ́щимъ , и҆ съ тре́петомъ вопїю́щимъ ти непреста́ннѡ , не ѡ҆ста́ви си́ры , и҆́х̾же возлюби́лъ є҆сѝ за млрⷭ҇дїе несказа́нное .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Что̀ стоитѐ вы̀ зрѧ́ще воз̾ше́ствїе стра́шное , дре́вле реко́ша а҆́нг҃ли бжⷭ҇твенымъ а҆пⷭ҇лѡмъ ; и҆́м̾же ѻ҆́бразомъ ви́дите восходѧ́ща , па́ки на́ землю прїи́детъ сꙋди́ти всѣ́мъ , со сла́вою неи҆зрече́нною .
 сла́ва . Соше́лъ є҆сѝ пе́рвїе бе́з̾ плоти , взы́де же пло́ть носѧ̀ ю҆́же прїѧ́лъ є҆сѝ . стра́хомъ же врата̀ нбⷭ҇наѧ тебѣ̀ ѿверзо́шасѧ , и҆ оу҆мѝ нбⷭ҇нїи зрѧ́ще дивлѧ́хꙋсѧ , гл҃юще , сла́ва и҆́же на́съ ра́ди твоемꙋ̀ влⷣко воз̾ше́ствїю .
 и҆ ны́нѣ , боⷢ҇ . Совокꙋплѧ́ющисѧ с̾ бжⷭ҇твеными оу҆ченикѝ пречⷭ҇таѧ , зрѧ́щи є҆го́же родила̀ є҆сѝ , ѿ землѝ возноси́ма вопїѧ́ше , восхо́диши сн҃е къ без̾нача́льномꙋ ѻ҆ц҃ꙋ , сла́вы своеѧ̀ и҆сполнѧ́ѧи всѧ́ческаѧ , препросла́вленыи є҆ди́не гдⷭ҇и .
 
 Въ пѧто́къ , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , д҃ . поⷣ . да́лъ є҆сѝ зна́менїе . Пострада̀ ꙗ҆́кѡ человѣ́къ ,꙳ без̾стра́стныи бжⷭ҇тво́мъ ,꙳ и҆ воскрⷭ҇лъ є҆сѝ тридне́венъ ,꙳ плѣни́въ сме́рть ,꙳ и҆ воскреси́въ всѧ̀ и҆стлѣ́вшїѧ престꙋпле́нїемъ ,꙳ и҆ вознесе́сѧ хрⷭ҇тѐ ко ѻ҆ц҃ꙋ ,꙳ ѡ҆бѣща́въ посла́ти оу҆тѣ́шителѧ ,꙳ сщ҃е́ннымъ а҆пⷭ҇лѡмъ свои́мъ ,꙳ і҆с҃е всеси́льне ,꙳ сп҃се дш҃а́мъ на́шимъ . Вы̀ что̀ стоитѐ зрѧ́ще на́ небо ;꙳ ви́дими а҆́нг҃лы ꙗ҆́кѡ чл҃цы гл҃ахꙋ ,꙳ словесѐ таи́нникѡмъ .꙳ се́й є҆го́же зритѐ ,꙳ ѻ҆́блакомъ свѣ́тлымъ возносѧ́щасѧ ,꙳ та́коже прїи́детъ ,꙳ и҆́м̾же ѻ҆́бразомъ ви́дѣсте є҆гѡ̀ ,꙳ сꙋди́ти ми́рꙋ ꙗ҆́коже пи́шетъ ,꙳ ше́дше оу҆́бѡ всѝ ,꙳ рече́нное сотвори́те . По є҆́же и҆́з̾ гроба твое́мъ ,꙳ не и҆з̾рече́ннѣмъ воста́нїи всеси́льне гдⷭ҇и ,꙳ прїе́мъ и҆́хъ же возлюби́лъ є҆сѝ ,꙳ да́же до виѳа́нїи и҆з̾ведѐ сло́ве .꙳ и҆ на горѣ̀ бы́въ є҆леѡ́нстѣй ,꙳ си́хъ бл҃гослови́лъ є҆сѝ ,꙳ и҆ та́кѡ вознесе́сѧ .꙳ повинꙋ́ющимсѧ а҆́нг҃лѡмъ тебѣ̀ ,꙳ і҆с҃е пребл҃гі́и ,꙳ сп҃се дш҃а́мъ на́шимъ .
 та́же , стихѣ́ры , въ минѣ́и , г҃ . сла́ва , и҆ ны́нѣ . гла́съ , в҃ . Вознесе́сѧ во сла́вѣ , на горѣ̀ є҆леѡ́нстѣй хрⷭ҇тѐ бж҃е пред̾ свои́ми оу҆ченикѝ , и҆ сѣ́де ѡ҆деснꙋ́ю ѻ҆ц҃а , и҆́же всѧ́ческаѧ и҆сполнѧ́ѧи бжⷭ҇тво́мъ . и҆ посла́лъ є҆́сть на́мъ дх҃ъ прест҃ы́и , просвѣща́ѧ и҆ оу҆твержа́ѧ , и҆ ѡ҆сщ҃а́ѧ дш҃а на́ша .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . А҆́нг҃ли мꙋ́дрымъ ꙳ вопїѧ́хꙋ а҆пⷭ҇лѡмъ ,꙳ ѽ мꙋ́жїе галиле́йстїи ,꙳ и҆́мже ѻ҆́бразомъ ви́дѣсте хрⷭ҇та̀ ,꙳ па́ки прїи́детъ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Снидо́ша с̾ ра́достїю ѿ є҆леѡ́на ,꙳ оу҆ченицы̀ твоѝ сло́ве ,꙳ вопїю́ще и҆ сла́вѧще ,꙳ бжⷭ҇твеное твоѐ вознесе́нїе .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Дѣ́ло оу҆ченико́мъ ꙳ ꙗ҆́коже заповѣ́да сло́ве ,꙳ посла́лъ є҆сѝ бжⷭ҇твеныи ꙳ и҆ ст҃ы́и тво́й дх҃ъ ,꙳ и҆ си́хъ просвѣти́лъ є҆сѝ .
 сла́ва , и҆ ны́нѣ . гла́съ , д҃ . Є҆гда̀ прїи́де хрⷭ҇тѐ , на́ горꙋ є҆леѡ́нскꙋю , ѻ҆те́ческое и҆спо́лнити бл҃говоле́нїе , оу҆жасо́шасѧ нбⷭ҇нїи а҆́нг҃ли и҆ оу҆страши́шасѧ преи҆спо́днїи . пред̾стоѧ́хꙋ же оу҆ченицы̀ с̾ ра́достїю тре́петни , ꙗ҆́коже гл҃аше и҆́мъ , прⷭ҇то́лъ же оу҆́бѡ готовлѧ́шесѧ проти́вꙋ ѻ҆́блакъ ѡ҆жида́ѧ . две́ри же нб҃са̀ ѿве́рзше , добро́тою ѡ҆блиста́шасѧ , и҆ землѧ̀ сокро́вища ѿкрыва́етъ , ꙗ҆́кѡ позна́тисѧ а҆да́мовꙋ с̾ни́тїю , и҆ сегѡ̀ а҆́бїе возведе́нїю . но послѣдѝ оу҆́бѡ возноша́шесѧ ꙗ҆́кѡ рꙋко́ю , оу҆ста́ же вельмѝ бл҃гословлѧ́хꙋ , ꙗ҆́коже слы́шашесѧ . ѻ҆́блакъ же прїима́ше , и҆ нб҃о в̾нꙋ́трь прїѧ́тъ . дѣ́ло сїѐ гдⷭ҇и є҆́же содѣ́ла , ве́лїе и҆ пресла́внѡ , во спасе́нїе дш҃а́мъ на́шимъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 На па́вечерницѣ , по досто́йнѣ , и҆ по трⷭ҇то́мъ , конда́къ , пра́здникꙋ . и҆ про́чее ѡ҆бы́чно .
 Въ сꙋбо́тꙋ , ѕ҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь пра́здникꙋ , три́жды .
 По а҃ , стихоло́гїи , сѣда́ленъ . гла́съ , а҃ . Прїи́де беспло́тенъ с̾ нб҃съ сло́ве на́ землю , да всѣ́хъ с̾ собо́ю вознесе́ши , взы́де с̾ пло́тїю хрⷭ҇тѐ . сегѡ̀ ра́ди си́лы нбⷭ҇ныѧ вопїѧ́хꙋ зовꙋ́ще , сла́ва соше́ствїю твоемꙋ̀ , сп҃се , сла́ва вознесе́нїю твоемꙋ̀ , сла́ва смотре́нїю твоемꙋ̀ , є҆ди́не чл҃колю́бче . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , д҃ . К̾своемꙋ̀ роди́телю па́ки восте́клъ є҆сѝ , вседѣ́телю рабы̀ своѧ̀ не ѡ҆ста́ви си́ры , оу҆ченицы̀ ꙗ҆́кѡ ви́дѣша тѧ возносѧ́щасѧ , вопїѧ́хꙋ чл҃колю́бче . сла́ва , и҆ ны́нѣ , то́йже .
 та́же , ѱл҃о́мъ , н҃ . кано́нъ , пра́здникꙋ , гла́съ , д҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ .
 На стихо́внѣ , стихѣ́ры . гла́съ , ѕ҃ . подо́бенъ . а҆́нг҃льскїѧ . Да и҆́же на землѝ вознесе́ши мѧ па́дшагѡ , прїи́де на́ землю . прїе́мъ же совокꙋпи́ши ѿ сю́дꙋ , и҆ просвѣти́ши свѣ́томъ роди́телѧ , всѧ̀ возноше́нїѧ низ̾ложи́въ , и҆́же дре́вле менѐ низ̾ложи́вшагѡ . пою̀ влⷣко непости́жимꙋю глꙋбинꙋ̀ чл҃колю́бїѧ твоегѡ̀ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . И҆гра́й а҆да́ме , с̾ра́дꙋйсѧ є҆́вва , и҆́ми же бо тлѣ́нными ѡ҆дѣ́ѧстесѧ ри́зами в̾ раѝ дре́вле , нетлѣ́нїѧ надѣ́ющесѧ . прїе́мъ содѣ́телю , не и҆зрече́ннѡ преложѝ к̾ нетлѣ́нїю и҆ совознесѐ , и҆ свѣ́томъ ѻ҆́ч҃їимъ почтѐ дне́сь .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Мꙋчи́телѧ врага̀ ѿстꙋ́пника попра́въ , си́лою бж҃їею , ѡ҆болкі́исѧ въ моѐ є҆стество̀ , непрело́жнѡ и҆ неслїѧ́ннѡ и҆ нераздѣ́льнѡ , востечѐ а҆́бїе с̾ ни́мъ ко ѻ҆ц҃ꙋ , постыдѣ́шисѧ є҆рети́чествꙋющихъ лю́таѧ шата́нїѧ , бг҃омꙋ́дрїи же вѣ́рнїи тогѡ̀ велича́емъ .
 сла́ва , и҆ нн҃ѣ . гла́съ , д҃ . Гдⷭ҇и , та́инство є҆́же ѿ́ вѣка сокрове́нное и҆ ѿ родо́въ , и҆спо́лнивъ ꙗ҆́кѡ бл҃гъ , прїи́де со оу҆ченикѝ свои́ми на́ горꙋ є҆леѡ́нскꙋю , и҆мѣ́ѧ ро́ждьшꙋю тѧ творца̀ всѣ́хъ и҆ содѣ́телѧ . и҆́же бо при стрⷭ҇ти твое́й мт҃рьски па́че всѣ́хъ болѣ́зновавшей . подоба́ше бо и҆ сла́вою пло́ти твое́й , премно́гой наслади́тисѧ ра́дости . є҆ѧ́же и҆ мы̀ причасти́вшесѧ , є҆́же на нб҃са̀ восхо́да твоегѡ̀ влⷣко , вели́кꙋю твою̀ млⷭ҇ть , ю҆́же на на́съ бы́вшꙋю сла́вимъ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннахъ , четверопѣ́снецъ . гла́съ , и҃ . пѣ́снь , ѕ҃ . і҆рмо́съ . мл҃твꙋ пролїю̀ ко́ гдⷭ҇ꙋ .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . И҆спо́лнивъ ꙗ҆́же на землѝ сла́вы твоеѧ̀ , вознесе́сѧ со сла́вою несказа́нною , и҆ ѻ҆ц҃ꙋ принесѐ пло́ть , в̾ ню́же ѿ на́съ за милосе́рдїе ѡ҆блече́сѧ , и҆ воспѣ́ша нбⷭ҇ныѧ си́лы тебѐ , є҆ди́не чл҃колю́бче .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Возми́тесѧ нбⷭ҇наѧ врата̀ , и҆ прїими́те бг҃а плотоно́сца , мы́сленыѧ вопїѧ́хꙋ си́лы повинꙋ́ющимсѧ , кто̀ се́й є҆го́же глаго́лете , и҆ хвалꙋ̀ ꙗ҆́кѡ творцꙋ̀ всѧ́ческимъ , непреста́ннѡ прино́сите .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Восхо́дъ стра́шныи зрѧ́ще сло́ва оу҆ченицы̀ вопїѧ́хꙋ , послѝ на́мъ прест҃ы́и дх҃ъ , и҆ си́ры не ѡ҆ста́ви рабы̀ твоѧ̀ , вѣ́дѧщихъ тѧ и҆́стиннагѡ бг҃а , и҆ чл҃ка без̾грѣ́шна .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Ѡ҆божи́лъ є҆сѝ чл҃ческое є҆стество̀ , не и҆зрече́ннѡ роди́всѧ ѿ дв҃ы , ѻ҆ц҃а є҆диносꙋ́щное сло́во , и҆ вознесе́сѧ со сла́вою . да́рꙋй ми́ръ тво́й оу҆ченико́мъ , и҆ ми́рови бога́тꙋю млⷭ҇ть .
 пѣ́снь , з҃ . і҆рмо́съ . дѣ́ти є҆вре́йскїѧ в̾ пещѝ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Стра́сть и҆ сме́рть претерпѣ̀ , и҆ тридне́венъ воста́лъ є҆сѝ , ꙗ҆́коже речѐ , и҆ къ нбⷭ҇нымъ воз̾ше́лъ є҆сѝ , пою́щимъ тѧ оу҆ченико́мъ , гдⷭ҇и бж҃е во́ вѣки .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Дх҃ъ на́мъ ꙗ҆́коже ѡ҆бѣща̀ прест҃ы́и послѝ ще́дре , мꙋ́дрїи оу҆ченицы̀ вопїѧ́хꙋ , оу҆мꙋдрѧ́ѧи и҆ в̾разꙋмлѧ́ѧи , всѧ̀ вѣ́рныѧ во́ вѣки .
 бл҃же́ни чи́стїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Рꙋка́ми восплещи́те ꙗ҆зы́цы , и҆ воскли́кните бг҃ꙋ в̾ весе́лїи , вознесе́сѧ хрⷭ҇то́съ , и҆ сѣди́тъ въ сла́вѣ ѡ҆деснꙋ́ю , ꙗ҆́кѡ сопресто́ленъ ѻ҆ц҃ꙋ во́ вѣки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . боⷢ҇ . Нѣ́дра ѻ҆́ч҃а не и҆стощи́въ , въ нѣ́дрѣхъ твои́хъ сло́во воплоти́сѧ дв҃о , без̾слове́сїѧ на́съ и҆збавлѧ́ѧ , пою́щихъ , гдⷭ҇и бж҃е во́ вѣки бл҃гослове́нъ є҆сѝ .
 пѣ́снь , и҃ . і҆рмо́съ . се́дмь седми́цею пе́щь .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Преѡ҆бра́жьсѧ ꙗ҆́коже пи́шетъ па́че оу҆ма̀ въ чꙋ́ждее , и҆ страстьмѝ всѣ́мъ вѣ́рнымъ без̾стра́стїе ꙗ҆́вѣ да́рꙋѧ , ѿ землѝ восхо́дитъ , ны́нѣ ꙗ҆ви́тисѧ ѻ҆те́ческомꙋ лицꙋ̀ , а҆́нг҃лѡмъ и҆ а҆рха́нг҃лѡмъ , престо́лѡмъ є҆гѡ̀ и҆ гдⷭ҇ьствомъ , тогѡ̀ славосло́вѧщимъ во всѧ̀ вѣ́ки .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Бѣлоно́сцы а҆́нг҃ли , а҆пⷭ҇лѡмъ пред̾ста́ша , недомышлѧ́ющимсѧ но́вомꙋ видѣ́нїю , твоегѡ̀ вознесе́нїѧ сло́ве ѻ҆ц҃ꙋ собезнача́льне , гл҃юще , вы̀ что̀ взира́ете та́кѡ на высотꙋ̀ ; і҆с҃ъ се́й па́ки прїи́детъ сꙋди́ти ми́рꙋ , и҆́м̾же ѻ҆́бразомъ ви́дите .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Всѧ̀ соверши́въ гдⷭ҇и , ꙗ҆́кѡ бг҃ъ непрело́женъ , къ нбⷭ҇нымъ съ пло́тїю востечѐ , повинꙋ́ющимтисѧ а҆́нг҃льскимъ си́ламъ , и҆ ра́достнѡ оу҆ченико́мъ тебѣ̀ вопїю́щимъ , и҆ со́ страхомъ сла́вѧщимъ , сщ҃е́ннїи воспо́йте лю́дїе , и҆ превозноси́те є҆гѡ̀ во́ вѣки .
 помѧнѝ на́съ гдⷭ҇и ,꙳ є҆гда̀ прїи́деши во црⷭ҇твїи сѝ . боⷢ҇ . Бг҃ороди́тельнице пречⷭ҇таѧ , дш҃и моеѧ̀ ꙗ҆́звы , и҆ грѣха̀ моегѡ̀ стрꙋ́пы ѡ҆чи́сти , и҆сто́чники и҆з̾лива́ющи и҆́же и҆з̾ ре́бръ ржⷭ҇тва́ ти , и҆ и҆́же и҆з̾ негѡ̀ ѡ҆чища́ющи стрꙋѧ́ми , к̾ тебѣ́ бо взыва́ю , и҆ к̾ тебѣ̀ припа́даю , и҆ тебѐ призыва́ю є҆ди́нꙋ спаси́тельницꙋ .
 пѣ́снь , ѳ҃ . і҆рмо́съ . оу҆страши́сѧ всѧ́къ слꙋ́хъ .
 помѧнѝ на́съ влⷣко ,꙳ є҆гда̀ прїи́деши во црⷭ҇твїи сѝ . Возми́те врата̀ мы́сленыѧ нбⷭ҇ныѧ си́лы , прїи́де цр҃ь на́шъ , ме́ртвено сꙋщество̀ прїе́мъ , и҆ вни́детъ бг҃ъ сы́и чл҃къ ко ѻ҆ц҃ꙋ своемꙋ̀ , содѣ́лавъ стра́шнаѧ и҆ пресла́внаѧ .
 помѧнѝ на́съ ст҃ы́и ,꙳ є҆гда̀ прїи́деши во црⷭ҇твїи сѝ . По́йте всѝ разꙋ́мнѡ , воскли́кните бг҃ꙋ сотво́ршемꙋ дѣ́ла пресла́внаѧ , и҆ возше́дшемꙋ къ нбⷭ҇нымъ , и҆ а҆пⷭ҇лѡмъ ст҃ы́и дх҃ъ низ̾посла́вшемꙋ , просвѣща́ющемꙋ на́съ сла́вѧщихъ бжⷭ҇тво̀ є҆гѡ̀ .
 сла́ва . Свѧза́сѧ а҆́дъ погребе́нїемъ , и҆ воскрⷭ҇нїе чл҃кѡмъ дарова́сѧ , воскрⷭ҇нїемъ твои́мъ , и҆ ѡ҆зари́сѧ землѧ̀ и҆ нбⷭ҇наѧ воскрⷭ҇нїемъ ти хрⷭ҇тѐ , є҆ди́не непремѣ́нне и҆ всеси́льне , да́телю бл҃ги́мъ и҆ спаси́телю на́шъ .
 и҆ ны́нѣ , боⷢ҇ . Гла́съ ти гаврїи́ловъ , со всѣ́ми а҆́нг҃лы прино́симъ . ра́дꙋисѧ пола́то цр҃ѧ вожделѣ́ннаѧ . ра́дꙋисѧ земна́ѧ съ нбⷭ҇ными дв҃о совокꙋпи́вши . є҆ѧ́же ра́ди спаса́емсѧ , вѣ́дꙋще тѧ чⷭ҇тꙋю бг҃омт҃рь .
 На литꙋргі́и . проки́менъ , ѱл҃о́мъ дв҃довъ . весели́тесѧ ѡ҆́ гдⷭ҇ѣ , и҆ ра́дꙋйтесѧ пра́веднїи . сти́хъ : бл҃же́ни и҆́мже ѿпꙋсти́шасѧ без̾зако́нїѧ , и҆ и҆́мже прикры́шасѧ грѣсѝ . дрꙋгі́и , дш҃а и҆́хъ во бл҃ги́хъ водворѧ́тсѧ . а҆пⷭ҇лъ , в̾ дѣѧ́нїихъ . заⷱ҇ , м҃г . дрꙋгі́и , заꙋпоко́й . заⷱ҇ , с҃о . а҆ллилꙋ́їѧ . возва́ша пра́веднїи , и҆ гдⷭ҇ь оу҆слы́ша и҆́хъ . сти́хъ : мно́ги ско́рби пра́веднымъ , и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь . сти́хъ : бл҃же́ни ꙗ҆́же и҆збра̀ и҆ прїѧ́тъ и҆́хъ гдⷭ҇ь , па́мѧть и҆́хъ ѿ́ рода и҆ в̾ ро́дъ . є҆ѵⷢ҇а́лїе , ѿ і҆ѡа́нна . заⷱ҇ , м҃и . дрꙋго́е , заꙋпоко́й , ѿ і҆ѡа́нна . заⷱ҇ , ѕ҃і . прича́стенъ , ра́дꙋйтесѧ пра́веднїи ѡ҆́ гдⷭ҇ѣ . дрꙋгі́и , бл҃же́ни ꙗ҆́же и҆збра̀ и҆ прїѧ́тъ и҆́хъ гдⷭ҇ь , па́мѧть и҆́хъ ѿ́ рода и҆ в̾ ро́дъ .
 


 НЕДѢ́ЛѦ СЕДМА́Ѧ ПО ПА́СЦѢ
 ст҃ы́хъ ѻ҆ц҃ъ . Въ сꙋбо́тꙋ ве́черъ , на ма́лѣй вече́рни . на гдⷭ҇и возва́хъ , стⷯры , воскрⷭ҇ны , на д҃ . гла́съ , ѕ҃ . запѣ́въ : ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Побѣ́дꙋ и҆мѣ́ѧ хрⷭ҇тѐ ю҆́же на а҆́да , и҆ на́ крⷭ҇тъ в̾зы́де , да сѣдѧ́щїѧ во тмѣ̀ и҆ сѣ́ни сме́ртнѣй , воскреси́ши с̾ собо́ю . и҆́же свобо́дь сы́и въ ме́ртвыхъ , и҆сточа́ѧи живо́тъ ѿ своегѡ̀ свѣ́та , всеси́льне сп҃се поми́лꙋй на́съ .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Побѣ́дꙋ и҆мѣ́ѧ хрⷭ҇тѐ ю҆́же на а҆́да , и҆ на́ крⷭ҇тъ в̾зы́де , да сѣдѧ́щїѧ во тмѣ̀ и҆ сѣ́ни сме́ртнѣй , воскреси́ши с̾ собо́ю . и҆́же свобо́дь сы́и въ ме́ртвыхъ , и҆сточа́ѧи живо́тъ ѿ своегѡ̀ свѣ́та , всеси́льне сп҃се поми́лꙋй на́съ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Дне́сь хрⷭ҇то́съ сме́рть попра́въ , ꙗ҆́коже речѐ и҆ воскр҃се , и҆ ра́дость всемꙋ̀ ми́рꙋ дарова̀ , да всѝ в̾зыва́юще пѣ́сньми та́кѡ рце́мъ , и҆сто́чниче жи́зни , неприкоснове́нныи свѣ́те , всеси́льне сп҃се поми́лꙋй на́съ .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Тебѐ гдⷭ҇и сꙋ́щагѡ по все́й тва́ри , грѣ́шнїи ка́мѡ бѣжи́мъ ; на́ нб҃си са́мъ живе́ши , во а҆́дѣ же попра́въ сме́рть . во глꙋбинѣ̀ морстѣ́й , тꙋ̀ рꙋка̀ твоѧ̀ влⷣко . к̾ тебѣ̀ прибѣга́емъ , и҆ тебѣ̀ припа́дающе мо́лимсѧ , воскр҃съ и҆з̾ ме́ртвыхъ поми́лꙋй на́съ .
 сла́ва , и҆ нн҃ѣ , боⷢ҇ . Бцⷣе ты̀ є҆сѝ лоза̀ и҆́стиннаѧ , возрасти́вшаѧ на́мъ пло́дъ живо́тныи , тебѣ́сѧ мо́лимъ , моли́сѧ влⷣчце , со ст҃ы́ми а҆пⷭ҇лы , поми́ловатисѧ дш҃а́мъ на́шимъ .
 Настихо́внѣ , стⷯра , воскрⷭ҇на . гла́съ , ѕ҃ . Воскрⷭ҇нїе твоѐ хрⷭ҇тѐ сп҃се , а҆́нг҃ли пою́тъ на́ нб҃сѣхъ . и҆ на́съ на землѝ сподо́би , чи́стыми срⷣцы тебѐ сла́вити .
 та́же , стихѣ́ры , вознесе́нїю . гла́съ , в҃ . поⷣ . до́ме є҆вфра́фовъ . Чꙋ́до новолѣ́пнѡ ,꙳ чл҃ческое бо сꙋщество̀ ,꙳ на нб҃са̀ вознесе́сѧ ,꙳ совокꙋпи́всѧ сло́вꙋ ꙳ бж҃їю вседержи́телю .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Восїѧ̀ свѣ́тлыи ,꙳ и҆ пресвѣ́тлыи де́нь ,꙳ влⷣчномꙋ бжⷭ҇твеномꙋ восхо́дꙋ ꙳ и҆́же к̾ нб҃се́мъ ,꙳ просвѣща́ющи всѧ́ческаѧ .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Ꙗ҆́коже оу҆чн҃кѡ́мъ ꙳ посла́лъ є҆сѝ всеще́дре ꙳ сра́сленыи тво́й дх҃ъ ,꙳ и҆ лю́демъ твои́мъ низ̾послѝ ꙳ хрⷭ҇тѐ сп҃се бл҃года́ть твою̀ .
 сла́ва , и҆ ны́нѣ . гла́съ , и҆ поⷣ , то́йже . Хвалꙋ̀ бг҃оподо́бнꙋ ꙳ со а҆пⷭ҇лы бцⷣа ꙳ воспѣва́етъ ,꙳ гдⷭ҇а зрѧ́щи ꙳ на ѻ҆́блацѣхъ носи́ма .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . гла́съ , ѕ҃ . А҆́нг҃льскїѧ си́лы на́гробѣ твое́мъ , стрегꙋ́щаѧ ѡ҆мертви́ша . и҆ стоѧ́ше мр҃і́ѧ при́ гробѣ , и҆́щꙋщи пречⷭ҇тагѡ тѣ́ла твоегѡ̀ . и҆спрове́рже а҆́да неи҆скꙋ́шьсѧ ѿ негѡ̀ . срѣ́те дв҃ꙋ да́рꙋѧи живо́тъ , воскр҃съ и҆з̾ ме́ртвыхъ , гдⷭ҇и сла́ва тебѣ̀ . сла́ва , и҆ ны́нѣ . тропа́рь , вознесе́нїю . гла́съ , д҃ . Вознесе́сѧ во сла́вѣ хрⷭ҇тѐ бж҃е на́шъ , ра́дость сотвори́въ оу҆ченико́мъ свои́мъ , ѡ҆бѣтова́нїемъ ст҃а́гѡ дх҃а . и҆звѣще́нїе прїе́мше ꙗ҆́вѣ бл҃гослове́нїѧ ра́ди , ꙗ҆́кѡ ты̀ є҆сѝ сн҃ъ бж҃їи и҆зба́витель ми́рꙋ . та́же , є҆ктенїѧ̀ ма́лаѧ . и҆ ѿпꙋ́стъ .
 На па́вечерницѣ , по досто́йнѣ , по трⷭ҇то́мъ , кондакѝ : воскрⷭ҇нъ , сла́ва , ѻ҆ц҃е́мъ . и҆ ны́нѣ . вознесе́нїю .
 На вели́цѣй вече́рни , каѳи́сма , бл҃же́нъ мꙋ́жъ , всѧ̀ . на гдⷭ҇и возва́хъ , поста́вимъ стихо́въ , і҃ . и҆ пое́мъ , стихѣ́ры воскрⷭ҇ны . гла́съ , ѕ҃ . запѣ́въ : и҆зведѝ и҆з̾ темни́цы дш҃ꙋ мою̀ ,꙳ и҆сповѣ́датисѧ и҆́мени твоемꙋ̀ . Побѣ́дꙋ и҆мѣ́ѧ хрⷭ҇тѐ ю҆́же на а҆́да , и҆ на́ крⷭ҇тъ в̾зы́де , да сѣдѧ́щїѧ во тмѣ̀ и҆ сѣ́ни сме́ртнѣй , воскр҃си́ши с̾ собо́ю , свобо́дь сы́и в̾ ме́ртвыхъ . и҆сточа́ѧ живо́тъ ѿ своегѡ̀ свѣ́та , всеси́льне сп҃се поми́лꙋй на́съ .
 менѐ ждꙋ́тъ пра́ведницы ,꙳ до́ндеже возда́си мнѣ̀ . Дне́сь хрⷭ҇то́съ сме́рть попра́въ , ꙗ҆́коже речѐ и҆ воскр҃се , и҆ ра́дованїе всемꙋ̀ ми́рꙋ дарова̀ . да всѝ в̾зыва́юще пѣ́сньми та́кѡ рце́мъ , и҆сто́чниче жи́зни , неприкоснове́нныи свѣ́те , всеси́льне сп҃се поми́лꙋй на́съ .
 и҆з̾ глꙋбины̀ возва́хъ к̾ тебѣ̀ гдⷭ҇и ,꙳ гдⷭ҇и оу҆слы́ши гла́съ мо́й . Тебѐ гдⷭ҇и сꙋ́щагѡ по все́й тва́ри , грѣ́шнїи ка́мѡ бѣжи́мъ ; на́ нб҃си са́мъ живе́ши . во а҆́дѣ же попра́въ сме́рть . во глꙋбины̀ морскі́ѧ , тꙋ̀ рꙋка̀ твоѧ̀ влⷣко . к̾ тебѣ̀ прибѣга́емъ , и҆ тебѣ̀ припа́дающе мо́лимсѧ , воскр҃сы́и и҆з̾ ме́ртвыхъ поми́лꙋй на́съ .
 стихѣ́ры , вознесе́нїю . запѣ́въ : гла́съ , то́йже . бꙋ́дѣтѣ оу҆́ши твоѝ ,꙳ вне́млющѣ гла́съ мл҃твы моеѧ̀ . Гдⷭ҇ь вознесе́сѧ на нб҃са̀ , да по́слетъ оу҆тѣ́шителѧ ми́рꙋ . нб҃са̀ оу҆гото́ваша прⷭ҇то́лъ є҆гѡ̀ , ѻ҆́блацы восхожде́нїе є҆гѡ̀ . а҆́нг҃ли дивѧ́тсѧ , чл҃ка зрѧ́ще превы́ше себѐ . ѻ҆ц҃ъ бо жде́тъ , є҆го́же в̾ нѣ́дрѣхъ и҆́мать с̾собо́ю прⷭ҇носꙋ́щна . дх҃ъ же прест҃ы́и , вели́тъ всѣ́мъ а҆́нг҃лѡмъ є҆гѡ̀ , возми́те врата̀ кнѧ́зи ва́ши . всѝ ꙗ҆зы́цы восплещи́те рꙋка́ми , ꙗ҆́кѡ взы́де хрⷭ҇то́съ , и҆дѣ́же бѣ̀ и҆ пе́рвѣе .
 а҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Гдⷭ҇и твоемꙋ̀ вознесе́нїю , оу҆диви́шасѧ херꙋви́ми , зрѧ́ще тебѐ бг҃а на ѻ҆́блацѣхъ восходѧ́ща , и҆ на ни́хъ сѣдѧ́щаго . сла́вимъ тѧ , ꙗ҆́кѡ бл҃га млⷭ҇ть твоѧ̀ , сла́ва тебѣ̀ .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . На гора́хъ ст҃ы́хъ , зрѧ́ще твоѐ вознесе́нїе хрⷭ҇тѐ , сїѧ́нїе сла́вы ѻ҆́ч҃и , пое́мъ тво́й свѣтоѡ҆бра́зныи лица̀ зра́къ , кла́нѧемсѧ стрⷭ҇те́мъ твои́мъ [покло́н̾] . почита́емъ воскрⷭ҇нїе , и҆ сла́вное вознесе́нїе сла́вѧще , поми́лꙋй на́съ .
 стⷯры , ст҃ы́мъ ѻ҆ц҃е́мъ . запѣ́въ : гла́съ , то́йже . ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . И҆́з̾ чрева роди́сѧ пре́жде денни́цы , ѿ ѻ҆ц҃а без̾ мт҃ре пре́жде вѣ́къ . а҆́ще а҆́рїй тва́рь тѧ , а҆ не бг҃а сла́витъ . ѽ де́рзости , смѣша́ѧ тѧ созда́телѧ тва́ремъ безꙋ́мнѡ . ве́щь ѻ҆гнѧ̀ вѣ́чнагѡ себѣ̀ со́бравъ . но собо́ръ и҆́же в̾ нике́и , сн҃а бж҃їѧ тѧ сꙋ́ща проповѣ́да гдⷭ҇и , вели́кїѧ ра́ди твоеѧ̀ млⷭ҇ти .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Кто́ ти сп҃се ри́зꙋ раз̾дра̀ ; ты́же речѐ , а҆́рїи , и҆́же трⷪ҇цѣ раздѣлѝ , є҆ди́но честно́е нача́ло в̾ трѝ раз̾дѣле́нїѧ . се́й ѿве́ржесѧ тебѐ гл҃ѧ , несꙋ́ща бы́ти є҆ди́номꙋ ѿ трⷪ҇цы . то́йже и҆ несто́рїѧ наꙋчѝ бцⷣꙋ негл҃ати . но собо́ръ и҆́же в̾ нике́и , сн҃а бж҃їѧ тѧ и҆сповѣ́да гдⷭ҇и , вели́кїѧ ра́ди твоеѧ̀ млⷭ҇ти .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . А҆́рїи безꙋ́мныи , прⷭ҇тѣ́й трⷪ҇цѣ пресѣчѐ є҆динонача́лїе в̾ трѝ , неподо́бны же и҆ чꙋ́жы сꙋ́ществы . тѣ́мже ѻ҆ц҃ы бг҃оно́снїи соше́дшесѧ оу҆се́рднѡ , ре́вностїю раз̾жига́еми , ꙗ҆́коже и҆ фезви́тѧнинъ и҆лїѧ̀ , дх҃о́внымъ посѣко́ша мече́мъ , и҆́же стꙋдꙋ̀ наꙋчи́вшаго хꙋ́льномꙋ , ꙗ҆́коже дх҃ъ вѣща́ше .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Вде́брь па́даетъ грѣхо́внꙋю а҆́рїи , воз̾ненави́дѣвыи свѣ́та ви́дѣти . и҆ свою̀ оу҆тро́бꙋ воз̾мꙋща́етъ страстьмѝ . и҆ бжⷭ҇твеною растерза́етсѧ оу҆́дицею во внꙋ́тренихъ , всѐ и҆зда́въ сꙋщество̀ и҆ дш҃ꙋ нꙋ́жнѡ , дрꙋгі́и і҆ꙋ́да бы́въ нра́вомъ и҆ ѻ҆́бразомъ . но собѡ́ръ и҆́же в̾ нике́и , сн҃а бж҃їѧ тѧ проповѣ́да гдⷭ҇и , вели́кїѧ ра́ди твоеѧ̀ млⷭ҇ти .
 сла́ва . гла́съ , ѕ҃ . Та́йныѧ дне́сь дꙋхо́вныѧ трꙋбы̀ , бг҃оно́сныѧ ѻ҆ц҃ы восхва́лимъ , воспѣ́вшїѧ посредѣ̀ цр҃кве , пѣ́снь соста́внꙋю гла́съ подо́бенъ бг҃осло́вїѧ . трⷪ҇цѣ є҆ди́но непремѣ́нно сꙋщество́ же и҆ бжⷭ҇тво̀ . потреби́телѧ а҆́рїевы , и҆ правосла́вныхъ побо́рники , молѧ́щасѧ всегда̀ гдⷭ҇ви , поми́ловатисѧ дш҃а́мъ на́шимъ . и҆ ны́нѣ , боⷢ҇ . Кто̀ тебѐ небл҃жи́тъ прест҃а́ѧ дв҃це ; и҆лѝ кто̀ невоспѣва́етъ твоегѡ̀ пречⷭ҇тагѡ ржⷭ҇тва̀ ; без̾лѣ́тныи бо ѿ ѻ҆ц҃а возсїѧ́въ сн҃ъ є҆диноро́дныи , то́йже ѿ тебѐ чи́стыѧ про́йде , несказа́ннѡ вопло́щьсѧ . є҆стество́мъ бг҃ъ сы́и , и҆ є҆стество́мъ бы́въ человѣ́къ на́съ ра́ди . не во двою̀ лицꙋ̀ раздѣлѧ́емъ . но во двою̀ є҆стествꙋ̀ несмѣ́сно познава́емъ . тогѡ̀ молѝ чи́стаѧ и҆ всебл҃же́ннаѧ , поми́ловатисѧ дш҃а́мъ на́шимъ . та́же , вы́ходъ : свѣ́тѣ ти́хїи . проки́мен̾ , дню̀ .
 ѿ бытїѧ̀ , чте́нїе .
 Слы́шавъ а҆враа́мъ , ꙗ҆́кѡ плѣне́нъ бы́сть ло́тъ сн҃ъ бра́та є҆гѡ̀ , и҆ и҆зочтѐ домоча́децъ свои́хъ , три́ста и҆ ѻ҆смьна́десѧть , и҆ погна̀ в̾слѣ́дъ и҆́хъ до да́на . и҆ нападѐ на нѧ̀ но́щїю , са́мъ и҆ ѻ҆́троцы є҆гѡ̀ с̾ ни́мъ , и҆ поразѝ и҆́хъ , и҆ гонѝ и҆́хъ до хова́ла , є҆́же є҆́сть , ѡ҆шꙋ́юю дама́ска . и҆ возвратѝ всѧ̀ конѝ содо́мскїѧ , и҆ ло́та сн҃а бра́та своегѡ̀ возвратѝ , и҆ всѧ̀ и҆мѣ́нїѧ є҆гѡ̀ , и҆ жены̀ и҆ лю́ди . и҆зы́де же ца́рь содо́мскїй во срѣ́тенїе є҆мꙋ̀ , по возвраще́нїи є҆мꙋ̀ ѿ сѣ́ча ходологомо́рскагѡ , и҆ ца́рїе и҆́же с̾ ни́мъ , во ю҆до́ль са́винꙋ , сїе́ же бѧ́ше по́ле царе́во . и҆ мелхиседе́къ цр҃ь сали́мскїй и҆знесѐ хлѣ́бы и҆ вино̀ , бѧ́ше же сщ҃е́нникъ бг҃а вы́шнѧгѡ . и҆ блгⷭ҇вѝ а҆враа́ма и҆ речѐ , блгⷭ҇ве́нъ а҆враа́мъ бг҃омъ вы́шнимъ , и҆́же созда̀ нб҃о и҆ зе́млю , и҆ блгⷭ҇ве́нъ бг҃ъ вы́шнїй , и҆́же предадѐ врагѝ твоѧ̀ под̾рꙋ́чники тебѣ̀ .
 ѿ втора́гѡ зако́на , чте́нїе .
 Во́ днехъ ѻ҆́нѣхъ , речѐ мѡѷсе́й къ сн҃ово́мъ і҆и҃левымъ , ви́дите , преда́хъ пред̾ лице́м̾ ва́шим̾ зе́млю . вше́дше наслѣ́дꙋйте зе́млю , є҆́юже клѧ́тсѧ гдⷭ҇ь ѻ҆ц҃е́мъ на́шимъ а҆враа́мꙋ и҆ и҆саа́кꙋ и҆ і҆а́кѡвꙋ , да́ти тѣ́мъ , и҆ сѣ́мени и҆́хъ по ни́хъ . и҆ реко́хъ ва́мъ во́ времѧ ѻ҆́но глаго́лѧ , невозмогꙋ̀ є҆ди́нъ води́ти ва́съ , гдⷭ҇ь бг҃ъ на́шъ оу҆мно́жилъ вы̀ є҆́сть . и҆ сѐ є҆стѐ дне́сь ꙗ҆́кѡ ѕвѣ́зды нбⷭ҇ныѧ мно́жествомъ . гдⷭ҇ь бг҃ъ ѻ҆ц҃ъ на́шихъ да приложи́тъ ва́мъ , ꙗ҆́кѡ да бꙋ́дете ты́сѧщами сꙋгꙋ́бо . и҆ да бл҃гослови́тъ ва́съ , ꙗ҆́коже гл҃а ва́мъ . и҆ прїѧ́хъ ѿ ва́съ мꙋ́жы мꙋ́дры , и҆ хꙋдо́ги и҆ разꙋ́мичны , и҆ поста́вихъ и҆́хъ ѡ҆блада́ти над̾ ва́ми , тысѧщенача́льники и҆ стонача́льники , и҆ пѧтьдесѧтонача́льники и҆ десѧтонача́льники , и҆ кни́гчїѧ сꙋдїѧ́мъ ва́шимъ . и҆ заповѣ́дахъ сꙋдїѧ́мъ ва́шимъ , во́ времѧ ѻ҆́но гл҃ѧ , разсꙋжда́йте междꙋ̀ бра́тїею ва́шею , и҆ сꙋди́те пра́веднѣ , посредѣ̀ мꙋ́жемъ , и҆ посредѣ̀ бра́томъ є҆гѡ̀ и҆ посредѣ̀ прише́льцемъ є҆гѡ̀ . непозна́йте лица̀ на сꙋдѣ̀ , ма́ломꙋ и҆ вели́комꙋ сꙋ́диши , не оу҆стыди́шисѧ лица̀ чл҃ческа , ꙗ҆́кѡ сꙋ́дъ бж҃їй є҆́сть .
 ѿ втора́гѡ зако́на , чте́нїе .
 Во́ днехъ ѻ҆́нѣхъ , речѐ мѡѷсе́й к̾ сн҃ово́мъ і҆и҃левымъ , сѐ гдⷭ҇а бг҃а твоегѡ̀ нб҃о , и҆ нб҃о нб҃сѝ , землѧ̀ и҆ всѧ̀ є҆ли́ка сꙋ́ть в̾ ни́хъ . ѻ҆ба́че ѻ҆ц҃ы ва́ши предвосхотѣ̀ люби́ти и҆́хъ вои́стинꙋ . и҆ и҆збра̀ сѣ́мѧ и҆́хъ по ни́хъ ва́съ , па́че всѣ́хъ ꙗ҆зы́къ в̾ дн҃ь се́й . и҆ ѡ҆брѣ́жите жестосе́рдїе ва́ше , и҆ вы́и ва́ша неѡ҆жесточи́те к̾ томꙋ̀ . и҆́бо гдⷭ҇ь бг҃ъ на́шъ , се́й бг҃ъ богѡ́мъ , и҆ гдⷭ҇ь гдⷭ҇емъ . бг҃ъ вели́кїй , и҆ крѣ́пкїй и҆ стра́шный , и҆́же недиви́тсѧ лицꙋ̀ нижѐ и҆́мать взѧ́ти мздꙋ̀ , творѧ̀ сꙋ́дъ прише́льцꙋ , и҆ си́рꙋ и҆ вдови́цѣ . и҆ лю́битъ прише́льца да́ти є҆мꙋ̀ хлѣ́бъ и҆ ри́зꙋ . гдⷭ҇а бг҃а твоегѡ̀ оу҆бои́шисѧ , и҆ томꙋ̀ є҆ди́номꙋ послꙋ́жиши , и҆ к̾ немꙋ̀ прилѣпи́шисѧ , и҆ и҆́менемъ є҆гѡ̀ клене́шисѧ . то́й похвала̀ твоѧ̀ , и҆ то́й бг҃ъ тво́й , и҆́же сотвори́лъ ти є҆́сть вели́каѧ и҆ сла́внаѧ сїѧ̀ , ꙗ҆́же ви́дѣстѣ ѻ҆́чи твоѝ .
 На литі́и , стⷯры , вознесе́нїю . сла́ва . гла́съ , г҃ . А҆пⷭ҇льскихъ преда́нїи , и҆звѣ́стнїи храни́телїе бы́сте ст҃і́и ѻ҆ц҃ы . ст҃ы́ѧ бо трⷪ҇цы є҆ди́но сꙋщество̀ правовѣ́рнѡ проповѣ́давше , а҆́рїево хꙋле́нїе , собо́рнѣ низ̾ложи́сте . с̾ ни́мже и҆ македо́нїѧ дꙋхобо́рца ѡ҆бличи́вше , и҆ ѡ҆сꙋди́ли є҆стѐ несто́рїѧ , и҆ є҆ѵ̾тѷхі́ѧ же , и҆ дїоско́ра , саве́лїѧ же , и҆ севи́ра без̾гла́внаго . и҆́хже ѿ пре́лести и҆зба́витисѧ на́мъ и҆спроси́те , нескве́рнено на́ше житїѐ , в̾ вѣ́рѣ сохрани́ти мо́лимсѧ .
 и҆ нн҃ѣ . гла́съ , є҃ . Гдⷭ҇и воз̾носѧ́щꙋтисѧ , ѿ ню́дꙋ же неразлꙋчи́сѧ , во́инства а҆́нг҃лъ и҆ всѣ́хъ беспло́тныхъ , ра́достїю вопїю́ще вы́шнимъ си́ламъ , воз̾ми́те врата̀ кнѧ́зи ва́ши , и҆ вни́детъ цр҃ь сла́вы . престо́лъ бо херꙋви́мскїи воспрїѧ́тъ тѧ с̾ пло́тїю , гдⷭ҇и сла́ва тебѣ̀ .
 На стихо́внѣ , стихѣ́ры , воскрⷭ҇ны . гла́съ , ѕ҃ . Воскрⷭ҇нїе твоѐ хрⷭ҇тѐ сп҃се , а҆́нг҃ли пою́тъ на́ нб҃сѣхъ . и҆ на́съ на землѝ сподо́би , чи́стыми срⷣцы тебѐ сла́вити .
 сти́хъ : гдⷭ҇ь воцр҃и́сѧ ,꙳ в̾ лѣ́потꙋсѧ ѡ҆блечѐ . Врата̀ сокрꙋши́лъ є҆сѝ мѣ́днаѧ , и҆ вереѝ а҆́довы сте́рлъ є҆сѝ , ꙗ҆́кѡ бг҃ъ всеси́ленъ , и҆ ро́дъ чл҃ческїи па́дшїи воскр҃си́лъ є҆сѝ . сегѡ̀ ра́ди и҆ мы̀ пою́ще вопїе́мъ , воскр҃сы́и и҆з̾ ме́ртвыхъ гдⷭ҇и сла́ва тебѣ̀ .
 сти́хъ : и҆́бо оу҆твердѝ вселе́ннꙋю ,꙳ ꙗ҆́же не подви́житсѧ . Тлѣ́нїѧ на́съ дре́внѧгѡ хрⷭ҇то́съ и҆спра́вити хотѧ̀ , на крⷭ҇тѣ̀ пригвожда́етсѧ , и҆ во́ гробѣ полога́етсѧ . є҆го́же мѷрѡно́сицы жены̀ со слеза́ми и҆ска́хꙋ , и҆ пла́чꙋще гл҃ахꙋ , оу҆вы̀ на́мъ сп҃се всѣ́хъ , ка́кѡ восхотѣ̀ во́ гробъ всели́тисѧ ; всели́вжесѧ во́лею , ка́кѡ оу҆кра́денъ бы́сть ; ка́кѡ преложи́сѧ ; ко́еже мѣ́сто сокры̀ твоѐ живоно́сное тѣ́ло ; но ѽ влⷣко ꙗ҆́коже ѡ҆бѣща́сѧ на́мъ , ꙗ҆ви́сѧ , и҆ оу҆толѝ на́ше рыда́нїе сле́зное . пла́чꙋщимжесѧ и҆́мъ , а҆́нг҃лъ к̾ ни́мъ возопѝ , ѿ пла́ча преста́вше , а҆пⷭ҇лѡмъ рцы́те ꙗ҆́кѡ воскр҃се гдⷭ҇ь , ми́рови да́рꙋѧ ѡ҆чище́нїе , и҆ ве́лїю млⷭ҇ть .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . Распѧ́тсѧ ꙗ҆́коже восхотѣ̀ хрⷭ҇тѐ , и҆ сме́рть погребе́нїемъ си плѣни́лъ є҆сѝ . тридне́внѡ воскр҃се ꙗ҆́кѡ бг҃ъ со сла́вою , ми́рови да́рꙋѧ без̾коне́чныи живо́тъ , и҆ ве́лїю млⷭ҇ть .
 сла́ва . гла́съ , д҃ . Моле́бнꙋю па́мѧть дне́сь бг҃оно́сныхъ ѻ҆ц҃ъ , ꙗ҆́же ѿ всеѧ̀ вселе́нныѧ собра́вшихсѧ , в̾ свѣ́тлѣмъ гра́дѣ нике́йстѣмъ , правовѣ́рныхъ составле́нїѧ , бл҃гоче́ствꙋюще правовѣ́рнѡ пра́зднꙋемъ . сі́ибо лю́тагѡ а҆́рїѧ без̾бо́жное велѣ́нїе , бл҃гоче́стнѡ премꙋ́дрѣ раз̾рꙋши́ша , и҆ ѿ собо́рныѧ цр҃кве , собо́рнѣ тогѡ̀ и҆з̾гна́ша , и҆ ꙗ҆́снѡ сн҃а бж҃їѧ є҆диносꙋ́щна и҆ сопрⷭ҇носꙋ́щна ѻ҆ц҃ꙋ , пре́жде вѣ́къ сꙋ́ща , всѧ̀ наꙋчи́ша и҆сповѣ́дати в̾ вѣ́рнѣмъ ѻ҆́бразѣ . и҆звѣ́стнѡ и҆ бл҃гоче́стнѡ тогѡ̀ проповѣ́даша . тѣ́мже и҆ мы̀ бжⷭ҇твенымъ и҆́хъ повелѣ́́нїемъ послѣ́дꙋюще , и҆звѣ́стнѡ и҆ тве́рдѡ вѣ́рꙋюще слꙋ́жимъ , со ѻ҆ц҃е́мъ сн҃ꙋ и҆ дх҃ꙋ всест҃о́мꙋ , во є҆ди́номъ бжⷭ҇твѣ̀ , трⷪ҇цѣ є҆диносꙋ́щнѣй .
 и҆ ны́нѣ . гла́съ , то́йже . Гдⷭ҇и , та́инство є҆́же ѿ́ вѣка сокрове́нное и҆ ѿ родо́въ , и҆спо́лнивъ ꙗ҆́кѡ бл҃гъ , прїи́де со оу҆ченикѝ свои́ми на́ горꙋ є҆леѡ́нскꙋю , и҆мѣ́ѧ ро́ждьшꙋю тѧ творца̀ всѣ́хъ и҆ содѣ́телѧ . и҆́же бо при стрⷭ҇ти твое́й мт҃рьски па́че всѣ́хъ болѣ́зновавшей . подоба́ше бо и҆ сла́вою пло́ти твое́й , премно́гой наслади́тисѧ ра́дости . є҆ѧ́же и҆ мы̀ причасти́вшесѧ , є҆́же на нб҃са̀ восхо́да твоегѡ̀ влⷣко , вели́кꙋю твою̀ млⷭ҇ть , ю҆́же на на́съ бы́вшꙋю сла́вимъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , ѻ҆ц҃е́мъ , вⷤ . и҆ вознесе́нїю , аⷤ . и҆ про́чее .
 Въ нлⷣю , з҃ ю , по па́сцѣ . на оу҆́трени , на бг҃ъ гдⷭ҇ь , тропа́рь , воскрⷭ҇нъ . гла́съ , ѕ҃ . А҆́нг҃льскїѧ си́лы на́ гробѣ твое́мъ , стрегꙋ́щаѧ ѡ҆мертви́ша . и҆ стоѧ́ше мр҃і́ѧ при́ гробѣ , и҆́щꙋщи пречⷭ҇тагѡ тѣ́ла твоегѡ̀ . и҆спрове́рже а҆́да неи҆скꙋ́шьсѧ ѿ негѡ̀ . срѣ́те дв҃ꙋ да́рꙋѧи живо́тъ , воскр҃съ и҆з̾ ме́ртвыхъ , гдⷭ҇и сла́ва тебѣ̀ . вⷤ . сла́ва . тропа́рь , ст҃ы́мъ ѻ҆ц҃е́мъ . гла́съ , и҃ . Препросла́вленъ є҆сѝ хрⷭ҇тѐ бж҃е на́шъ , и҆́же свѣти́ла на землѝ ѻ҆ц҃ы на́ши ѡ҆снова́выи , и҆ тѣ́ми ко и҆́стиннѣй вѣ́рѣ всѣ́хъ на́съ наста́вилъ є҆сѝ . многомлⷭ҇тиве сла́ва тебѣ̀ . и҆ ны́нѣ . тропа́рь , вознесе́нїю . гла́съ , д҃ . Вознесе́сѧ во сла́вѣ хрⷭ҇тѐ бж҃е на́шъ , ра́дость сотвори́въ оу҆ченико́мъ свои́мъ , ѡ҆бѣтова́нїемъ ст҃а́гѡ дх҃а . и҆звѣще́нїе прїе́мше ꙗ҆́вѣ бл҃гослове́нїѧ ра́ди , ꙗ҆́кѡ ты̀ є҆сѝ сн҃ъ бж҃їи и҆зба́витель ми́рꙋ .
 По а҃ , стихоло́гїи , сѣда́ленъ . гла́съ , ѕ҃ . Гро́бꙋ ѿве́рстꙋ сꙋ́щꙋ , а҆́дꙋ пла́чꙋщꙋсѧ . ма́рїѧ вопїѧ́ше к̾ скры́вшимсѧ а҆пⷭ҇лѡмъ , и҆зы́дите виногра́да дѣ́лателїе , проповѣ́дите воскрⷭ҇нїѧ сло́во , воскр҃се бо гдⷭ҇ь , подаѧ̀ ми́рови ве́лїю млⷭ҇ть . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . И҆́же бл҃гослове́нꙋю нарекі́и мт҃рь себѣ̀ , прїи́де на́ стрⷭ҇ть во́лею свое́ю , восїѧ́въ на крⷭ҇тѣ̀ , взыска́ти хотѧ̀ а҆да́ма . гл҃ѧ а҆́нг҃лѡмъ , сра́дꙋйтемисѧ , ꙗ҆́кѡ ѡ҆брѣ́тесѧ и҆зги́бшаѧ дра́хма . и҆́же всѧ̀ мꙋ́дрѣ оу҆стро́ивыи , гдⷭ҇и сла́ва тебѣ̀ .
 По в҃ , стихоло́гїи , сѣда́ленъ . гла́съ , ѕ҃ . Гдⷭ҇и , пред̾стоѧ́ше гро́бꙋ твоемꙋ̀ ма́рїѧ магдалы́ни , и҆ пла́чꙋщи вопїѧ́ше , вертогра́дарѧ тѧ мнѧ́щи гл҃аше , гдѣ̀ положи́лъ є҆сѝ вѣ́чныи живо́тъ . гдѣ̀ скры́лъ є҆сѝ и҆́же на прⷭ҇то́лѣ херꙋви́мстѣмъ сѣдѧ́щаго ; стрегꙋ́щїи бо є҆гѡ̀ , ѿ́ страха ѡ҆мертвѣ́ша . и҆лѝ гдⷭ҇а моегѡ̀ да́ждь ми ; и҆лѝ со мно́ю возопі́и , и҆́же въ ме́ртвыхъ бы́въ , и҆ ме́ртвыѧ воскр҃си́выи , гдⷭ҇и сла́ва тебѣ̀ . сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ , повѣ́мъ всѧ̀ чꙋдеса̀ твоѧ̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Бцⷣе дв҃о молѝ сн҃а своегѡ̀ , во́лею пригво́ждьшагосѧ на крⷭ҇тѣ̀ , и҆ воскрⷭ҇шаго и҆з̾ ме́ртвыхъ хрⷭ҇та̀ бг҃а на́шегѡ , спасти́сѧ дш҃а́мъ на́шимъ .
 По непоро́чнахъ , тропарѝ , а҆́нг҃льскїи собо́ръ . и҆пако́й . Во́льною и҆ животво́рною тѝ сме́ртїю хрⷭ҇тѐ бж҃е , врата̀ а҆́дова сокрꙋши́въ ꙗ҆́кѡ бг҃ъ . и҆ ѿве́рзлъ є҆сѝ на́мъ дре́внїи ра́й . и҆ воскр҃съ и҆з̾ ме́ртвыхъ , и҆зба́ви и҆з̾ и҆стлѣ́нїѧ живо́тъ на́шъ .
 степе́нны . гла́съ , ѕ҃ . а҆нтифо́нъ , а҃ . пое́мъ по вⷤ . На́ небо ѻ҆́чи моѝ воз̾вожꙋ̀ , къ тебѣ̀ сло́ве , оу҆ще́дри мѧ да живꙋ́ ти . Поми́лꙋй на́съ оу҆ничиже́нныхъ , оу҆строѧ́ѧ бл҃гопотре́бныѧ тѝ сосꙋ́ды сло́ве . Ст҃ы́мъ дх҃омъ , всѧ́ка спасе́ннаѧ вина̀ . а҆́ще ко́емꙋ сѐ по достоѧ́нїю д̾хне́тъ , ско́рѡ в̾зе́млетъ ѿ земны́хъ , возвыша́етъ , возвраща́етъ , и҆ оу҆строѧ́етъ горѣ̀ .
 а҆нтифо́нъ , в҃ . А҆́ще не гдⷭ҇ь бы́лъ бы в̾ на́съ , ни є҆ди́нъ же ѿ на́съ проти́вꙋ воз̾мо́глъ бы , вра́жїимъ бра́немъ . ѡ҆долѣ́ти побѣжда́ющїи бо ѿздѣ̀ возно́сѧтсѧ . Зꙋбы̀ и҆́хъ данеѧ́та бꙋ́детъ дш҃а моѧ̀ , ꙗ҆́кѡ птене́цъ сло́ве . оу҆вы̀ мнѣ̀ , ка́кѡ хощꙋ̀ ѿ врага̀ и҆з̾бы́ти грѣхолюби́въ сы́и . Ст҃ы́мъ дх҃омъ , ѡ҆боже́нїе всѣ́мъ , бл҃говоле́нїе , и҆ ра́зꙋмъ , ми́ръ , и҆ бл҃гослове́нїе . равномо́щенъ бо є҆́сть ѻ҆ц҃ꙋ и҆ сло́вꙋ .
 а҆нтифо́нъ , г҃ . Надѣ́ющїисѧ на́ гдⷭ҇а , враго́мъ стра́шни , и҆ всѣ́мъ ди́вни , горѣ́ бо зрѧ́тъ . Въ без̾зако́нїи рꙋ́къ свои́хъ , пра́ведныхъ жре́бїи , помо́щника тѧ и҆мѣ́ѧ сп҃се , непрострꙋ́тъ . Ст҃а́гѡ дх҃а , держа́ва на всѣ́хъ . є҆мꙋ́же вы́шнѧѧ во́инства покланѧ́ютсѧ , со всѧ́кимъ дыха́нїемъ до́лнимъ .
 проки́менъ , ѱл҃о́мъ , дв҃довъ . гдⷭ҇и воз̾дви́гни си́лꙋ твою̀ , и҆ прїидѝ да спасе́ши ны . сти́хъ : пасы́и і҆и҃лѧ , вонмѝ наставлѧ́ѧи ꙗ҆́кѡ ѻ҆вча̀ і҆ѡ́сифа . всѧ́ко дыха́нїе . є҆ѵⷢ҇а́лїе , ѿ і҆ѡа́нна . зача́ло , ѯ҃ѕ . та́же , Воскрⷭ҇нїе хрⷭ҇то́во , гⷤ .
 ѱл҃о́мъ , н҃ . сла́ва . мл҃твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . моли́твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стихѣ́ра , воскрⷭ҇на . гла́съ , ѕ҃ . Воскр҃съ і҆с҃ъ ѿ́ гроба , ꙗ҆́коже проречѐ . и҆ дарова̀ на́мъ живо́тъ вѣ́чныи , ми́ръ и҆ ве́лїю ми́лость . і҆єре́й , гл҃етъ : спасѝ бж҃е лю́ди . пое́м̾ : гдⷭ҇и поми́лꙋй , ві҃ . і҆єре́й , воз̾гла́с̾ : млⷭ҇тїю и҆ щедро́тами и҆ чл҃колю́бїемъ .
 кано́нъ , воскрⷭ҇нъ , на д҃ . и҆ вознесе́нїю , на д҃ . и҆ ст҃ы́мъ ѻ҆ц҃е́мъ , на ѕ҃ .
 Кано́нъ , воскрⷭ҇нъ . гла́съ , ѕ҃ . пѣ́снь , а҃ . і҆рмо́съ . Ꙗ҆́кѡ по́сꙋхꙋ ходи́въ і҆и҃ль , по бе́зднѣ стопа́ми , гони́телѧ фараѡ́на , ви́дѧ потоплѧ́ема , бг҃ꙋ побѣ́днꙋю пѣ́снь пое́мъ вопїѧ́ше . запѣ́въ : сла́ва гдⷭ҇и воскрⷭ҇нїю твоемꙋ̀ . Распросте́ртома дла́ньма на крⷭ҇тѣ̀ , ѻ҆те́ческагѡ и҆спо́лнилъ є҆сѝ бл҃говоле́нїѧ всѧ́ческаѧ і҆с҃е бл҃же . тѣ́мже побѣ́днꙋю пѣ́снь всѝ тебѣ̀ пое́мъ . Стра́хомъ тебѣ̀ ꙗ҆́кѡ раба̀ сме́рть повелѣ́на , пристꙋпѝ ко влⷣцѣ животꙋ̀ . тоѧ̀ ра́ди раздава́ющꙋ на́мъ , без̾коне́чныи живо́тъ и҆ воскрⷭ҇нїе . боⷢ҇ . Своего́ си прїе́мши содѣ́телѧ ꙗ҆́кѡ са́мъ восхотѣ̀ , ѿ без̾сѣ́меннагѡ чре́ва ти , па́че оу҆ма̀ воплоща́ема чⷭ҇таѧ , тва́ремъ вои́стинꙋ ꙗ҆ви́сѧ влⷣчце .
 кано́нъ , вознесе́нїю . гла́съ , є҃ . і҆рмо́съ . Спаси́телю бг҃ꙋ . запѣ́въ : сла́ва гдⷭ҇и вознесе́нїю твоемꙋ̀ . Воспое́мъ всѝ лю́дїе и҆́же на ра́мꙋ херꙋви́мскꙋ , возне́сшꙋсѧ со сла́вою хрⷭ҇тꙋ̀ , и҆ спосади́вшꙋ на́съ ѡ҆деснꙋ́ю ѻ҆ц҃а , пѣ́снь побѣ́днꙋю ꙗ҆́кѡ просла́висѧ . вⷤ . Хода́таѧ бг҃ꙋ и҆ чл҃кѡмъ хрⷭ҇та̀ , ли́цы а҆́нг҃льстїи ви́дѣвше съ пло́тїю въ вы́шнихъ , оу҆дивлѧ́хꙋсѧ , согла́снѡ же воспѣва́хꙋ , пѣ́нїе побѣ́дное ꙗ҆́кѡ просла́висѧ . вⷤ .
 кано́нъ , ст҃ы́мъ ѻ҆ц҃е́мъ . гла́съ , ѕ҃ . і҆рмо́съ . Ꙗ҆́кѡ по́сꙋхꙋ . запѣ́в̾ : ст҃і́и ѻ҆ц҃ы , моли́те бг҃а ѡ҆ на́съ . И҆́же ст҃ы́хъ ѻ҆ц҃ъ восхвалѧ́юще всест҃ы́и собо́ръ , всест҃о́е тогѡ̀ во мнѣ̀ совѣща́нїе вопїю́щꙋ , молю́ тѧ хрⷭ҇тѐ є҆́же сохрани́ти ми сѐ . вⷤ . Бг҃оно́снїи ѻ҆ц҃ы ꙗ҆́кѡ мо́лнїѧ соше́дшесѧ , дне́сь тебѐ хрⷭ҇тѐ є҆диноро́дна ѻ҆ц҃ꙋ , собез̾нача́льна сн҃а и҆ є҆диносꙋ́щна , ꙗ҆́снѡ и҆сповѣ́даша . вⷤ . сла́ва . Невѣ́сты твоеѧ̀ цр҃кве , бл҃госла́внїи невѣстокраси́телїе влⷣко , вѣ́ры ꙗ҆́вѣ повелѣ́нїѧ оу҆ста́въ и҆зложи́вше , ꙗ҆́кѡ злато́ю оу҆́тварїю бг҃олѣ́пнѡ тꙋ̀ ѡ҆блеко́ша . и҆ нн҃ѣ , боⷢ҇ . Преꙋкраше́на сла́вою бжⷭ҇твеною та́йною , честна́ѧ цр҃ца сн҃ꙋ своемꙋ̀ и҆ бг҃ꙋ пред̾стои́тъ , на́мъ спасе́нїе дш҃е́вное просѧ́щи .
 катава́сїѧ : Спаси́телю бг҃ꙋ , в̾ мо́ри лю́ди немо́крыми стопа́ми наста́вльшꙋ , и҆ фараѡ́на с̾ вѡ́и пото́пльшꙋ , томꙋ̀ є҆ди́номꙋ воспое́мъ , ꙗ҆́кѡ просла́висѧ .
 пѣ́снь , г҃ . і҆рмо́съ . Нѣ́сть ст҃а ꙗ҆́коже ты̀ , гдⷭ҇и бж҃е мо́й , вознесы́и ро́гъ вѣ́рныхъ си бл҃же , и҆ оу҆тве́рждь и҆́хъ на ка́мени и҆сповѣ́данїѧ тѝ . Бг҃а распина́ема пло́тїю зрѧ́щи всѧ̀ тва́рь , распада́шесѧ стра́хомъ ; но вседержа́щею дла́нїю на́съ ра́ди распѧ́таго , крѣ́пкѡ держи́ма бѣ̀ . Сме́ртїю сме́рть разоре́на , лежи́тъ ѻ҆каѧ́ннаѧ без̾дыха́нїѧ , живота́ бо нетерпѧ́щи , бжⷭ҇твенагѡ прираже́нїѧ , оу҆мерщвѧ́етсѧ крѣ́пкїи , и҆ да́рꙋетсѧ всѣ́мъ воскрⷭ҇нїе . боⷢ҇ . Бжⷭ҇твенаго ржⷭ҇тва́ ти чи́стаѧ , всѧ́кїи є҆стества̀ чи́нъ превосхо́дитъ чꙋ́до . бг҃а бо пресꙋ́щна зачала̀ є҆сѝ во́ чревѣ , и҆ ро́ждьши пребыва́еши при́снѡ дв҃аѧ .
 и҆́нъ , і҆рмо́съ . Си́лою крⷭ҇та̀ твоегѡ̀ . Воз̾ше́дъ жизнода́вче хрⷭ҇тѐ ко ѻ҆ц҃ꙋ , и҆ возне́слъ є҆сѝ ро́дъ на́шъ чл҃колю́бче , неи҆зрече́ннымъ бл҃гоꙋтро́бїемъ свои́мъ . вⷤ . Чи́ни а҆́нг҃льстїи , чл҃ческое є҆стество̀ ви́дѣвше сп҃се совосходи́мо , тебѐ не преста́ннѡ оу҆дивлѧ́еми сла́влѧхꙋ . Оу҆жаса́хꙋсѧ а҆́нг҃льстїи ли́цы хрⷭ҇тѐ , зрѧ́ще тѧ с̾ тѣлесе́мъ возне́сшасѧ , и҆ воспѣва́хꙋ ст҃о́е твоѐ вознесе́нїе .
 и҆́нъ , і҆рмо́съ . Нѣ́сть ст҃а ꙗ҆́коже ты̀ . То́къ и҆ стрⷭ҇ть и҆ сѣче́нїе , а҆́рїи безꙋ́мныи ржⷭ҇твꙋ̀ бжⷭ҇твеномꙋ , ѕлоче́стнѡ нечести́выи прилага́ѧ , сѣчи́тельнымъ ѻ҆те́ческимъ мече́мъ посѣка́етсѧ . двⷤа . Ꙗ҆́коже дре́вле бжⷭ҇твеныи а҆враа́мъ , во ѡ҆рꙋ́жьшесѧ всечⷭ҇тні́и и҆ бг҃огла́снїи , врагѝ твоѧ̀ бла́же неи́стовныѧ , твое́ю держа́вною си́лою погꙋби́ша . двⷤа . сла́ва . Пе́рвое совокꙋпле́нїе , твои́мъ собра́вшемсѧ ст҃лемъ , є҆диносꙋ́щна тѧ сп҃се ѻ҆ц҃ꙋ , и҆ творца̀ всѣ́мъ , и҆ пре́же вѣ́къ сꙋ́ща роди́вшасѧ , правовѣ́рнѡ и҆ бл҃гоче́стнѡ проповѣ́даша . и҆ нн҃ѣ , боⷢ҇ . Немо́жетъ сло́во земны́хъ ни ѧ҆зы́къ , тебѐ дв҃це восхвали́ти досто́йнѡ . и҆с̾тебе́ бо без̾ сѣ́мене живода́вецъ хрⷭ҇то́съ , во плоти́тисѧ пречⷭ҇таѧ бл҃гои҆зво́ли .
 катава́сїѧ : Си́лою крⷭ҇та̀ твоегѡ̀ хрⷭ҇тѐ , оу҆твердѝ моѐ помышле́нїе , ꙗ҆́кѡ пѣ́ти и҆ сла́вити , спаси́тельное твоѐ вознесе́нїе .
 конда́къ . гла́съ , ѕ҃ . Є҆́же ѡ҆ на́съ соверши́въ смотре́нїе , и҆ ꙗ҆́же на землѝ соєдини́въ съ нбⷭ҇ными , вознесе́сѧ во сла́вѣ хрⷭ҇тѐ бж҃е на́шъ , и҆ ника́коже ѿлꙋча́ѧсѧ , но пребыва́ѧ не ѿстꙋ́пнѡ , и҆ вопїѧ̀ лю́бѧщимъ тѧ , а҆́зъ є҆́смь с̾ ва́ми , и҆ никто́же на вы̀ . и҆́косъ . И҆́же земна́ѧ на землѝ ѡ҆ста́вивше , и҆ пе́пельныхъ пе́рсти оу҆стꙋпа́юще , прїиди́те воспрѧ́немъ , и҆ на высотꙋ̀ воз̾веде́мъ ѻ҆́чи и҆ ра́зꙋмы , впери́мъ ви́ды в̾кꙋ́пѣ и҆ чꙋ́вства . на нбⷭ҇наѧ врата̀ сме́ртнїи , непщꙋ́емъ бы́ти на є҆леѡ́нстѣй горѣ̀ , и҆ взира́ти ко и҆збавлѧ́ющемꙋ на ѻ҆́блацѣхъ носи́мꙋ . ѿ ню́дꙋ бо гдⷭ҇ь на небеса̀ вознесе́сѧ , ѿ тꙋ́дꙋ и҆ даролюбе́зны да́ры раздаѧ̀ а҆пⷭ҇лѡмъ свои́мъ , оу҆тѣ́шивъ ѧ҆̀ ꙗ҆́кѡ ѻ҆ц҃ъ , и҆ возопи́въ и҆́мъ , наста́вихъ вы ꙗ҆́кѡ сн҃ѡвы , и҆ речѐ к̾ ни́мъ , не ѿлꙋча́юсѧ ва́съ , а҆́зъ є҆́смь с̾ ва́ми , и҆ никто́же на вы̀ . сѣда́ленъ . гла́съ , д҃ . Нике́йскїи свѣ́тлыи гра́дъ дне́сь , ѿ всеѧ̀ землѝ к̾ себѣ̀ призва̀ , три́ста и҆ ѻ҆смьна́десѧть ст҃лей , на гл҃авшаго хꙋлꙋ̀ а҆́рїѧ , и҆ на оу҆ма́лившаго є҆ди́ного ѿ трⷪ҇цы , сн҃а и҆ сло́ва вои́стинꙋ бж҃їѧ . ѻ҆ни́же соше́дшесѧ вѣ́рꙋ оу҆тверди́ша . сла́ва , то́йже . и҆ ны́нѣ . Къ своемꙋ̀ роди́телю па́ки восте́къ , вседѣ́телю , рабы̀ своѧ̀ неѡ҆ста́ви си́ры , оу҆ченицы̀ ꙗ҆́кѡ ви́дѣвше тѧ возноси́ма , вопїѧ́хꙋ чл҃колю́бче .
 пѣ́снь , д҃ . і҆рмо́съ . Хрⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ цр҃кви бг҃олѣ́пнѡ зове́тъ вопїю́щи , ѿ со́вѣсти чи́сты ѡ҆́ гдⷭ҇ѣ пра́зднꙋющи . Дре́во процвѣло̀ є҆́сть хрⷭ҇тѐ сꙋ́щаго живота̀ , жи́знь на́мъ и҆зрастѝ . крⷭ҇тъ бо водрꙋзи́сѧ , и҆ всѧ̀ напои́въ кро́вїю и҆ водо́ю и҆з̾ нетлѣ́нныхъ ти ре́бръ . Нектомꙋ̀ ѕмі́й мнѣ̀ , ло́жнѡ ѡ҆боже́нїе влага́етъ . хрⷭ҇то́съ бо бл҃годѣ́тель чл҃чꙋ є҆стествꙋ̀ , ны́нѣ невозбра́ннѡ стезю̀ животꙋ̀ моемꙋ̀ оу҆стро́й . боⷢ҇ . Ꙗ҆́кѡ вои́стинꙋ не и҆з̾гл҃анна сꙋ́ть , и҆ непости́жима твоегѡ̀ бцⷣе бг҃олѣ́пнаго ржⷭ҇тва̀ , сꙋ́щимъ на землѝ , и҆ нбⷭ҇нымъ прⷭ҇нѡ дв҃о та́инство .
 и҆́нъ , і҆рмо́съ . Оу҆слы́шахъ слꙋ́хъ . Вознесы́исѧ во сла́вѣ , и҆́же а҆́нг҃лѡмъ цр҃ю оу҆тѣ́шителѧ на́мъ ѿ ѻ҆ц҃а послѝ . тѣ́мже вопїе́мъ ти , сла́ва си́лѣ твое́й гдⷭ҇и . вⷤ . Ꙗ҆́кѡ взы́де сп҃съ ко ѻ҆ц҃ꙋ съ пло́тїю , оу҆диви́шасѧ є҆мꙋ̀ а҆́нг҃льскаѧ во́инства , и҆ возопи́ша , сла́ва си́лѣ твое́й гдⷭ҇и . Го́рнїѧ си́лы к̾ го́рнѣйшимъ вопїѧ́хꙋ , врата̀ возми́те , хрⷭ҇тꙋ̀ на́шемꙋ цр҃ю . є҆го́же воспѣва́емъ вкꙋ́пѣ со ѻ҆ц҃е́мъ и҆ дх҃омъ .
 и҆́нъ , і҆рмо́съ . Хрⷭ҇то́съ мнѣ̀ си́ла . Ѿчꙋжи́всѧ а҆́рїи оу҆мо́мъ неразꙋ́мнымъ , ѿ правосла́вныѧ вѣ́ры , ѻ҆те́ческими сꙋды̀ и҆з̾гна́нъ бы́сть ѿ цр҃кве , ꙗ҆́коже сосꙋ́дъ гни́лъ ѕлоимени́тыи . вⷤ . Ѡ҆ тебѣ̀ влⷣко подвиза́сѧ ли́къ ѻ҆ц҃ъ , твоѧ̀ врагѝ ѕѣлѡ̀ побѣдѝ , и҆ соєсте́ствена тѧ и҆ ра́вна ѻ҆ц҃ꙋ и҆ дх҃ꙋ наꙋчи́лъ є҆́сть . вⷤ . сла́ва . Хода́тай бы́сть бг҃ъ и҆ чл҃къ , бг҃ꙋ и҆ чл҃кѡмъ хрⷭ҇то́съ . тѣ́мже хрⷭ҇тѐ двѣма́ тѧ є҆стество́ма , є҆ди́наго зна́юще сн҃а , бг҃омꙋ́дрїи проповѣ́даша . и҆ ны́нѣ , боⷢ҇ . Ме́ртва мѧ показа̀ дре́ва вкꙋше́нїе , жи́зни же дре́во и҆с̾тебѐ ꙗ҆ви́всѧ всечⷭ҇таѧ воскресѝ , и҆ раѧ̀ пи́щи наслѣ́дника мѧ показа̀ .
 катава́сїѧ : Оу҆слы́шахъ слꙋ́хъ си́лы крⷭ҇та̀ , ꙗ҆́кѡ ра́й ѿве́рзесѧ и҆́мъ , и҆ возопи́хъ , сла́ва си́лѣ твое́й гдⷭ҇и .
 пѣ́снь , є҃ . і҆рмо́съ . Бж҃їимъ свѣ́томъ тѝ бл҃же , оу҆́тренюющихъ тѝ дш҃а любо́вїю , просвѣтѝ молю́сѧ , тѧ̀ вѣ́дѣти сло́во бж҃їе , и҆́стиннагѡ бг҃а , ѿ́ мрака грѣхо́внагѡ и҆зима́юща . Ѿстꙋпа́етъ ми херꙋви́мъ ны́нѣ влⷣко , и҆ пла́менное ѻ҆рꙋ́жїе плещѝ мнѣ̀ дае́тъ , тѧ̀ ви́дѣвше сло́во бж҃їе и҆́стиннаго бг҃а , разбо́йникꙋ пꙋ́ть в̾ ра́й сотво́ршаго . Нектомꙋ̀ бою́сѧ , є҆́же в̾ зе́млю влⷣко хрⷭ҇тѐ возвраще́нїѧ . ты́ бо ѿ землѝ воз̾ве́лъ мѧ є҆сѝ забве́на , ра́ди бл҃гоꙋтро́бїѧ мно́гагѡ , к̾ высотѣ̀ нетлѣ́нїѧ , воскрⷭ҇нїемъ свои́мъ . боⷢ҇ . И҆́же бцⷣꙋ тѧ ѿ дш҃и и҆сповѣ́дающїѧ , влⷣчце ми́рꙋ бл҃га́ѧ спаса́й . тебе́ бо застꙋпле́нїе непобѣди́мо и҆́мамы , и҆́стиннꙋю бг҃ороди́тельницꙋ .
 и҆́нъ , і҆рмо́съ . Оу҆́треннююще вопїе́мъ ти гдⷭ҇и . А҆́нг҃льскїѧ си́лы , взе́млема тебѐ ви́дѣвше , врата̀ взыва́хꙋ цр҃ю на́шемꙋ возми́те . двⷤа . И҆спо́лнивъ весе́лїѧ всѧ́ческаѧ млⷭ҇тиве , къ го́рнимъ си́ламъ с̾ пло́тїю прише́лъ є҆сѝ . А҆пⷭ҇ли ви́дѣвше воз̾выша́ема сп҃са , с̾ тре́петомъ взыва́хꙋ цр҃ю на́шемꙋ сла́ва тебѣ̀ .
 и҆́нъ , і҆рмо́съ . Бж҃їимъ свѣ́томъ . Красны̀ но́ги вои́стинꙋ , є҆́же ны́нѣ проповѣ́дающихъ тѧ , смирѧ́ѧ всѧ́къ оу҆́мъ преимꙋ́щїи , всѣ́хъ а҆́нг҃лъ и҆ чл҃къ хрⷭ҇тѐ , и҆ мно́жествомъ ми́ра ми́ръ совокꙋплѧ́юща . вⷤ . Премꙋ́дрость и҆ си́лꙋ ѻ҆́ч҃ꙋ , и҆ сло́во сои҆поста́сно , тебѐ хрⷭ҇тѐ соше́дшесѧ проповѣ́даша , и҆́же всест҃а́гѡ сщ҃е́нства , ст҃ы́мъ и҆ пречⷭ҇тымъ ми́ромъ печатлѣ́вшїисѧ , бжⷭ҇твенїи оу҆чи́телїе . вⷤ . сла́ва . Во́дъ стрꙋѧ́ми чи́стыми оу҆чи́тельства , правосла́внꙋю цр҃ковь напои́вше , на вода́хъ поко́ѧ ны́нѣ наслажда́етесѧ вѣ́чнѡ бжⷭ҇твенїи оу҆чи́телїе . и҆ нн҃ѣ , боⷢ҇ . Свѣти́льнице пречⷭ҇таѧ свѣтла̀ , всѣ́мъ восїѧ́вши хрⷭ҇та̀ пра́веднаго сл҃нца , и҆ тебѐ вѣ́дꙋще є҆ди́нꙋ бцⷣꙋ пречⷭ҇тꙋю , твоѐ нн҃ѣ застꙋпле́нїе призыва́емъ .
 катава́сїѧ : Оу҆́треннююще вопїе́мъ ти гдⷭ҇и спаси́ ны , ты́ бо є҆сѝ бг҃ъ на́шъ , ра́звѣ бо тебѐ и҆но́гѡ незна́емъ .
 пѣ́снь , ѕ҃ . і҆рмо́съ . Жите́йскагѡ мо́рѧ воз̾двиза́ема зрѧ̀ , напа́стей бꙋ́рею , в̾ ти́хо приста́нище прите́къ вопїю́ ти , воз̾ведѝ ѿ тлѝ живо́тъ мо́й многоми́лостиве . Распина́емь влⷣко , гвоздьмѝ оу҆́бѡ , клѧ́твꙋ ю҆́же на на́съ потреби́лъ є҆сѝ . копїе́мъ же пробода́емь в̾ ре́бра , а҆да́мово рꙋкописа́нїе растерза́въ , ми́ръ свободи́лъ є҆сѝ . А҆да́мъ низ̾веде́сѧ , ле́стїю запѧ́тъ бы́въ ко а҆́довѣ про́пасти . но и҆́же є҆стество́мъ бг҃ъ сы́и млⷭ҇тивъ , соше́лъ є҆сѝ на и҆ска́нїе , и҆ на ра́мꙋ поне́съ совоскр҃си́лъ є҆сѝ . боⷢ҇ . Пречⷭ҇таѧ влⷣчце , ро́ждьшаѧ земны́мъ ко́рмчїю и҆ гдⷭ҇а , страсте́й мои́хъ непостоѧ́нное и҆ лю́тое разженѝ смꙋще́нїе , и҆ ти́шинꙋ пода́ждь срⷣцꙋ моемꙋ̀ .
 и҆́нъ , і҆рмо́съ . Ѡ҆бы́де мѧ бе́здна . Взыгра́шасѧ а҆пⷭ҇ли , зрѧ́ще на высотꙋ̀ дне́сь зижди́телѧ возноси́ма , оу҆пова́нїемъ дх҃а , и҆ со́ страхомъ зовѧ́хꙋ , сла́ва восхо́дꙋ твоемꙋ̀ . двⷤа . Ꙗ҆́кѡ ви́дѣша тѧ сп҃се на́шъ вы́шнїѧ си́лы , на высотꙋ̀ взе́млема с̾ тѣ́ломъ , взыва́хꙋ гл҃юще вели́ко влⷣко чл҃колю́бїе твоѐ . Пред̾ста́ша а҆́нг҃ли , вопїю́ще хрⷭ҇тѐ оу҆ченико́мъ твои́мъ , и҆́м̾же ѻ҆́бразомъ ви́дѣсте хрⷭ҇та̀ восходѧ́ща с̾ пло́тїю , па́ки , прїи́детъ пра́веденъ и҆́же всѣ́мъ сꙋдїѧ̀ .
 и҆́нъ , і҆рмо́съ . Жите́йскагѡ мо́рѧ . Оу҆таи́тисѧ невозмо́же плевело́мъ сѣ́ѧтель , про́мысла не и҆збѣ́жнагѡ , неи҆́стовствꙋ тезои҆мени́тъ нарече́нныи . і҆ꙋ́дѣ бо поревнова́въ , и҆ ꙗ҆́коже и҆ ѻ҆́нъ раз̾сѣ́десѧ вселꙋка́выи . вⷤ . Бжⷭ҇твеное сосло́вїе ѻ҆ц҃ъ и҆ чⷭ҇тно́е , є҆диноро́дное сїѧ́нїе и҆з̾ сꙋщества̀ восїѧ́вша ѿ ѻ҆ц҃а проповѣ́да тѧ влⷣко , и҆ пре́жде всѣ́хъ вѣ́къ дре́внѣйша . двⷤа . сла́ва . Чре́во растерза́сѧ по словесѝ , и҆сто́чникъ мꙋ́тныи и҆ непїе́мыи , є҆́реси и҆сточи́выи ѕлочести́выѧ , ра́ломъ мл҃твъ сщ҃е́нникъ бжⷭ҇твеныхъ промышле́нїемъ . и҆ ны́нѣ , боⷢ҇ . Вели́кїи пред̾написа̀ во пррⷪ҇цѣхъ мѡѷсе́й , тебѐ ковче́гъ и҆ трапе́зꙋ , и҆ свѣ́щникъ и҆ рꙋ́чкꙋ , ѡ҆бра́знѡ зна́менꙋѧ воплоще́нїе вы́шнѧгѡ , є҆́же и҆с̾ тебѐ мт҃и дв҃о .
 катава́сїѧ : Ѡ҆бы́де мѧ бе́здна , гро́бъ же ми ки́тъ бы́сть . а҆́зъ же возопи́хъ к̾ тебѣ̀ чл҃колю́бче , и҆ спасе́ мѧ десни́ца твоѧ̀ гдⷭ҇и .
 конда́къ . гла́съ , и҃ . А҆пⷭ҇льское проповѣ́данїе , и҆ ѻ҆ц҃ъ оу҆че́нїе , цр҃кви є҆ди́ною вѣ́рою запечатлѣ̀ , и҆ ри́зꙋ носѧ́щи и҆́стинѣ , и҆стка́нꙋ ѿ вы́шнѧгѡ бг҃осло́вїѧ , и҆справлѧ́етъ и҆ сла́витъ , бл҃гоче́стїѧ вели́кое та́инство . и҆́косъ . Высо́кимъ проповѣ́данїемъ , бж҃їю цр҃ковь оу҆слы́шимъ вопїю́щꙋ , жа́ждаи да прїи́детъ ко мнѣ̀ , и҆ ча́шꙋ є҆ѧ́же ношꙋ̀ , да пїе́тъ . ча́ша бо є҆́сть премꙋ́дрости . и҆ сїѐ пи́во ѿ и҆́стины слове́съ почерпо́хъ , и҆ во́дꙋ непролива́ющꙋ прекосло́вїѧ , но и҆сповѣ́данїѧ . є҆ѧ́же пїѧ̀ ны́нѣшнїи і҆и҃ль , бг҃а зри́тъ вѣща́юща , ви́дите ви́дите , ꙗ҆́кѡ са́мъ а҆́зъ є҆́смь , и҆ непремѣнѧ́юсѧ . а҆́зъ бг҃ъ пе́рвыи , а҆́зъ же и҆ по си́хъ , и҆ ра́звѣ менѐ и҆но́гѡ нѣ́сть ѿ ню́дъ . и҆ ѿ сю́дꙋ причаща́ющїисѧ насы́тѧтсѧ , и҆ восхва́лѧтъ бл҃гоче́стїѧ вели́кое та́инство .
 пѣ́снь , з҃ . і҆рмо́съ . Хладода́тельнꙋ оу҆́бѡ пе́щь сотворѝ а҆́нг҃лъ , прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ оу҆вѣща̀ вопи́ти , блгⷭ҇ве́нъ бг҃ъ ѻ҆ц҃ъ на́шихъ . Рыда́ѧ стрⷭ҇ти твоеѧ̀ сл҃нце , в̾ мра́къ ѡ҆блече́сѧ , и҆ во́дне по все́й землѝ влⷣко хрⷭ҇тѐ , свѣ́тъ помрачи́сѧ , бл҃гослове́нъ бг҃ъ ѻ҆ц҃ъ на́шихъ . Ѡ҆блеко́шасѧ хрⷭ҇тѐ , схожде́нїемъ ти , в̾ свѣ́тъ преи҆спо́днѧѧ . пра́ѻ҆ц҃ъ же весе́лїѧ и҆спо́лненъ ꙗ҆ви́сѧ , ликовствꙋ́ѧ и҆гра́ше , вопїѧ̀ , блгⷭ҇ве́нъ бг҃ъ ѻ҆ц҃ъ на́шихъ . трⷪ҇ченъ . Трⷪ҇цꙋ всѣ́ми владꙋ́щꙋю , є҆стество́мъ трисоста́внꙋю , бл҃гость без̾чи́сленꙋю и҆ пꙋчи́нꙋ свѣ́та . пою́ще возопїе́мъ вѣ́рнїи , блгⷭ҇ве́нъ бг҃ъ ѻ҆ц҃ъ на́шихъ .
 и҆́нъ , і҆рмо́съ . Въ пещѝ ѻ҆́гненнѣй . На ра́мꙋ сп҃се заблꙋди́вшее взе́мъ є҆стество̀ вознесе́сѧ , бг҃ꙋ и҆ ѻ҆ц҃ꙋ приведѐ . двⷤа . И҆́же на ѻ҆́блацѣ свѣ́та вознесы́исѧ , и҆ спасѐ ми́ра , блгⷭ҇ве́нъ бг҃ъ ѻ҆ц҃ъ на́шихъ . Воз̾ше́дыи во́ плоти к̾ беспло́тномꙋ ѻ҆ц҃ꙋ , блгⷭ҇ве́нъ бг҃ъ ѻ҆ц҃ъ на́шихъ .
 и҆́нъ , і҆рмо́съ . Хладода́тельнꙋ оу҆́бѡ . Побѣди́сте ѻ҆ц҃ы неи́стовствꙋ тезоимени́таго а҆́рїѧ не и҆сто́вствовавшаго лю́тѣ , и҆ гл҃авша на высотꙋ̀ непра́вдꙋ гдⷭ҇ви , бж҃їѧ бо сн҃а ѿрече́сѧ вопи́ти , блгⷭ҇ве́нъ бг҃ъ ѻ҆ц҃ъ на́шихъ . двⷤа . Сн҃о́мъ гро́мовѣмъ подо́бѧщесѧ чꙋ́днїи , сло́вꙋ ѻ҆ц҃ꙋ собез̾нача́льнꙋ и҆ є҆динопресто́льнꙋ , ѻ҆гнезра́чными оу҆сты̀ ва́шими , всѣ́хъ оу҆читѐ вопи́ти , блгⷭ҇ве́нъ бг҃ъ ѻ҆ц҃ъ на́шихъ . двⷤа . сла́ва . Ꙗ҆́кѡ крила́ти ѻ҆рлѝ , сло́вꙋ помощѝ прїидо́сте бг҃обл҃же́ннїи , ѿ коне́цъ бо вселе́нныѧ собра̀ ва́съ дх҃ъ ст҃ы́и вопи́ти , блгⷭ҇ве́нъ бг҃ъ ѻ҆ц҃ъ на́шихъ . и҆ нн҃ѣ , боⷢ҇ . Ю҆́ношы трѝ пе́щь не ѡ҆палѝ , ржⷭ҇тво̀ проѡ҆бразꙋ́ющи твоѐ . бжⷭ҇твеныи бо ѻ҆́гнь тебѐ не ѡ҆пали́въ , всели́сѧ в̾ тѧ̀ , и҆ всѣ́хъ просвѣтѝ вопи́ти , бл҃гослове́на ꙗ҆́же бг҃а пло́тїю ро́ждьши .
 катава́сїѧ : Въ пещѝ ѻ҆́гненнѣй , пѣвцы̀ спа́слъ дѣ́ти , блгⷭ҇ве́нъ бг҃ъ ѻ҆ц҃ъ на́шихъ .
 пѣ́снь , и҃ . і҆рмо́съ . И҆с̾ пла́мени ст҃ы́мъ ро́сꙋ и҆сточѝ , а҆ пра́веднагѡ же́ртвꙋ и҆ во́ды попалѝ , всѧ́ бо твори́ши хрⷭ҇тѐ , є҆ли́ко хо́щеши , тѣ́мъ тѧ превозно́симъ гдⷭ҇а во́ вѣки . 
 ꙋде́йскїѧ дре́вле пророкоꙋбі́йцы лю́ди , за́висть бг҃оꙋбі́йственꙋю ны́нѣ содѣ́лаша , тебѐ на крⷭ҇тъ возне́сше сло́ве бж҃їи , є҆го́же превозно́симъ во́вѣки . Нбⷭ҇ныхъ крꙋ́гъ не ѡ҆ста́вль , и҆ во а҆́дъ соше́дъ , всѐ совоздви́же хрⷭ҇тѐ лежа́щее во гноѝ чл҃чество . тѣ́мже тѧ пое́мъ гдⷭ҇а , и҆ превозно́симъ во́ вѣки . трⷪ҇ченъ . Є҆ди́но є҆стество̀ трⷪ҇цы , не и҆счете́нно си́льнѡ , превосходѧ́щее , всѧ́каго сло́ва , и҆ є҆стества̀ и҆ по́мыслъ , прⷭ҇нѡ правосла́вно проповѣ́даемъ , и҆ превозно́симъ во́ вѣки .
 и҆́нъ , і҆рмо́съ . И҆з̾ ѻ҆ц҃а пре́жде вѣ́къ . И҆́же во двою̀ сꙋществꙋ̀ воз̾летѣ́вшаго жизнода́вца хрⷭ҇та̀ на нб҃са̀ со сла́вою , и҆ ѻ҆ц҃ꙋ сосѣдѧ́ща , сщ҃е́ннїи по́йте лю́дїе , и҆ превозноси́те є҆гѡ̀ во́ вѣки . вⷤ . И҆́же ѿ рабо́ты и҆́дольскїѧ тва́рь и҆зба́вившаго , и҆ пред̾ста́вивша тꙋ̀ свобо́днꙋ своемꙋ̀ ѻ҆ц҃ꙋ , сщ҃е́ннїи по́йте лю́дїе , и҆ превозноси́те є҆гѡ̀ во́ вѣки . И҆́же свои́мъ соше́ствїемъ низложи́вшаго сопоста́та , и҆ свои́мъ воз̾ше́ствїемъ просла́вивша чл҃ка , сщ҃е́ннїи по́йте лю́дїе , и҆ превозноси́те є҆гѡ̀ во́ вѣки .
 и҆́нъ , і҆рмо́съ . И҆с̾ пла́мени ст҃ы́мъ . Просвѣти́вшесѧ лꙋча́ми твоегѡ̀ бжⷭ҇тва̀ , блазі́и твоѝ па́стырїе тебѐ и҆сповѣ́даша бытїю̀ творца̀ всѣ́хъ бг҃а . є҆го́же превозно́симъ гдⷭ҇а во́ вѣки . двⷤа . Ли́къ па́стырей при́снѡ помина́емыи собра́сѧ , бг҃омꙋ́дрено трⷪ҇цꙋ несозда́ннꙋ ны́нѣ бг҃осло́вѧ . оу҆чи́тъ всѣ́хъ вопи́ти , тѧ̀ превозно́симъ во́ вѣки . вⷤ . блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Сщ҃еннонача́льницы и҆ па́стырїе достосла́внїи , хрⷭ҇то́вꙋ цр҃ковь просвѣща́ютъ , и҆ ны́нѣ та́инъ бл҃гоче́стїемъ ѡ҆свѣща́юще ю҆̀ , и҆ превозносѧ́ще хрⷭ҇та̀ во́ вѣки . и҆ нн҃ѣ , боⷢ҇ . Та́йныхъ ѻ҆бразѣ́хъ пред̾ви́дѣша тебѐ пррⷪ҇цы всѝ , сло́во ро́ждьшꙋю , пло́ть бо и҆с̾тебѐ взе́мъ , се́й про́йде сꙋгꙋ́бъ . є҆го́же превозно́симъ во́ вѣки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . И҆з̾ ѻ҆ц҃а пре́жде вѣ́къ рожде́ннагѡ сн҃а и҆ бг҃а , и҆ в̾ послѣ́днѧѧ лѣ́та воплоще́нна ѿ дв҃ы мт҃ре , сщ҃е́ннїи по́йте , лю́дїе превозноси́те є҆гѡ̀ во́ вѣки [покло́н̾] . честнѣ́йшꙋю пое́мъ .
 пѣ́снь , ѳ҃ . і҆рмо́съ . Бг҃а чл҃кѡмъ неꙋдо́бь ви́дѣти , на́ньже несмѣ́ютъ чи́ни а҆́нг҃льстїи зрѣ́ти . тобо́ю бо пречⷭ҇таѧ ꙗ҆ви́сѧ на́мъ сло́во воплоще́нно , є҆го́же велича́юще , съ нбⷭ҇ными вѡ́и тѧ̀ велича́емъ . Страсте́мъ неприча́стенъ пребы́сть ты̀ , сло́ве бж҃їи , пло́тїю причасти́всѧ страсте́мъ , но рѣши́ши ѿ страсте́й чл҃ка , страсте́мъ бы́въ стра́сть сп҃се на́шъ . є҆ди́нъ бо є҆сѝ без̾стра́стенъ и҆ всеси́ленъ . Тлю̀ сме́ртнꙋю прїе́мъ , тлѣ́нїемъ соблю́дъ тѣ́ло своѐ невкꙋше́но , твоѧ́ же животворѧ́щаѧ и҆ бжⷭ҇твенаѧ дш҃а влⷣко , во а҆́дѣ не ѡ҆ста́влена бы́сть . но ꙗ҆́коже ѿ сна̀ воскр҃съ , на́съ совоздви́глъ є҆сѝ . трⷪ҇ченъ . Бг҃а ѻ҆ц҃а , сн҃а собез̾нача́льна , всѝ земні́и оу҆стна́ми чⷭ҇тыми просла́вимъ , неи҆зрече́ннꙋю же и҆ пресла́внꙋю , дх҃а прест҃а́го си́лꙋ чтꙋ́ще . є҆ди́на бо є҆́сть всеси́льнаѧ трⷪ҇ца нераздѣ́льна .
 и҆́нъ , і҆рмо́съ . Тѧ̀ па́че оу҆ма̀ . Тебѐ и҆зба́вителѧ ми́рꙋ хрⷭ҇та̀ бг҃а , а҆пⷭ҇ли ви́дѧще бжⷭ҇твенѡ возвыша́ема , со́ страхомъ и҆гра́юще велича́хꙋ . Тебѐ соше́дшаго да́же до послѣ́днихъ землѝ , и҆ чл҃ка спа́сша , и҆ вознесе́нїемъ свои́мъ возвы́сивша сего̀ , велича́емъ . Твою̀ ѡ҆божи́вшꙋюсѧ пло́ть , зрѧ́ще хрⷭ҇тѐ на высотѣ̀ а҆́нг҃ли , дрꙋ́гъ ко́ дрꙋгꙋ гл҃ахꙋ , вои́стинꙋ се́й є҆́сть бг҃ъ на́шъ . боⷢ҇ . Ра́дꙋисѧ бцⷣе мт҃и хрⷭ҇та̀ бг҃а , є҆го́же родила̀ є҆сѝ , дне́сь ѿ землѝ возноси́ма , со а҆пⷭ҇лы зрѧ́ще велича́ем̾ .
 и҆́нъ , і҆рмо́съ . Бг҃а чл҃кѡмъ . Ѡ҆брѣ́тъ с̾ побо́рники ва́съ собра̀ , и҆ держа́вною си́лою воѡ҆рꙋжи́въ дх҃а , и҆́же ѻ҆ц҃ꙋ собез̾нача́льное и҆ сопрⷭ҇то́льное сло́во пре́жде вѣ́къ . є҆го́же всѝ сщ҃е́ннїи , съ нбⷭ҇ными во́инствы прⷭ҇нѡ сла́вимъ . вⷤ . Па́жить а҆́рїевꙋ лю́тыѧ є҆́реси , ꙗ҆́кѡ вра́чеве дш҃а́мъ же и҆ тѣлесе́мъ и҆стреби́сте , сщ҃е́нныи же ѻ҆́бразъ вѣ́ры всѣ́мъ написа́ша . є҆го́же ны́нѣ держа́ще , па́мѧть ва́шꙋ сщ҃еннодѣ́теле прⷭ҇нѡ сла́вимъ . вⷤ . сла́ва . Ꙗ҆́кѡ свѣ́тъ сы́и хрⷭ҇тѐ пречи́стъ , ѿ стрⷭ҇те́й мглы̀ дш҃ꙋ мою̀ ѡ҆чи́сти , мл҃твами влⷣко твои́хъ слꙋжи́телей , и҆́же нн҃ѣ тебѐ проповѣ́даюшихъ , без̾нача́льна и҆ несозда́нна . зижди́телѧ же всѣ́хъ бг҃а , и҆ ѻ҆ц҃ꙋ собез̾нача́льна . и҆ ны́нѣ , боⷢ҇ . Ме́ртвымъ воскрⷭ҇нїе нн҃ѣ дарова́сѧ , твоегѡ̀ ра́ди неи҆зрече́ннагѡ и҆ неи҆з̾гл҃аннагѡ ржⷭ҇тва̀ , бцⷣе всечⷭ҇таѧ . жи́знь бо и҆с̾тебѐ пло́тїю ѡ҆бложе́на всѣ́мъ восїѧ̀ , и҆ сме́рти неꙋскла́бное ꙗ҆́вѣ разрꙋшѝ .
 катава́сїѧ : Тѧ̀ па́че оу҆ма̀ и҆ словесѐ мт҃рь бж҃їю , в̾ лѣ́то без̾лѣ́тнагѡ неи҆зрече́ннѡ ро́ждьшꙋю , вѣ́рнїи є҆диномꙋ́дреннѡ , пѣ́сньми велича́емъ .
 та́же , досто́йнѡ є҆́сть . свѣти́ленъ , воскрⷭ҇нъ , і҃ . Тиверїа́дское мо́ре , с̾ дѣтьмѝ зеведе́ѡвыми , и҆ нафана́илъ с̾ петро́мъ , и҆ с̾ дрꙋги́ма двѣма̀ дре́вле , и҆ ѳѡмꙋ̀ и҆мѧ́ше на́ловѣ . и҆́же хрⷭ҇то́вымъ повелѣ́нїемъ ѡ҆деснꙋ́ю в̾ве́ргше мре́жꙋ , мно́жество и҆з̾влеко́ша ры́бъ , є҆го́же пе́тръ позна́въ к̾ немꙋ̀ бродѧ́ше . сѐ оу҆́же трети́цею ꙗ҆ви́всѧ , и҆ хлѣ́бъ показа̀ и҆ ры́бꙋ на оу҆́глехъ . сла́ва , ѻ҆ц҃е́мъ . И҆́же и҆з̾ нача́ла бори́тель , а҆́рїево разгорѣ́нїе бꙋ́рнѡ прине́съ , на твою̀ сп҃се цр҃ковь . на сїѐ подви́гшесѧ ѻ҆ц҃ъ во́инства , ѻ҆́ного побѣди́ша . и҆ є҆диносꙋ́щна сло́ва , со ѻ҆ц҃е́мъ тебѐ вѣ́рнѡ просла́виша . и҆ ны́нѣ , вознесе́нїю . Оу҆ченико́мъ зрѧ́щимъ тѧ , вознесе́сѧ хрⷭ҇тѐ ко ѻ҆ц҃ꙋ сосѣдѧ́и . а҆́нг҃ли предѝ текꙋ́ще зовѧ́хꙋ , возми́те врата̀ возми́те , цр҃ь бо взы́де , к̾ нача́льномꙋ свѣ́тꙋ сла́вы .
 На хвали́тѣхъ , стихѣ́ры , воскрⷭ҇ны . гла́съ , ѕ҃ . запѣ́въ : хвали́те бг҃а во ст҃ы́хъ є҆гѡ̀ . Крⷭ҇тъ тво́й гдⷭ҇и , жи́знь и҆ воскрⷭ҇нїе лю́демъ твои́мъ є҆́сть . и҆ на́нь надѣ́ющесѧ , тебѐ воскрⷭ҇шагѡ бг҃а на́шегѡ пое́мъ , поми́лꙋй на́съ .
 хвали́те є҆гѡ̀ во оу҆тверже́нїи си́лъ є҆гѡ̀ . Погребе́нїе твоѐ влⷣко , ра́й ѿве́рзе ро́дꙋ чл҃ческомꙋ . и҆ ѿ тлѝ и҆зба́вльшесѧ , тебѐ воскрⷭ҇шагѡ бг҃а на́шегѡ пое́мъ , поми́лꙋй на́съ .
 хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ попремно́гомꙋ вели́чествїю є҆гѡ̀ . Со ѻ҆ц҃е́мъ и҆ дх҃омъ хрⷭ҇та̀ воспое́мъ , воскрⷭ҇шагѡ и҆з̾ ме́ртвыхъ . и҆ к̾ немꙋ̀ возопїе́мъ , ты̀ є҆сѝ жи́знь на́ша и҆ воскрⷭ҇нїе , поми́лꙋй на́съ .
 хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . Тридне́внѡ воскрⷭ҇лъ є҆сѝ хрⷭ҇тѐ и҆́з̾ гроба , ꙗ҆́коже є҆́сть пи́сано , и҆ совоскр҃си́въ пра́дѣда на́шегѡ . сегѡ̀ ра́ди тѧ̀ сла́витъ ро́дъ чл҃ческїи , и҆ пое́тъ твоѐ воскрⷭ҇нїе .
 стихѣ́ры , ѻ҆ц҃е́мъ . гла́съ , ѕ҃ . поⷣ . всѐ оу҆пова́нїе . запѣ́въ : хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Всѐ собра́вше , дх҃о́вное хꙋдо́жество , и҆ бжⷭ҇твенымъ дх҃омъ споꙋчи́вшесѧ , спасе́ное и҆ чⷭ҇тно́е и҆з̾ѻ҆браже́нїе , чⷭ҇тні́и ѻ҆ц҃ы бг҃описа́тельнѣ начерта́ша . в̾ не́мже ꙗ҆́вственѣ , ро́ждьшемꙋ собез̾нача́льна сло́ва наꙋча́ютъ , и҆ всеи́стинно є҆диносꙋ́щна , а҆пⷭ҇льскимъ послѣ́дꙋюще ꙗ҆́вѣ оу҆че́нїемъ , бл҃госла́внїи и҆ бг҃омꙋ́дрїи , вои́стинꙋ и҆ всебога́тїи .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Всю̀ собра́вше , па́стырскꙋю хи́трость , и҆ ꙗ҆́рость подви́гше твою̀ пра́веднѣйшꙋю , и҆ ѿмсти́тельнѣ ѡ҆сꙋже́ннѡ тѧ́жкїѧ врагѝ , и҆ па́гꙋбныѧ во́лки ѿгна́ша , и҆ ꙗ҆́кѡ пра́щею дх҃а и҆змета́вше пле́велы , ѿ цр҃ко́внагѡ и҆сполне́нїѧ . и҆ па́дшихъ к̾ сме́рти , и҆ ꙗ҆́кѡ неи҆сцѣ́льнѡ недꙋ́говавшихъ , бжⷭ҇твенїи па́стырїе , рабѝ прⷭ҇нїи хрⷭ҇то́ви , и҆ бжⷭ҇твенагѡ проповѣ́данїѧ , оу҆чн҃цы̀ сщ҃е́ннѣйшїи и҆сцѣли́ша .
 сти́хъ : блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ ,꙳ хва́льно и҆ просла́влено и҆́мѧ твоѐ во́ вѣки . Всѐ прїе́мше , бг҃оꙋ́мное сїѧ́нїе прест҃а́гѡ дх҃а . пресꙋ́щественое бг҃осло́вїе , кра́ткими гл҃ы и҆ мно́гимъ ра́зꙋмом̾ , бг҃одохнове́ннѡ провѣща́ша , ꙗ҆́кѡ хрⷭ҇то́ви проповѣ́дницы . и҆ є҆ѵⷢ҇а́льскимъ приста́вницы оу҆че́нїемъ бл҃же́ннїи . и҆ бл҃гочести́выхъ преда́нїе , с̾вы́ше прїе́мше си́хъ ѿкрове́нїе ꙗ҆́вѣ , и҆ просвѣти́вшесѧ , написа́ша вѣ́рꙋ бг҃онаꙋче́нꙋ .
 сти́хъ : ꙗ҆́кѡ пра́веденъ є҆сѝ ѡ҆ всѣ́хъ ,꙳ и҆́хже сотвори́лъ є҆сѝ на́мъ . Всѐ собра́вше , дх҃о́вное хꙋдо́жество , и҆ бжⷭ҇твенымъ дх҃омъ споꙋчи́вшесѧ , спасе́ное и҆ чⷭ҇тно́е и҆з̾ѻ҆браже́нїе , чⷭ҇тні́и ѻ҆ц҃ы бг҃описа́тельнѣ начерта́ша . в̾ не́мже ꙗ҆́вственѣ , ро́ждьшемꙋ собез̾нача́льна сло́ва наꙋча́ютъ , и҆ всеи́стинно є҆диносꙋ́щна , а҆пⷭ҇льскимъ послѣ́дꙋюще ꙗ҆́вѣ оу҆че́нїемъ , бл҃госла́внїи и҆ бг҃омꙋ́дрїи , вои́стинꙋ и҆ всебога́тїи . сла́ва . гла́съ , и҃ . Ст҃ы́хъ ѻ҆ц҃ъ ли́къ , ѿ вселе́нскихъ коне́цъ сте́кшесѧ , ѻ҆ц҃а и҆ сн҃а и҆ дх҃а ст҃а́гѡ , є҆ди́но сꙋщество̀ и҆ є҆стество̀ проповѣ́даша , и҆ та́инство бг҃осло́вїѧ , ꙗ҆́снѡ преда́ша цр҃кви . и҆́хже похвалѧ́юще вѣ́рнїи оу҆бл҃жа́емъ гл҃юще , ѽ бжⷭ҇твеныи полчѐ , бг҃огла́снїи ѻ҆рꙋ́жницы , ѡ҆полче́нїѧ гдⷭ҇нѧ , звѣ́зды всесвѣ́тлыѧ разꙋ́мныѧ тве́рди , та́йнагѡ сїѡ́на неѡ҆бори́мїи столпѝ , миродохнове́ннїи цвѣ́ти ра́йстїи , всезлата́ѧ оу҆ста̀ сло́вꙋ . нике́йскаѧ похвало̀ , вселе́ннѣй оу҆краше́нїе , прилѣ́жнѡ моли́тесѧ ѡ҆ дш҃а́хъ на́шихъ . и҆ ны́нѣ . гла́съ , в҃ . Преблгⷭ҇ве́на є҆сѝ бцⷣе дв҃о , вопло́щьшимбосѧ и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва потреби́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , бл҃гослове́нъ бг҃ъ на́шъ , и҆зво́ливыи та́кѡ . Сла́восло́вїе вели́кое .
 тропа́рь . Воскре́съ и҆́з̾ гроба и҆ оу҆́зы растерза́въ , разрꙋши́лъ є҆сѝ гдⷭ҇и сме́рти ѡ҆сꙋже́нїе , и҆ всѧ̀ ѿ сѣ́ти непрїѧ́зненыѧ и҆зба́вль . ꙗ҆вѝ себѐ а҆пⷭ҇лѡмъ свои́мъ , и҆ посла́въ и҆́хъ на́ проповѣдь , и҆ тѣ́ми ми́ръ сво́й по́далъ є҆сѝ вселе́ннѣй , є҆ди́не многомлⷭ҇тиве . посе́мъ , є҆ктенїѝ . и҆ ѿпꙋ́стъ .
 чте́цъ , гл҃етъ : а҆ми́нь , сла́ва , и҆ ны́нѣ . гла́съ , ѕ҃ .
 По є҆́же во а҆́дъ соше́ствїи , и҆ є҆́же и҆з̾ ме́ртвыхъ воскрⷭ҇нїи , скорбѧ́ще ꙗ҆́коже досто́ѧше , ѡ҆ разлꙋче́нїи твое́мъ хрⷭ҇тѐ оу҆ченицы̀ , на дѣ́ло оу҆бѣди́шасѧ , и҆ па́ки кора́бль и҆ мре́жа , и҆ ло́ва ни ма́ла . но ты̀ сп҃се ꙗ҆ви́всѧ ꙗ҆́кѡ влⷣка всѣ́хъ , ѡ҆деснꙋ́ю повелѣва́еши мре́жꙋ воврещѝ . и҆ бы́сть сло́во дѣ́ломъ вско́рѣ , и҆ мно́жество ры́бъ мно́гѡ . и҆ ве́черѧ стра́нна гото́ва на землѝ , є҆ѧ́же причасти́вшимсѧ тогда̀ твои́мъ оу҆ченикѡ́мъ . и҆ на́съ нн҃ѣ разꙋ́мнѡ сподо́би насы́титисѧ чл҃колю́бче гдⷭ҇и .
 та́же , ча́съ , а҃ . На а҃ мъ часѣ̀ , тропа́рь , воскрⷭ҇нъ . сла́ва , вознесе́нїю . конда́къ , воскрⷭ҇нъ .
 и҆ коне́чныи ѿпꙋ́стъ .
 На г҃ мъ часѣ̀ , тропа́рь , воскрⷭ҇нъ . сла́ва , ѻ҆ц҃е́мъ . конда́къ , вознесе́нїю .
 На ѕ҃ мъ часѣ̀ , тропа́рь , воскрⷭ҇нъ . сла́ва , вознесе́нїю . конда́къ , ѻ҆ц҃е́мъ .
 На ѳ҃ мъ часѣ̀ , тропа́рь , воскрⷭ҇нъ . сла́ва , ѻ҆ц҃е́мъ . конда́къ , воскрⷭ҇нъ .
 По ѡ҆сла́би , кондакѝ : воскрⷭ҇нъ , сла́ва , ѻ҆ц҃е́мъ . и҆ ны́нѣ , вознесе́нїю .
 На литꙋргі́и , бл҃же́нна , воскрⷭ҇на , на́ ѕ҃ .
 Во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . Бл҃же́ни ни́щїи дх҃омъ , ꙗ҆́кѡ тѣ́хъ є҆́сть црⷭ҇тво нбⷭ҇ное . Бл҃же́ни пла́чꙋщїи , ꙗ҆́кѡ ті́и оу҆тѣ́шатсѧ . Бл҃же́ни кро́тцыи , ꙗ҆́кѡ ті́и наслѣ́дѧтъ зе́млю .
 пое́мъ : Помѧни́ мѧ бж҃е сп҃се мо́й , є҆гда̀ прїи́деши во црⷭ҇твїи сѝ , и҆ спаси́ мѧ , ꙗ҆́кѡ є҆ди́нъ чл҃колю́бецъ .
 гла́съ , ѕ҃ . бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Дре́вомъ а҆да́мꙋ прельще́нꙋ бы́вшꙋ , дре́вомъ же крⷭ҇тнымъ па́ки спа́слъ є҆сѝ разбо́йника , вопїю́ща , помѧни́ мѧ гдⷭ҇и , є҆гда̀ прїи́деши во црⷭ҇твїи сѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Воспое́мъ и҆́же во́лею распе́ншагосѧ , и҆ погребе́на хрⷭ҇та̀ бг҃а на́шегѡ , и҆ воскрⷭ҇ша во сла́вѣ тридне́внѡ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Врата̀ а҆́дова и҆ вереѝ сокрꙋши́въ , и҆ сꙋ́щїѧ жизнода́вче во а҆́дѣ , всѧ̀ воскр҃си́лъ є҆сѝ , зовꙋ́щїѧ , сп҃се ще́дрыи , сла́ва воста́нїю тѝ .
 бл҃же́ни миротво́рцы ,꙳ ꙗ҆́кѡ ті́и сы́нове бж҃їи нарекꙋ́тсѧ . И҆́же и҆́з̾ гроба воскрⷭ҇шаго , ꙗ҆́коже речѐ пре́жде стра́сти , и҆ а҆́да плѣни́вша , хрⷭ҇та̀ согла́снѡ всѝ воспое́мъ . Свѣ́тъ ми́рꙋ а҆пⷭ҇ли показа́вшесѧ , ве́сь мра́къ пре́лести ѿгна́ша , зарѧ́ми бжⷭ҇твеными , оу҆че́нїи свои́хъ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ѻ҆ц҃а и҆ сн҃а славосло́вимъ , и҆ дх҃а ст҃а́гѡ гл҃юще , трⷪ҇це ст҃а́ѧ спасѝ дш҃а на́ша .
 и҆ ѿ кано́на , ст҃ы́хъ ѻ҆ц҃ъ . пѣ́снь г҃ ѧ , на д҃ . бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . То́къ и҆ стра́сть и҆ сѣче́нїе , а҆́рїи безꙋ́мныи ржⷭ҇твꙋ̀ бжⷭ҇твеномꙋ , ѕлоче́стнѡ нечести́выи прилага́ѧ , сѣчи́тельнымъ ѻ҆те́ческимъ мече́мъ посѣка́етсѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Ꙗ҆́коже дре́вле бжⷭ҇твеныи а҆враа́мъ , воѡ҆рꙋ́жьшесѧ всечⷭ҇тні́и и҆ бг҃огла́снїи , врагѝ твоѧ̀ бла́же неи́стовныѧ , твое́ю держа́вною си́лою погꙋби́ша .
 сла́ва . Пе́рвое совокꙋпле́нїе , твои́мъ собра́вшемсѧ ст҃лемъ , є҆диносꙋ́щна тѧ сп҃се ѻ҆ц҃ꙋ , и҆ творца̀ всѣ́мъ , и҆ пре́же вѣ́къ сꙋ́ща роди́вшасѧ , правовѣ́рнѡ и҆ бл҃гоче́стнѡ проповѣ́даша .
 и҆ нн҃ѣ . Немо́жетъ сло́во земны́хъ ни ѧ҆зы́къ , тебѐ дв҃це восхвали́ти досто́йнѡ . и҆с̾тебе́ бо без̾ сѣ́мене живода́вецъ хрⷭ҇то́съ , воплоти́тисѧ пречⷭ҇таѧ бл҃гои҆зво́ли .
 По вхо́дѣ , тропарѝ : воскрⷭ҇нъ , вознесе́нїю , ѻ҆ц҃е́мъ . кондакѝ : воскрⷭ҇нъ . сла́ва , ѻ҆ц҃е́мъ . и҆ ны́нѣ , вознесе́нїю . проки́менъ , пѣ́снь ѻ҆ц҃е́мъ . блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ , хва́льнѡ и҆ просла́вленѡ и҆́мѧ твоѐ во́ вѣки . сти́хъ : ꙗ҆́кѡ пра́веденъ є҆сѝ ѡ҆ всѣ́хъ , и҆́хъ же сотвори́лъ є҆сѝ на́мъ . а҆пⷭ҇лъ , въ дѣѧ́нїихъ . заⷱ҇ , м҃д . а҆ллилꙋ́їѧ . бг҃ъ бого́мъ гдⷭ҇ь гл҃а , и҆ призва̀ зе́млю ѿ восто́къ сл҃нца до за́падъ . сти́хъ : соберѣ́те є҆мꙋ̀ прпⷣбныѧ є҆гѡ̀ , завѣща́ющїѧ завѣ́тъ є҆гѡ̀ ѡ҆ же́ртвахъ . є҆ѵⷢ҇а́лїе , ѿ і҆ѡа́нна . заⷱ҇ , н҃ѕ . Задосто́йно : Тѧ̀ па́че оу҆ма̀ . прича́стенъ , хвали́те гдⷭ҇а с̾ небе́съ . дрꙋгі́и , въ па́мѧть вѣ́чнꙋю .
 
 Въ тꙋ́же , нлⷣю , ве́черъ . на гдⷭ҇и возва́хъ , стⷯры , ст҃ы́мъ ѻ҆ц҃е́мъ , г҃ . гла́съ , ѕ҃ . И҆́з̾ чрева роди́сѧ пре́жде денни́цы , ѿ ѻ҆ц҃а без̾ мт҃ре пре́жде вѣ́къ . а҆́ще а҆́рїй тва́рь тѧ , а҆ не бг҃а сла́витъ . ѽ де́рзости , смѣша́ѧ тѧ созда́телѧ тва́ремъ безꙋ́мнѡ . ве́щь ѻ҆гнѧ̀ вѣ́чнагѡ себѣ̀ со́бравъ . но собѡ́ръ и҆́же в̾ нике́и , сн҃а бж҃їѧ тѧ сꙋ́ща проповѣ́да гдⷭ҇и , вели́кїѧ ра́ди твоеѧ̀ млⷭ҇ти . Кто́ ти сп҃се ри́зꙋ раз̾дра̀ ; ты́ же речѐ , а҆́рїи , и҆́же трⷪ҇цѣ раздѣлѝ , є҆ди́но честно́е нача́ло в̾ трѝ раз̾дѣле́нїѧ . се́й ѿве́ржесѧ тебѐ гл҃ѧ , несꙋ́ща бы́ти є҆ди́номꙋ ѿ трⷪ҇цы . то́йже и҆ несто́рїѧ наꙋчѝ бцⷣꙋ не гл҃ати . но собо́ръ и҆́же в̾ нике́и , сн҃а бж҃їѧ тѧ и҆сповѣ́да гдⷭ҇и , вели́кїѧ ра́ди твоеѧ̀ млⷭ҇ти . А҆́рїи безꙋ́мныи , прⷭ҇тѣ́й трⷪ҇цѣ пресѣчѐ є҆динонача́лїе в̾ трѝ , неподо́бны же и҆ чꙋ́жы сꙋ́ществы . тѣ́мже ѻ҆ц҃ы бг҃оно́снїи соше́дшесѧ оу҆се́рднѡ , ре́вностїю раз̾жига́еми , ꙗ҆́коже и҆ ѳезви́тѧнинъ и҆лїѧ̀ , дх҃о́внымъ посѣко́ша мече́мъ , и҆́же стꙋдꙋ̀ наꙋчи́вшаго хꙋ́льномꙋ , ꙗ҆́коже дх҃ъ вѣща́ше .
 та́же , стихѣ́ры , в̾ минѣ́и , г҃ . сла́ва . гла́съ , ѕ҃ . Та́йныѧ дне́сь дꙋхо́вныѧ трꙋбы̀ , бг҃оно́сныѧ ѻ҆ц҃ы восхва́лимъ , воспѣ́вшїѧ посредѣ̀ цр҃кве , пѣ́снь соста́внꙋю гла́съ подо́бенъ бг҃осло́вїѧ . трⷪ҇цѣ є҆ди́нѡ непремѣ́ннѡ сꙋщество́ же и҆ бжⷭ҇тво̀ . потреби́телѧ а҆́рїевы , и҆ правосла́вныхъ побо́рники , молѧ́щасѧ всегда̀ гдⷭ҇ви , поми́ловатисѧ дш҃а́мъ на́шимъ .
 и҆ ны́нѣ . гла́съ , то́йже . На гора́хъ ст҃ы́хъ зрѧ́ще твоѐ вознесе́нїе хрⷭ҇тѐ , сїѧ́нїе сла́вы ѻ҆́ч҃и . воспѣва́емъ твоегѡ̀ лица̀ свѣтови́дныи зра́къ , поклонѧ́емсѧ страсте́мъ твои́мъ [покло́н̾] , чте́мъ воскрⷭ҇нїе , сла́вное вознесе́нїе сла́вѧще , поми́лꙋй на́съ . проки́менъ , дню̀ .
 На стихо́внѣ , стихѣ́ры . гла́съ , ѕ҃ . поⷣ . всѐ оу҆пова́нїе . Всѐ собра́вше , дх҃о́вное хꙋдо́жество , и҆ бжⷭ҇твенымъ дх҃омъ споꙋчи́вшесѧ , спасе́ное и҆ чⷭ҇тно́е и҆з̾ѻ҆браже́нїе , чⷭ҇тні́и ѻ҆ц҃ы бг҃описа́тельнѣ начерта́ша . в̾ не́мже ꙗ҆́вственѣ , ро́ждьшемꙋ собез̾нача́льна сло́ва наꙋча́ютъ , и҆ всеи́стинно є҆диносꙋ́щна , а҆пⷭ҇льскимъ послѣ́дꙋюще ꙗ҆́вѣ оу҆че́нїемъ , бл҃госла́внїи и҆ бг҃омꙋ́дрїи , вои́стинꙋ и҆ всебога́тїи .
 сти́хъ : блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ ,꙳ хва́льно и҆ просла́влено и҆́мѧ твоѐ во́ вѣки . Всю̀ собра́вше , па́стырскꙋю хи́трость , и҆ ꙗ҆́рость подви́гше твою̀ пра́веднѣйшꙋю , и҆ ѿмсти́тельнѣ ѡ҆сꙋже́ннѡ тѧ́жкїѧ врагѝ , и҆ па́гꙋбныѧ во́лки ѿгна́ша , и҆ ꙗ҆́кѡ пра́щею дх҃а и҆змета́вше пле́велы , ѿ цр҃ко́внагѡ и҆сполне́нїѧ . и҆ па́дшихъ к̾ сме́рти , и҆ ꙗ҆́кѡ неи҆сцѣ́льнѡ недꙋ́говавшихъ , бжⷭ҇твенїи па́стырїе , рабѝ прⷭ҇нїи хрⷭ҇то́ви , и҆ бжⷭ҇твенагѡ проповѣ́данїѧ , оу҆чн҃цы̀ сщ҃е́ннѣйшїи и҆сцѣли́ша .
 сти́хъ : ꙗ҆́кѡ пра́веденъ є҆сѝ ѡ҆ всѣ́хъ ,꙳ и҆́хже сотвори́лъ є҆сѝ на́мъ . Всѐ прїе́мше , бг҃оꙋ́мное сїѧ́нїе прест҃а́гѡ дх҃а . пресꙋ́щественое бг҃осло́вїе , кра́ткими гл҃ы и҆ мно́гимъ ра́зꙋмомъ , бг҃одохнове́ннѡ провѣща́ша , ꙗ҆́кѡ хрⷭ҇то́ви проповѣ́дницы . и҆ є҆ѵⷢ҇а́льскимъ приста́вницы оу҆че́нїемъ бл҃же́ннїи . и҆ бл҃гочести́выхъ преда́нїе , с̾вы́ше прїе́мше си́хъ ѿкрове́нїе ꙗ҆́вѣ , и҆ просвѣти́вшесѧ , написа́ша вѣ́рꙋ бг҃онаꙋче́нꙋ .
 сла́ва . гла́съ , г҃ . А҆пⷭ҇льскихъ преда́нїи , и҆звѣ́стнїи храни́телїе бы́сте ст҃і́и ѻ҆ц҃ы . ст҃ы́ѧ бо трⷪ҇цы є҆ди́но сꙋщество̀ правовѣ́рнѡ проповѣ́давше , а҆́рїево хꙋле́нїе , собо́рнѣ низ̾ложи́сте . с̾ ни́мже и҆ македо́нїѧ дх҃обо́рца ѡ҆бличи́вше , и҆ ѡ҆сꙋди́ли є҆стѐ несто́рїѧ , и҆ є҆ѵ̾тѷхі́ѧ же , и҆ дїоско́ра , саве́лїѧ же , и҆ севи́ра без̾гла́внаго . и҆́хже ѿ пре́лести и҆зба́витисѧ на́мъ и҆спроси́те , нескве́рнено на́ше житїѐ , в̾ вѣ́рѣ сохрани́ти мо́лимсѧ . и҆ ны́нѣ . гла́съ , ѕ҃ . Взы́де бг҃ъ въ воскликнове́нїи , гдⷭ҇ь во́ гласѣ трꙋ́бнѣ . є҆́же вознестѝ па́дшїи ѻ҆́бразъ а҆да́мовъ , и҆ посла́ти дх҃а оу҆тѣ́шителѧ , ѡ҆ст҃и́ти дш҃а на́ша .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , ст҃ы́мъ ѻ҆ц҃е́мъ . сла́ва , и҆ нн҃ѣ . тропа́рь , пра́здникꙋ . є҆ктенїѧ̀ . и҆ ѿпꙋ́стъ . и҆ ѿдае́тсѧ слꙋ́жба ст҃ы́мъ ѻ҆ц҃е́мъ .
 На па́вечерницѣ , по досто́йнѣ , и҆ по трⷭ҇то́мъ , конда́къ , пра́здникꙋ . и҆ про́чее ѡ҆бы́чно .
 Въ пнⷣе , з҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь пра́здникꙋ , гⷤ . По а҃ , стихоло́гїи , сѣда́ленъ . гла́съ , в҃ . Свы́ше на́ землю хрⷭ҇тѐ мо́й соше́лъ є҆сѝ , и҆ а҆́бїе ѿ землѝ на высотꙋ̀ восте́клъ є҆сѝ к̾ своемꙋ̀ роди́телю , оу҆ченико́мъ зрѧ́щимъ тво́й восхо́дъ . с̾ ни́ми же оу҆́бѡ пра́зднꙋюще пое́мъ сп҃се твоѐ вознесе́нїе . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , и҃ . Всѣ́дъ на ѻ҆́блаки нбⷭ҇ныѧ , ѡ҆ста́вивъ ми́ръ сꙋ́щимъ на землѝ , взы́де и҆ сѣ́де ѡ҆деснꙋ́ю ѻ҆ц҃а , ꙗ҆́кѡ є҆диносꙋ́щенъ є҆мꙋ̀ сы́и и҆ дх҃ꙋ . а҆́ще и҆ пло́тїю ꙗ҆ви́сѧ , но непрело́женъ пре́былъ є҆сѝ . тѣ́мже ча́емъ соверше́нїѧ коне́цъ . тогда̀ грѧды́и сꙋди́ти всѧ́ческимъ , правосꙋ́де гдⷭ҇и пощадѝ дш҃а на́ша , согрѣше́нїемъ ѡ҆ставле́нїе да́рꙋѧ , ꙗ҆́кѡ бг҃ъ млⷭ҇тивъ рабо́мъ свои́мъ . сла́ва , и҆ нн҃ѣ , то́йже .
 та́же , ѱл҃о́мъ , н҃ . кано́нъ , пра́здникꙋ , гла́съ , д҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ . свѣти́ленъ , пра́здникꙋ .
 На стихо́внѣ , стⷯры . гла́съ , ѕ҃ . поⷣ . а҆́нг҃льскїѧ . Всего́ мѧ хрⷭ҇тѐ воспрїѧ́тъ , несказа́ннѡ ве́сь всего́ мѧ своемꙋ̀ сраствори́лъ є҆сѝ , бжⷭ҇твеномꙋ є҆стествꙋ̀ . смѣше́нїѧ непретерпѣ̀ , ни приложе́нїѧ ни раздѣле́нїѧ . сла́ва стра́шномꙋ твоемꙋ̀ сни́тїю , и҆ стрⷭ҇те́мъ и҆ воскрⷭ҇нїю и҆ вознесе́нїю . и҆́миже пе́рвѣе , па́дшее є҆стество̀ на́ше ѡ҆бнови́сѧ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Вскꙋ́ю оу҆́бѡ взира́ете на́ нб҃о , и҆ оу҆жа́снѡ неви́димагѡ зритѐ , а҆́нг҃ли твоѝ сп҃се вопїѧ́хꙋ оу҆ченико́мъ твои́мъ , се́й со сла́вою восходѧ́и , та́коже прїи́детъ плотоно́сецъ , дыха́нїю всемꙋ̀ сꙋди́ти пра́веднѡ в̾ мѣ́рилѣхъ , бг҃ъ сы́и и҆ чл҃къ .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Съ рыда́нїемъ и҆ ра́достїю ли́къ оу҆ченикъ твои́хъ , въ честнѣ́мъ вознесе́нїи твое́мъ , стоѧ́ще вкꙋ́пѣ на горѣ̀ бж҃їи чл҃цы , влⷣко неѡ҆ста́ви си́ры рабы̀ своѧ̀ вопїѧ́хꙋ . но послѝ дх҃ъ бжⷭ҇твеныи дш҃а́мъ на́шимъ , просвѣща́ющь рабы̀ своѧ̀ . сла́ва , и҆ ны́нѣ . гла́съ , з҃ . На́ горꙋ є҆леѡ́нскꙋю прише́лъ є҆сѝ , ми́лꙋѧи ро́дъ чл҃чь , и҆ ѻ҆́блакъ подъѧ́тъ тѧ ѿ ѻ҆́чїю оу҆чени́къ твои́хъ . трепе́щꙋщимъ оу҆́бѡ завидѣ́нїе , ра́дꙋющимжесѧ за ча́ѧнїе ст҃а́гѡ дх҃а . и҆́мже оу҆тверди́въ сп҃се поми́лꙋй на́съ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннахъ , трипѣ́снецъ . гла́съ , а҃ . пѣ́снь , а҃ . і҆рмо́съ . твоѧ̀ побѣди́тельнаѧ десни́ца .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Твоѐ є҆́же на́ землю новолѣ́пное соше́ствїе , неразꙋмѣ́вшимъ а҆́нг҃лѡмъ тогда̀ , и҆ восходѧ́щꙋ ти на нб҃са̀ , оу҆вѣ́дѣша . и҆ гл҃юще кто̀ се́й є҆́сть цр҃ь си́ламъ ;
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Распѧ́тїе во́льное хрⷭ҇тѐ претерпѣ́въ , воскр҃слъ є҆сѝ тридне́венъ . та́же воз̾ше́лъ є҆сѝ к̾ нбⷭ҇нымъ , оу҆ченико́мъ зрѧ́щимъ тѧ , и҆ дивѧ́щимсѧ є҆́же па́че оу҆ма̀ си́лѣ твое́й .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Ѻ҆́блаки восхожде́нїе своѐ , всеси́льною во́лею полага́ѧ недомы́сленыи , ѿ горы̀ ма́сличныѧ ны́нѣ востечѐ горѣ̀ , к̾ высотѣ̀ ѻ҆́блакомъ носи́мъ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Чи́ны а҆́нг҃лъ нбⷭ҇ныхъ , вои́стинꙋ чи́стаѧ превоз̾шла̀ є҆сѝ , сло́во воплоти́вши ѻ҆́ч҃ее . є҆го́же ны́нѣ прилѣ́жнѡ молѝ , дѣѧ́нїи без̾слове́сныхъ на́мъ и҆зба́витисѧ всенепоро́чнаѧ .
 пѣ́снь , и҃ . і҆рмо́съ . пѣснослове́сники в̾ пещѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . И҆́же к̾ без̾нача́льномꙋ свѣ́тꙋ ѻ҆ц҃ꙋ воз̾ше́дшаго во сла́вѣ , и҆ низ̾посла́ти а҆пⷭ҇лѡмъ дх҃ъ ст҃ы́и ре́кша , по́йте бл҃гослови́те и҆ превозноси́те є҆гѡ̀ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Воспо́йте и҆ по́йте гдⷭ҇ви , воскли́кните стра́хомъ ѻ҆те́чествїѧ земна́ѧ , вознесе́босѧ во сла́вѣ дне́сь , совокꙋпи́въ съ нбⷭ҇ными во всѧ̀ вѣ́ки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Мꙋ́жїе галиле́йстїи , что̀ зрѧ́ще на высотꙋ̀ , со́ страхомъ та́кѡ стоитѐ , оу҆ченико́мъ беспло́тнїи глаго́лахꙋ , и҆́м̾же ѻ҆́бразомъ ви́дите , и҆ па́ки хрⷭ҇то́съ во сла́вѣ прїи́детъ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ꙗ҆́же невоздѣ́ланнѡ возрасти́вшаѧ , нбⷭ҇ныи кла́съ пита́ющїи бжⷭ҇твеною си́лою конца̀ дв҃о , насы́ти а҆́лчꙋщꙋю смире́нꙋю дш҃ꙋ мою̀ .
 пѣ́снь , ѳ҃ . і҆рмо́съ . ѻ҆́бразъ чи́стагѡ ржⷭ҇тва̀ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Стрⷭ҇ть и҆ распѧ́тїе и҆ сме́рть , за на́съ претерпѣ́лъ є҆сѝ без̾грѣ́шне . и҆ воскр҃се бг҃олѣ́пно , в̾зы́де к̾ без̾нача́льномꙋ сло́ве ѻ҆ц҃ꙋ своемꙋ̀ . тѣ́мже ти поклонѧ́емсѧ , непости́жимомꙋ бжⷭ҇твꙋ̀ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Зове́тъ мѡѷсе́й дх҃омъ , а҆́нг҃льскїѧ си́лы да оу҆крѣпѧ́тсѧ , всѣ́хъ цр҃ю тѣле́снѡ восходѧ́щꙋ ѿ землѝ , к̾ го́рнимъ црⷭ҇твїѧмъ , и҆ на прⷭ҇то́лѣ ѻ҆те́честѣмъ оу҆ставлѧ́ющꙋ , є҆стество̀ па́дшее .
 сла́ва . Врата̀ оу҆́мнаѧ возми́те , проро́чески вопїѧ́ше дв҃дъ дх҃омъ , є҆диноро́дныи сн҃ъ бж҃їи воцр҃и́сѧ надовсѣ́ми ꙗ҆зы́ки . и҆ в̾зы́де пло́тїю ко ѻ҆ц҃ꙋ , є҆го́же и҆ низ̾ходѧ̀ не ѡ҆ста́ви .
 и҆ ны́нѣ , боⷢ҇ . Ве́сь сла́дость и҆ жела́нїе , тво́й сн҃ъ бг҃ъ и҆ гдⷭ҇ь прест҃а́ѧ чи́стаѧ . є҆го́же прилѣ́жнѡ молѝ с̾ вы́шними и҆ беспло́тными во́инствы , го́рести дꙋшетлѣ́нныѧ грѣхо́въ и҆зба́витисѧ на́мъ .
 
 Въ то́йже , пнⷣе , з҃ ѧ , недѣ́ли , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , д҃ . поⷣ . и҆́же зва́нныи свы́ше . И҆́же ѡ҆ всѣ́хъ соверши́въ спасе́нїе ,꙳ на́ горꙋ прїи́де є҆леѡ́нскꙋю хрⷭ҇тѐ ,꙳ ѿ ню́дꙋ же взѧ́тсѧ ꙳ пред̾ оу҆ченикѝ свои́ми ,꙳ на́ нб҃о со сла́вою носи́мъ .꙳ тѣ́мже та́инствꙋ дивѧ́щесѧ ,꙳ вы́шнїи взыва́хꙋ до́льнимъ чи́нове ,꙳ возми́те врата̀ ,꙳ и҆ вни́детъ ѿ ню́дꙋ же и҆зы́де ,꙳ всѣ́хъ цр҃ь и҆ бг҃ъ ꙗ҆́коже и҆зво́ли .꙳ пресла́внѡ ми́рꙋ спасе́нїе содѣ́лавъ . Оу҆чени́ческїи ли́къ ,꙳ тебѐ ꙗ҆́коже зрѧ́ше в̾зима́ема гл҃аше .꙳ влⷣко , ка́кѡ ны́нѣ ѡ҆ставлѧ́еши дрꙋ́ги своѧ̀ , и҆ ка́мѡ и҆́деши ,꙳ и҆́же содержа́и рꙋко́ю всѧ́ческаѧ .꙳ мы́ же ѡ҆ста́вивше всѧ̀ ,꙳ тебѣ̀ бг҃ꙋ послѣ́довахомъ ра́дꙋющесѧ ,꙳ во́ вѣки с̾ тобо́ю наде́ждꙋ и҆мꙋ́ще бы́ти ,꙳ не ѡ҆ста́ви си́рыхъ на́съ ,꙳ ꙗ҆́коже ѡ҆бѣща́сѧ сп҃се на́шъ млрⷭ҇де ,꙳ оу҆тѣ́шителѧ послѝ ,꙳ и҆ сп҃са дш҃а́мъ на́шимъ . Соверше́ное подаѧ̀ бл҃гослове́нїе ,꙳ дрꙋго́мъ свои́мъ влⷣко ,꙳ та́йнѡ оу҆ча́ше и҆́хъ ,꙳ зри́те дрꙋ́зи и҆дꙋ̀ ко ѻ҆ц҃ꙋ ва́мъ послю̀ дх҃а оу҆тѣ́шителѧ ,꙳ вы́ же ско́рбь всю̀ ѿложи́те ,꙳ не ѡ҆ста́влю ѻ҆ве́цъ ꙗ҆́же собра́хъ ,꙳ не ѡ҆ста́влю и҆́хъ же возлюби́хъ ,꙳ бжⷭ҇твеною с̾ нб҃сѐ ѡ҆бо́лкшесѧ си́лою ,꙳ и҆ди́те гл҃юще ,꙳ по всѣ́хъ ꙗ҆зы́цѣхъ , проповѣ́дайте спасе́нїѧ бл҃говѣща́нїе .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , є҃ . Прїиди́те вѣ́рныхъ совокꙋпле́нїѧ , оу҆мы̀ та́йнѡ наꙋчи́вшесѧ оу҆чени́къ хрⷭ҇то́вѣхъ . непреста́ннѡ пѣ́нїе рцѣ́мъ , на ма́сличнѣй ꙗ҆́коже а҆пⷭ҇ли с̾ дв҃домъ возопїе́мъ , в̾зы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣ . да и҆зба́витъ племена̀ чл҃ча ѿ собла́знъ вра́жїихъ , и҆ просвѣти́тъ дш҃а на́ша .
 На стихо́внѣ , стихѣ́ры . гла́съ , ѕ҃ . поⷣ . в̾ тре́тїи де́нь . Коне́чнагѡ ра́ди млрⷭ҇дїѧ хрⷭ҇тѐ ,꙳ роди́лсѧ є҆сѝ и҆з̾ дв҃ы пло́тїю .꙳ во́лею же претерпѣ́въ распѧ́тїе ,꙳ тридне́венъ воскр҃се и҆́зъ гроба всеще́дре ,꙳ совоскр҃си́въ и҆ ѡ҆божи́въ на́съ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Зрѧ́щимъ тѧ хрⷭ҇тѐ ꙳ бжⷭ҇твенымъ оу҆ченико́мъ ꙗ҆́вѣ ,꙳ вознесе́сѧ ѿ землѝ к̾ нбⷭ҇нымъ .꙳ и҆ си́мъ ѡ҆бѣща̀ посла́ти сво́й дх҃ъ ,꙳ оу҆твержа́ѧ и҆ просвѣща́ѧ на́съ .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Диви́тсѧ а҆́нг҃лъ мно́жество ,꙳ стра́нномꙋ восхожде́нїю твоемꙋ̀ ,꙳ и҆ стра́шномꙋ і҆с҃е всецр҃ю ,꙳ и҆ врато́мъ нбⷭ҇нымъ взѧ́тисѧ вопїѧ́хꙋ ,꙳ вы́шнѣйшимъ ны́нѣ си́ламъ .
 сла́ва , и҆ ны́нѣ . гла́съ , и҃ . Вознесе́сѧ во сла́вѣ ѿ землѝ на нб҃са̀ , и҆́же всѧ̀ и҆сполнѧ́ѧи бжⷭ҇тво́мъ , ѡ҆деснꙋ́ю ѻ҆ц҃а сѣ́лъ є҆сѝ , и҆́же и҆з̾ нача́ла бг҃ъ сло́во . тѣ́мже нбⷭ҇ныѧ си́лы зрѧ́ще , а҆пⷭ҇лѡмъ оу҆жа́сни вопїѧ́хꙋ . к̾ комꙋ̀ взира́ете зрѧ́ще на́ нб҃о ; сѐ є҆го́же ви́дѣсте , то́йже па́ки прїи́детъ сосла́вою , є҆́же сꙋди́ти все́й землѝ , и҆ возда́ти комꙋ́ждо по дѣ́лѡмъ є҆гѡ̀ . к̾ немꙋ́ же возопїе́мъ , непости́жиме гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 На па́вечерницѣ , по досто́йнѣ , и҆ по трⷭ҇то́мъ , конда́къ , пра́здникꙋ . и҆ про́чее ѡ҆бы́чно .
 Во вто́рникъ , з҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь пра́здникꙋ , три́жды .
 По а҃ , стихоло́гїи , сѣда́ленъ . гла́съ , а҃ . А҆́нг҃лѡмъ дивѧ́щимсѧ восхо́дꙋ стра́нномꙋ , оу҆ченико́мъ оу҆жаса́ющимсѧ стра́шномꙋ возноше́нїю . в̾зы́де с̾ пло́тїю хрⷭ҇тѐ , и҆ врата̀ тебѣ̀ взѧ́шасѧ сп҃се . сегѡ̀ ра́ди си́лы нбⷭ҇ныѧ дивлѧ́хꙋсѧ вопїю́ще , сла́ва соше́ствїю твоемꙋ̀ стра́шномꙋ , сла́ва вознесе́нїю твоемꙋ̀ . сла́ва смотре́нїю твоемꙋ̀ є҆ди́не чл҃колю́бче . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ , гла́съ , г҃ . Первовѣ́чныи бг҃ъ и҆ без̾нача́льныи , є҆́же оу҆́бѡ взѧ́тъ є҆стество̀ чл҃ческое , ѡ҆бг҃отвори́въ та́йнѡ . дне́сь вознесе́сѧ , а҆́нг҃ли предѝ текꙋ́ще , а҆пⷭ҇лѡмъ показова́хꙋ , семꙋ̀ и҆дꙋ́щꙋ на нб҃са̀ со сла́вою мно́гою . є҆мꙋ́же поклони́вшесѧ гл҃ахꙋ , сла́ва бг҃ꙋ возне́сшемꙋсѧ . сла́ва , и҆ ны́нѣ , то́йже . та́же , ѱл҃о́мъ , н҃ . кано́нъ , пра́здникꙋ , гла́съ , є҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ . свѣти́ленъ , пра́здникꙋ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Сло́ва оу҆ченико́мъ ,꙳ вѣ́рнїи совзе́мшесѧ ,꙳ до добродѣ́телей на́ горы ,꙳ ꙗ҆́кѡ да хрⷭ҇то́вꙋ сла́вꙋ ,꙳ ви́дѣти сподо́бимсѧ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Посрами́шасѧ ꙗ҆́вѣ ,꙳ манихе́йскаѧ оу҆мышле́нїѧ ,꙳ ѡ҆ ни́хже недомышлѧ́хꙋсѧ ,꙳ хрⷭ҇то́во ꙗ҆́вѣ сказꙋ́юще ,꙳ с̾ пло́тїю вознесе́нїе .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Воскли́кни ѽ дв҃де ,꙳ ра́дꙋѧсѧ цѣвни́цею ,꙳ вознесе́босѧ хрⷭ҇то́съ ,꙳ ве́щи словесе́мъ твои́мъ ,꙳ и҆сполнѧ́етъ пррⷪ҇чествїѧ твоѧ̀ .
 сла́ва , и҆ ны́нѣ . гла́съ , ѕ҃ . Дне́съ на́ нб҃сѣхъ го́рнїѧ си́лы , на́ше є҆стество̀ зрѧ́ще дивѧ́тсѧ , стра́ннагѡ ѻ҆́браза восхо́дꙋ . недоꙋмѣ́ѧхꙋсѧ дрꙋ́гъ ко́ дрꙋгꙋ гл҃юще , кто̀ се́й прише́дыи . ви́дѧще же своегѡ̀ влⷣкꙋ , нбⷭ҇наѧ врата̀ взѧ́ти повелѣва́хꙋ . с̾ ни́ми же непреста́ннѡ воспое́мъ , и҆́же с̾ пло́тїю ѿ ню́дꙋ па́ки приходѧ́щагѡ , ꙗ҆́кѡ сꙋдїю̀ всѣ́хъ и҆ бг҃а всеси́льна .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннахъ , трипѣ́снецъ . гла́съ , в҃ . пѣ́снь , в҃ . і҆рмо́съ . ви́дите ви́дите .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Совокꙋплѧ́ѧсѧ со оу҆ченикѝ , во́ днехъ четы́редесѧтихъ по бжⷭ҇твенѣмъ и҆́з̾ гроба сп҃се воста́нїи , дх҃ъ бжⷭ҇твеныи ѡ҆бѣщева́ѧ и҆́мъ посла́ти . ꙗ҆́вѣ вознесе́сѧ во сла́вѣ , на ра́мѣхъ херꙋви́мскихъ стра́шнѡ носи́мъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Врата̀ возми́те , разꙋмѣ́йте пресла́внаѧ , мы́сленыѧ си́лы вы́шнѣйшимъ вопїѧ́хꙋ . цр҃ь всѧ́ческихъ тѣ́ло зе́мленѡ носѧ̀ прїи́де к̾ на́мъ , в̾ поко́й сво́й чл҃ки ѡ҆божи́въ , за милосе́рдїе мно́го и҆ безмѣ́рнꙋю млⷭ҇ть .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . За́кровъ себѣ̀ тмꙋ̀ полага́ѧи , беспло́тномꙋ є҆стествꙋ̀ , на крилꙋ̀ вѣ́тренюю восходѧ̀ бг҃ъ . во пло́щьсѧ и҆з̾ дв҃ы ѻ҆́блака свѣ́тлаго . ѻ҆́блакомъ свѣ́тлымъ ѿ землѝ на высотꙋ̀ взы́де , зрѧ́щимъ оу҆ченико́мъ сла́вное вознесе́нїе .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Невоздѣ́ланна землѧ̀ , возрасти́вшаѧ всѣ́хъ пита́телѧ , ѿверза́ющагѡ рꙋ́кꙋ , бл҃говоле́нїемъ свои́мъ , и҆ насыща́юща всѧ́ко живо́тно крѣ́пости бжⷭ҇твеныѧ , оу҆твердѝ хлѣ́бомъ живо́тнымъ , раз̾сла́бленаѧ срⷣца̀ сы́тостїю , ѕлы́хъ на́шихъ грѣхопаде́нїи .
 пѣ́снь , и҃ . і҆рмо́съ . ѡ҆ подо́бїи зла́тѣ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Є҆стество̀ а҆да́мово воспрїе́мъ , и҆ сїѐ ѡ҆божи́въ сло́ве , к̾ первонача́льникꙋ свѣ́тꙋ вознесѐ своемꙋ̀ ѻ҆ц҃ꙋ . оу҆диви́вшимсѧ всѣ́мъ беспло́тнымъ чино́мъ , и҆ вопїю́щимъ , по́йте гдⷭ҇а , и҆ превозноси́те є҆гѡ̀ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . И҆лїѧ̀ проѡ҆бразꙋ́ѧ , стра́шное твоѐ вознесе́нїе живода́вче , бжⷭ҇твенымъ дх҃омъ показа́сѧ ѻ҆рꙋ́жникъ , и҆ к̾ высотѣ̀ ве́сь ѿ землѝ ноша́шесѧ , поѧ̀ влⷣцѣ , да пое́тъ гдⷭ҇а всѧ̀ тва́рь , и҆ превозно́ситъ є҆гѡ̀ во́ вѣки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Хвали́те бг҃а , воскли́кните ꙗ҆зы́цы , и҆ восплещи́те рꙋка́ми , согла́снѡ по́йте , со сла́вою хрⷭ҇то́съ взы́де , ѿ ню́дꙋ же к̾ на́мъ прїи́де спастѝ вопїю́щїѧ , по́йте дѣ́ла , и҆ превозноси́те є҆гѡ̀ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . трⷪ҇ченъ . Ѻ҆ц҃а , и҆ сн҃а собезнача́льна просла́вимъ всѝ , и҆ дх҃а ст҃а́гѡ , трⷪ҇цꙋ несозда́ннꙋ , є҆стество́мъ соедине́нꙋ , раздѣле́нꙋ же тꙋ̀ ли́цы пою́ще , ѡ҆сꙋ́щественаѧ да пое́тъ гдⷭ҇а всѧ̀ тва́рь , и҆ превозно́ситъ є҆гѡ̀ во́ вѣки .
 пѣ́снь , ѳ҃ . і҆рмо́съ . недоꙋмѣ́етъ всѧ́къ ꙗ҆зы́къ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . И҆́же со сла́вою ны́нѣ , восходѧ́и на ѻ҆́блацѣхъ кто̀ оу҆́бѡ є҆́сть реко́ша го́рнѣйшїи чи́нове , вопїю́ще и҆́мъ ; врата̀ оу҆́мнаѧ ѿи҆ми́те . бг҃ъ є҆ди́ныи ꙗ҆́же на землѝ совокꙋпи́въ нб҃се́мъ , семꙋ̀ вели́чїе и҆ сла́вꙋ стра́хомъ принесе́мъ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Зри́те ре́клъ є҆сѝ сло́ве оу҆ченико́мъ , скорбѧ́щимъ твои́мъ восхо́домъ , сѣди́те ждꙋ́ще вѣ́рою , до́ндеже прїи́детъ к̾ ва́мъ бжⷭ҇твеныи оу҆тѣ́шитель ѿ вы́шнихъ , даро́мъ всѣ́мъ незави́стныи и҆сто́чникъ , се́й ва́съ наꙋчи́тъ всѧ̀ ꙗ҆́кѡ пребл҃гъ .
 сла́ва . Па́дшее є҆стество̀ а҆да́мово , ви́дитсѧ в̾ вы́шнихъ , на прⷭ҇то́лѣ ѻ҆́ч҃и водрꙋже́но пресла́внѡ , и҆ поклонѧ́емо всегда̀ ѿ а҆́нг҃лъ и҆ а҆рха́нг҃лъ , и҆ ѿ прⷭ҇то́лъ си́лъ и҆ нача́лъ . сла́ва и҆з̾во́лившемꙋ та́кѡ , є҆ди́номꙋ бг҃ꙋ на́шемꙋ .
 и҆ ны́нѣ , боⷢ҇ . Красна̀ добро́тою роди́ тѧ кра́снаѧ дв҃ца . є҆го́же зрѧ́щи видѣ́нїѧ внегда̀ страда́ти , нижѐ добро́ты и҆мꙋ́ща , сп҃се рыда́ющи гл҃аше , дивлю́сѧ твоемꙋ̀ и҆́же па́че оу҆ма̀ сн҃е мо́й смире́нїю . и҆́мже спаса́еши смири́вшеесѧ є҆стество̀ чл҃ческое .
 
 Въ то́йже , вто́рникъ , з҃ ѧ , недѣ́ли , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , д҃ . поⷣ . ꙗ҆́кѡ до́блѧ . Зрѧ́щимъ бжⷭ҇твенымъ ꙳ твои́мъ оу҆ченико́мъ ,꙳ вознесе́сѧ к̾ нбⷭ҇нымъ ,꙳ и҆ сѣ́де ѡ҆деснꙋ́ю роди́телѧ ,꙳ и҆́же тогѡ̀ неразлꙋ́ченъ прⷭ҇носꙋ́щныи сн҃ъ ,꙳ и҆ ꙗ҆́коже речѐ посла́лъ є҆сѝ оу҆тѣ́шителѧ ,꙳ нбⷭ҇ны земны́ѧ сотворѧ́юща ,꙳ мꙋ́дрыѧ и҆ бг҃огла́сныѧ ,꙳ и҆ сщ҃е́нныѧ оу҆ченикѝ твоѧ̀ . Воплоти́сѧ за неи҆зрече́ннꙋю і҆с҃е бл҃гость ,꙳ и҆ распѧ́тїе и҆ сме́рть ,꙳ без̾сме́ртне во́лею претерпѣ̀ ,꙳ и҆ а҆́бїе тридне́внѡ воскр҃се и҆з̾ ме́ртвыхъ .꙳ и҆ по́ днехъ четы́редесѧтихъ вознесе́сѧ ,꙳ ѿ ню́дꙋ же пе́рвѣе сни́де ,꙳ смири́въ земна́ѧ ,꙳ и҆ всѣ́хъ приведѐ роди́телеви . На ѻ҆́блацѣхъ ꙗ҆́кѡ ви́дѣша тѧ взима́ема гдⷭ҇и ,꙳ мꙋ́дрїи а҆пⷭ҇ли ,꙳ рыда́юще ,꙳ и҆ оу҆миле́нїѧ и҆спо́лнени ,꙳ вопїѧ́хꙋ со слеза́ми , не ѡ҆ста́ви си́рыхъ ,꙳ и҆́хже за милосе́рдїе возлюби́лъ є҆сѝ .꙳ но послѝ наны̀ ꙗ҆́коже ѡ҆бѣща́сѧ всеще́дре ,꙳ прест҃ы́и тво́й дх҃ъ ,꙳ просвѣща́ющъ дш҃а на́ша .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , д҃ . Є҆гда̀ вознесе́сѧ во сла́вѣ хрⷭ҇тѐ бж҃е , оу҆ченико́мъ зрѧ́щимъ ѻ҆́блацы под̾и҆ма́хꙋ тѧ с̾ пло́тїю , врата́ же взѧ́шасѧ нбⷭ҇наѧ воз̾ше́ ствїемъ ти . ли́ци же а҆́нг҃льстїи ра́довахꙋсѧ с̾ весе́лїемъ . го́рнїѧ си́лы зовѧ́хꙋ гл҃юще , воз̾ми́те врата̀ кн҃зи ва́ша , и҆ вни́детъ цр҃ь сла́вы . оу҆ченицы́ же дивѧ́щесѧ гл҃ахꙋ , неразлꙋчи́сѧ ѿ на́съ па́стырю до́брыи , но послѝ на́мъ дх҃ъ тво́й прест҃ы́и , наставлѧ́ющъ и҆ просвѣща́ющъ , и҆ оу҆твержа́ющъ и҆ ѡ҆сщ҃а́ющъ дш҃а на́ша .
 На стихо́внѣ , стихѣ́ры . гла́съ , а҃ . поⷣ . нбⷭ҇нымъ чино́мъ . Ты̀ чл҃ческое сꙋщество̀ оу҆твердѝ собо́ю ,꙳ но́во твори́въ всѧ̀ .꙳ и҆ пло́тїю возне́с̾сѧ ,꙳ сѣ́де на вы́шнихъ сло́ве бж҃їи ,꙳ ѡ҆деснꙋ́ю роди́телѧ .꙳ тѣ́мже и҆ па́ки тѧ сꙋдїю̀ всѣ́мъ вѣ́рнымъ и҆ невѣ́рнымъ ча́емъ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . А҆пⷭ҇лѡмъ вопїѧ́хꙋ хрⷭ҇то́вымъ а҆́нг҃ли ,꙳ мꙋ́жїе что̀ взира́ете ,꙳ восходѧ́ща горѣ̀ хрⷭ҇та̀ жизнода́вца ,꙳ се́й сꙋди́ти всѣ́мъ прїи́детъ ,꙳ всѣ́мъ сы́и бг҃ъ ,꙳ и҆ всѣ́мъ подаѧ̀ по достоѧ́нїю дѣѧ́нїемъ и҆́хъ .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Прїе́мшꙋ ти пло́ть ,꙳ ѡ҆божи́лъ є҆сѝ сп҃се чл҃колю́бче ,꙳ без̾сме́ртныѧ и҆ бжⷭ҇твеныѧ сподо́билъ є҆сѝ сла́вы ,꙳ въ вознесе́нїи стра́шнѣмъ ꙳ и҆ оу҆жа́снѣмъ долготерпѣли́ве .꙳ ѡ҆зарѝ срⷣца̀ твои́мъ просвѣще́нїемъ ,꙳ и҆ на́мъ пою́щимъ тѧ̀ .
 сла́ва , и҆ ны́нѣ . гла́съ , є҃ . Гдⷭ҇и восходѧ́щꙋ ти ѿ ню́дꙋ же не ѿлꙋчи́сѧ , во́инства а҆́нг҃льскаѧ и҆ всѣ́хъ беспло́тныхъ , ра́достїю вопїю́ще вы́шнѣйшимъ си́ламъ , возми́те врата̀ кн҃зи , и҆ вни́детъ цр҃ь сла́вы . и҆́бо прⷭ҇то́лъ херꙋви́мскїи воспрїѧ́тъ тѧ с̾ пло́тїю , гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 На па́вечерницѣ , по досто́йнѣ , и҆ по трⷭ҇то́мъ , конда́къ , пра́здникꙋ . и҆ про́чее ѡ҆бы́чно .
 Всре́дꙋ , з҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , є҃ . Соше́дъ с̾ нб҃сѐ к̾ земны́мъ , и҆ до́лѣ лежа́щїи во а҆́довѣ темни́цѣ , совоскреси́лъ є҆сѝ бж҃е а҆да́мѡвъ ѻ҆́бразъ , и҆ вознесе́нїемъ твои́мъ хрⷭ҇тѐ на нб҃са̀ возве́д̾ , на прⷭ҇то́лѣ ѻ҆ц҃а своегѡ̀ сопресто́льника содѣ́лавъ , ꙗ҆́кѡ млⷭ҇тивъ и҆ чл҃колю́бецъ . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , и҃ . На́ горꙋ воз̾ше́дъ є҆леѡ́нскꙋю , млⷭ҇тивыи бж҃е ѿ ню́дꙋ же и҆ воз̾несе́сѧ . свѣ́телъ бо ѻ҆́блакъ ѿ землѝ тебѐ подъѧ́тъ , зрѧ́щимъ оу҆ченико́мъ твои́мъ чꙋ́до стра́шно , вопїю́щимъ беспло́тнымъ на́ нб҃сѣхъ стра́хомъ , врата̀ возми́те , вы́шнимъ во́иномъ . с̾ ни́ми же тѧ̀ цр҃ѧ пое́тъ , всѧ̀ тва́рь всѧ́ческихъ бг҃а . сла́ва , и҆ ны́нѣ , то́йже .
 та́же , ѱл҃о́мъ , н҃ . кано́нъ , пра́здникꙋ , гла́съ , д҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ . свѣти́ленъ , пра́здникꙋ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Чꙋ́до новолѣ́пно ,꙳ чл҃ческое бо сꙋщество̀ ,꙳ на нб҃са̀ воз̾несе́сѧ ,꙳ соедини́вшисѧ ,꙳ сло́вꙋ бж҃їю вседержи́телю .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Восїѧ̀ свѣ́тлыи ,꙳ и҆ пресвѣ́тлыи де́нь ,꙳ влады́чнимъ бжⷭ҇твенымъ ,꙳ на нб҃са̀ восхожде́нїемъ ,꙳ просвѣща́ѧ всѧ́ческаѧ .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Ꙗ҆́коже оу҆ченико́мъ ,꙳ посла́лъ є҆сѝ ще́дре ,꙳ с̾ра́сленыи тво́й дх҃ъ ,꙳ и҆ лю́демъ твои́мъ низ̾послѝ хрⷭ҇тѐ сп҃се ,꙳ бл҃года́ть твою̀ .
 сла́ва , и҆ ны́нѣ . гла́съ , є҃ . Прїиди́те вѣ́рныхъ совокꙋпле́нїѧ , оу҆мы̀ та́йнѡ наꙋчи́вшесѧ оу҆чени́къ хрⷭ҇то́вѣхъ , непреста́ннѡ пѣ́нїе рце́мъ на є҆леѡ́нѣ , ꙗ҆́коже и҆ а҆пⷭ҇ли с̾ дв҃домъ возопїе́мъ . взы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣ . да и҆зба́витъ племена̀ чл҃ча ѿ собла́знъ вра́жїихъ , и҆ просвѣти́тъ дш҃а на́ша .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннахъ , трипѣ́снецъ . гла́съ , г҃ . пѣ́снь , г҃ . і҆рмо́съ . оу҆тверже́нїе на тѧ̀ надѣ́ющимсѧ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ѡ҆сꙋжде́нное и҆ престꙋпле́нїемъ и҆стлѣ́вшее є҆стество̀ чл҃ческое , воз̾ве́лъ є҆сѝ влⷣко превы́ше а҆́нг҃лъ ꙗ҆́кѡ милосе́рдъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Воз̾ше́лъ є҆сѝ на нб҃са̀ со сла́вою , пою́щимъ тѧ̀ гдⷭ҇и беспло́тным̾ ꙗ҆́кѡ всѣ́хъ творца̀ и҆ бг҃а на́шего .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Оу҆тѣ́шителѧ и҆́стиннаго дх҃а посла́лъ є҆сѝ влⷣко оу҆ченико́мъ свои́мъ , воз̾ше́дъ на нб҃са̀ пребл҃гі́и .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Воплоща́емо и҆з̾ тебѐ чⷭ҇таѧ про́йде сло́во , паде́нїе первозда́нныхъ за млрⷭ҇дїе щедро́тъ и҆справлѧ́ѧ .
 пѣ́снь , и҃ . і҆рмо́съ . въ непостоѧ́ннѣмъ ѻ҆гнѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Всѐ ꙗ҆́кѡ бг҃ъ и҆спо́лнивъ є҆́же ѡ҆ на́съ смотре́нїе , вознесе́сѧ , зрѧ́щимъ оу҆ченико́мъ твои́мъ . и҆ со́ страхомъ вопїю́щимъ ти , блгⷭ҇ви́те всѧ̀ дѣ́ла гдⷭ҇нѧ гдⷭ҇а .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Мꙋ́жїе вои́стинꙋ галиле́йстїи что̀ в̾зира́ете си́це , влⷣцѣ к̾ нб҃сѝ восходѧ́щꙋ , гл҃ахꙋ а҆́нг҃ли , ꙗ҆́коже ви́дите , па́ки се́й хо́щетъ прїитѝ сꙋди́ти все́й тва́ри . є҆го́же превозно́симъ во́ вѣки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Дх҃ъ пра́въ дх҃ъ бжⷭ҇твенъ . дх҃ъ сы́и с̾ тобо́ю нераздѣ́ленъ , ꙗ҆́коже ѡ҆бѣща́сѧ послѝ на́мъ , и҆́же на ѻ҆́блацѣхъ сла́вы носи́мыи сло́ве бж҃їи , бжⷭ҇твенїи а҆пⷭ҇ли зовѧ́хꙋ , ꙗ҆́кѡ да тѧ̀ пое́мъ и҆ превозно́симъ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Къ тебѣ̀ бж҃їѧ премꙋ́дрость хра́мъ себѣ̀ созда́въ , воплоти́сѧ неи҆зрече́ннымъ соше́ствїемъ , ѻ҆трокови́це неи҆скꙋсобра́чнаѧ , ты́ бо є҆ди́на во всѣ́хъ родѣ́хъ и҆з̾бра́сѧ , бы́ти жили́ще хрⷭ҇тꙋ̀ бг҃ꙋ .
 пѣ́снь , ѳ҃ . і҆рмо́съ . но́вое чꙋ́до и҆ бг҃олѣ́пнѡ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . И҆́же со сла́вою в̾ воскли кнове́нїи восходѧ́щꙋ , ꙗ҆́коже пррⷪ҇къ дре́вле речѐ , се́й всѣ́хъ є҆́сть гдⷭ҇ь и҆ влⷣка , по́йте семꙋ̀ вѣ́рою ꙗ҆зы́цы по́йте , и҆ с̾ тре́петомъ того̀ славосло́ви те , ꙗ҆́кѡ содѣ́ла неи҆зслѣ́дима и҆ неи҆зрече́нна .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Скорбѧ́щимъ ре́клъ є҆сѝ оу҆ченико́мъ , неразлꙋчꙋ́сѧ во́ вѣки ѿ ва́съ , а҆́ще и҆ к̾ посла́вшемꙋ мѧ и҆дꙋ̀ ѻ҆ц҃ꙋ . и҆ди́те , ми́ръ ве́сь наꙋчи́те позна́ти мѧ бг҃а и҆́стинна , содѣ́лавша мѧ ꙗ҆́коже ви́дѣсте и҆ слы́шасте .
 сла́ва . Ми́ръ всѣ́мъ ре́клъ є҆сѝ хрⷭ҇тѐ , и҆ ѻ҆́блакъ подъе́мъ тѧ̀ а҆́бїе свѣ́та , всѣ́мъ зрѧ́щимъ , ѿ землѝ воз̾несе́сѧ . и҆ воз̾ше́дъ превы́ше сѣ́лъ є҆сѝ , надовсѧ́цѣмъ нача́ломъ и҆ вла́стїю . тѣ́мже сла́вимъ многопѣ́тꙋю си́лꙋ твою̀ .
 и҆ ны́нѣ , боⷢ҇ . Свѣ́та прїѧ́телище ꙗ҆ви́ласѧ є҆сѝ вои́стинꙋ , ꙗ҆́кѡ и҆з̾ тебѐ непрело́жнѡ вопло́щсѧ неи҆зрече́ннѡ бг҃ъ , на крⷭ҇тѣ̀ воз̾вы́сивъ а҆да́мово сꙋщество̀ , и҆ в̾ ме́ртвыхъ первороже́нъ бы́въ , и҆ пребыва́ѧ бг҃ъ в̾ вы́шнихъ . кꙋ́пнѡ со ѻ҆ц҃е́мъ же и҆ бжⷭ҇твенымъ дх҃омъ сла́вимъ .
 
 Въ тꙋ́же , сре́дꙋ , з҃ ѧ , недѣ́ли , ве́черъ . на гдⷭ҇и возва́хъ , стⷯры , пра́здникꙋ , г҃ . гла́съ , д҃ . поⷣ . да́лъ є҆сѝ зна́менїе . Пострада́въ ꙗ҆́кѡ человѣ́къ ,꙳ без̾стра́стныи бжⷭ҇тво́мъ .꙳ и҆ воскр҃се тридне́венъ ,꙳ плѣни́въ сме́рть ,꙳ и҆ воскр҃си́въ всѧ̀ и҆стлѣ́вшїѧ ,꙳ и҆ вознесе́сѧ хрⷭ҇тѐ ко ѻ҆ц҃ꙋ ,꙳ ѡ҆бѣщава́ѧ посла́ти оу҆тѣ́шителѧ ,꙳ сщ҃е́ннымъ а҆пⷭ҇лѡмъ свои́мъ ,꙳ і҆с҃е всеси́льне ,꙳ сп҃се дш҃а́мъ на́шимъ . Вы̀ что̀ стоитѐ къ нб҃сѝ зрѧ́ще ,꙳ ви́дими а҆́нг҃ли ꙗ҆́кѡ чл҃цы гл҃ахꙋ ,꙳ словесѐ оу҆ченико́мъ .꙳ се́й є҆го́же зритѐ ,꙳ ѻ҆́блакомъ свѣ́тлымъ возноси́ма ,꙳ та́кѡ прїи́детъ сꙋди́ти ми́рꙋ ,꙳ ꙗ҆́коже речѐ .꙳ ше́дше оу҆́бѡ ꙳ рече́ннаѧ сконча́йте . По є҆́же и҆́з̾ гроба твое́мъ воста́нїи неи҆зрече́ннѣмъ ,꙳ всеси́льне гдⷭ҇и ,꙳ прїе́мъ и҆́хъ же возлюби́лъ є҆сѝ ,꙳ да́же до виѳа́нїи и҆зведѐ сло́ве .꙳ и҆ на горѣ̀ бы́въ є҆леѡ́нстѣй ,꙳ и҆ си́хъ бл҃гослови́въ , и҆ та́кѡ вознесе́сѧ .꙳ повинꙋ́ющимтисѧ а҆́нг҃лѡмъ ,꙳ і҆с҃е всеси́льне ,꙳ сп҃се дш҃а́мъ на́шимъ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , а҃ . А҆́нг҃ли твоѝ гдⷭ҇и а҆пⷭ҇лѡмъ гл҃ахꙋ , мꙋ́жїе галиле́йстїи , что̀ стоитѐ зрѧ́ще на́ небо ; се́й є҆́сть хрⷭ҇то́съ бг҃ъ вознесы́исѧ ѿ ва́съ на́ небо . та́кѡ прїи́детъ па́ки , и҆́мъ же ѻ҆́бразомъ ви́дѣсте є҆гѡ̀ и҆дꙋ́ща на́ небо . слꙋжи́те є҆мꙋ̀ въ преподо́бїи и҆ пра́вдѣ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Не ѡ҆ста́влю си́рыхъ ,꙳ и҆́хже а҆́зъ собра́хъ ,꙳ гдⷭ҇ь дрꙋго́мъ гл҃а , ꙳ но послю̀ ꙳ дх҃ъ прест҃ы́и .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . А҆́нг҃ли мꙋ́дрымъ ,꙳ вопїѧ́хꙋ а҆пⷭ҇лѡмъ ,꙳ ѽ мꙋ́жїе галиле́йстїи ,꙳ и҆́мже ѻ҆́бразомъ ви́дѣсте є҆гѡ̀ ,꙳ та́коже па́ки прїи́детъ .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Снидо́ша с̾ ра́достїю ,꙳ ѿ горы̀ ма́сличныѧ ,꙳ оу҆ченицы̀ твоѝ сло́ве ,꙳ сла́вѧще и҆ пою́ще ,꙳ бжⷭ҇твеное твоѐ воз̾несе́нїе .
 сла́ва , и҆ ны́нѣ . гла́съ , а҃ . Воз̾ше́дъ на нб҃са̀ ѿ ню́дꙋ же и҆ сни́де , да не ѡ҆ста́виши на́съ си́ры гдⷭ҇и , да прїи́детъ тво́й дх҃ъ , носѧ̀ смире́нїе ми́рꙋ . покажѝ сыново́мъ чл҃ческимъ , дѣ́ла си́лы твоеѧ̀ гдⷭ҇и чл҃колю́бче .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 На па́вечерницѣ , по досто́йнѣ , и҆ по трⷭ҇то́мъ , конда́къ , пра́здникꙋ . и҆ про́чее ѡ҆бы́чно .
 Въ четверто́к̾ , з҃ ѧ , нлⷣи , по па́сцѣ . на оу҆́трени , на бг҃ъ гдⷭ҇ь , тропа́рь пра́здникꙋ , три́жды .
 По а҃ , стихоло́гїи , сѣда́ленъ . гла́съ , а҃ . А҆́дꙋ плѣни́вшꙋсѧ тобо́ю жизнода́вче , и҆ ми́рꙋ просвѣти́вшꙋсѧ вознесе́нїемъ твои́мъ , вознесе́сѧ во сла́вѣ сп҃се , и҆́же всѧ̀ содержа́и рꙋко́ю , сегѡ̀ ра́ди со а҆́нг҃лы славосло́вимъ тѧ̀ вседержи́телю гдⷭ҇и . сла́ва вознесе́нїю твоемꙋ̀ хрⷭ҇тѐ , сла́ва црⷭ҇твїю твоемꙋ̀ , сла́ва млрⷭ҇дїю твоемꙋ̀ , є҆ди́не чл҃колю́бче . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , а҃ . Прише́лъ є҆сѝ беспло́тенъ с̾ нб҃сѐ сло́ве на́ землю , да всѣ́хъ вознесе́ши с̾ собо́ю . соше́лъ є҆сѝ без̾тѣле́сенъ на́ землю , и҆ возше́лъ є҆сѝ с̾ пло́тїю хрⷭ҇тѐ , сегѡ̀ ра́ди си́лы нбⷭ҇ныѧ вопїѧ́хꙋ зовꙋ́ще , сла́ва соше́ствїю твоемꙋ̀ хрⷭ҇тѐ . сла́ва вознесе́нїю твоемꙋ̀ . сла́ва смотре́нїю твоемꙋ̀ , є҆ди́не чл҃колю́бче . сла́ва , и҆ ны́нѣ , то́йже .
 та́же , ѱл҃о́мъ , н҃ . кано́нъ , пра́здникꙋ , гла́съ , є҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ . свѣти́ленъ , пра́здникꙋ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Соверши́лъ є҆сѝ бл҃же ,꙳ ѻ҆́ч҃ее бл҃говоле́нїе ,꙳ совокꙋпи́въ же ,꙳ вы́шнѧѧ с̾ ни́жними .꙳ вознесе́сѧ восла́вѣ к̾ пе́рвѣйшим̾ .
 сти́хъ : всѝ ꙗ҆зы́цы восплещи́те рꙋка́ми ,꙳ воскли́кните бг҃ꙋ гла́сомъ ра́дости . Ѻ҆́блакъ тѧ свѣ́та ,꙳ воспрїѧ́тъ на высотꙋ̀ ,꙳ и҆ а҆́нг҃ли со́ страхомъ ,꙳ и҆ тре́петомъ слꙋжа́хꙋ ꙳ бжⷭ҇твеномꙋ твоемꙋ̀ вознесе́нїю .
 сти́хъ : взы́де бг҃ъ в̾ воскликнове́нїи ,꙳ гдⷭ҇ь во́ гласѣ трꙋ́бнѣ . Хвалꙋ̀ бг҃ꙋ краснꙋ̀ ꙳ со а҆пⷭ҇лы ,꙳ бцⷣа воспѣва́етъ ,꙳ гдⷭ҇а зрѧ́щи ꙳ на ѻ҆́блацѣхъ носи́ма .
 сла́ва , и҆ ны́нѣ . гла́съ , з҃ . На́ горꙋ є҆леѡ́нскꙋю прише́лъ є҆сѝ , ми́лꙋѧи ро́дъ чл҃чь , и҆ ѻ҆́блакъ подъѧ́тъ тѧ ѿ ѻ҆́чїю оу҆чени́къ твои́хъ , трепе́щꙋщимъ оу҆́бѡ за видѣ́нїе , ра́дꙋющимжесѧ за ча́ѧнїе ст҃а́гѡ дх҃а . и҆́мже оу҆тверди́въ сп҃се поми́лꙋй на́съ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннахъ , трипѣ́снецъ . гла́съ , д҃ . пѣ́снь , д҃ . і҆рмо́съ . сѣдѧ́и во сла́вѣ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . И҆́же непристꙋ́пныи є҆стество́мъ , пристꙋ́пенъ мнѣ̀ бы́въ . и҆́же в̾ менѐ ѡ҆болкі́исѧ , всѐ моѐ є҆стество̀ ѡ҆свѣтлѝ , и҆ свои́мъ воз̾несе́нїемъ воз̾ведѐ , превы́ше всѧ́когѡ нача́ла и҆ вла́сти .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Колесницеѣ́здникъ и҆лїѧ̀ воздꙋ́хъ про́йде , проѡ҆бразꙋ́ѧ дре́вле твоѐ сло́ве бж҃їи вознесе́нїе . ꙗ҆́кѡ на колесни́цѣ бо сп҃се носи́мъ ѻ҆́блакомъ , ко ѻ҆те́ческимъ нѣ́дромъ дости́глъ є҆сѝ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Оу҆ченико́мъ взира́ющимъ стра́шное взѧ́тїе и҆ дивѧ́щимсѧ , бжⷭ҇твенїи провѣщева́хꙋ а҆́нг҃ли , мꙋ́жїе вы̀ галиле́йстїи , ꙗ҆́коже ви́дите , си́це па́ки прїи́детъ і҆с҃ъ сꙋди́ти всѣ́мъ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ѡ҆бновлѧ́еши пречⷭ҇таѧ сокрꙋше́ное чл҃ческое є҆стество̀ , и҆ тлѝ под̾кло́ншеесѧ , бг҃а воплоти́вши , и҆ па́че є҆стества̀ роди́вши неи҆скꙋсобра́чнаѧ . є҆мꙋ́же зове́мъ , сла́ва си́лѣ твое́й гдⷭ҇и .
 пѣ́снь , и҃ . і҆рмо́съ . ѻ҆́троки бл҃гочести́выѧ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Ходѧ́и на кри́лѣхъ вѣ́тренихъ , ѻ҆́блакомъ носи́мъ , ны́нѣ воспрїе́млетсѧ в̾ нбⷭ҇наѧ , и҆дѣ́же бѧ́ше пре́жде . и҆ оу҆тѣ́шителѧ посыла́етъ оу҆ченико́мъ , хвалосло́вѧщимъ и҆ превозносѧ́щимъ є҆гѡ̀ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Распѧ́тїе и҆ погребе́нїе претерпѣ́въ во́лею , воскр҃се всеси́льне . и҆ лю́бѧщимъ тѧ̀ в̾ четы́редесѧтихъ дне́хъ ꙗ҆влѧ́ѧсѧ , радо́сть сотворѧ́ѧ и҆́мъ . та́же си́хъ бл҃гослови́лъ є҆сѝ , к̾ своемꙋ̀ ѻ҆ц҃ꙋ взы́де со сла́вою .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Наꙋчи́въ ꙗ҆́вѣ , ꙗ҆́же па́че сло́ва сло́ве бг҃осло́вцы . в̾зы́де посла́въ си́мъ ꙗ҆́коже ѡ҆бѣща́сѧ , вседѣ́йственыи и҆ сопресто́льныи дх҃ъ , пою́щимъ , гдⷭ҇а по́йте и҆ превозноси́те є҆гѡ̀ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Две́ри бж҃їѧ затворе́ны , ю҆́же є҆ди́нъ про́йде вы́шнїи , напра́ви мѧ к̾ стезѧ́мъ бжⷭ҇твенымъ , и҆ ѿве́рзи спасе́нїѧ две́ри мнѣ̀ бг҃обл҃года́тнаѧ . к̾ тебѣ́ бо прибѣга́ю дв҃о , ꙗ҆́кѡ є҆ди́на застꙋ́пница ро́дꙋ чл҃ческомꙋ .
 пѣ́снь , ѳ҃ . і҆рмо́съ . ка́мень нерꙋкосѣ́чныѧ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . До́ндеже оу҆́бѡ ѡ҆блече́тесѧ си́лою с̾вы́ше , ре́клъ є҆сѝ оу҆ченико́мъ , сѣди́те вкꙋ́пѣ со́брани , а҆́зъ бо сѐ воспрїе́млемь є҆́смь , и҆ ѿ ѻ҆ц҃а сопресто́льнагѡ послю̀ ва́мъ оу҆тѣ́шителѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Прїидѣ́те та́йнѡ , воз̾ше́дше всѝ на высотꙋ̀ видѣ́нїѧ , ѻ҆чи́ма оу҆́зримъ оу҆́мныма , воз̾не́сшасѧ и҆ сѣдѧ́ща ѡ҆деснꙋ́ю , ꙗ҆́кѡ сопресто́льна ѻ҆ц҃ꙋ сло́ва сопрⷭ҇носꙋ́щнаго .
 сла́ва . Сл҃нце и҆́з̾ гроба красно̀ восїѧ́въ влⷣка , ꙗ҆́коже свѣтоно́сныѧ лꙋчѝ вселе́ннѣй все́й , ва́съ распосла̀ а҆пⷭ҇лы свѣтѧ́щїѧ и҆́хъ , и҆ мглꙋ̀ ѿгонѧ́щїѧ .
 и҆ ны́нѣ , боⷢ҇ . Пощади́ мѧ хрⷭ҇тѐ , є҆гда̀ прїи́деши сꙋди́ти ми́рꙋ со сла́вою , раз̾рѣша́ѧ мглꙋ̀ страсте́й мои́хъ , моли́твами ро́ждьшїѧ тѧ , и҆ наслѣ́дника мѧ̀ сотворѝ , нбⷭ҇нагѡ црⷭ҇твїѧ твоегѡ̀ .
 
 Въ то́йже , четверто́къ , ве́черъ . Звони́мъ во всѧ̀ . за є҆́же ѿдае́тсѧ пра́здникъ вознесе́нїѧ . на вече́рни гл҃емъ , кафи́смꙋ , рѧдовꙋ́ю . на гдⷭ҇и возва́хъ , стихѣ́ры , пра́здникꙋ , на́ ѕ҃ . и҆́хже пѣ́хомъ на са́мыи пра́здникъ . сла́ва , и҆ ны́нѣ , пра́здникꙋ . проки́менъ , дню̀ . вы́хода нетвори́мъ , ни паремі́й нечте́мъ . ни литі́и пое́мъ . по проки́мнѣ гл҃емъ , сподо́би гдⷭ҇и в̾ ве́черъ . посе́мъ є҆ктенїѧ̀ : и҆спо́лнимъ вече́рнїѧ мл҃твы . та́же , стихо́вна , пра́здникꙋ . по ны́нѣ ѿпꙋща́еши , и҆ по трⷭ҇то́мъ , тропа́рь , пра́здникꙋ , аⷤ . та́же , є҆ктенїѧ̀ : поми́лꙋй на́съ бж҃е . и҆ ѿпꙋ́стъ . Рѧдова́го же ст҃а́гѡ слꙋ́жбꙋ пое́мъ на па́вечерницѣ .
 на па́вечерницѣ , по досто́йнѣ , и҆ по трⷭ҇то́мъ , конда́къ , пра́здникꙋ . и҆ про́чее ѡ҆бы́чно .
 на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . по кафи́смахъ , сѣда́льны , пра́здникꙋ . кано́нъ , пра́здникꙋ , пе́рвыи со і҆рмосо́мъ , на́ и҃ . і҆рмосы̀ , по в҃ . а҆ дрꙋгі́и со і҆рмосо́мъ , на́ ѕ҃ . катава́сїѧ : бжⷭ҇твенымъ покрове́нъ , ѻ҆́ба ли́ка в̾кꙋ́пѣ . по г҃ , пѣ́сни , сѣда́ленъ , пра́здникꙋ , вⷤ . по ѕ҃ , пѣ́сни , конда́къ , и҆ и҆́косъ , пра́здникꙋ . на ѳ҃ , пѣ́сни , чⷭ҇тнѣ́йшꙋю , непое́мъ . на схо́дѣ пое́мъ пре́же і҆рмо́съ : ра́дꙋисѧ цр҃це . та́же , пое́мъ , вмѣ́стѡ досто́йна , і҆рмо́съ : тѧ̀ па́че оу҆ма̀ . и҆ покло́нъ до землѝ . свѣти́ленъ , пра́здникꙋ , вⷤ . на хвали́тѣхъ , стихѣ́ры , пра́здникꙋ , на д҃ . сла́ва , и҆ ны́нѣ , пра́здникꙋ . славосло́вїе вели́кое . по трⷭ҇то́мъ , тропа́рь , пра́здникꙋ . та́же , є҆ктенїѝ . и҆ ѿпꙋ́стъ . и҆ ча́съ , а҃ и . и҆ коне́чныи ѿпꙋ́стъ . на ча́сѣхъ , тропа́рь , и҆ конда́къ , пра́здникꙋ .
 На бл҃же́ннахъ , трипѣ́снецъ . гла́съ , ѕ҃ . пѣ́снь , є҃ . і҆рмо́съ . къ тебѣ̀ оу҆́треннюю .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Сме́рти держа́вꙋ бжⷭ҇твеною си́лою низ̾ ложи́въ , воскрⷭ҇лъ є҆сѝ тридне́внѡ хрⷭ҇тѐ мо́й . и҆ к̾ нбⷭ҇нымъ со сла́вою взы́де . твои́мъ оу҆ченико́мъ воспѣва́ющимъ тѧ бг҃а и҆ чл҃колю́бца .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . На́съ да неѡ҆ста́виши си́рыхъ ще́дре , ꙗ҆́коже ѡ҆бѣща́ сѧ послѝ ст҃ы́и тво́й дх҃ъ , твоѝ оу҆ченицы̀ и҆зба́вителю приглаша́хꙋ , внегда̀ ѿ землѝ восходѧ́ща ви́дѣша тѧ чл҃колю́бче .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Сѐ дх҃ъ хо́щетъ сни́ти на́ землю , в̾ ꙗ҆зы́цѣхъ ѻ҆́гненыхъ , ꙗ҆́кѡ да пока́жетъ ѻ҆́гнены ꙗ҆́вѣ , бре́нныѧ сло́ва честны́ѧ оу҆ченикѝ , возвѣща́ющихъ сегѡ̀ чл҃колю́бное .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Въ чл҃ческое є҆стество̀ , ѿ неи҆скꙋсомꙋ́жныѧ ѡ҆бо́лксѧ сло́ве , кра́йнѧгѡ ра́ди бл҃гоꙋтро́бїѧ , тве́рдꙋ на́мъ тꙋ̀ стѣ́нꙋ да́лъ є҆сѝ и҆ кро́въ прⷭ҇нѡ , вѣ́дѧщимъ тѧ бг҃а и҆ чл҃ка .
 пѣ́снь , и҃ . і҆рмо́съ . по зако́нѣ ѻ҆́ч҃и .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Раз̾стоѧ́щаѧсѧ совокꙋпи́въ бл҃гостїю сло́ве всепребл҃гі́и , порази́въ сопоста́та , стра́стїю пло́ти твоеѧ̀ . ко ѻ҆ц҃ꙋ є҆го́же не ѡ҆ста́вилъ є҆сѝ когда̀ , со сла́вою востечѐ , оу҆ченико́мъ зрѧ́щимъ . тѣ́мже тѧ с̾ ни́ми бл҃госло́вимъ и҆ превозно́симъ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Поми́ловавъ сп҃се и҆́хже возлюбѝ , ѡ҆ѕло́бленыхъ вра́жїею лю́тостїю . ѿ ма́сличныѧ горы̀ влⷣко вознесе́сѧ , зрѧ́щимъ оу҆ченико́мъ твои́мъ и҆ дивѧ́щимсѧ , ка́кѡ с̾ пло́тїю тѧ̀ ѻ҆́блакъ подъѧ́тъ , ꙗ҆́кѡ херꙋви́мскїи престо́лъ . тѣ́мже тѧ̀ с̾ ни́ми бл҃госло́вимъ , и҆ превозно́симъ во́ вѣки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Не ѡ҆ста́влю си́рыхъ ва́съ , сн҃ове и҆ наслѣ́дницы црⷭ҇твїѧ моегѡ̀ . воз̾ше́дъ же , оу҆тѣ́шителѧ послю̀ с̾вы́ше , ва́съ та́йнѡ наꙋча́юща , па́че постиже́нїѧ и҆ оу҆ма̀ , и҆ ѻ҆́гненыхъ показꙋ́юща прича́стїемъ бре́нныхъ , вопїѧ́ше оу҆ченико́мъ свои́мъ ще́дре . тѣ́мже с̾ ни́ми тѧ̀ пое́мъ и҆ превозно́симъ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Зако́нныхъ кромѣ̀ дв҃о є҆сте́ствъ , законода́вца ро́ждьши , зако́нꙋ ѿе́млюща сѣно́вное , и҆ бл҃года́ти да́рꙋюща свѣ́тлость . тѣ́мже зако́номъ грѣха́ мѧ чⷭ҇таѧ лю́тѣ ны́нѣ побѣжда́ема , пѣ́ти сподо́би , гдⷭ҇а по́йте всѧ̀ дѣ́ла , и҆ превозноси́те є҆гѡ̀ во́ вѣки .
 пѣ́снь , ѳ҃ . і҆рмо́съ . недоꙋмѣ́етъ всѧ́къ ꙗ҆зы́къ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Ѿве́рженое и҆ ѡ҆ѕло́бленое є҆стество̀ поми́ловавъ , є҆ди́нъ бо сы́и млⷭ҇тивъ и҆ чл҃колю́бивъ бл҃года́телю . пло́ть чл҃ческꙋю воспрїѧ́лъ є҆сѝ , и҆ стра́стїю крѣ́пкагѡ свѧза́въ , востечѐ хрⷭ҇тѐ горѣ̀ ко ѻ҆ц҃ꙋ , и҆спо́лнивъ сла́вы всѧ́ческаѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Что̀ скорбитѐ , что̀ оу҆дивлѧ́етесѧ , вопїѧ́хꙋ а҆пⷭ҇лѡмъ а҆́нг҃ли , стоѧ́ще с̾ ни́ми на горѣ̀ ; сѐ і҆с҃ъ є҆го́же ви́дите возне́сшасѧ , си́це во сла́вѣ мно́зѣ па́ки прїи́детъ , сꙋди́ти вселе́ннѣй , и҆ па́ки да́ти досто́йнаѧ .
 сла́ва . И҆́же смире́нїе да́выи сщ҃е́ннымъ оу҆ченико́мъ твои́мъ , дх҃омъ твои́мъ всѣ́хъ бл҃гослови́въ ꙗ҆́кѡ ще́дръ бл҃года́телю , ѿ лꙋка́вагѡ соблюдѝ невреди́мыхъ . ꙗ҆́кѡ да твою̀ сотвори́вше во́лю хрⷭ҇тѐ , всѝ црⷭ҇твїю твоемꙋ̀ вкꙋ́пѣ сподо́бимсѧ .
 и҆ ны́нѣ , боⷢ҇ . Свѣ́та прїѧ́телище , всю̀ просвѣти́вшагѡ тва́рь , показа́сѧ є҆ди́на пречⷭ҇таѧ всенепоро́чнаѧ мр҃і́е бцⷣе . тѣ́мже молю́ тѧ , просвѣтѝ ѡ҆мрачи́вшꙋюсѧ сластьмѝ житїѧ̀ , стрⷭ҇тнꙋ́ю ми дш҃ꙋ , ꙗ҆́кѡ да во́ дни , бжⷭ҇твеными стезѧ́ми пойдꙋ̀ .
 А҆нтифо́новъ же пра́здничныхъ не гл҃емъ . По вхо́дѣ , тропа́рь , пра́здникꙋ . сла́ва , и҆ ны́нѣ , конда́къ , пра́здникꙋ . проки́менъ , ѱл҃о́мъ дв҃довъ . вознесы́исѧ на нб҃са̀ бж҃е , и҆ по все́й землѝ сла́ва твоѧ̀ . сти́хъ : гото́во срⷣце моѐ бж҃е , гото́во срⷣце моѐ . а҆пⷭ҇лъ , въ дѣѧ́нїихъ . заⷱ҇ , н҃ . а҆ллилꙋ́їѧ . взы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣмъ . сти́х̾ : всѝ ꙗ҆зы́цы восплещи́ те рꙋка́ми , воскли́кните бг҃ꙋ гла́сомъ ра́дости . є҆ѵⷢ҇а́лїе , ѿ і҆ѡа́нна . заⷱ҇ , н҃з . прича́стен̾ , взы́де бг҃ъ в̾ воскликнове́нїи , гдⷭ҇ь во́ гласѣ трꙋ́бнѣмъ . Рѧдова́го же ст҃а́гѡ слꙋ́жба прилꙋчи́вшагосѧ в̾ пѧто́къ , пое́тсѧ на па́вечерницѣ .


 Сꙋбо́та з҃ ѧ , по па́сцѣ . в̾ ню́же па́мѧть сотворѧ́емъ , и҆́же всѣ́мъ оу҆со́пшимъ ѿ́ вѣка , ѻ҆ц҃ъ и҆ бра́тїи на́шихъ правосла́вныхъ . Въ пѧто́къ , ве́черъ . на́ гдⷭ҇и возва́хъ , стихѣ́ры , мⷱ҇ꙋ . гла́съ , ѕ҃ . Мч҃нцы твоѝ гдⷭ҇и не ѿверго́шасѧ тебѐ , ни ѿстꙋпи́ша ѿ заповѣде́й твои́хъ . тѣ́хъ мл҃твами поми́лꙋй на́съ . Страстоте́рпцы мч҃нцы нбⷭ҇нїи гра́жане , на землѝ пострада́вше мно́гїѧ мꙋ́ки претерпѣ́ша . мл҃твами гдⷭ҇и и҆ моле́нїемъ и҆́хъ , всѣ́хъ на́съ сохранѝ . Страда́вше тебѐ ра́ди хрⷭ҇тѐ , мно́гїѧ мꙋ́ки претерпѣ́ша , и҆ соверше́ныѧ прїѧ́ша вѣнцы̀ на́ нб҃сѣхъ , да мо́лѧтсѧ за́ дш҃и на́ши . и҆́ны , стихѣ́ры , ѡ҆ оу҆со́пшихъ . гла́съ , и҃ . И҆́же ѿ́ вѣка ме́ртвымъ , по и҆́мени всѣ́хъ , съ вѣ́рою жи́вшихъ бл҃гоче́стнѡ , дне́сь па́мѧть сотворѧ́юще вѣ́рнїи , сп҃са и҆ гдⷭ҇а воспое́мъ . просѧ́ще прилѣ́жнѡ си́мъ в̾ ча́съ сꙋда̀ бла́гъ ѿвѣ́тъ да́ти , томꙋ̀ самомꙋ̀ бг҃ꙋ на́шемꙋ , и҆́же все́й сꙋдѧ́щемꙋ землѝ , десна́го є҆мꙋ̀ пред̾стоѧ́нїѧ , полꙋчи́вшимъ в̾ ра́дости , в̾ ча́сти пра́ведныхъ , и҆ в̾ ст҃ы́хъ жре́бїи свѣ́тлѣ , и҆ досто́йнымъ бы́ти , нбⷭ҇нагѡ црⷭ҇твїѧ твоегѡ̀ . И҆́же свое́ю кро́вїю сп҃се чл҃ки и҆скꙋпи́выи , и҆ сме́ртїю си ѿ сме́рти го́рькїѧ и҆збавле́и на́съ , и҆ жи́знь вѣ́чнꙋю подаѧ́и воскрⷭ҇нїемъ си , всѧ̀ поко́й гдⷭ҇и оу҆со́пшїѧ бл҃гоче́стнѡ , и҆лѝ в̾ пꙋсты́нѧхъ , и҆лѝ во градѣ́хъ , и҆лѝ в̾ мо́рихъ , и҆лѝ на землѝ , и҆лѝ на всѧ́комъ мѣ́сте , цр҃и же , и҆ ст҃ли , и҆ первосщ҃е́нники , и҆́ноки и҆ бѣльцы̀ , въ во́зрастѣ всѧ́цѣмъ . и҆ сподо́би всѣ́хъ нбⷭ҇нагѡ црⷭ҇твїѧ твоегѡ̀ . И҆з̾ ме́ртвыхъ воста́нїемъ тѝ хрⷭ҇тѐ , не к̾ томꙋ̀ сме́рть ѡ҆блада́етъ , оу҆ме́ршими бл҃гоче́стнѡ . тѣ́мже прилѣ́жнѡ своѧ̀ рабы̀ поко́й , во дво́рѣхъ твои́хъ , и҆ в̾ ло́нѣ а҆враа́ма , и҆́же ѿ а҆да́ма да́же до дне́сь послꙋжи́вшихъ тѝ чи́сто , ѻ҆ц҃ы и҆ бра́тїю на́шꙋ , дрꙋ́ги вкꙋ́пѣ и҆ сро́дники , и҆ всѧ́кого чл҃ка , и҆́же в̾ житїѝ послꙋжи́вша вѣ́рнѡ , и҆ к̾ тебѣ̀ преста́вльшїѧсѧ , многови́дно и҆ многоѡ҆бра́зно бж҃е . сподо́би оу҆лꙋчи́ти , нбⷭ҇нагѡ црⷭ҇твїѧ твоегѡ̀ . сла́ва . гла́съ , то́йже . Пла́чꙋсѧ и҆ рыда́ю є҆гда̀ помышлѧ́ю сме́рть , и҆ ви́жꙋ во гробѣ́хъ лежа́щꙋ , ꙗ҆́же по ѻ҆́бразꙋ бж҃їю со́зданнꙋю на́шꙋ красотꙋ̀ , без̾ѡ҆бра́знꙋ и҆ без̾сла́вы , не и҆мꙋ́щꙋ видѣ́нїѧ ни добро́ты . ѽ чꙋдесѐ , что̀ є҆́же ѡ҆ на́съ сѐ бы́вшемꙋ та́инствꙋ ; ка́кѡ преда́хомсѧ тлѣ́нїю ; ка́кѡ припрѧго́хомсѧ сме́рти , вои́стинꙋ бж҃їимъ велѣ́нїемъ ꙗ҆́коже пи́шетъ , подаю́щимъ преста́вленымъ поко́й . и҆ ны́нѣ . гла́съ , ѕ҃ . Кто̀ тебѐ небл҃жи́тъ прест҃а́ѧ дв҃це ; и҆лѝ кто̀ невоспѣва́етъ твоегѡ̀ пречⷭ҇тагѡ ржⷭ҇тва̀ ; без̾лѣ́тныи бо ѿ ѻ҆ц҃а возсїѧ́въ сн҃ъ є҆диноро́дныи , то́йже ѿ тебѐ чи́стыѧ про́йде , несказа́ннѡ вопло́щьсѧ . є҆стество́мъ бг҃ъ сы́и , и҆ є҆стество́мъ бы́въ человѣ́къ на́съ ра́ди . не во двою̀ лицꙋ̀ раздѣлѧ́емъ . но во двою̀ є҆стествꙋ̀ несмѣ́сно познава́емъ . тогѡ̀ молѝ чⷭ҇таѧ и҆ всебл҃же́ннаѧ , поми́ловатисѧ дш҃а́мъ на́шимъ .
 вмѣ́стѡ же , проки́мна . пое́мъ , а҆ллилꙋ́їю , на́ гласъ , и҃ . сти́хъ : бл҃же́ни ꙗ҆́же и҆збра̀ и҆ прїѧ́тъ ѧ҆̀ гдⷭ҇ь , и҆ па́мѧть и҆́хъ ѿ́ рода и҆ в̾ ро́дъ . сти́хъ : дш҃а и҆́хъ во бл҃ги́хъ водворѧ́тсѧ .
 На стихо́внѣ , мⷱ҇ꙋ . гла́съ , ѕ҃ . Крⷭ҇тъ тво́й гдⷭ҇и , мꙋ́ченикѡмъ бы́сть ѻ҆рꙋ́жїе непобѣди́мое , ви́дѧхꙋ бо пред̾лежа́щꙋю сме́рть , и҆ пред̾зрѧ́ще грѧдꙋ́щꙋю жи́знь , наде́жею твое́ю крѣплѧ́хꙋсѧ . тѣ́хъ мл҃твами поми́лꙋй на́съ .
 сти́хъ : бл҃же́ни ꙗ҆́же и҆збра̀ ,꙳ и҆ прїѧ́тъ ѧ҆̀ гдⷭ҇ь . Нача́токъ ми и҆ соста́въ , зижди́тельное твоѐ бы́сть повелѣ́нїе . восхотѣ́въ бо ѿ неви́димагѡ же и҆ ви́димагѡ жи́во соста́вити є҆стество̀ . ѿ землѝ оу҆́бѡ тѣ́ло созда̀ . да́лъ же ми є҆сѝ дш҃ꙋ , бжⷭ҇твенымъ твои́мъ и҆ животворѧ́щимъ в̾дохнове́нїемъ . тѣ́мже сп҃се рабы̀ своѧ̀ , во странѣ̀ живꙋ́щихъ , и҆ в̾ хра́мѣхъ пра́ведныхъ поко́й .
 сти́хъ : дш҃а и҆́хъ ,꙳ во бл҃ги́хъ водворѧ́тсѧ . Болѣ́знь а҆да́мꙋ показа́сѧ дре́ва в̾кꙋше́нїемъ дре́вле во є҆де́мѣ , є҆гда̀ ѕмі́й ꙗ҆́дъ и҆з̾блева̀ . того́ бо ра́ди вни́де сме́рть всеро́дна , снѣда́ющи чл҃ки . но прише́дъ влⷣка , низ̾ложѝ ѕмі́ѧ , и҆ воскрⷭ҇нїе на́мъ дарова̀ . к̾ немꙋ́ же оу҆́бѡ возопїе́мъ , пощадѝ сп҃се , и҆́хже прїѧ́тъ , со ст҃ы́ми поко́й , ꙗ҆́кѡ чл҃колю́бецъ .
 сла́ва . гла́съ , в҃ . Ꙗ҆́кѡ цвѣ́тъ оу҆вѧда́етъ , и҆ ꙗ҆́кѡ сѣ́нь ми́мѡ грѧде́тъ , и҆ раз̾рꙋша́етсѧ всѧ́къ чл҃къ . па́ки же гласѧ́щи трꙋбѣ̀ , ме́ртвїи ꙗ҆́кѡ в̾ трꙋ́сѣ всѝ воста́нꙋтъ , к̾ твоемꙋ̀ срѣ́тенїю хрⷭ҇тѐ бж҃е . тогда̀ влⷣко и҆́хже преста́ви ѿ на́съ , во ст҃ы́хъ твои́хъ оу҆чинѝ кро́вѣхъ , согрѣше́нїѧ и҆́хъ бл҃госе́рде презира́ѧ . и҆ ны́нѣ , боⷢ҇ . Всѐ оу҆пова́нїе моѐ , к̾ тебѣ̀ возлага́ю мт҃и бж҃їѧ , сохрани́ мѧ во свое́мъ си кро́вѣ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , и҃ . И҆́же глꙋбина́ми мꙋ́дрости , чл҃колю́бнѣ всѧ̀ стро́ѧ , и҆ є҆́же на по́льзꙋ всѣ́мъ подава́ѧ , є҆ди́не содѣ́телю . поко́й гдⷭ҇и дш҃а ра́бъ свои́хъ , на тѧ́ бо оу҆пова́нїе возложи́ша , творца̀ и҆ зижди́телѧ и҆ бг҃а на́шегѡ . сла́ва , и҆ ны́нѣ , боⷢ҇ . Тебѐ гра́дъ и҆ приста́нище и҆́мамы , и҆ моли́твеницꙋ бл҃гопрїѧ́тнꙋ , к̾ ро́ждьшемꙋсѧ и҆с̾тебѐ бг҃ꙋ , бцⷣе без̾невѣ́стнаѧ , вѣ́рнымъ спасе́нїе . є҆ктенїѧ̀ , и҆ ѿпꙋ́стъ .
 по ѿпꙋще́нїи же вече́рни , пое́мъ в̾ притво́рѣ над̾ ко́ливомъ , понахи́дꙋ по оу҆со́пшихъ , по ѡ҆бы́чаю . кано́нъ , во ѻ҆кта́и , поко́инъ , гла́сꙋ , и҆́же нарѧдꙋ̀ . рѧдово́мꙋ же ст҃о́мꙋ , пое́мъ на па́вечерницѣ , и҆лѝ ка́кѡ настоѧ́тель и҆зво́литъ . на па́вечерницѣ , по досто́йнѡ є҆́сть , гл҃емъ , конда́къ : со ст҃ы́ми поко́й . сла́ва , и҆ ны́нѣ , конда́къ : взбра́нной воево́дѣ .
 Въ сꙋбо́тꙋ , на оу҆́трени . По а҃ , стихоло́гїи , сѣда́льны , мч҃нчны . гла́съ , ѕ҃ . Страда́льческїи по́двигъ претерпѣ́вше ст҃і́и твоѝ гдⷭ҇и , и҆ вѣнцы̀ побѣ́ды ѿ тебѐ прїе́мше , оу҆праздни́ша смышле́нїѧ без̾зако́нныхъ , и҆ прїѧ́ша вѣнцы̀ нетлѣ́нныѧ . тѣ́ми бж҃е оу҆моле́нъ быва́ѧ , да́рꙋй на́мъ ве́лїю млⷭ҇ть . сти́хъ : ди́венъ бг҃ъ во ст҃ы́хъ свои́хъ бг҃ъ і҆и҃левъ . Страстоте́рпческими противле́ньми въ по́двизѣ , мꙋчи́телей ра́ны претерпѣ́ша мч҃нцы , и҆ стоѧ́хꙋ ли́цы беспло́тныхъ , по́чести держа́ще побѣ́ды . оу҆диви́ша премꙋ́дрїи мꙋчи́телей и҆ царе́й , низ̾ложи́ша врага̀ и҆сповѣ́данїемъ хрⷭ҇то́вымъ . оу҆крѣпи́выи и҆́хъ гдⷭ҇и сла́ва тебѣ̀ . сти́хъ : возва́ша пра́веднїи , и҆ гдⷭ҇ь оу҆слы́ша и҆́хъ . Гдⷭ҇и ст҃ы́хъ твои́хъ па́мѧть , дне́сь показа́сѧ ꙗ҆́кѡ ра́й и҆́же во є҆де́мѣ , в̾ не́й бо весели́тсѧ всѧ̀ тва́рь . пода́ждь на́мъ тѣ́хъ мл҃твами ве́лїю млⷭ҇ть . сла́ва , поко́инъ . Вои́стинꙋ сꙋета̀ всѧ́ческаѧ , житїе́ же сѣ́нь и҆ со́нъ . и҆́бо всꙋ́е мѧте́тсѧ всѧ́къ чл҃къ , ꙗ҆́коже речѐ писа́нїе , є҆гда̀ ми́ръ прїѡбрѧ́щемъ , тогда̀ во́ гробъ в̾сели́мсѧ , и҆дѣ́же всѝ ца́рїе и҆ ни́щїи . тѣ́мже хрⷭ҇тѐ бж҃е преста́вившїѧсѧ поко́й , ꙗ҆́кѡ чл҃колю́бецъ . и҆ нн҃ѣ , боⷢ҇ . И҆́же бл҃гослове́нꙋю нарекі́и мт҃рь себѣ̀ , прїи́де на́ стрⷭ҇ть во́лею свое́ю , восїѧ́въ на крⷭ҇тѣ̀ , взыска́ти хотѧ̀ а҆да́ма . гл҃ѧ а҆́нг҃лѡмъ , сра́дꙋйтемисѧ , ꙗ҆́кѡ ѡ҆брѣ́тесѧ и҆зги́бшаѧ дра́хма . и҆́же всѧ̀ мꙋ́дрѣ оу҆стро́ивыи , гдⷭ҇и сла́ва тебѣ̀ .
 пое́мъ , каѳи́смꙋ , з҃і . бл҃же́ни непоро́чнїи , съ припѣ́вомъ : бл҃гослове́нъ є҆сѝ гдⷭ҇и . на́ гласъ , є҃ . на́двѣ статїѝ . по а҃ же , статїѝ . пое́мъ , є҆ктенїю̀ . ѡ҆ оу҆со́пшихъ . на в҃ й статїѝ , припѣ́въ : сп҃се спаси́ мѧ . на концѣ̀ жива̀ бꙋ́детъ дш҃а моѧ̀ , гⷤ , съ припѣ́вомъ .
 та́же , пое́мъ : блгⷭ҇ве́нъ є҆сѝ гдⷭ҇и наꙋчѝ на́съ ѡ҆правда́нїемъ твои́мъ . Ст҃ы́хъ ли́къ ѡ҆брѣ́те и҆сто́чникъ жи́зни . и҆ две́рь ра́йскꙋю ѡ҆брѧ́щꙋ и҆ а҆́зъ пꙋ́ть покаѧ́нїемъ . поги́бшее ѻ҆вча̀ а҆́зъ є҆́смь , призови́ мѧ сп҃се и҆ спаси́ мѧ . блгⷭ҇ве́нъ є҆сѝ гдⷭ҇и наꙋчѝ на́съ ѡ҆правда́нїемъ твои́мъ . И҆́же дла́нїю ѿ небы́тїѧ созда́выи мѧ , и҆ ѻ҆́бразомъ свои́мъ бжⷭ҇твенымъ поче́тъ . престꙋпле́нїемъ же за́повѣди , па́ки возврати́ мѧ въ зе́млю , ѿ неѧ́же взѧ́тъ бы́хъ . и҆ наподо́бьствїе возведе́ мѧ , и҆ дре́внею добро́тою оу҆краси́въ мѧ . блгⷭ҇ве́нъ є҆сѝ гдⷭ҇и наꙋчѝ на́съ ѡ҆правда́нїемъ твои́мъ . Ѻ҆́бразъ є҆́смь неи҆зрече́нныѧ сла́вы твоеѧ̀ , а҆́ще и҆ ꙗ҆́звы ношꙋ̀ согрѣше́нїѧ , но оу҆ще́дри своѐ созда́нїе влⷣко , и҆ ѡ҆чи́сти свои́мъ млрⷭ҇дїемъ . и҆ жела́емое ѻ҆те́чество пода́ждь ми . и҆ раю̀ па́ки сотвори́ мѧ жи́телѧ . блгⷭ҇ве́нъ є҆сѝ гдⷭ҇и наꙋчѝ на́съ ѡ҆правда́нїемъ твои́мъ . И҆́же в̾ пꙋ́тъ оу҆́зкїи , и҆ приско́рбныи ходи́вшїи , и҆ всѝ и҆́же в̾ житїѝ , крⷭ҇тъ ꙗ҆́кѡ ꙗ҆ре́мъ на ра́мо взе́мшїи , и҆ мнѣ̀ послѣ́довавше вѣ́рою , прїиди́те и҆ прїими́те , ꙗ҆́же оу҆гото́вахъ ва́мъ по́чести , вѣнцы̀ нбⷭ҇ныѧ . блгⷭ҇ве́нъ є҆сѝ гдⷭ҇и наꙋчѝ на́съ ѡ҆правда́нїемъ твои́мъ . И҆́же а҆́гньца бж҃їѧ проповѣ́давше , и҆ закла́ни бы́вше ꙗ҆́кѡ а҆́гньцы , и҆ къ жи́зни и҆́стиннѣй ст҃і́и преста́вльшесѧ , томꙋ̀ прилѣ́жнѡ мч҃нцы моли́тесѧ , согрѣше́нїемъ разрѣше́нїе на́мъ дарова́ти . блгⷭ҇ве́нъ є҆сѝ гдⷭ҇и наꙋчѝ на́съ ѡ҆правда́нїемъ твои́мъ . Поко́й бж҃е рабы̀ своѧ̀ , и҆ оу҆чинѝ и҆́хъ в̾ раѝ , и҆дѣ́же ли́цы ст҃ы́хъ ти гдⷭ҇и , а҆ пра́веднїи ꙗ҆́кѡ свѣти́ла сїѧ́ютъ . оу҆со́пшїѧ рабы̀ своѧ̀ поко́й , презрѧ̀ и҆́мъ всѧ̀ согрѣше́нїѧ . сла́ва . Трисвѣ́тлагѡ є҆ди́нагѡ бжⷭ҇тва̀ , бл҃гоче́стнѡ пое́мъ вопїю́ще , ст҃ъ є҆сѝ ѻ҆́ч҃е без̾нача́льне , сн҃е и҆ ст҃ы́и д́ш҃е . просвѣтѝ на́съ со́ страхомъ вопїю́щихъ тѝ , и҆ вѣ́рою сла́вѧщихъ тѧ̀ , и҆ ѿ вѣ́чнагѡ ѻ҆гнѧ̀ и҆схитѝ . и҆ ны́нѣ . Ра́дꙋисѧ чи́стаѧ , ꙗ҆́же бг҃а пло́тїю без̾ сѣ́мене ро́ждьшаѧ , на спасе́нїе всѣ́мъ . и҆ ро́дъ чл҃ческїи ѡ҆брѣ́те тобо́ю спасе́нїе . и҆ тобо́ю ра́й да ѡ҆брѧ́щемъ , бцⷣе чⷭ҇таѧ и҆ блгⷭ҇ве́наѧ . а҆ллилꙋ́їѧ , гⷤ . та́же , є҆ктенїѧ̀ , за оу҆поко́й . та́же , сѣда́ленъ . гла́съ , є҃ . Поко́й сп҃се на́шъ , с̾ пра́ведными рабы̀ своѧ̀ , и҆ тѣ́хъ вселѝ во дворы̀ своѧ̀ , ꙗ҆́коже пи́шетъ , презрѧ̀ и҆́мъ всѧ̀ прегрѣше́нїѧ и҆́хъ ꙗ҆́кѡ бл҃гъ , во́льнаѧ и҆ нево́льнаѧ , и҆ всѧ̀ ꙗ҆́же в̾вѣ́дѣнїи и҆ не в̾вѣ́дѣнїи чл҃колю́бче . сла́ва , и҆ ны́нѣ , боⷢ҇ . И҆́же ѿ дв҃ы восїѧ́выи всемꙋ̀ ми́рꙋ хрⷭ҇тѐ бж҃е , и҆ сн҃ы свѣ́тꙋ тоѧ̀ ра́ди показа́выи поми́лꙋй на́съ .
 та́же , ѱл҃о́мъ , н҃ . кано́нъ ст҃о́мꙋ , є҆мꙋ́же є҆́сть хра́мъ , со і҆рмосо́мъ , на́ ѕ҃ . а҆ настоѧ́щїи , на́ и҃ . гла́съ , и҃ . пѣ́снь , а҃ . і҆рмо́съ . Пѣ́снь воз̾сле́мъ . запѣ́в̾ : Поко́й гдⷭ҇и дш҃а оу҆со́пшихъ ра́бъ свои́х̾ . Всѝ помо́лимсѧ хрⷭ҇тꙋ̀ , творѧ́ще па́мѧть дне́сь и҆́же ѿ́ вѣка ме́ртвымъ , да ѿ вѣ́чнагѡ ѻ҆гнѧ̀ тѣ́хъ и҆зба́витъ , в̾ вѣ́рѣ оу҆со́пшихъ , ѡ҆ оу҆пова́нїи жи́зни вѣ́чныѧ . вⷤ . Глꙋбино́ю сꙋде́бъ твои́хъ сп҃се , премꙋ́дре ты̀ пред̾повелѣ̀ , кого́ждо кончи́нꙋ жи́зни , мѣ́сто и҆ ѻ҆́бразъ . тѣ́мже и҆́хже покры̀ гро́бъ , во всѧ́кой странѣ̀ , на сꙋдѣ̀ спасѝ всеще́дре . Со́нъ жи́зни на́шеѧ ви́дѣвъ , тѣ́мже оу҆со́пшїѧ ѿ жите́йскїѧ но́щи , днѝ невече́рнемꙋ сн҃ы покажѝ гдⷭ҇и , ст҃ли правосла́вныѧ , цр҃и́ же и҆ всѧ̀ лю́ди . И҆́хже покры̀ вода̀ и҆ бра́нь пожа́тъ , и҆́хже ѡ҆бїѧ́тъ трꙋ́съ , и҆ оу҆би́ша оу҆бі́ицы , и҆ и҆́хже ѻ҆́гнь попалѝ , вѣ́рныхъ млⷭ҇тиве в̾ че́сти ст҃ы́хъ оу҆чинѝ . Всѧ̀ презрѣ́въ плотьскі́ѧ до́лги сп҃се на́шъ , во всѧ́комъ во́зрастѣ всегѡ̀ ро́да чл҃ча , пред̾ сꙋди́щемъ твои́мъ поста́ви неѡ҆сꙋжде́ны , тебѣ̀ зижди́телю ѿвѣща́ющихъ . сла́ва . Трѝ соста́вы є҆ди́нагѡ є҆стества̀ пою̀ , нерожде́нна оу҆́бѡ ѻ҆ц҃а , сн҃а же ро́ждьшагосѧ , и҆ дх҃а ст҃а́гѡ , без̾нача́льно црⷭ҇тво , вла́сть и҆ бжⷭ҇тво̀ є҆ди́но . и҆ нн҃ѣ , боⷢ҇ . Вои́стинꙋ ты̀ ꙗ҆ви́сѧ нб҃о на землѝ , бо́льше вы́шнѧгѡ нб҃сѐ без̾невѣ́стнаѧ дв҃о , и҆з̾ тебе́ бо восїѧ̀ сл҃нце в̾ ми́рѣ влⷣка пра́вды .
 катава́сїѧ : Пѣ́снь воз̾сле́мъ лю́дїе чꙋдотво́рцꙋ бг҃ꙋ , свобо́ждьшемꙋ і҆и҃лѧ ѿ рабо́ты , пѣ́снь побѣ́днꙋю пою́ща и҆ вопїю́ща , воспое́мъ тебѣ̀ є҆ди́номꙋ влⷣцѣ .
 пѣ́снь , в҃ . і҆рмо́съ . Ви́дите ви́дите . Ви́дите ви́дите , ꙗ҆́кѡ а҆́зъ є҆́смь бг҃ъ ва́шъ , и҆́же пра́веднымъ сꙋдо́мъ водрꙋзи́въ предѣ́лы жи́зни . и҆́же в̾ нетлѣ́нїе ѿ тлѝ прїи́мъ всѧ̀ оу҆со́пшїѧ в̾ наде́жи вѣ́чнагѡ воскрⷭ҇нїѧ . И҆́же ѿ четы́рехъ коне́цъ гдⷭ҇и прїе́мъ вѣ́рнѡ оу҆ме́ршїѧ , в̾ мо́ри , и҆лѝ на землѝ , и҆лѝ в̾ рѣка́хъ , и҆лѝ во є҆зе́рахъ , и҆лѝ в̾ ро́веницѣхъ , снѣ́дь ѕвѣре́мъ бы́вшїѧ , пти́цамъ и҆ гадо́мъ , всѧ̀ поко́й . Свое́ю дла́нїю всѧ́ческаѧ гдⷭ҇и , к̾ разсꙋже́нїю , растлѣ́вшїѧсѧ в̾ соста́вы четы́ри , въ прише́ствїи твое́мъ со́бравъ воскресѝ , всѧ̀ и҆́же в̾ невѣ́денїи и҆ ра́зꙋмѣ проща́ѧ тѣ́хъ прегрѣше́нїѧ . ѽ стра́шномꙋ твоемꙋ̀ , второ́мꙋ гдⷭ҇и прише́ствїю , є҆гда̀ ꙗ҆́кѡ в̾ видѣ́нїи мо́лнїи на́ землю прише́дъ , воздви́гнеши всѐ созда́нїе своѐ сꙋди́тисѧ , и҆́же в̾ вѣ́рѣ тогда̀ пожи́вшихъ , срѣ́тшихъ тѧ̀ с̾ тобо́ю бы́ти сподо́би . сла́ва . Пренепоро́чнаѧ є҆ди́нице , пребжⷭ҇твенаѧ трисоста́внаѧ , нерожде́нне ѻ҆́ч҃е , сн҃е є҆диноро́дне , и҆ дш҃е ѿ ѻ҆ц҃а и҆сходѧ́и , сн҃омъ же ꙗ҆влѧ́ѧсѧ , премꙋ́дросте и҆ пра́вдо . гдⷭ҇ьство и҆ црⷭ҇тво , спасѝ всѣ́хъ на́съ . и҆ ны́нѣ , боⷢ҇ . Не и҆з̾гл҃анное чꙋ́до твоегѡ̀ ржⷭ҇тва̀ мт҃и дв҃о , ка́ко бо ражда́еши , и҆ чиста̀ є҆сѝ в̾ то́мже ; ка́кѡ ѻ҆троча̀ ражда́еши , и҆ невѣ́си ѿ ню́дъ и҆скꙋ́са мꙋ́жеска ; ꙗ҆́коже вѣ́сть и҆́же вы́ше є҆стества̀ ѿ менѐ новолѣ́пнѡ , сло́во бж҃їе роди́всѧ .
 катава́сїѧ : Ви́дите ви́дите ꙗ҆́кѡ а҆́зъ є҆́смь бг҃ъ ва́шъ , и҆́же пре́жде вѣ́къ рожде́нныи ѿ ѻ҆ц҃а , и҆ ѿ дв҃ы в̾ послѣ́днѧѧ без̾ мꙋ́жа вопло́щсѧ , и҆ разо́рь прегрѣше́нїѧ пра́дѣда а҆да́ма , ꙗ҆́кѡ чл҃колю́бецъ .
 пѣ́снь , г҃ . і҆рмо́съ . Оу҆тверже́й рꙋко́ю свое́ю .
 Преше́дшїѧ житїѧ̀ тече́нїе , въ сла́вѣ бл҃гоче́стнѣ , пра́веднымъ ѡ҆дѣ́ѧтисѧ вѣнце́мъ сподо́би бж҃е , и҆ нбⷭ҇ныхъ бл҃гъ наслади́тисѧ . вⷤ . И҆́хъ же всѧ́комꙋ є҆стествꙋ̀ морски́мъ , и҆ пти́цамъ нбⷭ҇нымъ бы́сть бра́шно , твои́ми сꙋдьба́ми хрⷭ҇тѐ , воскр҃сѝ бж҃е , въ послѣ́днїи дн҃ь со сла́вою . вⷤ . И҆́же напра́снѡ восхище́нныѧ попалѧ́емыѧ ѿ мо́лнїи , и҆ и҆зме́ршїѧ мра́зомъ и҆ всѧ́кою ра́ною , поко́й бж҃е , є҆гда̀ всѧ̀ ѻ҆гне́мъ и҆скꙋ́сиши . И҆́же при́снѡ возмꙋще́ное , житїѧ̀ мо́ре преплы́вшїѧ хрⷭ҇тѐ в̾ нетлѣ́нное твоегѡ̀ житїѧ̀ сподо́би приста́нище притещѝ , и҆́же правосла́вно житїѐ ѡ҆корми́вшїѧ . сла́ва . Оу҆́мно бжⷭ҇твенꙋю є҆ди́ницꙋ , в̾ трѝ ли́ца про́сто вкꙋ́пѣ раздѣли́ти , и҆ в̾ то́мже совокꙋпле́нїи . ꙗ҆́коже ско́рость мо́лнїи в̾ трѝ лица̀ сїѧ́ющи , ви́дитсѧ во є҆ди́нствѣ . и҆ ны́нѣ , боⷢ҇ . Недоꙋмѣ́нно є҆́сть твоѐ чꙋ́до , бе́з̾мꙋжа бо ражда́еши , и҆ дв҃ство своѐ чи́сто соблюда́еши ро́ждьши . тѣ́мже а҆́нг҃лъ мно́жество , и҆ чл҃ческїи ро́дъ пое́тъ тѧ̀ во́ вѣки .
 катава́сїѧ : Оу҆тверже́й рꙋко́ю свое́ю , сн҃е бж҃їи нб҃са̀ , на оу҆тверже́нїе и҆́стиннагѡ ра́зꙋма . оу҆твердѝ на́ша срⷣца̀ на тѧ̀ надѣ́ющихсѧ .
 та́же , є҆ктенїѧ̀ ѻ҆бы́чнаѧ . а҆ не заꙋпоко́й . посе́мъ , конда́къ , и҆ и҆́косъ , хра́мꙋ . и҆ сѣда́ленъ .
 пѣ́снь , д҃ . і҆рмо́съ . И҆з̾ горы̀ присѣ́нныѧ . Ѻ҆ц҃ы и҆ пра́ѻ҆ц҃ы , дѣ́ды и҆ пра́дѣды , ѿ пе́рвыхъ да́же и҆ до послѣ́днихъ , во бл҃гозако́нїи оу҆ме́ршїѧ и҆ бл҃говѣ́рїи , всѧ̀ помѧнѝ сп҃се на́шъ . вⷤ . Въ горѣ̀ и҆ на пꙋтѝ , на мѣ́стехъ пꙋсты́хъ житїѐ ѡ҆ста́вившїѧ в̾ вѣ́рѣ , и҆́ноки же и҆ бѣльцы̀ , ю҆́ношы и҆ ста́рцы , со ст҃ы́ми хрⷭ҇тѐ вселѝ . вⷤ . И҆́хъ же оу҆бѝ ме́чь и҆ ко́нь совосхи́ти , гра́дъ снѣ́гъ , и҆ до́ждь оу҆мно́женъ . и҆́хже оу҆давѝ пли́нфа , и҆лѝ пе́рсть посы́па , хрⷭ҇тѐ сп҃се на́шъ поко́й . Ѿ печа́ли и҆ ра́дости , преше́дшїѧ ненаде́жно , и҆́же в̾ вѣ́рѣ оу҆́бѡ ѡ҆ста́вившїѧ житїѐ , в̾ бл҃годе́нствїи пострада́вшїѧ и҆лѝ ѕлодѣ́йствы , хрⷭ҇тѐ сп҃се на́шъ поко́й . сла́ва . Стра́нно ꙗ҆́кѡ є҆ди́но , и҆ трѝ бжⷭ҇тво̀ , всѐ по є҆ди́номꙋ лицꙋ̀ нераздѣ́льно , ѻ҆ц҃ъ бо и҆ сн҃ъ и҆ дх҃ъ ст҃ы́и є҆́сть , поклонѧ́емъ є҆ди́нъ бг҃ъ . и҆ ны́нѣ , боⷢ҇ . Напра́ви на́съ дв҃о ѡ҆кормлѧ́ющи , ѡ҆бꙋрева́емыѧ волно́ю грѣха̀ , в̾ спасе́ное приста́нище , гдⷭ҇ороди́тельнице , и҆збавлѧ́ющи ѿ всѧ́кихъ лю́тъ .
 катава́сїѧ : И҆з̾ горы̀ присѣ́нныѧ сло́ве прⷪ҇ро́къ , и҆з̾ є҆ди́ныѧ бцⷣы хотѧ́щасѧ воплоти́ти , бг҃ови́днѡ разсмо́трь , и҆ со́ страхомъ славосло́вѧши си́лꙋ твою̀ .
 пѣ́снь , є҃ . і҆рмо́съ . Оу҆́треннюетъ дх҃ъ мо́й . Кого́ждо па́мѧть оу҆ме́ршихъ бл҃гоче́стно ѿ́ вѣка , дне́сь творѧ́ще , гдⷭ҇и , прилѣ́жно тѝ вопїе́мъ , всѧ̀ поко́й со ст҃ы́ми твои́ми . вⷤ . Ѿ всѧ́когѡ и҆́х̾же прїѧ́тъ ро́да и҆ ро́да , цр҃е́й и҆ кнѧ́зь , и҆лѝ и҆́ноки правосла́вныѧ ще́дре , вѣ́чнагѡ тѣ́хъ и҆зба́ви мꙋче́нїѧ . вⷤ . Всѣ́хъ и҆́хъ же со́здалъ є҆сѝ , поле́знаѧ вѣ́дыи , и҆́мже попꙋсти́лъ є҆сѝ гдⷭ҇и ско́рыми паде́жами не наде́жнѡ оу҆мретѝ , и҆зба́ви мꙋ́ки всѧ́кїѧ бж҃е на́шъ . Ѻ҆гнѧ̀ при́снѡ палѧ́щаго , и҆ ѿ тмы̀ несвѣти́мыѧ , скре́жета зꙋбна́гѡ , и҆ че́рвїѧ всегда̀ мꙋча́щаго , и҆ всѧ́кїѧ мꙋ́ки и҆зба́ви сп҃се на́шъ , всѧ̀ оу҆ме́ршїѧ вѣ́рнѡ . сла́ва . Є҆дино престо́льнаѧ без̾нача́льнаѧ , трисоста́внаѧ є҆ди́нице , ꙗ҆́же раздѣле́нїемъ є҆ди́нство и҆ соедине́нїемъ ли́цы є҆стество̀ и҆мꙋ́щаѧ во є҆ди́но на́съ совокꙋпѝ хотѣ́нїе , твои́хъ за́повѣдей . и҆ ны́нѣ , боⷢ҇ . Па́че ѻ҆гнезра́чныхъ серафи́мъ , ꙗ҆ви́сѧ чⷭ҇таѧ чⷭ҇тнѣ́йши , ро́ждьши си́мъ непристꙋ́пнагѡ , і҆с҃а сп҃са , воплоще́нїемъ ѡ҆божи́вша земноро́дныхъ сꙋщество̀ .
 катава́сїѧ : Оу҆́треннюетъ дх҃ъ мо́й , к̾ тебѣ̀ хрⷭ҇тѐ бж҃е , занѐ свѣ́тъ повелѣ́нїѧ твоегѡ̀ прише́ ствїѧ , в̾ ни́хъ оу҆́бѡ ѡ҆зарѝ оу҆ма̀ на́шегѡ влⷣко , и҆ наста́ви на стезю̀ живо́тнꙋю .
 пѣ́снь , ѕ҃ . і҆рмо́съ . Ѡ҆держи́ма мѧ прїимѝ . Сме́рти разрꙋши́выи болѣ́зни страсте́й , нача́льниче жи́зни бж҃е на́шъ , и҆́же ѿ́ вѣка оу҆со́пшїѧ , рабы̀ твоѧ̀ поко́й . два́жды . Не и҆з̾гл҃анными твои́ми сꙋдьба́ми , и҆́хже оу҆би́ша чаро́внаѧ напое́нїѧ , ѡ҆тра́вы , и҆ напра́сное оу҆давле́нїе , со ст҃ы́ми гдⷭ҇и поко́й . Є҆гда̀ сꙋ́диши всѧ́ческимъ , стоѧ́щимъ наги́мъ , и҆ ѿкрове́номъ пред̾ лице́мъ твои́мъ , тогда̀ ще́дре пощадѝ послꙋжи́вшихъ ти вѣ́рнѡ бж҃е . Въ послѣ́дней оу҆́бѡ трꙋбѣ̀ , вострꙋби́вшꙋ твоемꙋ̀ а҆рха́нг҃лꙋ , в̾ воскрⷭ҇нїе жи́зни всѣ́хъ , тогда̀ хрⷭ҇тѐ рабы̀ твоѧ̀ поко́й . Ѿв́ѣка и҆́хъ же прїѧ́тъ вѣ́рныѧ бж҃е , ро́да всѧ́когѡ чл҃ча , сподо́би во́ вѣки со оу҆го́ждьшими тебѣ̀ сла́вити тѧ . сла́ва . Бг҃онача́льнаѧ трист҃а́ѧ и҆ є҆динопрⷭ҇то́льнаѧ , трⷪ҇це ѻ҆́ч҃е и҆ сн҃е со ст҃ы́мъ дх҃омъ , ты̀ є҆сѝ бг҃ъ мо́й , и҆́же все́ю держа́вою свое́ю , содержа́и всѧ́ческаѧ . и҆ нн҃ѣ , боⷢ҇ . Ѿ ко́рене твоегѡ̀ восїѧ̀ цвѣ́тъ жи́зни , спаса́ѧи ми́ра ѿ чⷭ҇тыѧ ѻ҆трокови́цы хрⷭ҇то́съ бг҃ъ , и҆ є҆ссе́ю пра́дѣде взыгра́й .
 катава́сїѧ : Ѡ҆держи́ма мѧ прїимѝ милосе́рде , грѣхмѝ мно́гими , и҆ припа́дающа к̾ щедро́тамъ твои́мъ ꙗ҆́кѡ проро́ка гдⷭ҇и , и҆ спаси́ мѧ .
 посе́мъ , є҆ктенїѧ̀ заꙋпоко́й . и҆ моли́тва и҆ воз̾гла́съ . та́же , кли́рицы пою́тъ насхо́дѣ . конда́къ , со ст҃ы́ми поко́й . и҆ ста́въ пра́выи ли́къ на кры́лосъ пое́тъ , коне́цъ и҆́коса .
 конда́к̾ . гла́съ , и҃ . Со ст҃ы́ми оу҆поко́й хрⷭ҇тѐ дш҃а ра́бъ свои́хъ , и҆дѣ́же нѣ́сть болѣ́зни , ни печа́ли , ни воздыха́нїѧ , но жи́знь без̾коне́чнаѧ . и҆́косъ . Са́мъ є҆ди́нъ є҆сѝ без̾сме́ртенъ , сотвори́выи и҆ созда́выи чл҃ка . земні́и же ѿ землѝ со́здани бы́хомъ , и҆ в̾ зе́млю тꙋ́же по́йдемъ , ꙗ҆́коже повелѣ́лъ є҆сѝ созда́выи мѧ̀ и҆ ре́клъ ми , ꙗ҆́кѡ землѧ̀ є҆сѝ , и҆ в̾ зе́млю по́йдеши , и҆дѣ́же всѝ земні́и ѿхо́димъ , над̾гро́бное рыда́нїе творѧ́ще , и҆ пою́ще пѣ́снь а҆́нг҃льскꙋю , а҆ллилꙋ́їѧ .
 пѣ́снь , з҃ . і҆рмо́съ . Ѡ҆снова́выи зе́млю . И҆́же бл҃гоче́стнѡ ѿ́ вѣка преста́вльшихсѧ па́мѧть творѧ́ще вопїе́мъ , блгⷭ҇ве́нъ є҆сѝ во́ вѣки гдⷭ҇и , бж҃е ѻ҆ц҃ъ на́шихъ . вⷤ . И҆́же напра́снѡ оу҆ме́ршїѧ , и҆з̾ бре́га и҆ стремни́ны па́дшїѧсѧ , и҆ дре́ва , и҆ желѣ́за , и҆ всѧ́когѡ ка́мене , поко́й бж҃е оу҆со́пшїѧ вѣ́рнѡ . вⷤ . Въ стра́шное прише́ствїе твоѐ ще́дре , ѡ҆деснꙋ́ю ѻ҆ве́цъ свои́хъ поста́ви , правосла́внѡ и҆́же в̾ жи́зни послꙋжи́вшихъ ти хрⷭ҇тѐ , и҆ преста́вльшїѧсѧ к̾ тебѣ̀ . вⷤ . сла́ва . Ꙗ҆́коже трисл҃нца бжⷭ҇тво̀ , є҆ди́нагѡ свѣ́та сїѧ́нїе , да воспое́тсѧ . ѻ҆ц҃ъ бо и҆ сн҃ъ и҆ бжⷭ҇твеныи дх҃ъ , є҆ди́нъ є҆стество́мъ , но трѝ соста́вы . и҆ ны́нѣ , боⷢ҇ . Дв҃дьское согла́снѡ воспѣва́емъ пѣ́нїе , го́рꙋ бж҃їю тѧ̀ нари́чꙋще дв҃о . в̾ ню́же всели́сѧ пло́тїю сло́во , ѡ҆бновѝ на́съ дх҃о́вно в̾ себѣ̀ .
 катава́сїѧ : Ѡ҆снова́выи зе́млю в̾ нача́тцѣ , и҆ нб҃са̀ сло́вомъ оу҆тверже́й , бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ .
 пѣ́снь , и҃ . і҆рмо́съ . Проѧвле́ннагѡ на горѣ̀ . Сокрꙋши́выи пе́рвѣе сѣ́нь сме́ртнꙋю , восїѧ́въ тридне́вно и҆́з̾ гроба , сн҃ы воскрⷭ҇нїѧ своегѡ̀ сотворѝ , гдⷭ҇и сла́вы , всѧ̀ оу҆ме́ршїѧ в̾ вѣ́рѣ во́ вѣки . двⷤа . Без̾вѣ́стнымъ и҆ сокрове́нымъ свѣ́дѣтелю , є҆гда̀ хо́щеши ѿкры́ти тмы̀ дѣ́ла , и҆ совѣ́ты срⷣцъ на́шихъ , тогда̀ не и҆стѧжѝ сло́ва , со всѣ́ми и҆́же вѣ́рою оу҆со́пшими . двⷤа . Оу҆ме́ршїѧ напра́снѡ ѿ паде́нїи , ѿ кли́ча же ѕѣ́льна , и҆ ско́ра тече́нїѧ , заꙋше́нїѧ и҆ оу҆давле́нїѧ же и҆ пха́нїѧ , гдⷭ҇и сла́вѣ , вѣ́рою оу҆со́пшимъ ѡ҆сла́би во́ вѣки . вⷤ . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Ꙗ҆́кѡ є҆ди́ницꙋ сꙋщество́мъ пою́ тѧ , ꙗ҆́кѡ трⷪ҇цꙋ ли́цы тѧ̀ чтꙋ̀ , ѻ҆́ч҃е и҆ сн҃е и҆ дш҃е прест҃ы́и , без̾нача́льнꙋю держа́вꙋ твоегѡ̀ црⷭ҇твїѧ сла́влю во́ вѣки . и҆ ны́нѣ , боⷢ҇ . Стрꙋѧ̀ жива́гѡ и҆сто́чника запечатлѣ́нна показа́сѧ бцⷣе дв҃о , бе́з̾мꙋжа бо гдⷭ҇а ро́ждьши , без̾сме́ртїѧ водо́ю вѣ́рныѧ напаѧ́еши во всѧ̀ вѣ́ки .
 катава́сїѧ : Хва́лимъ бл҃гослови́мъ кла́нѧемсѧ гдⷭ҇ви , пое́мъ и҆ превозно́симъ є҆гѡ̀ во́ вѣки . Проѧвле́ннагѡ на горѣ̀ ст҃ѣ́й , и҆ в̾ кꙋпинѣ̀ ѻ҆́гненнѣй , дв҃ческꙋю мѡѷсе́ѡви та́йнꙋ ꙗ҆́вльшагѡ , гдⷭ҇а по́йте и҆ превозноси́те є҆гѡ̀ во́ вѣки [покло́н̾] . честнѣ́йшꙋю пое́мъ .
 пѣ́снь , ѳ҃ . і҆рмо́съ . Проѧвле́нное на горѣ̀ . И҆дѣ́же є҆́сть веселѧ́щимсѧ жили́ще , ст҃ы́мъ твои́мъ гдⷭ҇и , всѧ̀ ѿ́ вѣка оу҆со́пшїѧ , в̾ вѣ́рѣ же и҆ наде́жди , ра́доватисѧ сподо́би . вⷤ . И҆́же бж҃їѧ гнѣ́ва мо́ромъ оу҆ме́ршїѧ , сокрꙋше́ныѧ ѿ трѣснове́нїѧ всѧ́когѡ , с̾ нб҃сѐ снесе́наго , землѝ раз̾сѣ́дшисѧ , и҆ разгна́вшꙋсѧ мо́рю , всѧ̀ вѣ́рныѧ хрⷭ҇тѐ поко́й . И҆́же ѿ гадо́въ оу҆грызе́ньми оу҆ме́ршїѧ , поглоще́ныѧ ѕмїѧ́ми , и҆ попра́ньми ко́ньскими , и҆ ѿ оу҆давле́нїѧ и҆ ѡ҆бѣ́шанїѧ ѿ и҆́скренѧгѡ , вѣ́рно ти послꙋжи́вшїѧ поко́й . Всѧ́къ во́зрастъ , ста́рцы , и҆ ю҆́ноши , ю҆́ныѧ и҆ младе́нцы , ѻ҆́троки и҆ съ сꙋ́щїѧ млеко̀ , мꙋ́жеско є҆стество̀ и҆ же́нско , поко́й хрⷭ҇тѐ оу҆со́пшїѧ вѣ́рнѡ . Кого́ждо по и҆́мени , вѣ́рнѡ оу҆ме́ршїѧ ѿ́ вѣка , и҆ ѿ́ рода родо́въ , неѡ҆сꙋжде́ннѡ пред̾ ста́ти тебѣ̀ хрⷭ҇тѐ , в̾ прише́ствїи твое́мъ сподо́би . сла́ва . Є҆ди́нъ в̾ трⷪ҇цѣ бж҃е сла́ва тебѣ̀ прⷭ҇нѡ . а҆́ще бо и҆ бг҃ъ ко́ждо , но є҆ди́нъ є҆стество́мъ є҆сѝ , ѻ҆ц҃ъ и҆ сн҃ъ и҆ дх҃ъ , трисвѣ́тлыми сво́йствы . и҆ ны́нѣ , боⷢ҇ . Па́че оу҆ма̀ ржⷭ҇тво́ ти , ражда́еши бо присносꙋ́щаго и҆ млеко́мъ дои́ши несказа́ннѡ пищеда́вца ми́рꙋ . держи́ши бо всѧ̀ содержа́щагѡ , хрⷭ҇та̀ и҆зба́вителѧ на́шегѡ всенепоро́чнаѧ .
 катава́сїѧ : Проѧвле́нное на горѣ̀ законода́вцꙋ , ѻ҆гне́мъ и҆ кꙋпино́ю , ржⷭ҇тво̀ при́снѡ дв҃ыѧ . в̾ на́ше вѣ́рныхъ спасе́нїе , пѣ́сньми немо́лчными велича́емъ . та́же , досто́йнѡ є҆́сть .
 свѣти́ленъ . Нб҃о ѕвѣзда́ми оу҆краси́выи ꙗ҆́кѡ бг҃ъ , и҆ свои́ми ст҃ы́ми всю̀ зе́млю просвѣти́выи содѣ́телю всѣ́хъ спаса́й пою́щихъ тѧ̀ . сла́ва . И҆́же ме́ртвыми и҆ живы́ми ѡ҆блада́ѧи ꙗ҆́кѡ бг҃ъ , поко́й своѧ̀ рабы̀ в̾ се́лѣхъ и҆з̾бра́нныхъ , а҆́ще бо и҆ согрѣши́ша сло́ве , но не ѿстꙋпи́ша ѿ тебѐ . и҆ ны́нѣ , боⷢ҇ . И҆́же сла́дость а҆́нг҃лѡмъ , скорбѧ́щимъ ра́досте , хрⷭ҇тїа́нѡмъ застꙋ́пнице , дв҃о мт҃и бж҃їѧ , застꙋпа́й на́съ , и҆ и҆зба́ви вѣ́чныѧ мꙋ́ки .
 На хвали́тѣхъ , стихѣ́ры , на д҃ . гла́съ , и҃ . И҆́же рꙋко́ю свое́ю созда́въ а҆да́ма , и҆ поста́ви предѣ́лы нетлѣ́нїѧ , и҆ оу҆мерщве́нїѧ сп҃се , и҆ и҆́же бл҃года́тїю жи́зни , тлѣ́нїѧ премѣни́въ , к̾ пе́рвѣй прелага́ѧ жи́зни , са́мъ рабы̀ твоѧ̀ влⷣко ꙗ҆́же преста́вилъ є҆сѝ ѿ на́съ , с̾ пра́ведными поко́й в̾ ли́цѣ и҆збра́нныхъ . и҆ си́хъ и҆мена̀ написа́въ в̾ кни́зѣ живо́тнѣй , во́ гласѣ а҆рха́нг҃ловѣ воскр҃сѝ , въ трꙋ́бнѣ гла́сѣ , и҆ сподо́би и҆́хъ нбⷭ҇нагѡ црⷭ҇твїѧ твоегѡ̀ . два́жды . И҆́же свое́ю кро́вїю сп҃се чл҃ки и҆скꙋпи́въ , и҆ сме́ртїю свое́ю , ѿ сме́рти го́рькїѧ и҆зба́вивъ на́съ , и҆ жи́знь вѣ́чнꙋю подаѧ̀ на́мъ воскрⷭ҇нїемъ сѝ всѧ̀ поко́й гдⷭ҇и , оу҆со́пшїѧ бл҃гоче́стнѡ , и҆лѝ в̾ пꙋсты́нѧхъ , и҆лѝ во градѣ́хъ , и҆лѝ в̾ мо́ри и҆лѝ на землѝ , и҆лѝ на всѧ́комъ мѣ́стѣ , цр҃и́ же и҆ ст҃ли , и҆ а҆рхїє҆ре́и , и҆́ноки и҆ бѣлцы̀ , во всѧ́комъ во́зрастѣ и҆ ро́дѣ , и҆ сподо́би и҆́хъ нбⷭ҇номꙋ црⷭ҇твїю твоемꙋ̀ . Хрⷭ҇то́съ воскр҃се , разрѣши́въ оу҆́зы а҆да́ма первозда́ннагѡ , и҆ а҆́довꙋ разрꙋши́въ крѣ́пость , дерза́йте всѝ ме́ртвїи , оу҆мертви́сѧ сме́рть , плѣне́нъ бы́сть а҆́дъ с̾ не́ю , и҆ хрⷭ҇то́съ воцр҃и́сѧ . распе́нсѧ , и҆ воскр҃се . то́й на́мъ дарова̀ нетлѣ́нїе плотьско́е . то́й воздви́гнетъ на́съ , и҆ да́рꙋетъ на́мъ воскрⷭ҇нїе . и҆ сла́вы ѻ҆́ноѧ весе́лїю всѧ̀ сподо́битъ , и҆́же вѣ́рою и҆ любо́вїю , вѣ́ровавшїѧ те́плѣ в̾ негѡ̀ . сла́ва . гла́съ , ѕ҃ . Болѣ́знь а҆да́мꙋ показа́сѧ дре́ва в̾кꙋше́нїемъ дре́вле во є҆де́мѣ , є҆гда̀ ѕмі́й ꙗ҆́дъ и҆з̾блева̀ , того́ бо ра́ди вни́де сме́рть всеро́дна , снѣда́ющи чл҃ки . но прише́дъ влⷣка , низ̾ложѝ ѕмі́ѧ , и҆ воскрⷭ҇нїе на́мъ дарова̀ . к̾ немꙋ́ же оу҆́бѡ возопїе́мъ , пощадѝ сп҃се , и҆́хъ же прїѧ́тъ , со ст҃ы́ми поко́й , ꙗ҆́кѡ чл҃колю́бецъ . и҆ ны́нѣ , боⷢ҇ . Мл҃твами ро́ждьшїѧ тѧ̀ хрⷭ҇тѐ , мч҃нкъ твои́хъ и҆ а҆пⷭ҇лъ , и҆ проро́къ и҆ ст҃лей , прпⷣбныхъ и҆ пра́ведныхъ и҆ всѣ́хъ ст҃ы́хъ , оу҆со́пшїѧ рабы̀ своѧ̀ поко́й .
 На стихо́внѣ , стихѣ́ры . гла́съ , ѕ҃ . поⷣ , всѐ оу҆пова́нїе . И҆мѣ́ѧи непостижи́мое ,꙳ є҆́же к̾ на́мъ млрⷭ҇дїе ,꙳ и҆ и҆сто́чникъ не и҆стоща́емыи ,꙳ бжⷭ҇твеныѧ бл҃гости ,꙳ многоми́лостиве ,꙳ к̾ тебѣ̀ влⷣко преста́вльшїѧсѧ ,꙳ в̾ землѝ живы́хъ вселѝ ,꙳ в̾се́лѣхъ любе́зныхъ и҆ вжелѣ́нныхъ ,꙳ лю́бовь да́рꙋѧ ,꙳ вы́нꙋ пребыва́ющꙋю .꙳ ты́ бо за всѣ́хъ и҆злїѧ̀ кро́вь свою̀ хрⷭ҇тѐ ,꙳ и҆ живоно́сною цѣно́ю ми́ръ и҆скꙋпи́лъ є҆сѝ .
 сти́хъ : бл҃же́ни ꙗ҆́же и҆збра̀ ,꙳ и҆ прїѧ́тъ ѧ҆̀ гдⷭ҇ь . Оу҆мерщве́нїе претерпѣ́лъ є҆сѝ ,꙳ животво́рною во́лею ,꙳ и҆ жи́знь и҆сточи́лъ є҆сѝ ,꙳ и҆ пи́щꙋ присносꙋ́щнꙋю вѣ́рнымъ да́лъ є҆сѝ ,꙳ є҆ѧ́же и҆ ны́нѣ да́рꙋй ,꙳ оу҆со́пшимъ в̾ наде́жи воскрⷭ҇нїѧ .꙳ си́хъ согрѣше́нїѧ ꙳ всѧ̀ простѝ бл҃гостїю сѝ .꙳ ꙗ҆́кѡ є҆ди́нъ без̾грѣ́шенъ ,꙳ є҆ди́нъ бл҃гъ и҆ чл҃колю́бецъ .꙳ да всегда̀ пое́тсѧ и҆́мѧ твоѐ ст҃о́е хрⷭ҇тѐ ,꙳ и҆ спаса́еми сла́вимъ чл҃колю́бїе твоѐ .
 сти́хъ : дш҃а и҆́хъ ,꙳ во бл҃ги́хъ водворѧ́тсѧ . Живы́ми ѡ҆блада́юща ,꙳ живонача́льною вла́стїю ,꙳ и҆ ме́ртвыми влады́чествꙋюща ,꙳ тебѐ хрⷭ҇тѐ ви́дѧще мо́лимъ ꙳ вѣ́рныѧ рабы̀ своѧ̀ ,꙳ к̾ тебѣ̀ є҆ди́номꙋ бл҃года́телю ѿше́дшїѧ ,꙳ са́мъ поко́й со и҆збра́нными си чл҃колю́бче ,꙳ въ мѣ́стѣхъ поко́йныхъ во ст҃ы́хъ свѣ́тлости .꙳ воли́телю млⷭ҇ти , є҆си́ бо ,꙳ и҆ спаса́еши ꙗ҆́кѡ бг҃ъ ,꙳ ꙗ҆́же по ѻ҆́бразꙋ своемꙋ̀ со́здалъ є҆сѝ ,꙳ є҆ди́не многомлⷭ҇тиве .
 сла́ва . гла́съ , ѕ҃ . Нача́токъ ми и҆ соста́въ зижди́тельное твоѐ бы́сть повелѣ́нїе . восхотѣ́въ бо ѿ неви́димагѡ , и҆ ви́димагѡ мѧ̀ жи́ва соста́вити є҆стества̀ , ѿ земли́ ми тѣ́ло соста́вивъ , да́лъ же ми є҆сѝ дш҃ꙋ бжⷭ҇твенымъ си и҆ животворѧ́щимъ дохнове́нїемъ . тѣ́мже сп҃се рабы̀ твоѧ̀ , в̾ странѣ̀ живꙋ́щихъ , и҆ в̾ се́лѣхъ пра́ведныхъ поко́й . и҆ ны́нѣ , боⷢ҇ . гла́съ , и҃ . Ты̀ є҆сѝ бг҃ъ на́шъ , и҆́же всѧ̀ мꙋ́дростїю содѣва́ѧ и҆ соверша́ѧ . проро́ки посла́лъ є҆сѝ хрⷭ҇тѐ прорещѝ твоѐ при ше́ствїе , и҆ а҆пⷭ҇лы проповѣ́дати твоѧ̀ вели́чїѧ . и҆ ѻ҆́ви оу҆́бѡ прореко́ша твоѐ прише́ствїе , сі́и же кр҃ще́нїемъ просвѣти́ша ꙗ҆зы́ки , мꙋ́ченицы же прїѧ́ша ꙗ҆́же жела́хꙋ . и҆ мо́лѧтъ тѧ ли́цы ѻ҆бои́хъ , с̾ ро́ждьшею тѧ хрⷭ҇тѐ , поко́й бж҃е дш҃и ꙗ҆́же прїѧ́тъ , и҆ на́съ сподо́би црⷭ҇твїю твоемꙋ̀ , распѧ́тїе претерпѣ́выи менѐ ра́ди ѡ҆сꙋже́нагѡ , и҆зба́вителю мо́й бж҃е .
 На литꙋргі́и , бл҃же́нна , на и҃ . ѿ кано́на , пѣ́снь , г҃ , и҆ ѕ҃ . проки́менъ , ѱл҃о́мъ дв҃довъ . ди́венъ бг҃ъ во ст҃ы́хъ свои́хъ , бг҃ъ і҆и҃левъ . сти́хъ : въ цр҃квахъ бл҃гослови́те бг҃а гдⷭ҇а , ѿ и҆сто́чникъ і҆и҃левъ . дрꙋгі́и , дш҃а и҆́хъ во бл҃ги́хъ водворѧ́тсѧ . а҆пⷭ҇лъ , въ дѣѧ́нїихъ . заⷱ҇ , н҃а . и҆ дрꙋгі́и , къ кори́нѳѡмъ . заⷱ҇ , рѯ҃г . а҆ллилꙋ́їѧ . возва́ша пра́веднїи , и҆ гдⷭ҇ь оу҆слы́ша и҆́хъ . сти́хъ : мно́ги ско́рби пра́веднымъ , и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь . сти́хъ : бл҃же́ни ꙗ҆́же и҆збра̀ и҆ прїѧ́тъ и҆́хъ гдⷭ҇ь , па́мѧть и҆́хъ ѿ́ рода и҆ в̾ ро́дъ . є҆ѵⷢ҇а́лїе , ѿ і҆ѡа́нна . заⷱ҇ , ѯ҃з . и҆ дрꙋго́е , ѿ і҆ѡа́нна . зача́ло , к҃а . прича́стенъ , ра́дꙋйтесѧ пра́веднїи ѡ҆́ гдⷭ҇ѣ . дрꙋгі́и , бл҃же́ни ꙗ҆́же и҆збра̀ и҆ прїѧ́тъ ѧ҆̀ гдⷭ҇ь , па́мѧть и҆́хъ в̾ ро́дъ и҆ ро́дъ .


 Нлⷣѧ , н҃ ѧ , в̾ сꙋбо́тꙋ ве́черъ , на ма́лѣй вече́рни , бл҃гослови́вшꙋ і҆єре́ю , и҆ гл҃емъ , цр҃ю нбⷭ҇ныи , и҆ про́чее . На гдⷭ҇и возва́хъ , стⷯры , на д҃ . гла́съ , а҃ . поⷣ . нбⷭ҇нымъ чино́мъ . Ны́нѣ ѡ҆бновлѧ́ютсѧ ꙗ҆зы́цы ,꙳ вели́чїѧ бж҃їѧ и҆новѣща́нными словесы̀ ,꙳ и҆ ѻ҆́гненымъ видѣ́нїемъ ,꙳ во оу҆вѣ́ренїе всѣ́мъ живꙋ́щимъ на землѝ ,꙳ повѣ́дати ꙗ҆́снѡ нн҃ѣ в̾ зна́менїе ꙗ҆зы́комъ ,꙳ и҆́стинное спасе́нїе прїи́де . двⷤа . Ю҆́же посла́ти ѡ҆бѣща́сѧ ꙳ оу҆ченико́мъ свои́мъ хрⷭ҇тѐ свы́ше си́лꙋ ,꙳ сверши́въ посыла́еши ст҃ы́и сво́й дх҃ъ ,꙳ показа́въ на́мъ , ꙗ҆́кѡ ты̀ є҆сѝ и҆́стина ,꙳ и҆ на тѧ̀ оу҆пова́ющїи бл҃же ,꙳ вои́стинꙋ непосрамѧ́тсѧ . Ѡ҆бѣща́нїе и҆спо́лнивъ ,꙳ своегѡ̀ оу҆тѣ́шителѧ ,꙳ ꙗ҆́кѡ во ѻ҆́гненыхъ ꙗ҆зы́цѣхъ посла́лъ є҆сѝ ми́рꙋ ,꙳ всѣ́хъ грѣхѝ бжⷭ҇твенымъ ѻ҆гне́мъ попали́ти ,꙳ и҆ да́ти на́мъ є҆́же к̾ немꙋ̀ ѡ҆бще́нїе чи́сто ,꙳ и҆́же вѣ́рнѡ бг҃осло́вѧщимъ є҆гѡ̀ . сла́ва , и҆ нн҃ѣ . гла́съ , з҃ . Оу҆тѣ́шителѧ и҆мꙋ́ще ко ѻ҆ц҃ꙋ хрⷭ҇та̀ бг҃а . оу҆тѣ́шителю и҆но́мꙋ прише́дшꙋ на́ землю к̾ на́мъ дне́сь , дх҃ꙋ ст҃о́мꙋ вѣ́рою поклони́мсѧ [покло́н̾] .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Заре́ю бг҃онача́льною ,꙳ оу҆́мъ просвѣти́вше ,꙳ оу҆ченицы̀ твоѝ сло́ве .꙳ сꙋ́щественѣ ,꙳ дх҃ъ ст҃ы́и прїѧ́ша .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Ꙗ҆зы́цы ,꙳ ѻ҆гне́мъ свы́ше ꙳ ꙗ҆ви́шасѧ на а҆пⷭ҇лѣхъ ꙳ просвѣща́юще ,꙳ а҆ не ѡ҆палѧ́юще .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Да стра́шное чꙋ́до ,꙳ оу҆жаси́тъ невѣ́рныхъ ро́дъ ,꙳ и҆нѣ́ми стра́нными ꙳ ꙗ҆зы́ки ,꙳ бжⷭ҇твенаѧ вѣща́хꙋ .
 сла́ва , и҆ ны́нѣ . гла́съ , и҆ поⷣ , то́йже . Свы́ше к̾ на́мъ ,꙳ оу҆тѣ́шителю прише́дъ ,꙳ ꙗ҆́коже пе́рвїе ко а҆пⷭ҇лѡмъ ,꙳ ѡ҆ст҃ѝ и҆ спасѝ ,꙳ и҆́же тебѐ бг҃а проповѣ́дающихъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , и҃ . Блгⷭ҇ве́нъ є҆сѝ хрⷭ҇тѐ бж҃е на́шъ , и҆́же премꙋ́дры ловцы̀ ꙗ҆вле́и , посла́въ и҆́мъ дх҃ъ ст҃ы́и , и҆ тѣ́ми оу҆ловле́и вселе́ннꙋю , чл҃колю́бче сла́ва тебѣ̀ . та́же , є҆ктенїѧ̀ ма́лаѧ . и҆ ѿпꙋ́стъ .
 На вели́цѣй вече́рни , каѳи́сма бл҃же́нъ мꙋ́жъ всѧ̀ . воскрⷭ҇но , непое́мъ ничто́же . На гдⷭ҇и возва́хъ , стⷯры , на́ і҃ . гла́съ , а҃ . Пѧтьдесѧ́тницꙋ пра́зднꙋемъ , и҆ дх҃а прише́ствїе , и҆ пред̾ложе́нїе ѡ҆бѣща́нїѧ , и҆ наде́жи соверше́нїе , и҆ та́инство є҆ли́кѡ , ꙗ҆́кѡ вели́ко же и҆ че́стно . тѣ́мже вопїе́мъ ти , содѣ́телю всѣ́хъ гдⷭ҇и сла́ва тебѣ̀ . вⷤ . Ꙗ҆зы́ки и҆норо́дными , ѡ҆бнови́лъ є҆сѝ хрⷭ҇тѐ своѧ̀ оу҆ченикѝ . да тѣ́ми тѧ проповѣ́дѧтъ сло́ва и҆ бг҃а , подаю́щагѡ дш҃а́мъ на́шимъ ве́лїю млⷭ҇ть . Всѧ̀ подае́тъ дх҃ъ ст҃ы́и , то́читъ проро́чествїѧ , сщ҃е́нники соверша́етъ , не кни́жники мꙋ́дрости наꙋчѝ , ры́бари бг҃осло́вцы показа̀ . ве́сь собира́етъ собо́ръ цр҃ко́вныи . є҆диносꙋ́щне и҆ є҆динопрⷭ҇то́льне , ѻ҆ц҃ꙋ и҆ сн҃ꙋ , оу҆тѣ́шителю сла́ва тебѣ̀ . и҆́ны , стихѣ́ры . гла́съ , в҃ . Во проро́цѣхъ воз̾вѣсти́лъ є҆сѝ на́мъ пꙋ́ть спасе́нїѧ , и҆ во а҆пⷭ҇лѣхъ восїѧ̀ , сп҃се на́шъ бл҃года́ть дх҃а твоегѡ̀ . ты̀ є҆сѝ бг҃ъ пе́рвыи , ты́же и҆ по си́хъ , и҆ во́ вѣки ты̀ є҆сѝ бг҃ъ на́шъ . двⷤа . Ви́дѣхомъ свѣ́тъ и҆́стинныи , и҆ прїѧ́хомъ дх҃ъ нбⷭ҇ныи , ѡ҆брѣто́хомъ вѣ́рꙋ и҆́стиннꙋ нераздѣ́льнꙋ , трⷪ҇цѣ поклонѧ́емсѧ , та́ бо на́съ спасла̀ є҆́сть . Во дво́рѣхъ твои́хъ , пою́ тѧ сп҃са ми́рꙋ . и҆ прекло́нь колѣ́на , поклонѧ́юсѧ твое́й непобѣди́мѣй си́лѣ [покло́н̾] . ве́черъ и҆ оу҆́тро и҆ полꙋ́дне , и҆ на всѧ́ко вре́мѧ бл҃гословлю́ тѧ гдⷭ҇и . Во дво́рѣхъ твои́хъ гдⷭ҇и , вѣ́рнїи колѣ́на дш҃ъ и҆ тѣле́съ прекло́нше . воспѣва́емъ тѧ без̾нача́льнаго ѻ҆ц҃а , и҆ собезнача́льнаго сн҃а , и҆ соприсносꙋ́щна прест҃а́гѡ дх҃а , просвѣща́ющаго и҆ ѡ҆сщ҃а́ющаго дш҃а на́ша . Трⷪ҇цꙋ є҆диносꙋ́щнꙋю пѣсносло́вимъ , ѻ҆ц҃а и҆ сн҃а , со ст҃ы́мъ дх҃омъ . сїю́ бо проповѣ́даша всѝ прⷪ҇ро́цы , и҆ а҆пⷭ҇ли с̾ мч҃нки .
 сла́ва , и҆ ны́нѣ . гла́съ , и҃ . Прїиди́те лю́дїе , трисоста́вномꙋ бжⷭ҇твꙋ̀ поклони́мсѧ [покло́н̾] , сн҃ꙋ во ѻ҆ц҃ѣ , со ст҃ы́мъ дх҃омъ . ѻ҆ц҃ъ бо без̾лѣ́тнѡ родѝ сн҃а сопрⷭ҇носꙋ́щна , и҆ сопресто́льна , и҆ дх҃ъ ст҃ы́и бѣ̀ во ѻ҆ц҃ѣ , с̾ сн҃омъ прославлѧ́емъ . є҆ди́на си́ла , и҆ є҆ди́но сꙋщество̀ , и҆ є҆ди́но бжⷭ҇тво̀ . є҆мꙋ́же покланѧ́ющесѧ всѝ глаго́лемъ [покло́н̾] , ст҃ы́и бж҃е , и҆́же всѧ̀ содѣва́ѧ с̾ сы́номъ , и҆ споспѣше́нїемъ прест҃а́гѡ дх҃а . ст҃ы́и крѣ́пкїи , и҆́мже ѻ҆ц҃а позна́хомъ , и҆ дх҃ъ ст҃ы́и прїи́де в̾ ми́ръ , ст҃ы́и без̾сме́ртне , оу҆тѣ́шительныи дш҃е , и҆́же ѿ ѻ҆ц҃а и҆сходѧ́и , и҆ на́ сн҃ѣ почива́ѧи . трⷪ҇це ст҃а́ѧ сла́ва тебѣ̀ .
 вы́ходъ : свѣ́тѣ ти́хїи . проки́мен̾ , дню̀ .
 ѿ чи́слъ , чте́нїе .
 Речѐ гдⷭ҇ь к̾ мѡѷсе́ю , собери́ ми се́дмьдесѧтъ мꙋ́жъ , ѿ ста́рецъ і҆и҃левыхъ , и҆́хже са́мъ ты̀ вѣ́си , ꙗ҆́же сꙋ́ть ста́рцы люд̾сті́и , и҆ кни́жники и҆́хъ . и҆ приведе́ши и҆́хъ в̾ сѣ́нь свидѣ́нїѧ , и҆ ста́нꙋтъ тꙋ̀ с̾ тобо́ю . и҆ сни́дꙋ и҆ глаго́лю с̾ тобо́ю тꙋ̀ , и҆ ѿи҆мꙋ̀ ѿ́ дх҃а сꙋ́щагѡ в̾ тебѣ̀ , и҆ положꙋ̀ на ни́хъ , и҆ застꙋ́пѧтъ с̾ тобо́ю стремле́нїе лю́демъ , и҆ нево́диши и҆́хъ ты̀ є҆ди́нъ . и҆ собра̀ мѡѷсе́й , се́дмьдесѧтъ мꙋ́жъ , ѿ ста́рецъ люде́й , и҆ поста́ви и҆́хъ ѻ҆́крⷭ҇тъ сѣ́ни . и҆ сни́де гдⷭ҇ь во ѻ҆́блацѣ , и҆ гл҃а мѡѷсе́ю , и҆ взѧ́тъ ѿ́ дх҃а ст҃а́гѡ и҆́же в̾ не́мъ , и҆ возложѝ на се́дмьдесѧтъ мꙋ́жъ ста́рческихъ . и҆ ꙗ҆́коже препочѝ дх҃ъ на ни́хъ и҆ пррⷪ҇чествоваша в̾ станꙋ̀ , и҆ посе́мъ непреста́ша . и҆ ѡ҆ста́ста два̀ мꙋ́жа в̾ полцѣ̀ и҆́мѧ є҆ди́номꙋ є҆лда́дъ , и҆ и҆́мѧ второ́мꙋ мода́дъ , и҆ почѝ и҆ на ни́хъ дх҃ъ . и҆ сїѝ бѣ́ста ѿ напи́саныхъ и҆ непрїидо́ша в̾ сѣ́нь , и҆ проро́чествоваша в̾ станꙋ̀ . и҆ прите́къ ю҆́ноша и҆ воз̾вѣстѝ мѡѷсе́ю и҆ речѐ є҆мꙋ̀ гл҃ѧ , є҆лда́дъ и҆ мода́дъ проро́чествꙋютъ в̾ станꙋ̀ . и҆ ѿвѣща̀ и҆сꙋ́съ на́ввинъ , пред̾стоѧ́й мѡѷсе́ю и҆збра́нныи є҆гѡ̀ , и҆ речѐ , гдⷭ҇и мо́й мѡѷсе́е , запретѝ и҆́мъ . рече́ же є҆мꙋ̀ мѡѷсе́й , є҆да̀ зави́диши ты̀ мнѣ̀ , и҆ кто̀ да́стъ всѣ́мъ лю́демъ гдⷭ҇нимъ бы́ти проро́ки , є҆гда̀ да́стъ гдⷭ҇ь дх҃ъ сво́й на ни́хъ .
 ѿ проро́чества і҆ѡ́илева , чте́нїе .
 Та́кѡ гл҃етъ гдⷭ҇ь , ча́да сїѡ́нова ра́дꙋйтесѧ , и҆ весели́тесѧ ѡ҆́ гдⷭ҇ѣ бз҃ѣ ва́шемъ , ꙗ҆́кѡ да́стъ ва́мъ бра́шна в̾ пра́вдꙋ , и҆ ѡ҆дожди́тъ ва́мъ до́ждь ра́нъ и҆ по́зденъ , ꙗ҆́коже и҆ пре́жде . и҆ напо́лнѧтсѧ гꙋ́мна ва́ша пшени́цы , и҆ и҆злїю́тсѧ точи́лїѧ вина̀ и҆ ма́сла , и҆ да́мъ ва́мъ вмѣ́стѡ лѣ́тъ и҆́хже поѧдо́ша прꙋ́зи и҆ гꙋ́сеницы , и҆ ржа̀ и҆ хрꙋ́стове , си́ла моѧ̀ вели́каѧ ꙗ҆́же посла́хъ на вы̀ , и҆ снѣ́сте ꙗ҆дꙋ́ще и҆ насытите́сѧ , и҆ похва́лите и҆́мѧ гдⷭ҇а бг҃а ва́шегѡ , и҆́же сотворѝ с̾ ва́ми чꙋдеса̀ , и҆ непостыдѧ́тсѧ лю́дїе моѝ во́ вѣки . и҆ оу҆разꙋмѣ́ете ꙗ҆́кѡ посредѣ̀ і҆и҃лѧ а҆́зъ є҆́смь , и҆ а҆́зъ гдⷭ҇ь бг҃ъ ва́шъ , и҆ нѣ́сть и҆но́гѡ ра́звѣ менѐ , и҆ непостыдѧ́тсѧ лю́дїе моѝ во́ вѣки . и҆ бꙋ́детъ по си́хъ , и҆злїю̀ ѿ́ дх҃а моегѡ̀ на всѧ́кꙋ пло́ть , и҆ прорекꙋ́тъ сн҃ове ва́ши и҆ дще́ри ва́ши , и҆ ста́рцы ва́ши со́нїѧ ви́дѧтъ , и҆ ю҆́ноши ва́ши видѣ́нїѧ оу҆́зрѧтъ . и҆́бо на рабы̀ моѧ̀ и҆ на рабы́ни моѧ̀ , во́ дни ѻ҆́ны и҆злїю̀ ѿ́ дх҃а моегѡ̀ , и҆ прорекꙋ́тъ , и҆ да́мъ чꙋдеса̀ на́ нб҃си горѣ̀ , и҆ зна́менїѧ на землѝ ни́зꙋ , кро́вь и҆ ѻ҆́гнь и҆ кꙋре́нїѧ ды́ма . сл҃нце преложи́тсѧ во тмꙋ̀ , и҆ лꙋна̀ в̾ кро́вь , пре́жде прише́ствїѧ днѐ гдⷭ҇нѧ , вели́кагѡ и҆ стра́шнагѡ . и҆ бꙋ́детъ всѧ́къ и҆́же а҆́ще призове́тъ и҆́мѧ гдⷭ҇не , спасе́тсѧ .
 ѿ проро́чества і҆єзекі́илева , чте́нїе .
 Та́кѡ гл҃етъ гдⷭ҇ь , прїимꙋ̀ ва́съ ѿ ꙗ҆зы́къ , и҆ соберꙋ́ вы ѿ всѣ́хъ ꙗ҆зы́къ стра́нныхъ , и҆ введꙋ̀ вы в̾ зе́млю ва́шꙋ . и҆ воскроплю̀ на вы̀ во́дꙋ чи́стꙋ , и҆ ѡ҆чи́ститесѧ ѿ всѣ́хъ нечисто́тъ ва́шихъ , и҆ ѿ всѣ́хъ и҆́долъ ва́шихъ , ѡ҆чи́щꙋ ва́съ . и҆ да́мъ ва́мъ срⷣце но́во , и҆ дх҃ъ но́въ да́мъ ва́мъ . и҆ ѿи҆мꙋ̀ содѣ́ѧнное срⷣце ва́ше , и҆ да́мъ ва́мъ срⷣце пло́тѧно , и҆ дх҃ъ мо́й в̾ ва́съ . и҆ сотворю̀ да во ѡ҆правда́нїихъ мои́хъ хо́дите , и҆ сꙋдьбы̀ моѧ̀ сохранитѐ и҆ сотворитѐ , и҆ вселите́сѧ в̾ землѝ , ю҆́же да́хъ ѻ҆ц҃е́мъ ва́шимъ . и҆ бꙋ́дете ми в̾ лю́ди , и҆ а҆́зъ бꙋ́дꙋ ва́мъ въ бг҃ъ .
 На литі́и , стⷯры . гла́съ , д҃ . Пресла́внаѧ дне́сь , ви́дѣша всѝ ꙗ҆зы́цы во́ градѣ дв҃довѣ , є҆гда̀ дх҃ъ сни́де ст҃ы́и во ѻ҆́гненныхъ ꙗ҆зы́цѣхъ , ꙗ҆́коже лꙋка̀ бг҃огла́сныи написа̀ , рече́бо , со́бранымъ оу҆ченико́мъ хрⷭ҇то́вымъ , бы́сть шꙋ́мъ . ꙗ҆́кѡ носи́мꙋ дх҃ꙋ бꙋ́рнꙋ , и҆ и҆спо́лни до́мъ , и҆дѣ́же бѣ́ѧхꙋ сѣдѧ́ще . и҆ всѝ нача́ша глаго́лати стра́нными гл҃ы , стра́нными оу҆че́нїи , стра́нными повелѣ́нїи ст҃ы́ѧ трⷪ҇цы . Дх҃ъ ст҃ы́и , бѣ́же оу҆́бѡ прⷭ҇нѡ и҆ є҆́сть и҆ бꙋ́детъ , ни начина́емъ , нижѐ преста́ѧ , но при́снѡ со ѻ҆ц҃е́мъ и҆ съ сн҃омъ , съ чине́нъ и҆ съ числѧ́емь . живо́тъ и҆ животворѧ́и , свѣ́тъ и҆ свѣ́та пода́тель . са́мъ бл҃гі́и , и҆сто́чникъ бл҃госты́ни . и҆́мже ѻ҆ц҃ъ сказа́етсѧ , и҆ сн҃ъ с̾ прославлѧ́етсѧ , и҆ ѿ всѣ́хъ зна́етсѧ , є҆ди́на си́ла , и҆ є҆ди́но сочета́нїе , є҆ди́но покланѧ́нїе ст҃ы́ѧ трⷪ҇цы . Дх҃ъ ст҃ы́и , свѣ́тъ и҆ живо́тъ , и҆ живы́и и҆сто́чникъ оу҆́мныи . дх҃ъ премꙋ́дрости , дх҃ъ ра́зꙋма , бл҃гі́и пра́выи мы́сленыи , ѡ҆блада́ѧ и҆ ѡ҆чища́ѧ прегрѣше́нїѧ . бг҃ъ и҆ бг҃отворѧ́и , ѻ҆́гнь ѿ ѻ҆ц҃а и҆сходѧ́и . гл҃ѧ дѣ́ѧ , раздѣлѧ́ѧ да́ры . и҆́мже пррⷪ҇цы всѝ , и҆ бжⷭ҇твенїи а҆пⷭ҇ли , с̾ мч҃нки вѣнча́шасѧ . стра́ннѡ слы́шанїе , стра́ннѡ видѣ́нїе . ѻ҆́гнь раздѣлѧ́ѧ в̾ пода́нїи даро́въ . сла́ва , и҆ нн҃ѣ . гла́съ , и҃ . Є҆гда̀ дх҃ъ тво́й посла́лъ є҆сѝ гдⷭ҇и , сѣдѧ́щимъ а҆пⷭ҇лѡмъ , тогда̀ и҆ є҆вре́йскїѧ дѣ́ти зрѧ́ще си́хъ , оу҆жаса́хꙋсѧ стра́хомъ , слы́шахꙋ оу҆́бѡ и҆́хъ глаго́люща и҆нѣ́ми ꙗ҆зы́ки , ꙗ҆́коже дх҃ъ подаѧ́ше и҆́мъ . некни́жни бо сꙋ́ще оу҆мꙋдри́шасѧ , и҆ ꙗ҆зы́ки в̾ вѣ́рꙋ оу҆лови́вше , бжⷭ҇твеннаѧ глаго́лахꙋ . тѣ́мъ и҆ мы̀ вопїе́мъ ти , и҆́же на землѝ ꙗ҆вле́исѧ , и҆ ѿ ле́сти спасы́и на́съ , гдⷭ҇и сла́ва тебѣ̀ .
 На стихо́внѣ , стⷯры . гла́съ , ѕ҃ . Неразꙋмѣ́юще ꙗ҆зы́цы гдⷭ҇и прест҃а́гѡ дх҃а , во а҆пⷭ҇лы ти бы́вшїѧ си́лы , и҆змѣне́нїемъ ꙗ҆зы́къ пїѧ́ныхъ мнѧ́хꙋ . мы́ же оу҆тверди́вшесѧ и҆́ми , без̾преста́ни си́це гл҃емъ , дх҃а твоегѡ̀ ст҃а́гѡ не ѿи҆мѝ ѿ на́съ , мо́лимтисѧ чл҃колю́бче .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Гдⷭ҇и прест҃а́гѡ дх҃а наше́ствїемъ , а҆пⷭ҇лы своѧ̀ и҆спо́лнилъ є҆сѝ , и҆ и҆нѣ́ми ꙗ҆зы́ки гл҃ати оу҆стро́ивъ . тѣ́мже и҆ пресла́вное , невѣ́рнымъ оу҆́бѡ пїѧ́нство мнѧ́шесѧ , вѣ́рнымъ же хода́тайственѡ спасе́нїѧ . є҆го́же сїѧ́нїѧ на́съ сподо́би , мо́лимтисѧ чл҃колю́бче .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Цр҃ю нбⷭ҇ныи , оу҆тѣ́шителю д́ш҃е и҆́стинныи , и҆́же вездѣ̀ сы́и , и҆ всѧ̀ и҆сполнѧ́ѧ , сокро́вище бл҃ги́хъ и҆ жи́зни пода́телю , прїидѝ и҆ всели́сѧ в̾ ны̀ , и҆ ѡ҆чи́сти ны ѿ всѧ́кїѧ скве́рны , и҆ спасѝ бл҃же дш҃а на́ша .
 сла́ва , и҆ ны́нѣ . гла́съ , и҃ . Ꙗ҆зы́цы и҆ногда̀ размѣси́шасѧ , де́рзости ра́ди столпотворе́нїѧ , ꙗ҆зы́цы же ны́нѣ оу҆мꙋдри́шасѧ , сла́вы ра́ди бг҃оразꙋ́мїѧ . та́мо бо ѡ҆сꙋдѝ нечести́выѧ согрѣше́нїемъ , здѣ́же просвѣти́лъ є҆́сть хрⷭ҇то́съ ловцы̀ дх҃омъ . тогда̀ оу҆праздни́сѧ ра́зньство натомле́нїе , ны́нѣ ѡ҆бновлѧ́етсѧ согла́сїе ко спасе́нїю дш҃а́мъ на́шимъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , и҃ . Блгⷭ҇ве́нъ є҆сѝ хрⷭ҇тѐ бж҃е на́шъ , и҆́же премꙋ́дры ловцы̀ ꙗ҆вле́и , посла́въ и҆́мъ дх҃ъ ст҃ы́и , и҆ тѣ́ми оу҆ловле́и вселе́ннꙋю , чл҃колю́бче сла́ва тебѣ̀ . три́жды .
 Въ нлⷣю , н҃ ю , на оу҆́трени . на бг҃ъ гдⷭ҇ь , тропа́рь , пра́здникꙋ , три́жды .
 По а҃ , стихоло́гїи , сѣда́ленъ . гла́съ , д҃ . Дх҃о́вныи и҆сто́чникъ прише́дъ на́ землю , во ѻ҆́гненыѧ рѣ́ки раздѣлѧ́ѧсѧ мы́сленѡ , а҆пⷭ҇лы ѡ҆роша́ше просвѣща́ѧ , и҆ бы́сть и҆́мъ ѻ҆́блакъ ѡ҆роша́ѧй ѻ҆́гнь , просвѣща́ѧ тѣ́хъ , и҆ ѡ҆дождѧ́ѧ пла́мень , и҆́миже мы̀ прїѧ́хомъ бл҃года́ть ѻ҆гне́мъ же и҆ водо́ю . свѣ́тъ прїи́де оу҆тѣ́шительныи , и҆ ми́ръ просвѣтѝ . слава , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , є҃ . Дх҃о́внаѧ бл҃года́ть прише́дши , ѿ ни́щихъ лове́цъ а҆пⷭ҇лъ твои́хъ , просвѣтѝ хрⷭ҇тѐ премꙋ́дрыѧ и҆ кнѧ́зи , и҆́хже оу҆че́нїемъ и҆ мы̀ пѧтьдесѧ́тницы пра́здникъ свѣ́тлыи при́снѡ соверша́емъ . со ѻ҆ц҃е́мъ тебѐ пою́ще и҆ бжⷭ҇твенымъ дх҃омъ . сла́ва , и҆ ны́нѣ , то́йже .
 По полїєлеѡ́сѣ , сѣда́ленъ . гла́съ , и҃ . Сп҃совы рачи́телїе , ра́дости и҆спо́лнишасѧ , и҆ дерзнове́нїе прїѧ́ша , пре́жде боѧ́щїисѧ , ꙗ҆́кѡ дх҃ъ ст҃ы́и дне́сь свы́ше сни́де на́ домъ оу҆чени́къ , и҆ и҆́нъ и҆на́ѧ глаго́лаше к̾ лю́демъ . ꙗ҆зы́цы бо раз̾сѣ́ѧшасѧ ви́дими ꙗ҆́кѡ ѻ҆́гнь , и҆ си́хъ не ѡ҆палѝ , но па́че ѡ҆росѝ . сла́ва , и҆ ны́нѣ , то́йже .
 степе́нна , д҃ го гла́са . а҆нтиѳо́нъ , а҃ . проки́мен̾ , ѱл҃о́мъ дв҃довъ . дх҃ъ тво́й бл҃гі́и наста́витъ мѧ на́ землю пра́вꙋ . сти́хъ : гдⷭ҇и оу҆слы́ши моли́твꙋ мою̀ , внꙋшѝ моле́нїе моѐ . всѧ́ко дыха́нїе . є҆ѵⷢ҇а́лїе , ѿ і҆ѡа́нна . заⷱ҇ , ѯ҃є . Воскрⷭ҇нїе хрⷭ҇то́во , негл҃емъ . цѣлова́нїе є҆ѵⷢ҇а́лїю по ѡ҆бы́чаю .
 ѱало́мъ , н҃ . сла́ва . мл҃твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . мл҃твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стихѣ́ра . гла́съ , ѕ҃ . Цр҃ю нбⷭ҇ныи , оу҆тѣ́шителю д́ш҃е и҆́стинныи , и҆́же вездѣ̀ сы́и , и҆ всѧ̀ и҆сполнѧ́ѧ , сокро́вище бл҃ги́хъ и҆ жи́зни пода́телю , прїидѝ и҆ всели́сѧ в̾ ны̀ , и҆ ѡ҆чи́сти ны ѿ всѧ́кїѧ скве́рны , и҆ спасѝ бл҃же дш҃а на́ша .
 і҆єре́й , гл҃етъ : спасѝ бж҃е лю́ди . пое́мъ : Гдⷭ҇и поми́лꙋй , ві҃ . і҆єре́й : ми́лостїю и҆ щедро́тами .
 Кано́ны , пра́здникꙋ , два̀ . і҆рмосы̀ , ѻ҆бою̀ кано́новъ по два́жды . а҆ тропарѝ , на в҃і . Послѣди́ же є҆ди́нъ ли́къ , а҃ , і҆рмо́съ . и҆ дрꙋгі́и ли́къ , дрꙋгі́и і҆рмо́съ .
 Кано́нъ , творе́нїе ки́ръ козмы̀ мона́ха , носѧ́и краегране́сїе . пѧтьдесѧ́тницꙋ пра́зднꙋемъ . гла́съ , з҃ . пѣ́снь , а҃ . і҆рмо́съ . Въ по́нтѣ покры̀ фараѡ́на со ѻ҆рꙋ́жїемъ , сокрꙋша́ѧ и҆ бра́ни мы́шцею высо́кою , пое́мъ є҆мꙋ̀ ꙗ҆́кѡ просла́висѧ .
 запѣ́въ : Прест҃а́ѧ трⷪ҇це бж҃е на́шъ , сла́ва тебѣ̀ . Дѣ́ломъ ꙗ҆́коже дре́вле оу҆ченико́мъ ѡ҆бѣща́лъ є҆сѝ , оу҆тѣ́шителѧ дх҃а посла́лъ є҆сѝ хрⷭ҇тѐ . восїѧ́лъ є҆сѝ свѣ́тъ ми́рꙋ чл҃колю́бче . Зако́номъ дре́вле проповѣ́даное , и҆ проро́ки , и҆спо́лнисѧ , дне́сь бо бжⷭ҇твенагѡ дх҃а , всѣ́мъ вѣ́рнымъ бл҃года́ть и҆злїѧ́сѧ .
 И҆́нъ кано́нъ . творе́нїе , ки́ръ і҆ѡа́нна . гла́съ , д҃ . пѣ́снь , а҃ . і҆рмо́съ . Бжⷭ҇твенымъ покрове́нъ бы́въ медленноѧзы́чныи мра́комъ , и҆звѣ́ствова бг҃опи́санныи зако́нъ . ти́нꙋ бо ѿрѧсѐ , ѻ҆чесѐ разꙋ́мнагѡ . ви́дитъ сꙋ́щагѡ , и҆ гада́етъ дх҃омъ . ра́зꙋмъ хвалѧ̀ бжⷭ҇твенными пѣ́сньми .
 запѣ́въ : Прест҃а́ѧ трⷪ҇це бж҃е на́шъ , сла́ва тебѣ̀ . Реко́ша чⷭ҇таѧ и҆ чⷭ҇тна́ѧ оу҆ста̀ , разлꙋче́нїѧ ва́мъ небꙋ́детъ , ѽ дрꙋ́зи . а҆́зъ бо на ѻ҆́ч҃емъ вы́шнѣмъ прⷭ҇то́лѣ с̾ ни́мъ сѣдѧ̀ , и҆злїю̀ ѿ́ дх҃а , восїѧ́ти лю́бѧщимъ , бл҃года́ть неѡ҆скꙋ́днꙋю . Предѣ́лы преше́дъ и҆́стиннѣйшее сло́во , тихоѡ҆бра́знѡ соверша́етъ срⷣца̀ . дѣ́ло бо сконча́въ , воз̾веселѝ дрꙋ́ги , дыха́нїемъ бꙋ́рнымъ и҆ ѻ҆́гнеными ꙗ҆зы́ки , пода́въ дх҃ъ хрⷭ҇то́съ ꙗ҆́коже ѡ҆бѣща́сѧ .
 пѣ́снь , г҃ . і҆рмо́съ . Свы́ше си́лою оу҆ченико́мъ хрⷭ҇тѐ , до́ндеже ѡ҆блече́тесѧ ре́къ , сѧ́дите во і҆єрⷭ҇ли́мѣ , а҆́зъ же ꙗ҆́кѡ себѐ , паракли́та и҆но́гѡ дх҃а моегѡ̀ и҆ ѻ҆́ч҃а послю̀ , ѡ҆ не́мже оу҆тверди́тесѧ . Бжⷭ҇твенагѡ дх҃а наше́дшаѧ си́ла . раздѣ́льшїи сѧ дре́вле гла́съ , ѕлѣ̀ согласи́вшихсѧ , во є҆диномы́слїи бжⷭ҇тва̀ совокꙋпѝ ра́зꙋмъ , наставлѧ́ющи вѣ́рныхъ къ трⷪ҇цѣ , ѡ҆ не́йже оу҆тверди́хомсѧ .
 и҆́нъ , і҆рмо́съ . Разве́рзе оу҆тро́бꙋ неча́дѧщꙋю дѣте́й , хꙋлꙋ́ же ѕлꙋ̀ прїе́млемꙋ , бл҃гоча́дѧщїѧ є҆ди́на моли́тва проро́чицы дре́вле а҆́нны , носѧ́щи дх҃ъ сокрꙋше́нъ , к̾ си́льномꙋ бг҃ꙋ ра́зꙋмом̾ . Непости́жима є҆́сть бг҃онача́льнѣйшаѧ , виті́и бо показа̀ без̾кни́жныѧ ры́бари премꙋ́дры , запреща́ющїѧ сло́вомъ , и҆ ѿ глꙋбо́кїѧ но́щи и҆зима́ющїѧ лю́ди бесчи́слены сїѧ́нїемъ дх҃а . Бѧ́ше и҆схо́денъ ѿ нерожде́нна свѣ́та , всеси́льныи сїѧ́ющїи свѣ́тъ , и҆́же съ сн҃омъ ѻ҆те́ческою во́лею ны́нѣ ꙗ҆влѧ́ютъ , сра́сленое ѡ҆заре́нїе , ѻ҆́гненыи гла́съ в̾ сїѡ́нѣ ꙗ҆зы́кѡмъ .
 сѣда́ленъ . гла́съ , д҃ . Пра́здника преполове́нїе , и҆ коне́чныи пра́здникъ пра́зднꙋемъ вѣ́рнїи свѣ́тлѡ , и҆́же є҆́сть пѧтьдесѧ́тница , ѡ҆бѣща́нїѧ и҆сполне́нїе и҆́стины . в̾ се́й оу҆́бѡ ѻ҆́гнь оу҆тѣ́шителевъ сни́де на́ землю , ꙗ҆́кѡ въ видѣ́нїи ꙗ҆зы́къ , и҆ оу҆ченикѝ просвѣтѝ , и҆ си́хъ нбⷭ҇ныѧ таи́нники и҆̀ свидѣ́тели показа̀ . свѣ́тъ бо прїи́де оу҆тѣ́шителѧ , и҆ ми́ръ просвѣтѝ . сла́ва , и҆ ны́нѣ , то́йже .
 пѣ́снь , д҃ . і҆рмо́съ . Смотрѧ́и проро́къ , послѣ́днѧгѡ тѝ хрⷭ҇тѐ прише́ствїѧ вопїѧ́ше , твою̀ оу҆слы́шахъ гдⷭ҇и си́лꙋ , ꙗ҆́кѡ всѣ́хъ спастѝ бл҃ги́хъ свои́хъ прише́лъ є҆сѝ . Во проро́цѣхъ гл҃авыи , и҆ зако́номъ проповѣ́данныи , пе́рвѣе несоверше́нымъ , бг҃ъ и҆́стиныи оу҆тѣ́шитель , сло́ва слꙋжи́телемъ и҆ свидѣ́телемъ , познава́етсѧ дне́сь . Зна́менїе бжⷭ҇тва̀ носѧ́и , а҆пⷭ҇лѡмъ ѻ҆́гненымъ дх҃омъ раз̾дѣли́сѧ , и҆ стра́нными ꙗ҆зы́ки ꙗ҆влѧ́ шесѧ , ꙗ҆́кѡ ѻ҆те́ческаѧ бжⷭ҇твенаѧ си́ла грѧды́и , прїи́де свои́мъ зва́нїемъ .
 и҆́нъ , і҆рмо́съ . Цр҃ь цр҃е́мъ , а҆́ки и҆ ста̀ кого́же є҆ди́нъ сло́во произше́дъ , и҆з̾ ѻ҆ц҃а вино́внагѡ . равноси́льнагѡ твоегѡ̀ дх҃а , а҆пⷭ҇лѡмъ и҆́стиннѡ воз̾сїѧ̀ , ꙗ҆́кѡ бл҃года́тель пою́щимъ , сла́ва держа́вѣ твое́й гдⷭ҇и . Ба́ню бжⷭ҇твенꙋю па́ки бытїѧ̀ сло́ве срастворе́ныи сложе́нома є҆стество́ма , дожде́внꙋю ми тꙋ́чꙋ , ѿ нетлѣ́нна прободе́ннагѡ тѝ ребра̀ , ѽ бж҃їи сло́ве , запечатлѣ́й теплото́ю дх҃а . Прекланѧ́ютъ оу҆тѣ́шителеви всѧ̀ колѣ́на , и҆ сн҃ꙋ ѻ҆́ч҃ꙋ ѻ҆ц҃ꙋ сра́сленомꙋ . в̾ ли́цѣхъ бо вѣ́дꙋще тро́е , сꙋщество́ же во и́стинꙋ неприкоснове́нно , безлѣ́тно є҆ди́но . восїѧ́ бо свѣ́тъ бл҃года́ть дх҃а . Да и҆спо́лнѧтсѧ всѝ бг҃онача́льнымъ си́мъ , є҆ли́цы слꙋжи́телїе трисїѧ́нномꙋ сꙋществꙋ̀ . па́че є҆стества́ бо соверша́етъ , ꙗ҆́кѡ бл҃годѣ́ленъ . бл҃гоѡбразꙋ́етъ хрⷭ҇то́съ во спасе́нїе , всю̀ ꙗ҆влѧ́ѧ бл҃года́ть дх҃а .
 пѣ́снь , є҃ . і҆рмо́с̾ . Стра́ха ра́ди твоегѡ̀ зача́тыи гдⷭ҇и во́ чревѣ проро́къ , и҆ рожде́нныи на землѝ дх҃ъ спасе́нїѧ , а҆пⷭ҇льскаѧ сердца̀ зи́ждетъ чи́ста , и҆ вѣ́рныхъ пра́выи ѡ҆бновлѧ́етсѧ свѣ́тъ бо и҆ ми́ръ занѐ твоѧ̀ повелѣ́нїѧ . Наше́дшаѧ си́ла дне́сь сїѧ̀ , дх҃ъ бл҃гі́и , дх҃ъ премꙋ́дрости бж҃їѧ , дх҃ъ ѿ ѻ҆ц҃а и҆сходѧ́и и҆ сн҃омъ вѣ́рнымъ на́мъ ꙗ҆ви́сѧ подава́теленъ , в̾ ни́хже вселѧ́етсѧ є҆стество́мъ ст҃ы́ни , в̾ не́йже зри́тсѧ бл҃гостїю .
 и҆́нъ , і҆рмо́съ . И҆збавле́нїе и҆ ѡ҆чище́нїе грѣхо́въ , ѻ҆гнедꙋхнове́ннꙋю прїими́те дх҃о́внꙋю ро́сꙋ , ѽ ча́да свѣтоѡ҆бра́знаѧ цр҃ко́внаѧ , ны́нѣ ѿ сїѡ́на бо и҆зы́де зако́нъ . ꙗ҆зы́къ свѣтоѡбра́знаѧ , дх҃а бл҃года́ть . Ꙗ҆́коже бл҃гои҆зво́ли самовла́стнѡ , влⷣчнѣ и҆схо́дитъ дх҃ъ ѿ ѻ҆ц҃а , оу҆мꙋдрѧ́ѧ во ꙗ҆зы́цѣхъ а҆пⷭ҇лы , печатлѣ́ѧ живоно́сное сло́во ѿ ѻ҆ц҃а соѡ҆бра́знꙋ си́лꙋ , є҆́же сп҃съ речѐ . Да и҆сцѣли́тъ оу҆́бѡ смы́слы ѿ грѣхо́въ , ѡ҆ се́мъ оу҆страѧ́ше а҆пⷭ҇лы бг҃ъ сло́во всенача́льныи , пречи́стъ до́мъ . в̾ не́мже є҆диномо́щнагѡ и҆ сꙋ́щественнагѡ , ны́нѣ вселѧ́етъ дх҃а сїѧ́нїе .
 пѣ́снь , ѕ҃ . і҆рмо́съ . Пла́вающагѡ в̾ молвѣ̀ жите́йскихъ сꙋ́етїи , и҆ с̾ корабле́мъ потоплѧ́ема грѣхѝ , и҆ дш҃етлѣ́ннꙋ ѕвѣ́рю примѣта́ема , ꙗ҆́кѡ і҆ѡ́на хрⷭ҇тѐ вопїю́ ти , ѿ сме́ртныѧ глꙋбины̀ воз̾веди́ мѧ . Ѿ дх҃а твоегѡ̀ на пло́ть всѧ́кꙋю , ꙗ҆́коже ре́клъ є҆сѝ , бога́тнѡ и҆злїѧ́лъ є҆сѝ , и҆ и҆спо́лнишасѧ всѧ́ческаѧ твоегѡ̀ ра́зꙋма гдⷭ҇и , ꙗ҆́кѡ и҆з̾ ѻ҆ц҃а сн҃ъ нетлѣ́нно роди́лсѧ є҆сѝ , и҆ дх҃ъ нераздѣ́льныи и҆зы́де .
 и҆́нъ , і҆рмо́съ . Ѡ҆чище́нїе на́мъ хрⷭ҇тѐ и҆ спасе́нїе , влⷣко воз̾сїѧ̀ ѿ дв҃ы . да ꙗ҆́кѡ пррⷪ҇ка ѿ ѕвѣ́рѧ морска́гѡ , ѿ пе́рсей і҆ѡ́нꙋ , ѿ тлѝ и҆схи́ти , всегѡ̀ а҆да́ма всеро́дна па́дшагѡ . И҆́стиненъ на́мъ пра́выи , во оу҆тро́бахъ вѣ́чнѡ прїе́млющимъ , дх҃ъ ѡ҆бновлѧ́ющїи ѿ ѻ҆ц҃а и҆схо́дныи , и҆ всесовокꙋпле́нъ , ти́нъ ме́рзскихъ пали́тельный скве́рнъ , ка́ла же смы́сломъ чисти́тельныи вседержи́телю . Жела́тельное достоѧ́нїе а҆пⷭ҇лѡмъ сїѡ́нѧномъ ча́ющимъ твоѐ прише́ствїе рожде́нне сло́ве , позна́нїемъ дх҃а ѿ ѻ҆ц҃а , рѣ́чь жесто́кꙋю , ю҆́же ꙗ҆зы́кѡмъ оу҆кроще́нїе ско́рѡ показа́въ , ѻ҆гнедохнове́ннѡ оу҆твержа́еши .
 конда́къ . гла́с̾ , и҃ . Є҆гда̀ сше́дъ ꙗ҆зы́ки размѣсѝ , раздѣлѧ́ше племена̀ вы́шнїи . є҆гда́ же ѻ҆́гненыѧ ꙗ҆зы́ки раздаѧ̀ , в̾ совокꙋпле́нїе всѧ̀ призва̀ , є҆диногла́сно сла́вити всест҃ы́и дх҃ъ . и҆́косъ . Ско́ро и҆ тве́рдо да́рꙋй оу҆тѣше́нїе рабо́мъ твои́мъ і҆с҃е , внегда̀ оу҆ныва́ти дх҃омъ на́шимъ , не ѿлꙋча́йсѧ ѿ́ дш҃ъ на́шихъ в̾ ско́рбѣхъ и҆ не оу҆далѧ́йсѧ ѿ смы́слъ на́шихъ в̾ напа́стехъ , но прⷭ҇нѡ на́съ предварѝ и҆ прибли́жисѧ к̾ на́мъ . приближи́сѧ и҆́же вездѣ̀ сы́и , ꙗ҆́коже и҆ а҆пⷭ҇лѡмъ твои́мъ с̾ пребыва́лъ є҆сѝ всегда̀ , та́кѡ и҆ лю́бѧщимъ тебѐ , соє҆динѝ себѐ ще́дре , да совокꙋ́плени тебѐ пое́мъ и҆ сла́вимъ всест҃а́гѡ дх҃а .
 пѣ́снь , з҃ . і҆рмо́съ . И҆́же в̾ пе́щь ѻ҆́гненнꙋю вве́ржени , преподо́бнїи ѻ҆́троцы , и҆ ѻ҆́гнь на хла́дъ преложи́ша , воспѣва́нїемъ си́це поѧ́хꙋ , бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ . Виті́йствꙋющимъ бжⷭ҇твенаѧ вели́чїѧ а҆пⷭ҇лѡмъ , дх҃а дѣ́йствомъ , непщева́шесѧ пїѧ́нство невѣ́рствꙋющимъ , и҆́миже трⷪ҇ца познава́етсѧ , є҆ди́нъ бг҃ъ ѻ҆ц҃ъ на́шихъ . Нераздѣ́льное є҆стество̀ , правосла́внѡ бг҃осло́вѧщимъ , бг҃а ѻ҆ц҃а без̾нача́льнаго , тоѧ́же вла́сти сло́ва , и҆ дх҃а , блгⷭ҇ве́нъ є҆сѝ зовꙋ́ще , бж҃е ѻ҆ц҃ъ на́шихъ .
 и҆́нъ , і҆рмо́съ . Согла́снѡ оу҆страшѝ пища́льскаѧ пѣ́снь , по́чести златосотворе́нныи без̾дꙋ́шныи ѻ҆́бразъ . оу҆тѣ́шителева же свѣтоно́снаѧ бл҃года́ть , почествова́ти є҆́же вопи́ти , трⷪ҇це є҆ди́наѧ равноси́льнаѧ , без̾нача́льнаѧ блгⷭ҇ве́на є҆сѝ . Гла́съ пррⷪ҇ковѣща́тельныи неразꙋмѣ́вше , ꙗ҆́кѡ стра́нны рѣ́чи слы́шаша ѿ а҆пⷭ҇лъ , и҆ гл҃ахꙋ безꙋ́мнїи , вино́мъ сотворе́но пїѧ́нство . бл҃го чести́вїи же тебѣ̀ вопїе́мъ бжⷭ҇твено , ѡ҆бнови́телю всѣ́хъ блгⷭ҇ве́нъ є҆сѝ . Бжⷭ҇твено оу҆че́нїе прорица́ѧ воз̾гремѣ̀ ви́дѧи видѣ́нїѧ бжⷭ҇твеныи і҆ѡ́иль бг҃онача́льнагѡ . и҆́мже и҆з̾лїю̀ ꙗ҆́коже сло́вꙋ ре́кшꙋ ѿ́ дх҃а моегѡ̀ , и҆ совозопїю́тъ дрꙋ́зи , є҆стество́мъ тресвѣ́тло свѣ́тлыи , бл҃го слове́нъ є҆сѝ . Тро́ичнꙋю оу҆́бѡ раздѣлѝ зрѧ̀ бл҃года́ть , ꙗ҆́кѡ да ꙗ҆ви́тъ трѝ соста́вы почи та́ти , в̾ простотѣ̀ вла́сти . но во є҆ди́номъ нн҃ѣ днѝ гдⷭ҇ьскомъ , ѻ҆ц҃ъ сн҃ъ и҆ дх҃ъ блгⷭ҇ве́нъ є҆сѝ .
 пѣ́снь , и҃ . і҆рмо́съ . Не ѡ҆па́льна ѻ҆гне́мъ в̾ сина́и прича́щшисѧ , кꙋпина̀ бг҃а показа̀ , медленно ѧзы́чнꙋ и҆ гꙋгни́вꙋ мѡѷсе́ѡви . дѣ́ти рве́нїемъ бж҃їимъ вмѣта́емыѧ во ѻ҆́гнь пѣвцы̀ показа̀ , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки . Животво́рнꙋ свы́ше бꙋ́рнꙋ носи́мꙋ , гласо́внѣ дх҃а всест҃а́гѡ дыха́нїю ры́баремъ ѻ҆́гненымъ оу҆́же ви́домъ ꙗ҆зы́къ вели́чїѧ бж҃їѧ виті́йствовахꙋ , вопїю́ще всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки . Ꙗ҆́кѡ к̾ некаса́емѣй горѣ̀ приходѧ́ще , небоѧ́щесѧ ѻ҆гнѧ̀ страша́ща , прїиди́те и҆ ста́немъ в̾ домꙋ̀ бж҃їи , во́ градѣ жива́гѡ бг҃а , съ дх҃онасыще́нными оу҆ченикѝ ны́нѣ ликꙋ́юще , всѧ̀ дѣ́ла гдⷭ҇нѧ гдⷭ҇а по́йте , и҆ превозноси́те є҆гѡ̀ во́ вѣки .
 и҆́нъ , і҆рмо́съ . Разрѣша́етъ оу҆́зы , и҆ прохлаж да́етъ пла́мень , трисвѣ́тлыи бг҃онача́льствїѧ ѻ҆́бразъ . пою́тъ дѣ́ти , блгⷭ҇ви́тъ же є҆ди́нагѡ сп҃са и҆ содѣ́телѧ , ꙗ҆́кѡ бл҃года́телѧ , сотворе́наѧ всѧ́ческаѧ тва́рь . Па́мѧть хрⷭ҇то́съ чл҃коспаси́тельныхъ слове́съ , ꙗ҆́же ѿ ѻ҆ц҃а слы́шавъ а҆пⷭ҇лѡмъ речѐ , дх҃ъ оу҆страѧ́етъ ꙗ҆зыкоѻ҆́гненымъ видѣ́нїемъ сѣдѧ́и . бл҃гослове́нїемъ оу҆своѧ́ѧ оу҆чꙋже́нныѧ , є҆го́же пое́тъ всѧ̀ тва́рь . Спаси́тельнѣ самовлады́чныи є҆ди́нъ , свѣ́тъ самосїѧ́тельныи и҆ пода́тельныи свѣ́та сы́и , прише́лъ є҆сѝ и҆сполнѧ́ѧ а҆пⷭ҇лы . че́сть ꙗ҆́кѡ дх҃ъ твои́мъ рабо́мъ , оу҆тѣ́шительныи тво́й дх҃ъ подава́еши . Поѧ́хꙋ проро́къ дх҃онасыще́наѧ оу҆ста̀ , твоѐ тѣле́сное ѽ цр҃ю прише́ствїе . и҆ дх҃ъ ѿ нѣ́дръ ѻ҆́ч҃ихъ прои҆з̾ше́дшїи несо́зданъ , но созда́тель , сопрⷭ҇то́ленъ тебѣ̀ . и҆ тѧ̀ є҆ди́наго в̾ соста́вѣ вочл҃ченїѧ вѣ́рнымъ воз̾вѣща́ѧ честѝ . честнѣ́йшꙋю непое́мъ .
 пѣ́снь , ѳ҃ . і҆рмо́съ . Нетлѣ́нїѧ и҆скꙋше́нїемъ ро́ждьшаѧ , и҆ всехитрецꙋ̀ сло́вꙋ пло́ть взаимда́вшаѧ , мт҃и без̾мꙋ́жнаѧ дв҃о бцⷣе , прїѧ́телище непостоѧ́ннагѡ селѡ̀ невмѣсти́магѡ , зижди́телѧ своегѡ̀ тѧ̀ велича́емъ . На палѧ́щѣй дре́вле ѻ҆́гненѣй колесни́цѣ , ревни́тель ѻ҆гнедохнове́нныи ра́дꙋѧсѧ носи́мь , проповѣ́да є҆́же ны́нѣ восїѧ́вшее дохнове́нїе свы́ше а҆пⷭ҇лѡмъ . ѿ него́ же ѡ҆сщ҃ьшесѧ , трⷪ҇цꙋ всѣ́мъ сказа́ша . Зако́на и҆ є҆стества̀ кромѣ̀ , стра́нное слы́шашесѧ оу҆чени́къ , є҆ди́номꙋ бо гла́сꙋ гласѧ́щꙋ дх҃а бл҃года́тїю , раз̾ли́чнѣ ѡ҆глаша́хꙋсѧ лю́демъ племена́мъ и҆ ꙗ҆зы́комъ , бжⷭ҇твенаѧ вели́чїѧ , и҆́ми же трⷪ҇цы ра́зꙋмꙋ наꙋча́ющесѧ .
 и҆́нъ , і҆рмо́съ . Ра́дꙋйсѧ цр҃це , мт҃ремъ и҆ дв҃амъ сла́ва , всѧ́ка бо доброгла́сна бл҃гоглаго́лива оу҆ста̀ , мꙋдрѧ́щаѧсѧ немо́гꙋтъ тебѐ воспѣ́ти досто́йнѡ . ни доꙋмѣ́етъ же ра́зꙋмъ всѧ́къ , твоегѡ̀ ржⷭ҇тва̀ разꙋмѣ́ти . тѣ́мже тѧ̀ согла́снѡ сла́вимъ . Пѣ́ти подоба́ше живоє҆сте́ственꙋю дв҃ꙋ , є҆ди́на бо во́ чревѣ и҆ въ та́йнѣ сло́во прїѧ́тъ , и҆́же недꙋ́гомъ па́дшее чл҃ческое є҆стество̀ , ѡ҆деснꙋ́ю стра́ннымъ сѣда́нїемъ ны́нѣ оу҆твердѝ , и҆ ѿ ѻ҆ц҃а посла̀ бл҃года́ть дх҃о́внꙋю . Є҆ли́цѣмъ дхнꙋ̀ бг҃ото́чнаѧ бл҃года́ть , и҆ свѣтѧ́щесѧ , блиста́юще , и҆змѣнѧ́еми стра́ннымъ и҆змѣне́нїемъ бл҃голѣ́пнѣйшимъ , равноси́льствꙋющꙋю несѣко́мꙋю оу҆вѣ́дѣвше премꙋ́дрость , тресвѣ́тлое сꙋщество̀ сла́вимъ .
 катава́сїѧ : Нетлѣ́нїѧ и҆скꙋше́нїемъ ро́ждьшаѧ , и҆ всехитрецꙋ̀ сло́вꙋ пло́ть взаимда́вшаѧ , мт҃и без̾мꙋ́жнаѧ дв҃о бцⷣе , прїѧ́телище непостоѧ́ннагѡ селѡ̀ невмѣсти́магѡ , зижди́телѧ своегѡ̀ тѧ̀ велича́емъ . Ра́дꙋйсѧ цр҃це , мт҃ремъ и҆ дв҃амъ сла́ва , всѧ́ка бо доброгла́сна бл҃гоглаго́лива оу҆ста̀ , мꙋдрѧ́щаѧсѧ немо́гꙋтъ тебѐ воспѣ́ти досто́йнѡ . ни доꙋмѣ́етъ же ра́зꙋмъ всѧ́къ , твоегѡ̀ ржⷭ҇тва̀ разꙋмѣ́ти . тѣ́мже тѧ̀ согла́снѡ сла́вимъ [покло́н̾ до землѝ] .
 свѣти́ленъ . Всест҃ы́и д́ш҃е , и҆сходѧ́и и҆з̾ ѻ҆ц҃а , и҆ сн҃а ра́ди прише́дшїи к̾ без̾кни́жнымъ оу҆чени ко́мъ , и҆́же тебѐ бг҃а позна́вшимъ , спасѝ и҆ поми́лꙋй всѣ́хъ . двⷤа . сла́ва , и҆ ны́нѣ . дрꙋгі́и , свѣти́ленъ . Свѣ́тъ ѻ҆ц҃ъ , свѣ́тъ сло́во , свѣ́тъ и҆ ст҃ы́и дх҃ъ , и҆́же во ꙗ҆зы́цѣхъ ѻ҆́гненныхъ а҆пⷭ҇лѡмъ пред̾ста̀ . и҆ сегѡ̀ ра́ди всю̀ тва́рь наꙋчи́ша , к̾ ра́зꙋмꙋ свѣ́та бжⷭ҇твеннагѡ .
 На хвали́тѣхъ , стихѣ́ры , на́ ѕ҃ . гла́съ , д҃ . Пресла́внаѧ дне́сь , ви́дѣша всѝ ꙗ҆зы́цы во́ градѣ дв҃довѣ , є҆гда̀ дх҃ъ сни́де ст҃ы́и во ѻ҆́гненныхъ ꙗ҆зы́цѣхъ , ꙗ҆́коже лꙋка̀ бг҃огла́сныи написа̀ , рече́бо , со́бранымъ оу҆ченико́мъ хрⷭ҇то́вымъ , бы́сть шꙋ́мъ . ꙗ҆́кѡ носи́мꙋ дх҃ꙋ бꙋ́рнꙋ , и҆ и҆спо́лни до́мъ , и҆дѣ́же бѣ́ѧхꙋ сѣдѧ́ще . и҆ всѝ нача́ша глаго́лати стра́нными гл҃ы , стра́нными оу҆че́нїи , стра́нными повелѣ́нїи ст҃ы́ѧ трⷪ҇цы . вⷤ . Дх҃ъ ст҃ы́и , бѣ́же оу҆́бѡ прⷭ҇нѡ и҆ є҆́сть и҆ бꙋ́детъ , ни начина́емъ , нижѐ преста́ѧ , но при́снѡ со ѻ҆ц҃е́мъ и҆ съ сн҃омъ , съ чине́нъ и҆ съ числѧ́емь . живо́тъ и҆ животворѧ́и , свѣ́тъ и҆ свѣ́та пода́тель . са́мъ бл҃гі́и , и҆сто́чникъ бл҃госты́ни . и҆́мже ѻ҆ц҃ъ сказа́етсѧ , и҆ сн҃ъ с̾ прославлѧ́етсѧ , и҆ ѿ всѣ́хъ зна́етсѧ , є҆ди́на си́ла , и҆ є҆ди́но сочета́нїе , є҆ди́но покланѧ́нїе ст҃ы́ѧ трⷪ҇цы . двⷤа . Дх҃ъ ст҃ы́и , свѣ́тъ и҆ живо́тъ , и҆ живы́и и҆сто́чникъ оу҆́мныи . дх҃ъ премꙋ́дрости , дх҃ъ ра́зꙋма , бл҃гі́и пра́выи мы́сленыи , ѡ҆блада́ѧ и҆ ѡ҆чища́ѧ прегрѣше́нїѧ . бг҃ъ и҆ бг҃отворѧ́и , ѻ҆́гнь ѿ ѻ҆ц҃а и҆сходѧ́и . глаго́лѧ дѣ́ѧ , раздѣлѧ́ѧ да́ры . и҆́мже пррⷪ҇цы всѝ , и҆ бжⷭ҇твенїи а҆пⷭ҇ли , с̾ мч҃нки вѣнча́шасѧ . стра́ннѡ слы́шанїе , стра́ннѡ видѣ́нїе . ѻ҆́гнь раздѣлѧ́ѧ в̾ пода́нїи даро́въ . двⷤа . сла́ва , и҆ ны́нѣ . гла́съ , ѕ҃ . Цр҃ю нбⷭ҇ныи , оу҆тѣ́шителю д́ш҃е и҆́стинныи , и҆́же вездѣ̀ сы́и , и҆ всѧ̀ и҆сполнѧ́ѧ , сокро́вище благи́хъ и҆ жи́зни пода́телю , прїидѝ и҆ всели́сѧ в̾ ны̀ , и҆ ѡ҆чи́сти ны ѿ всѧ́кїѧ скве́рны , и҆ спасѝ бл҃же дш҃а на́ша . Сла́восло́вїе вели́кое .
 тропа́рь . гла́съ , и҃ . Блгⷭ҇ве́нъ є҆сѝ хрⷭ҇тѐ бж҃е на́шъ , и҆́же премꙋ́дры ловцы̀ ꙗ҆вле́и , посла́въ и҆́мъ дх҃ъ ст҃ы́и , и҆ тѣ́ми оу҆ловле́и вселе́ннꙋю , чл҃колю́бче сла́ва тебѣ̀ . посе́мъ , є҆ктенїѝ . и҆ ѿпꙋ́стъ .
 чте́цъ , гл҃етъ : а҆ми́нь , сла́ва , и҆ ны́нѣ . гла́съ , є҃ .
 Ꙗ҆́кѡ в̾ послѣ́днѧѧ времена̀ , та́ко же и҆ въ ве́черъ сꙋбо́тныи , пред̾ста́лъ є҆сѝ дрꙋго́мъ сѝ хрⷭ҇тѐ , затворе́номъ бо вхо́домъ две́рнымъ , и҆ чꙋдесе́мъ чꙋ́до и҆звѣстꙋ́еши , є҆́же и҆з̾ ме́ртвыхъ твоѐ воскрⷭ҇нїе . но и҆спо́лнилъ є҆сѝ ра́дости оу҆ченикѝ , и҆ дꙋ́ха ст҃а́гѡ по́далъ є҆сѝ и҆́мъ , и҆ ѻ҆́бласть вда́лъ ѡ҆ставле́нїю грѣхѡ́мъ , и҆ ѳѡмы̀ не ѡ҆ста́вилъ є҆сѝ погрꙋжа́тисѧ в̾ невѣ́рствїи бꙋ́ри . тѣ́мъ пода́ждь и҆ на́мъ ра́зꙋмъ и҆́стинныи , и҆ ѡ҆ставле́нїе прегрѣше́нїемъ бл҃госе́рде гдⷭ҇и . та́же , ча́съ , а҃ . ѱалмы̀ , ѻ҆бы́чны . и҆ коне́чныи ѿпꙋ́стъ .
 На литꙋргі́и , а҆нтиѳо́нъ , а҃ . ѱало́мъ , и҃і . Нб҃са̀ повѣ́даютъ сла́вꙋ бж҃їю . мл҃твами бцⷣы сп҃се спасѝ на́съ . сти́хъ : Нб҃са̀ повѣ́даютъ сла́вꙋ бж҃їю , творе́нїе же рꙋ́кꙋ є҆гѡ̀ возвѣща́етъ тве́рдь . мл҃твами бцⷣы сп҃се спасѝ на́съ . сти́хъ : Де́нь днѝ ѿрыга́етъ глаго́лъ , и҆ но́щь но́щи возвѣща́етъ ра́зꙋмъ . мл҃твами бцⷣы сп҃се спасѝ на́съ . сти́хъ : Во всю̀ зе́млю и҆зы́де вѣща́нїе и҆́хъ , и҆ в̾ концы̀ вселе́нныѧ гл҃ы и҆́хъ . мл҃твами бцⷣы сп҃се спасѝ на́съ . сла́ва , мл҃твами бцⷣы сп҃се спасѝ на́съ . и҆ ны́нѣ , мл҃твами бцⷣы сп҃се спасѝ на́съ .
 а҆нтиѳо́нъ , в҃ . ѱало́мъ , ѳ҃і . Оу҆слы́шитъ тѧ гдⷭ҇ь в̾ де́нь печа́ли . спасѝ на́съ оу҆тѣ́шителю бл҃гі́и пою́щихъ ти , а҆ллилꙋ́їѧ , гⷤ . сти́хъ : Оу҆слы́шитъ тѧ гдⷭ҇ь в̾ де́нь печа́ли , защи́титъ тѧ и҆́мѧ бг҃а і҆а́кѡвлѧ . спасѝ на́съ оу҆тѣ́шителю бл҃гі́и пою́щихъ ти , а҆ллилꙋ́їѧ , гⷤ . сти́хъ : По́слетъ ти по́мощь ѿ ст҃а́гѡ , и҆ ѿ сїѡ́на застꙋ́питъ тѧ . спасѝ на́съ оу҆тѣ́шителю бл҃гі́и пою́щихъ ти , а҆ллилꙋ́їѧ , гⷤ . сти́хъ : Да́стъ ти гдⷭ҇ь по́ сердцꙋ твоемꙋ̀ , и҆ ве́сь совѣ́тъ тво́й и҆спо́лнитъ . спасѝ на́съ оу҆тѣ́шителю бл҃гі́и пою́щихъ ти , а҆ллилꙋ́їѧ , гⷤ . сла́ва , и҆ ны́нѣ . Є҆диноро́дныи сн҃е .
 а҆нтиѳо́нъ , г҃ . ѱало́мъ , к҃ . Гдⷭ҇и си́лою твое́ю возвесели́тсѧ цр҃ь . тропа́рь . гла́съ , и҃ . Блгⷭ҇ве́нъ є҆сѝ хрⷭ҇тѐ бж҃е на́шъ , и҆́же премꙋ́дры ловцы̀ ꙗ҆вле́и , посла́въ и҆́мъ дх҃ъ ст҃ы́и , и҆ тѣ́ми оу҆ловле́и вселе́ннꙋю , чл҃колю́бче сла́ва тебѣ̀ . сти́хъ : Гдⷭ҇и си́лою твое́ю возвесели́тсѧ цр҃ь , и҆ ѡ҆ спасе́нїи твое́мъ возра́дꙋетсѧ ѕѣлѡ̀ . тропа́рь . Блгⷭ҇ве́нъ є҆сѝ хрⷭ҇тѐ бж҃е на́шъ . сти́хъ : Жела́нїе срⷣца є҆гѡ̀ да́лъ є҆сѝ є҆мꙋ̀ , и҆ хотѣ́нїѧ оу҆стнꙋ̀ є҆гѡ̀ нѣ́си лиши́лъ є҆гѡ̀ . тропа́рь . Блгⷭ҇ве́нъ є҆сѝ хрⷭ҇тѐ бж҃е на́шъ . сти́хъ : Ꙗ҆́кѡ пред̾вари́лъ є҆сѝ є҆гѡ̀ бл҃гослове́нїемъ бл҃госты́ннымъ , положи́лъ є҆сѝ на главѣ̀ є҆гѡ̀ вѣне́цъ ѿ ка́мене честна̀ . тропа́рь . Блгⷭ҇ве́нъ є҆сѝ хрⷭ҇тѐ бж҃е на́шъ . та́же , вхо́дъ : Вознесы́исѧ гдⷭ҇и си́лою твое́ю , воспое́мъ и҆ пое́мъ си́лы твоѧ̀ .
 і҆єре́й , пое́тъ : Прїиди́те поклони́мсѧ и҆ припаде́мъ хрⷭ҇тꙋ̀ . мы́же : спасѝ на́съ оу҆тѣ́шителю благі́и пою́щихъ ти , а҆ллилꙋ́їѧ , гⷤ . тропа́рь : Блгⷭ҇ве́нъ є҆сѝ хрⷭ҇тѐ бж҃е на́шъ . сла́ва , и҆ ны́нѣ . конда́къ : Є҆гда̀ сше́дъ ꙗ҆зы́ки размѣсѝ , раздѣлѧ́ше племена̀ вы́шнїи . є҆гда́ же ѻ҆́гненыѧ ꙗ҆зы́ки раздаѧ̀ , в̾ совокꙋпле́нїе всѧ̀ призва̀ , є҆диногла́снѡ сла́вити всест҃ы́и дх҃ъ .
 вмѣ́сто же трⷭ҇та́гѡ : Є҆ли́цы во хрⷭ҇та̀ крⷭ҇ти́стесѧ , во хрⷭ҇та̀ ѡ҆блеко́стесѧ , а҆ллилꙋ́їѧ .
 проки́менъ , ѱл҃о́мъ дв҃довъ . во всю̀ зе́млю и҆зыдо́ша вѣща́нїе и҆́хъ , и҆ в̾ концы̀ вселе́нныѧ гл҃ы и҆́хъ . сти́хъ : нб҃са̀ повѣ́даютъ сла́вꙋ бж҃їю , творе́нїе же рꙋ́кꙋ є҆гѡ̀ воз̾вѣща́етъ тве́рдь . а҆пⷭ҇лъ , въ дѣѧ́нїихъ . заⷱ҇ , г҃ . а҆ллилꙋ́їѧ . словесе́мъ гдⷭ҇нимъ нб҃са̀ оу҆тверди́шасѧ , и҆ дх҃омъ оу҆́стъ є҆гѡ̀ всѧ̀ си́ла и҆́хъ . сти́хъ : съ нб҃сѐ призрѣ̀ гдⷭ҇ь , ви́дѣ всѧ̀ сы́ны чл҃ческїѧ . є҆ѵⷢ҇а́лїе , ѿ і҆ѡа́нна . заⷱ҇ , к҃з . прича́стенъ , дх҃ъ тво́й бл҃гі́и наста́витъ мѧ на́ землю пра́вꙋ . дрꙋгі́и , дх҃а твоегѡ̀ ст҃а́гѡ не ѿи҆мѝ ѿ на́съ , мо́лимтисѧ чл҃колю́бче .
 задосто́йнѡ , пое́мъ до ѿда́нїѧ пра́здника , і҆рмо́съ : ра́дꙋйсѧ цр҃це .
 
 Въ нлⷣю и҃ ю , ве́черъ . На нало́е поставлѧ́емъ , ѻ҆́бразъ , трⷪ҇цы живонача́льныѧ . Блгⷭ҇ви́вшꙋ і҆єре́ю и҆ мы̀ гл҃емъ , цр҃ю нбⷭ҇ныи . та́же , трⷭ҇то́е , и҆ по ѻ҆́ч҃е на́шъ . гдⷭ҇и поми́лꙋй , в҃і . сла́ва , и҆ ны́нѣ . Прїиди́те поклони́мсѧ , гⷤ . та́же , ѱало́мъ , блгⷭ҇вѝ дш҃е моѧ̀ гдⷭ҇а . посе́мъ , сла́ва , и҆ ны́нѣ , а҆ллилꙋ́їѧ , гⷤ . та́же , є҆ктенїѧ̀ вели́каѧ . Ми́ромъ гдⷭ҇ꙋ помо́лимсѧ . посе́мъ , каѳи́смꙋ , нестихосло́вимъ . пое́мъ , гдⷭ҇и возва́хъ . та́же . На гдⷭ҇и возва́хъ , стихѣ́ры . гла́съ , д҃ . Пресла́внаѧ дне́сь , ви́дѣша всѝ ꙗ҆зы́цы во́ градѣ дв҃довѣ , є҆гда̀ дх҃ъ сни́де ст҃ы́и во ѻ҆́гненныхъ ꙗ҆зы́цѣхъ , ꙗ҆́коже лꙋка̀ бг҃огла́сныи написа̀ , рече́бо , со́бранымъ оу҆ченико́мъ хрⷭ҇то́вымъ , бы́сть шꙋ́мъ . ꙗ҆́кѡ носи́мꙋ дх҃ꙋ бꙋ́рнꙋ , и҆ и҆спо́лни до́мъ , и҆дѣ́же бѣ́ѧхꙋ сѣдѧ́ще . и҆ всѝ нача́ша глаго́лати стра́нными гл҃ы , стра́нными оу҆че́нїи , стра́нными повелѣ́нїи ст҃ы́ѧ трⷪ҇цы . двⷤа . Дх҃ъ ст҃ы́и , бѣ́же оу҆́бѡ прⷭ҇нѡ и҆ є҆́сть и҆ бꙋ́детъ , ни начина́емъ , нижѐ преста́ѧ , но при́снѡ со ѻ҆ц҃е́мъ и҆ съ сн҃омъ , съ чине́нъ и҆ съ числѧ́емь . живо́тъ и҆ животворѧ́и , свѣ́тъ и҆ свѣ́та пода́тель . са́мъ бл҃гі́и , и҆сто́чникъ бл҃госты́ни . и҆́мже ѻ҆ц҃ъ сказа́етсѧ , и҆ сн҃ъ с̾ прославлѧ́етсѧ , и҆ ѿ всѣ́хъ зна́етсѧ , є҆ди́на си́ла , и҆ є҆ди́но сочета́нїе , є҆ди́но покланѧ́нїе ст҃ы́ѧ трⷪ҇цы . двⷤа . Дх҃ъ ст҃ы́и , свѣ́тъ и҆ живо́тъ , и҆ живы́и и҆сто́чникъ оу҆́мныи . дх҃ъ премꙋ́дрости , дх҃ъ ра́зꙋма , бл҃гі́и пра́выи мы́сленыи , ѡ҆блада́ѧ и҆ ѡ҆чища́ѧ прегрѣше́нїѧ . бг҃ъ и҆ бг҃отворѧ́и , ѻ҆́гнь ѿ ѻ҆ц҃а и҆сходѧ́и . глаго́лѧ дѣ́ѧ , раздѣлѧ́ѧ да́ры . и҆́мже пррⷪ҇цы всѝ , и҆ бжⷭ҇твенїи а҆пⷭ҇ли , с̾ мч҃нки вѣнча́шасѧ . стра́ннѡ слы́шанїе , стра́ннѡ видѣ́нїе . ѻ҆́гнь раздѣлѧ́ѧ в̾ пода́нїи даро́въ . двⷤа . сла́ва , и҆ ны́нѣ . гла́съ , ѕ҃ . Цр҃ю нбⷭ҇ныи , оу҆тѣ́шителю д́ш҃е и҆́стинныи , и҆́же вездѣ̀ сы́и , и҆ всѧ̀ и҆сполнѧ́ѧ , сокро́вище бл҃ги́хъ и҆ жи́зни пода́телю , прїидѝ и҆ всели́сѧ в̾ ны̀ , и҆ ѡ҆чи́сти ны ѿ всѧ́кїѧ скве́рны , и҆ спасѝ бл҃же дш҃а на́ша . та́же , вы́ходъ : свѣ́тѣ ти́хїи . проки́мен̾ , ѱл҃о́мъ дв҃довъ . кто̀ бг҃ъ ве́лїи ꙗ҆́кѡ бг҃ъ на́шъ , ты̀ є҆сѝ бг҃ъ творѧ́и чꙋдеса̀ . сти́хъ : показа́лъ є҆сѝ в̾ лю́дехъ си́лꙋ твою̀ . сти́хъ : и҆ рѣ́хъ ны́нѣ нача́хъ , сѝ и҆змѣ́на десни́ца вы́шнѧгѡ . сти́хъ : помѧнꙋ́хъ дѣ́ла гдⷭ҇нѧ , ꙗ҆́кѡ помѧнꙋ̀ ѿ зача́ла чꙋдеса̀ твоѧ̀ . та́же : кто̀ бг҃ъ ве́лїи ꙗ҆́кѡ бг҃ъ на́шъ , ты̀ є҆сѝ бг҃ъ творѧ́и чꙋдеса̀ .
 та́же , мл҃твы колѣнопрекло́нныѧ , и҆ є҆ктенїѧ̀ : Рце́мъ всѝ . та́же , сподо́би гдⷭ҇и в̾ ве́черъ се́й . посе́мъ , є҆ктенїѧ̀ : И҆спо́лнимъ вече́рнїѧ мл҃твы . посе́мъ , совокꙋ́пльшесѧ ѻ҆́ба ли́ка посредѣ̀ , и҆ пое́мъ . На стихо́внѣ , стихѣ́ры . гла́съ , г҃ . Ны́нѣ во зна́менїе всѣ́мъ ꙗ҆́вѣ ꙗ҆зы́цы бы́ша , і҆ꙋде́и бо ѿ ни́хже по́ плоти хрⷭ҇то́съ , невѣ́рїемъ болѣ́вше , бж҃їѧ бл҃года́ти ѿпадо́ша , бж҃їю же свѣ́тꙋ мы̀ стра́ннїи сподо́блени бы́хомъ , оу҆тверди́вшесѧ словесы̀ оу҆чени́чески , гл҃ющимъ сла́вꙋ бл҃года́телѧ всѣ́хъ бг҃а . тѣ́мъ срⷣца̀ с̾ колѣ́ньми прекло́ньше , вѣ́рою поклони́мсѧ ст҃о́мꙋ дх҃ꙋ , проповѣ́данꙋ сп҃сꙋ дш҃ъ на́шихъ .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Ны́нѣ оу҆тѣ́шительныи дх҃ъ , на всѧ́кꙋ пло́ть и҆злїѧ́сѧ , а҆пⷭ҇льскїи бо ли́къ начина́етъ , ѿ ни́хже по дарова́нїю вѣ́рнымъ бл҃года́ть простира́етсѧ , и҆ и҆звѣствꙋ́етсѧ и҆́ми держа́вное прише́ствїе во ѻ҆́гненѣ ѻ҆́бразѣ , оу҆ченико́мъ раздѣлѧ́ѧ ꙗ҆зы́ки в̾ пѣ́нїе и҆ в̾ сла́вꙋ бг҃ꙋ . тѣ́мъ срⷣцы̀ мы́сленѡ просвѣща́еми , вѣ́рою оу҆тверди́вшесѧ ст҃ы́мъ дх҃омъ , молѧ́щесѧ спастѝ дш҃а на́ша .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Ны́нѣ ѡ҆блача́тсѧ в̾ держа́вꙋ свы́ше хрⷭ҇то́ви а҆пⷭ҇ли , ѡ҆бновлѧ́етъ бо и҆́хъ оу҆тѣ́шитель , в̾ ни́хже ѡ҆бновлѧ́ѧ та́йнымъ ѡ҆бновле́нїемъ ра́зꙋма . и҆́же чꙋжи́ми гла́сы ꙗ҆́снѡ проповѣ́давше прⷭ҇носꙋ́щее є҆стество̀ , и҆ про́стѡ трисоста́внѡ честѝ бл҃года́телѧ всѣ́хъ бг҃а . тѣ́мже просвѣ́щьшесѧ тѣ́хъ проповѣ́данїи , ѻ҆ц҃ꙋ поклони́мсѧ съ сн҃омъ и҆ дх҃омъ , проповѣ́данꙋ сп҃сꙋ дш҃ъ на́шихъ .
 сла́ва , и҆ ны́нѣ . гла́съ , и҃ . Прїиди́те лю́дїе , трисоста́вномꙋ бжⷭ҇твꙋ̀ поклони́мсѧ , сн҃ꙋ во ѻ҆ц҃ѣ со ст҃ы́мъ дх҃омъ . ѻ҆ц҃ъ бо , без̾лѣ́тнѡ родѝ сн҃а , сопрⷭ҇носꙋ́щна и҆ сопресто́льна . и҆ дх҃ъ ст҃ы́и бѣ̀ во ѻ҆ц҃ѣ , с̾ сн҃омъ сла́вимъ . є҆ди́на си́ла , и҆ є҆ди́но сꙋщество̀ , и҆ є҆ди́но бжⷭ҇тво̀ . є҆мꙋ́же кла́нѧющесѧ всѝ гл҃емъ , ст҃ы́и бж҃е , и҆́же всѧ̀ содѣва́ѧ с̾ сн҃омъ , и҆ споспѣше́нїемъ прест҃а́гѡ дх҃а . ст҃ы́и крѣ́пкїи , и҆́мже ѻ҆ц҃а оу҆вѣ́дѣхомъ , и҆ дх҃ъ прест҃ы́и прїи́де в̾ ми́ръ . ст҃ы́и без̾сме́ртне , оу҆тѣ́шительныи д́ш҃е , и҆́же ѿ ѻ҆ц҃а и҆сходѧ́и , и҆ на́ сн҃ѣ почива́ѧи . трⷪ҇це ст҃а́ѧ сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь . гла́съ , и҃ . Блгⷭ҇ве́нъ є҆сѝ хрⷭ҇тѐ бж҃е на́шъ , и҆́же премꙋ́дры ловцы̀ ꙗ҆вле́и , посла́въ и҆́мъ дх҃ъ ст҃ы́и , и҆ тѣ́ми оу҆ловле́и вселе́ннꙋю , чл҃колю́бче сла́ва тебѣ̀ . Честнѣ́йшꙋю херꙋви́мъ , и҆ про́чее .
 ѿпꙋ́стъ : И҆́же ѿ ѻ҆те́ческихъ и҆ бжⷭ҇твеныхъ нѣ́дръ и҆злїѧ́въ себѐ , и҆ с̾ нб҃съ на́ землю соше́дъ , и҆ на́ше всѐ чл҃ческое воспрїе́мъ є҆стество̀ , и҆ ѡ҆божи́въ то̀ , с̾ ни́мже на нб҃са̀ а҆́бїе воз̾ше́дъ , и҆ ѡ҆деснꙋ́ю сѣ́де бг҃а и҆ ѻ҆ц҃а . бжⷭ҇твеныи же и҆ ст҃ы́и и҆ животворѧ́щїи , и҆ всеси́льныи , с̾сꙋ́щныи и҆ сопрⷭ҇то́льныи , и҆ є҆диносла́вныи , и҆ є҆динопокланѧ́емыи дх҃ъ , на своѧ̀ сщ҃е́нныѧ и҆ ст҃ы́ѧ низ̾посла́въ оу҆ченикѝ . и҆ си́мъ просвѣти́въ оу҆́бѡ тѣ́хъ , просвѣти́въ же и҆́хъ ра́ди ве́сь ми́ръ . хрⷭ҇то́съ и҆́стинныи бг҃ъ на́шъ , моли́твами пречⷭ҇тыѧ є҆гѡ̀ мт҃ре , и҆ всесла́вныхъ и҆ прехва́льныхъ , дх҃оно́сныхъ ст҃ы́хъ є҆гѡ̀ оу҆чени́къ и҆ а҆пⷭ҇лъ , и҆ всѣ́хъ ст҃ы́хъ , поми́лꙋетъ и҆ спасе́тъ на́съ , ꙗ҆́кѡ бл҃гі́и чл҃колю́бецъ .
 Въ тꙋ́же нлⷣю и҃ ю , на па́вечерницѣ . пое́мъ , кано́нъ , ст҃о́мꙋ дх҃ꙋ . творе́нїе ѳеѡ́фаново , гла́съ , а҃ . пѣ́снь , а҃ . і҆рмо́съ . Лю́ты рабо́ты и҆збы́въ і҆и҃ль , и҆ непроходи́мое про́йде ꙗ҆́кѡ по́ сꙋхꙋ . врага̀ зрѧ̀ потоплѧ́ема , пѣ́снь в̾ весе́лїи пое́тъ бг҃ꙋ , чꙋдотворѧ́щемꙋ мы́шцею высо́кою , ꙗ҆́кѡ просла́висѧ .
 запѣ́въ : Сла́ва тебѣ̀ бж҃е на́шъ , сла́ва тебѣ̀ . Бжⷭ҇твеныи д́ш҃е ст҃ы́и , и҆́же всѣ́мъ раздава́ѧи дарова́нїѧ , и҆ всѧ̀ творѧ̀ во́лею , вдохни́ ми свѣтоно́сное твоѐ дарова́нїе , ꙗ҆́кѡ да сла́влю тѧ со ѻ҆ц҃е́мъ и҆ сн҃омъ совокꙋплѧ́ема . И҆́же нбⷭ҇нымъ си́ламъ ст҃остнагѡ дохнове́нїѧ твоегѡ̀ бл҃года́ть да́выи оу҆тѣ́шителю , моегѡ̀ смы́сла скве́рнꙋ и҆счи́стивъ , ст҃ости твоеѧ̀ покажѝ и҆спо́лнена . сла́ва . И҆сто́чниче жи́зни вѣ́рꙋемыи , и҆ стрꙋѝ бжⷭ҇твеныѧ бл҃гости , дш҃е бж҃їи ст҃ы́и , оу҆́мъ мо́й оу҆мерщве́ныи ѡ҆животворѝ , и҆ твои́мъ дѣ́йствомъ воскр҃сѝ , пѣ́ти твою̀ бл҃гость . и҆ ны́нѣ , боⷢ҇ . Хра́мъ дв҃о бы́вши бж҃їи , наше́ствїемъ дх҃а содѣ́тельною си́лою є҆гѡ̀ , си́лꙋ да́рꙋѧ роже́ственꙋ бл҃года́тнаѧ . ра́дꙋисѧ ꙗ҆́же родила̀ є҆сѝ пло́тїю сло́во без̾нача́льное .
 пѣ́снь , г҃ . і҆рмо́съ . Первовѣ́чномꙋ ѿ ѻ҆ц҃а рожде́нꙋ нетлѣ́ннѡ сн҃ꙋ , и҆ въ послѣ́днѧѧ ѿ дв҃ы , воплоще́нꙋ без̾ сѣ́мене , хрⷭ҇тꙋ̀ бг҃ꙋ возопїе́мъ , воз̾дви́гнꙋвыи ро́гъ на́шъ ст҃ъ є҆сѝ гдⷭ҇и . И҆мѣ́ѧ по є҆стествꙋ̀ , хотѣ́нїѧ си́лꙋ сто́чнꙋ , нбⷭ҇ныѧ преми́рны , ꙗ҆́кѡ бг҃ъ соблюда́ѧ , дх҃ъ ст҃ы́и непреста́ннѡ оу҆чи́тъ вопи́ти , ст҃ъ є҆сѝ гдⷭ҇и . Хвала́ми немо́лчными , ѡ҆блиста́вшꙋю бл҃года́ть дх҃а , бг҃огла́сныхъ а҆пⷭ҇лъ в̾ дыха́нїи бꙋ́рнѣ , согла́снѡ сла́вимъ со беспло́тными ли́ки вопїю́ще , ст҃ъ є҆сѝ гдⷭ҇и . сла́ва . Є҆ди́нꙋ вла́сть , и҆ бжⷭ҇тво̀ є҆ди́но и҆ си́лꙋ , є҆ди́но нача́ло и҆ црⷭ҇тво ст҃ы́ѧ трⷪ҇цы , мꙋ́дрствꙋюще вопїе́мъ , въ трист҃ѣ́мъ гла́сѣ , вопїю́ще ст҃ъ є҆сѝ гдⷭ҇и . и҆ ны́нѣ , боⷢ҇ . Колесни́це носѧ́щаѧ , и҆ свѣ́тлое пребыва́лище всечи́стаѧ , херꙋви́мъ вы́шши сꙋ́щи , бг҃а бо на́ рꙋкꙋ носи́вши . тѣ́мже ти всѝ воспѣва́емъ чⷭ҇таѧ , ра́дꙋисѧ всебл҃же́ннаѧ .
 пѣ́снь , д҃ . і҆рмо́съ . Же́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ ѿ дв҃ы прозѧ́блъ є҆сѝ , и҆з̾ горы̀ хва́льныѧ присѣ́нныѧ ча́сты прїи́де вопло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твое́й гдⷭ҇и . Вели́каѧ да́рꙋѧ на́мъ дх҃ъ всест҃ы́и , на а҆пⷭ҇лы на́йде ꙗ҆́кѡ бжⷭ҇твенъ , ꙗ҆́кѡ бл҃гъ , ꙗ҆́кѡ и҆сполнѧ́ѧ всѧ́ческаѧ , ꙗ҆́кѡ бг҃отворѧ̀ , ꙗ҆́кѡ ѡ҆сщ҃а́ѧ , ꙗ҆́кѡ всѣ́мъ твори́теленъ влⷣчески и҆ самовла́стенъ . На прⷭ҇то́лѣ хрⷭ҇тѐ ѻ҆те́ческомъ сѣдѧ́и , низ̾посла́лъ є҆сѝ оу҆ченико́мъ твои́мъ оу҆тѣ́шителѧ ꙗ҆́коже ѡ҆бѣща́лсѧ є҆сѝ сп҃се , ꙗ҆́кѡ бг҃а грѧдꙋ́ща . посыла́ѧ же ꙗ҆́кѡ нечꙋ́жа , ꙗ҆́кѡ всѣ́хъ содѣ́телѧ , и҆́же и҆з̾ ѻ҆ц҃а и҆з̾ходѧ́ща . сла́ва . Гл҃ати ꙗ҆зы́ки проро́къ бꙋ́дꙋщаѧ , наꙋчѝ дх҃ъ дре́вле всест҃ы́и , ꙗ҆зы́ки же и҆ премꙋ́дрыхъ а҆пⷭ҇лъ вѣща́етъ , вели́чїѧ бж҃їѧ во́ гласѣ дыха́нїѧ бꙋ́рнѣйша , ны́нѣ сꙋ́щественѣ сбыва́емѡ . и҆ ны́нѣ , боⷢ҇ . Врата̀ оу҆́мнагѡ свѣ́та и҆менꙋ́емъ тебѐ бг҃омт҃и , и҆́миже вни́де к̾ на́мъ хрⷭ҇то́съ , красе́нъ ꙗ҆ви́сѧ блиста́ньми бжⷭ҇тва̀ , въ пло́тьстѣ ѡ҆дѣѧ́нїи покрове́нъ , неви́димь ꙗ҆́кѡ бг҃ъ , ны́нѣ же по на́съ ви́димь .
 пѣ́снь , є҃ . і҆рмо́съ . Бг҃ъ сы́и ми́ра , ѻ҆ц҃ъ щедро́тамъ , вели́кагѡ совѣ́та ти а҆́нг҃ла , ми́ръ подава́юща , посла́лъ є҆сѝ на́мъ . тѣ́мъ бг҃оразꙋ́мїѧ к̾ свѣ́тꙋ наставлѧ́еми , ѿ нощи оу҆́тренююще , славосло́вимъ тѧ̀ чл҃колю́бче . И҆́же дх҃ъ премꙋ́дрости и҆ стра́ха бж҃їѧ , и҆́стины и҆ совѣ́та и҆ ра́зꙋма ми́ръ подава́ѧи , всели́сѧ в̾ ны̀ , ꙗ҆́кѡ да ѡ҆ст҃и́вшесѧ твои́мъ вселе́нїемъ , и҆́з̾ нощи оу҆́тренююще славосло́вимъ тѧ чл҃колю́бче . И҆́же всѧ̀ содержа́и , и҆ всѣ́мъ сы́и гдⷭ҇ь , и҆́же тва́рь соблюда́ѧи непа́даемꙋ , пода́ждь свѧтьбꙋ̀ на́мъ и҆ просвѣще́нїе , ꙗ҆́кѡ да насы́тившесѧ твоегѡ̀ свѣтода́тельства , и҆́з̾ нощи оу҆́тренююще славосло́вимъ тѧ чл҃колю́бче . сла́ва . И҆́же дре́вле зако́нъ начерта́выи мѡѷсе́ю , но́вагѡ завѣ́та повелѣ́нїѧ и҆ зако́нъ бл҃года́ти и҆злага́етъ ꙗ҆́снѡ , во а҆пⷭ҇льскихъ срⷣца́хъ написа́въ , бжⷭ҇твеныи оу҆тѣ́шитель прише́дъ , ꙗ҆́кѡ чл҃колю́бецъ . и҆ ны́нѣ , боⷢ҇ . Клѧ́твꙋ є҆́ввинꙋ всѣ́хъ мт҃ре , твои́мъ ржⷭ҇тво́мъ дв҃о оу҆праздни́ла є҆сѝ , ми́рꙋ бл҃гослове́нїе восїѧ́вши хрⷭ҇та̀ . тѣ́мже ра́дꙋющесѧ , оу҆сты̀ и҆ нра́вомъ бцⷣꙋ вои́стинꙋ тѧ̀ и҆сповѣ́дающе блажи́мъ .
 пѣ́снь , ѕ҃ . і҆рмо́съ . Оу҆тро́ба і҆ѡ́нꙋ младе́нца невредѝ , морскі́и ѕвѣ́рь , і҆а́кѡва прїѧ́тъ . въ дв҃цꙋ оу҆́бѡ все́льсѧ сло́во , и҆ пло́ть прїи́мъ , про́йде сохранѝ неи҆стлѣ́ннꙋ . и҆́же бо непострада̀ и҆стлѣ́нїѧ , ро́ждьшꙋю сохранѝ неврежде́ннꙋ . Твои́мъ оу҆ченико́мъ и҆сполнѧ́ѧ ѡ҆бѣща́нїе , дх҃а хрⷭ҇тѐ си́мъ посла́лъ є҆сѝ , дѣ́йство вели́кихъ чꙋде́съ да́рꙋюща , и҆ ꙗ҆зы́ки ѻ҆гнезра́чныѧ да́рствꙋюща , да твоегѡ̀ позна́нїѧ ꙗ҆зы́къ стада̀ и҆спо́лнѧтъ . Прїидѝ къ на́мъ дш҃е ст҃ы́и , прича́стники твоеѧ̀ содѣва́ѧ ст҃ости , и҆ свѣ́та невече́рнѧгѡ , и҆ бжⷭ҇твеныѧ жи́зни , и҆ бл҃гоꙋха́ннѣйшагѡ раздаѧ́нїѧ . ты́ бо рѣка̀ бжⷭ҇тва̀ , и҆з̾ ѻ҆ц҃а сн҃омъ и҆сходѧ́щїи . сла́ва . Спасѝ оу҆тѣ́шителю , и҆́же вѣ́рнѡ пою́щихъ бг҃олѣ́пное прише́ствїе твоѐ , сн҃омъ и҆сходѧ́щїи , и҆ ѡ҆чи́сти ѿ всѧ́кїѧ скве́рны , ꙗ҆́кѡ бл҃гоꙋтро́бенъ , и҆ покажѝ досто́йныхъ твоегѡ̀ ѡ҆сїѧ́нїѧ , и҆ свѣ́томъ твои́мъ бг҃ови́днѣйшимъ , сотворѝ ѧ҆̀ нескве́рнена зерца́ла . и҆ ны́нѣ , боⷢ҇ . Всѧ́къ ли́къ проро́ческїи , ѿ́ бг҃а та́йнѡ оу҆чи́мъ . пред̾ви́дѧ та́инство неи҆зрече́ннагѡ и҆ бжⷭ҇твенагѡ воплоще́нїѧ , бг҃а сло́ва и҆з̾ тебѐ дв҃о мт҃и возвѣща́ше . ты́ бо и҆́стиннѣйшїи и҆ дре́внїи свѣ́тъ ꙗ҆ви́ла є҆сѝ .
 пѣ́снь , з҃ . і҆рмо́съ . Ѻ҆́троцы во бл҃зѣ́й вѣ́рѣ воспита́ни , нечести́ва велѣ́нїѧ небре́гше , ѻ҆́гненнагѡ преще́нїѧ не оу҆боѧ́шасѧ . но посредѝ пла́мене стоѧ́ще поѧ́хꙋ , ѻ҆ц҃е́мъ бг҃ъ блгⷭ҇ве́нъ є҆сѝ . Ны́нѣ ѡ҆бѣтова́нїѧ пред̾оу҆законе́нїе хрⷭ҇то́во и҆спо́лнисѧ , раз̾дѣле́нїѧ бо ꙗ҆зы́кѡмъ , дх҃а прише́ствїе показа̀ оу҆ченико́мъ . ѡ҆блиста́вшее ѿ трⷪ҇цы є҆ди́наго пребжⷭ҇твенагѡ . Дре́вле оу҆́бѡ раздѣли́сѧ согла́сїе ꙗ҆зы́кѡвъ без̾слове́сно , ны́нѣ же ко є҆ди́номꙋ сложе́нїю ꙗ҆́вѣ собра́шасѧ . самодѣ́йствꙋющꙋ чⷭ҇тно́мꙋ и҆ бжⷭ҇твеномꙋ дх҃ꙋ , ѿ трⷪ҇цы пребжⷭ҇твеныѧ є҆ди́номꙋ . сла́ва . Свы́ше носи́мꙋ дохнове́нїю ст҃а́гѡ дх҃а , вели́чїѧ бж҃їѧ пресла́внѡ вѣща́хꙋ , а҆пⷭ҇ли хрⷭ҇то́вы . согла́снѡ пою́ще , и҆́же ѻ҆ц҃е́мъ бж҃е бл҃гослове́нъ є҆сѝ . и҆ нн҃ѣ , боⷢ҇ . Ѻ҆́бразъ твоегѡ̀ ржⷭ҇тва̀ , трїѐ ѻ҆́троцы в̾ пещѝ показа́ша , ꙗ҆́кѡ бо пребы́ша ѻ҆гне́мъ невреди́ми . сохрани́сѧ чиста̀ , прїе́мши во́ чревѣ ѻ҆́гнь нестерпи́мыи , и҆́же ѻ҆ц҃е́мъ бг҃а бл҃гослове́нагѡ .
 пѣ́снь , и҃ . і҆рмо́съ . Чꙋ́до преве́лїе , росода́вицꙋ воѡ҆бразѝ пе́щь ѻ҆́бразомъ . ꙗ҆́же бо прїѧ́тъ не ѡ҆палѝ ю҆́ныхъ , та́коже и҆ ѻ҆́гнь бжⷭ҇твенный дв҃ꙋ , ю҆́же про́йде чи́стꙋ . тѣ́мъ пою́ще возопїе́мъ , да бл҃гослови́тъ тва́рь всѧ́каѧ гдⷭ҇а , и҆ превозно́ситъ є҆гѡ̀ во́ вѣки . Ст҃ы́и дш҃е происходѧ́и ѿ́ бг҃а ѻ҆ц҃а , ст҃ость всѣ́мъ пода́ждь и҆́же в̾ тѧ̀ вѣ́рꙋющимъ . ст҃ъ и҆ пода́теленъ чл҃кѡмъ ст҃ости , ты̀ є҆сѝ . тѣ́мже воспѣва́юще взыва́емъ , да бл҃гослови́тъ тва́рь всѧ́каѧ гдⷭ҇а , и҆ превозно́ситъ є҆гѡ̀ во́ вѣки . Дае́ши пода́тельнѣ ꙗ҆́кѡ бл҃годѣ́тель да́ръ бл҃гости , тебѐ пою́щимъ оу҆тѣ́шителю . бл҃ги́хъ бо пода́теленъ є҆сѝ , и҆ бл҃гости пꙋчи́на . тѣ́мже тѧ хва́лѧще воспѣва́емъ , да бл҃гослови́тъ тва́рь всѧ́каѧ гдⷭ҇а , и҆ превозно́ситъ є҆гѡ̀ во́ вѣки . сла́ва . И҆́стиненъ животвори́въ є҆́сть дх҃ъ , самодви́жимъ самовла́стенъ , раздѣлѧ́ѧ ꙗ҆́коже хо́щетъ даро́въ раздаѧ́нїѧ , самовлады́ченъ , самоповели́теленъ , без̾нача́ленъ . є҆мꙋ́же ны́нѣ покланѧ́ющесѧ воспѣва́емъ , да бл҃гослови́тъ тва́рь всѧ́каѧ гдⷭ҇а , и҆ превозно́ситъ є҆гѡ̀ во́ вѣки . и҆ ны́нѣ , боⷢ҇ . Кто̀ твоемꙋ̀ премно́жествꙋ бл҃гоꙋтро́бїѧ недиви́тсѧ , без̾нача́льне сло́ве , на́съ ра́ди ѡ҆бнища́лъ є҆сѝ бога́тъ сы́и , и҆ во́ чрево дв҃ы ст҃ы́ѧ всели́сѧ . тѣ́мже воспѣва́юще взыва́емъ , да бл҃гослови́тъ тва́рь всѧ́каѧ гдⷭ҇а , и҆ превозно́ситъ є҆гѡ̀ во́ вѣки .
 пѣ́снь , ѳ҃ . і҆рмо́съ . Ра́дꙋйсѧ дв҃ственнаѧ похвало̀ , ра́дꙋйсѧ мт҃и пречⷭ҇таѧ , ю҆́же всѧ̀ тва́рь бжⷭ҇твенными пѣ́сньми велича́емъ . Сѐ к̾ на́мъ оу҆тѣ́шителѧ дрꙋга́гѡ низ̾посла́лъ є҆сѝ , є҆диносꙋ́щна тебѣ̀ сло́ве , и҆ ѻ҆ц҃ꙋ твоемꙋ̀ сопрⷭ҇то́льна . Спасѝ ѿ и҆скꙋше́нїи оу҆тѣ́шителю є҆диномꙋ́дрствꙋющихъ тѧ , и҆ славосло́вѧщихъ твоѐ превѣ́чное бытїѐ . сла́ва . Прїидѝ к̾ на́мъ оу҆тѣ́шителю , твоегѡ̀ оу҆тѣше́нїѧ насыща́ѧи , сла́вою твое́ю неи҆з̾рече́нною бг҃осло́вѧщихъ . и҆ ны́нѣ , боⷢ҇ . Невѣ́сто бж҃їѧ всенепоро́чнаѧ , и҆́же почита́ющихъ тѧ досто́йнѡ , и҆зба́ви ѿ и҆скꙋше́нїи мл҃твами сѝ .
 По ѳ҃ й пѣ́сни вмѣ́сто досто́йнѡ , пое́мъ , і҆рмо́съ , то́йже : Ра́дꙋйсѧ дв҃ственнаѧ . и҆ покло́нъ земны́и . По трⷭ҇то́мъ , конда́къ , пра́здникꙋ .
 Въ понлⷣникъ , ст҃а́гѡ дх҃а . полꙋ́нощницꙋ пое́мъ по ѡ҆бы́чаю , с̾ каѳи́смою . по а҃ мъ трⷭ҇то́мъ : тропа́рь , пра́здникꙋ . по в҃ мъ трⷭ҇то́мъ : конда́къ , пра́здникꙋ . та́же , гдⷭ҇и поми́лꙋй , ві҃ . и҆ ѿпꙋ́стъ . мл҃твы же , помѧнѝ гдⷭ҇и и҆́же в̾ наде́жи , и҆ помѧ́нника за оу҆поко́й , негл҃емъ .
 На оу҆́трени , на бг҃ъ гдⷭ҇ь , тропа́рь , пра́здникꙋ , три́жды . По а҃ , стихоло́гїи , сѣда́ленъ . гла́съ , а҃ . Пою̀ и҆ воспѣва́ю , сла́влю и҆ чтꙋ̀ , со ѻ҆ц҃е́мъ и҆ с̾ сн҃ѡмъ прест҃ы́и дх҃ъ , во є҆ди́номъ бжⷭ҇твѣ̀ , раздѣлѧ́ѧ со́бьствомъ . та́кѡ бо сі́й хрⷭ҇то́вы а҆пⷭ҇лы оу҆мꙋдрѝ и҆ наꙋчѝ ны́нѣ , вкꙋ́пѣ всемꙋ̀ ми́рꙋ проповѣ́дати . слава , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , и҃ . По воскрⷭ҇нїи хрⷭ҇тѐ є҆́же и҆́з̾ гроба , и҆ є҆́же к̾ высотѣ̀ нбⷭ҇нѣй твоегѡ̀ вознесе́нїѧ , бг҃ови́дцемъ сла́вꙋ свою̀ показа́лъ є҆сѝ свы́ше , дх҃ъ пра́въ ѡ҆бнови́лъ є҆сѝ во а҆пⷭ҇лѣхъ . ѿ ню́дꙋ же ꙗ҆́кѡ цѣвни́цꙋ мꙋсикі́йскꙋ , всѣ́мъ ꙗ҆́снѡ воз̾гласи́ша , бжⷭ҇твеною цѣвни́цею , та́йнꙋ сп҃се просїѧ́нїѧ , и҆ смотре́нїѧ твоегѡ̀ . слава , и҆ ны́нѣ , то́йже . ѱало́мъ , н҃ . та́же , ѻ҆́ба кано́на , пра́здникꙋ . з҃ гѡ , гла́са , со і҆рмосо́мъ , на и҃ . и҆ д҃ гѡ , гла́са , со і҆рмосо́мъ , на́ ѕ҃ . катава́сїѧ : Бжⷭ҇твенымъ покрове́нъ . ѻ҆́ба ли́ка вкꙋ́пѣ . По г҃ й пѣ́сни , сѣда́ленъ , пра́здникꙋ . По ѕ҃ й пѣ́сни , конда́къ , и҆ и҆́косъ , пра́здникꙋ . По и҃ й пѣ́сни , чтⷭ҇нѣ́йшꙋю непое́мъ . Свѣти́ленъ , пра́здникꙋ , три́жды .
 На хвали́тѣхъ , поста́вимъ , стихѝ , д҃ . и҆ пое́мъ , стихѣ́ры . гла́съ , в҃ . Во проро́цѣхъ воз̾вѣсти́лъ є҆сѝ на́мъ пꙋ́ть спасе́нїѧ , и҆ во а҆пⷭ҇лѣхъ восїѧ̀ , сп҃се на́шъ бл҃года́ть дх҃а твоегѡ̀ . ты̀ є҆сѝ бг҃ъ пе́рвыи , ты́же и҆ по си́хъ , и҆ во́ вѣки ты̀ є҆сѝ бг҃ъ на́шъ . Ви́дѣхомъ свѣ́тъ и҆́стинныи , и҆ прїѧ́хомъ дх҃ъ нбⷭ҇ныи , ѡ҆брѣто́хомъ вѣ́рꙋ и҆́стиннꙋ нераздѣ́льнꙋ , трⷪ҇цѣ поклонѧ́емсѧ , та́ бо на́съ спасла̀ є҆́сть . Во дво́рѣхъ твои́хъ , пою́ тѧ сп҃са ми́рꙋ . и҆ прекло́нь колѣ́на , поклонѧ́юсѧ твое́й непобѣди́мѣй си́лѣ . ве́черъ и҆ оу҆́тро и҆ полꙋ́дне , и҆ на всѧ́ко вре́мѧ бл҃гословлю́ тѧ гдⷭ҇и . Во дво́рѣхъ твои́хъ гдⷭ҇и , вѣ́рнїи колѣ́на дш҃ъ и҆ тѣле́съ прекло́ньше . воспѣва́емъ тѧ без̾нача́льнагѡ ѻ҆ц҃а , и҆ собезнача́льнаго сн҃а , и҆ соприсносꙋ́щна прест҃а́гѡ дх҃а , просвѣща́ющагѡ и҆ ѡ҆сщ҃а́ющагѡ дш҃а на́ша .
 сла́ва , и҆ ны́нѣ . гла́съ , и҃ . Ꙗ҆зы́цы и҆ногда̀ размѣси́шасѧ , де́рзости ра́ди столпотворе́нїѧ , ꙗ҆зы́цы же ны́нѣ оу҆мꙋдри́шасѧ , сла́вы ра́ди бг҃оразꙋ́мїѧ . та́мобо ѡ҆сꙋдѝ нечести́выѧ согрѣше́нїемъ , здѣ́же просвѣти́лъ є҆́сть хрⷭ҇то́съ ловцы̀ дх҃омъ . тогда̀ оу҆праздни́сѧ ра́зньство натомле́нїе , ны́нѣ ѡ҆бновлѧ́етсѧ согла́сїе ко спасе́нїю дш҃а́мъ на́шим̾ . Сла́восло́вїе вели́кое . тропа́рь . гла́съ , и҃ . Блгⷭ҇ве́нъ є҆сѝ хрⷭ҇тѐ бж҃е на́шъ , и҆́же премꙋ́дры ловцы̀ ꙗ҆вле́и , посла́въ и҆́мъ дх҃ъ ст҃ы́и , и҆ тѣ́ми оу҆ловле́и вселе́ннꙋю , чл҃колю́бче сла́ва тебѣ̀ . посе́мъ , є҆ктенїѝ . и҆ ѿпꙋ́стъ .
 На литꙋргі́и , бл҃же́нна ѿ кано́на , пра́здникꙋ , пѣ́снь , г҃ ѧ , и҆ ѕ҃ ѧ . та́же , вхо́дъ : Вознесы́исѧ гдⷭ҇и си́лою твое́ю , воспое́м̾ и҆ пое́мъ си́лы твоѧ̀ . і҆єре́й , пое́тъ : Прїиди́те поклони́мсѧ и҆ припаде́мъ хрⷭ҇тꙋ̀ . мы́же : Спасѝ на́съ оу҆тѣ́шителю бл҃гі́и пою́щихъ ти , а҆ллилꙋ́їѧ , гⷤ .
 тропа́рь : Блгⷭ҇ве́нъ є҆сѝ хрⷭ҇тѐ бж҃е на́шъ . сла́ва , и҆ ны́нѣ . конда́къ : Є҆гда̀ сше́дъ ꙗ҆зы́ки размѣсѝ .
 та́же , трⷭ҇то́е . проки́мен̾ , ѱл҃о́мъ дв҃довъ . спасѝ гдⷭ҇и лю́ди своѧ̀ , и҆ бл҃гословѝ достоѧ́нїе своѐ . сти́хъ : къ тебѣ̀ гдⷭ҇и воз̾зовꙋ̀ , бж҃е мо́й не премолчѝ ѿ менѐ . а҆пⷭ҇лъ , к̾ є҆фесе́ѡмъ . заⷱ҇ , ск҃ѳ . а҆ллилꙋ́їѧ . поми́лꙋй мѧ бж҃е по вели́цѣй млⷭ҇ти твое́й . сти́хъ : не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿи҆мѝ ѿ менѐ . є҆ѵⷢ҇а́лїе , ѿ матѳе́ѧ . заⷱ҇ , ѻ҃є . прича́стенъ , дх҃ъ тво́й бл҃гі́и наста́витъ мѧ на́ землю пра́вꙋ .
 Вѣ́домо же да є҆́сть , ꙗ҆́кѡ в̾ седми́цꙋ сїю̀ ст҃ы́ѧ , н҃ цы . негл҃емъ , ни междоча́сїе , ни кано́на бцⷣѣ на па́вечерницѣ . и҆ литі́й непое́мъ за оу҆поко́й на се́й недѣ́ли .
 
 Въ то́йже , пнⷣе , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , д҃ . поⷣ . ꙗ҆́кѡ до́блѧ . Є҆диноси́льна сопрⷭ҇то́льна ,꙳ с̾ра́слена и҆ собезнача́льна ,꙳ ѻ҆ц҃ꙋ и҆ дх҃ꙋ ст҃о́мꙋ ,꙳ содѣ́тельна и҆ сопрⷭ҇носꙋ́щна сло́ва ,꙳ оу҆ченикѝ насы́щшаго ,꙳ восхва́лимъ , оу҆мꙋ́дри бо во ꙗ҆зы́цѣхъ ,꙳ и҆ во гласѣ́хъ многоꙗ҆зы́ческихъ ,꙳ возвѣсти́ти бж҃їѧ вели́чїѧ ,꙳ и҆ трⷪ҇цы оу҆че́нїѧ . И҆́же пїѧ́нствомъ ѡ҆мрача́емо неразꙋ́мїѧ ,꙳ бж҃е и҆ чл҃че ,꙳ ꙗ҆зы́ковъ совокꙋпле́нїе многораз сѣ́ѧнное ,꙳ велегла́снѡ дх҃омъ бжⷭ҇тва̀ оу҆чени́къ твои́хъ ,꙳ многоꙗ҆зы́чнѡ гл҃ющихъ ,꙳ нарица́хꙋ и҆́хъ пїѧ́ны ,꙳ ѿлага́ющихъ всѧ́ко пїѧ́нство .꙳ но мы́ тѧ и҆́хъ ра́ди позна́вше ,꙳ бг҃осло́вїемъ спаса́еми . И҆сто́чникъ присносꙋ́щныи ,꙳ непреста́ннѡ текꙋ́щїи ,꙳ рѣкꙋ̀ не и҆з̾глаго́ланнꙋ бл҃гости ,꙳ во́дꙋ жи́вꙋ прⷭ҇нотекꙋ́щꙋ ,꙳ с̾ра́сленѡ и҆злива́еши .꙳ тогѡ̀ оу҆́бѡ и҆злїѧ́нїемъ дш҃ꙋ мою̀ напо́й ,꙳ и҆збавлѧ́ющи мѧ страсте́й пе́щи пла́менныѧ ,꙳ пла́мене же лю́тыхъ ѡ҆пале́нїи ,꙳ и҆ ѻ҆́гненагѡ мꙋче́нїѧ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , а҃ . Пѧтдесѧ́тницꙋ пра́зднꙋемъ , и҆ дх҃а прише́ствїе , и҆ пред̾ложе́нїе ѡ҆бѣща́нїѧ , и҆ наде́жды соверше́нїе , и҆ та́инство ꙗ҆́кѡ вели́ко , вели́ко же и҆ че́стно . тѣ́мже вопїе́мъ ти , содѣ́телю всѣ́хъ , гдⷭ҇и сла́ва тебѣ̀ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Дае́ши всѐ цр҃ю ,꙳ лю́демъ свои́мъ свы́ше ,꙳ грѣхо́мъ разрѣше́нїе ,꙳ хра́мы на́съ показꙋ́ѧ ,꙳ прест҃о́мꙋ дх҃ꙋ .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Шꙋ́мъ с̾ нб҃сѐ ,꙳ ꙗ҆́коже носи́мъ ,꙳ в̾кꙋ́пѣ дх҃омъ бꙋ́рнымъ ,꙳ ꙗ҆́вѣ в̾ до́мъ ꙳ оу҆чени́къ прїи́де .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Дѣ́ло оу҆ченико́мъ ,꙳ ꙗ҆́коже ѡ҆бѣща̀ сло́во ,꙳ посла́лъ є҆сѝ бжⷭ҇твеныи ꙳ ст҃ы́и тво́й дх҃ъ ,꙳ и҆ си́хъ просвѣти́лъ є҆сѝ .
 сла́ва , и҆ ны́нѣ . гла́съ , а҃ . Всѧ̀ подае́тъ дх҃ъ ст҃ы́и то́читъ пррⷪ҇чествїѧ , сщ҃е́нники соверша́ѧ , не кни́жники мꙋ́дрости наꙋча́ѧ , ры́бари бг҃осло́вцы показа̀ , ве́сь собира́ѧ собо́ръ цр҃ко́вныи . є҆диносꙋ́щне и҆ є҆динопрⷭ҇то́льне ѻ҆ц҃ꙋ и҆ сн҃ꙋ , оу҆тѣ́шителю сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Во вто́рникъ , н҃ ѧ , нлⷣи . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , а҃ . Сѐ пррⷪ҇ческаѧ и҆спо́лнишасѧ прорече́нїѧ , и҆́же си́хъ зарѧ́ми мглꙋ̀ покры́лъ є҆сѝ , бꙋ́дꙋщихъ сказа́нїи , ꙗ҆́кѡ бг҃ъ и҆ оу҆тѣ́шитель , ны́нѣ и҆злива́етсѧ а҆пⷭ҇лѡмъ бога́тнѡ . си́хъ же ра́ди и҆ вѣ́рнѡ поклонѧ́ющимсѧ трⷪ҇цѣ несозда́ннѣй . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , д҃ . Ꙗ҆́коже ѡ҆бѣща̀ самовла́стнѡ , раздѣлѧ́ѧ а҆пⷭ҇лѡмъ хрⷭ҇то́вымъ , во є҆ди́но сложѝ вѣ́ры согла́сїе , не со́зданныѧ трⷪ҇цы ꙗ҆зы́ки разли́чными ꙗ҆зы́кѡвъ разсѣ́ѧнїе . но всели́сѧ в̾ на́съ бл҃гі́и , чл҃колю́бче мо́лимъ тѧ . сла́ва , и҆ ны́нѣ , то́йже .
 та́же , ѱало́мъ , н҃ . кано́нъ , пра́здникꙋ , гла́съ , з҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ . свѣти́ленъ , пра́здникꙋ , вⷤ .
 На стихо́внѣ , стихѣ́ры . гла́съ , ѕ҃ . поⷣ . в̾ тре́тїи де́нь . Дх҃ъ прест҃ы́и ѡ҆бновѝ в̾ на́съ бж҃е ,꙳ є҆го́же дре́вле посла̀ оу҆ченико́мъ ,꙳ оу҆крѣпи́лъ є҆сѝ ще́дре ,꙳ и҆спо́лнити в̾ ми́рѣ ꙳ твоѧ̀ спасе́наѧ хотѣ́нїѧ .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Дх҃ъ ст҃ы́и ,꙳ свѣ́тъ ѿ́ свѣта и҆сходѧ́и ,꙳ во ѻ҆́гненыхъ ꙗ҆зы́цѣхъ прїи́де на́ землю ,꙳ попали́ти грѣхѝ вѣ́рою поклонѧ́ющихсѧ ,꙳ трисоста́вномꙋ бжⷭ҇твꙋ̀ .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Дх҃ъ прест҃ы́и ,꙳ вѣ́рнѡ бг҃осло́вимъ вопїю́ще ,꙳ не ѿстꙋпѝ ѿ на́съ оу҆тѣ́шителю бл҃гі́и ,꙳ и҆́же всѣ́мъ подаѧ́и спасе́нїе ,꙳ и҆ ѡ҆сщ҃а́ѧи воспѣва́ющихъ тѧ̀ .
 сла́ва , и҆ ны́нѣ . гла́съ , а҃ . Ꙗ҆зы́ки и҆норо́дными , ѡ҆бнови́лъ є҆сѝ хрⷭ҇тѐ своѧ̀ оу҆ченикѝ , да тѣ́ми тѧ проповѣ́дѧтъ сло́ва и҆ бг҃а , подаю́щагѡ дш҃а́мъ на́шимъ ве́лїю млⷭ҇ть .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ . творе́нїе і҆ѡ́сифово , гла́съ , в҃ . пѣ́снь , в҃ . і҆рмо́съ . бг҃ъ и҆́стиненъ .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Дш҃е пра́выи , на пꙋтѝ пра́выѧ наста́ви , и҆́же тебѐ бг҃осло́вѧщихъ .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . И҆́же ѿ небе́съ прише́дыи оу҆тѣ́шителю , спасѝ и҆́же тебѐ пою́щихъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Живо́тъ жизнотворѧ́и . и҆ свѣ́тъ сы́и оу҆тѣ́шителю , спасѝ и҆́же тебѐ пою́щихъ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Бг҃ъ є҆сѝ и҆́стиненъ и҆ бл҃года́тель , оу҆тѣ́шителю спасѝ , и҆́же тебѐ пою́щихъ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Бг҃а и҆́стинна дв҃о мт҃и родила̀ є҆сѝ , в̾ на́ше спасе́нїе , є҆го́же молѝ ѡ҆ всѣ́хъ на́съ .
 пѣ́снь , и҃ . і҆рмо́съ . въ пе́щь ѻ҆́гненнꙋю .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Въ го́рницѣ со́браномъ премꙋ́дрымъ оу҆ченико́мъ , ꙗ҆ви́шасѧ напра́снѡ раздѣлѧ́еми ꙗ҆зы́цы , ꙗ҆́кѡ ѻ҆́гнени , и҆ дыха́нїѧ бꙋ́рна гла́съ слы́шашесѧ , превозносѧ́щимъ хрⷭ҇та̀ во́ вѣки .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Дрꙋга́го оу҆тѣ́шителѧ на́мъ , оу҆тѣ́шитель хрⷭ҇то́съ бл҃года́тнѡ низ̾посла́въ дх҃а , и҆́же въ проро́цѣхъ гл҃ющаго , и҆ ꙗ҆зы́ки ѻ҆́гнеными вѣща́юща , в̾ бг҃огла́сныхъ и҆ премꙋ́дрыхъ а҆пⷭ҇лѣхъ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Дарова́нїемъ и҆сто́чникъ , бл҃ги́хъ пода́тель , прише́дъ оу҆тѣ́шитель дх҃ъ , хрⷭ҇то́вымъ оу҆ченико́мъ , и҆ пред̾вари́въ и҆́хъ ѡ҆бновѝ , свѣ́тъ бл҃гоче́стїѧ тѣ́ми ѡ҆блиста́въ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . И҆́же в̾ нѣ́дрѣхъ ѻ҆́ч҃ихъ неразлꙋ́чнѡ в̾кꙋ́пѣ сѣдѧ́щаго , в̾ ве́щное чре́во твоѐ все́льшасѧ чи́стаѧ , пое́мъ дв҃о бг҃оневѣ́сто , и҆ превозно́симъ во́ вѣки .
 пѣ́снь , ѳ҃ . і҆рмо́съ . и҆́же ѿ́ бг҃а бг҃а сло́ва .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . И҆́же а҆́нг҃льскїѧ ли́ки ѡ҆сщ҃а́ѧи , и҆ си́хъ чи́ны ѡ҆кормлѧ́ѧ ꙗ҆́кѡ бл҃гъ , се́й нн҃ѣ прїи́де с̾ нб҃сѐ соше́дъ , бжⷭ҇твеными блиста́ньми , премꙋ́дрыѧ а҆пⷭ҇лы оу҆премꙋ́дривъ , вселе́ннѣй посла̀ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . И҆́же бжⷭ҇тва̀ бога́тство раздава́етъ , пребыва́ющее и҆ невзима́емо , ꙗ҆́вѣ дх҃ъ ст҃ы́и а҆пⷭ҇лѡмъ въ ꙗ҆зы́цѣхъ ѻ҆́гненыхъ , и҆ пла́мене зѣ́льнѣйшихъ , на пре́лесть си́хъ сотворѝ , и҆долобѣ́сїѧ ти́нꙋ попалѧ́ющихъ .
 сла́ва . Дш҃е и҆́стины и҆ ра́зꙋма , д́ш҃е премꙋ́дрости и҆ крѣ́пости и҆ свѣ́та , и҆́же и҆з̾ ѻ҆ц҃а и҆сходѧ́и , сн҃а же ра́ди , тва́ри бога́тнѡ дае́мыи , спаса́й на́съ , и҆́же вѣ́рою покланѧ́ющихсѧ держа́вѣ твое́й .
 и҆ ны́нѣ , боⷢ҇ . Бг҃обл҃же́ннаѧ дв҃о , оу҆пова́нїе моѐ всѐ оу҆се́рднѡ возлага́ю на тѧ̀ , спаси́ мѧ мт҃и сꙋ́щаѧ жи́зни , и҆ пи́щи вѣ́чныѧ насы́титисѧ сподо́би чи́стаѧ , да вѣ́рою и҆ любо́вїю в̾ пѣ́снехъ велича́ю тѧ .
 
 Въ то́йже , вто́рникъ , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , д҃ . поⷣ . да́лъ є҆сѝ зна́менїе . Дх҃ъ ст҃ы́и ,꙳ раздѣлѧ́ѧ дарова́нїѧ ,꙳ на́ землю прїи́де ,꙳ не ꙗ҆́коже пе́рвою сѣ́нїю зако́на ,꙳ восїѧ́въ во проро́цѣхъ ,꙳ сꙋ́щественѣ же ны́нѣ на́мъ хода́тайствомъ ꙳ хрⷭ҇то́вымъ дарова́сѧ .꙳ срⷣца̀ ѡ҆чи́стимъ добродѣ́тельми ,꙳ и҆ прїи́мемъ прише́ствїе є҆гѡ̀ ,꙳ та́йно ѡ҆чища́еми . Дх҃а ст҃а́гѡ ,꙳ не ѿи҆мѝ ѿ на́съ чл҃колю́бче ,꙳ но да́рꙋй на́мъ бл҃года́ть ,꙳ досто́йнѡ пожи́вшимъ ,꙳ дш҃е́ю и҆ срⷣцемъ ,꙳ и҆ вѣ́чнꙋющее прише́ствїе є҆гѡ̀ наслѣ́довати .꙳ и҆ хра́мы и҆ жили́ща ,꙳ оу҆тѣ́шителю на́съ покажѝ ,꙳ і҆с҃е бж҃е на́шъ ,꙳ сп҃се дш҃а́мъ на́шимъ . Дне́сь и҆злїѧ́сѧ ,꙳ прест҃а́гѡ дх҃а твоегѡ̀ дѣ́йство гдⷭ҇и ,꙳ на а҆пⷭ҇лы твоѧ̀ ,꙳ и҆ премꙋ́дры показа̀ вои́стинꙋ немꙋ́дрыѧ ,꙳ и҆ воспомѧнꙋ̀ и҆́мъ бл҃же́нное оу҆че́нїе своѐ ,꙳ тѣ́мже и҆ во всѧ̀ концы̀ ꙳ сло́во проповѣ́даша ,꙳ бжⷭ҇твенагѡ воплоще́нїѧ ,꙳ и҆ оу҆жа́снагѡ твоегѡ̀ прише́ствїѧ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , ѕ҃ . Неразꙋмѣ́юще ꙗ҆зы́цы гдⷭ҇и прест҃а́гѡ дх҃а , во а҆пⷭ҇лы ти бы́вшїѧ си́лы , и҆змѣне́нїемъ ꙗ҆зы́къ пїѧ́ныхъ мнѧ́хꙋ . мы́ же оу҆тверди́вшесѧ и҆́ми , без̾преста́ни си́це гл҃емъ , дх҃а твоегѡ̀ ст҃а́гѡ не ѿи҆мѝ ѿ на́съ , мо́лимтисѧ чл҃колю́бче .
 На стихо́внѣ , стихѣ́ры . гла́съ , а҃ . поⷣ . нбⷭ҇нымъ чино́мъ . Ꙗ҆́кѡ сра́слено , ꙗ҆́кѡ сво́йствено ,꙳ слове́снымъ нб҃се́мъ ѻ҆́гнеными ꙗ҆зы́ки ,꙳ бж҃їю возвѣща́ти ꙗ҆зы́кѡмъ сла́вꙋ ,꙳ и҆́же ѻ҆гне́мъ нб҃са̀ оу҆краси́вшемꙋ ,꙳ и҆ ѡ҆зари́вшемꙋ ми́ръ чꙋ́вственыи ,꙳ сн҃омъ же и҆ дх҃омъ .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Въ сїѡ́нѣ со́браннымъ оу҆ченико́мъ хрⷭ҇то́вымъ ,꙳ ꙗ҆́коже ѡ҆бѣща̀ и҆́мъ дх҃ъ ст҃ы́и ,꙳ в̾ си́хъ прише́дъ ѻ҆́гненымъ видѣ́нїемъ ,꙳ ѻ҆гнедохнове́нны показа̀ ,꙳ вѣща́нїи та́йными ,꙳ оу҆че́нїѧ трⷪ҇ческаѧ виті́йствоваша .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Небокова́нныѧ мечѝ ,꙳ сщ҃е́нныѧ оу҆ченикѝ ,꙳ сщ҃е́нныи дх҃ъ прише́дъ совершѝ ,꙳ зе́млю ѡ҆ст҃и́ти бг҃ꙋ творцꙋ̀ ,꙳ несщ҃е́нныѧ посѣ́кшихъ ,꙳ ꙗ҆́кѡ и҆сче́знꙋ ти ѻ҆рꙋ́жїю лꙋка́вагѡ , и҆ спастѝ дш҃а на́ша .
 сла́ва , и҆ ны́нѣ . гла́съ , ѕ҃ . Гдⷭ҇и прест҃а́гѡ дх҃а наше́ствїемъ , а҆пⷭ҇лы своѧ̀ и҆спо́лнилъ є҆сѝ , и҆ и҆нѣ́ми ꙗ҆зы́ки гл҃ати оу҆стро́ивъ . тѣ́мже и҆ пресла́вное , невѣ́рнымъ оу҆́бѡ пїѧ́нство мнѧ́шесѧ , вѣ́рнымъ же хода́тайственѡ спасе́нїѧ . є҆го́же сїѧ́нїѧ на́съ сподо́би , мо́лимтисѧ чл҃колю́бче .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ сре́дꙋ , н҃ ѧ , нлⷣи . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , є҃ . Дх҃о́внаѧ бл҃года́ть наꙋчи́вши , ѿ ни́щихъ рыбаре́й а҆пⷭ҇лъ твои́хъ , ѡ҆ст҃ѝ хрⷭ҇тѐ премꙋ́дрыѧ и҆ кнѧ́зи . и҆́хже оу҆че́нїемъ и҆ мы̀ пѧтдесѧ́тницы пра́здникъ свѣ́тлыи при́снѡ соверша́емъ , со ѻ҆ц҃е́мъ тебѐ пою́ще , и҆ бжⷭ҇твенымъ дх҃омъ прославлѧ́емъ . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , и҃ . Прест҃ы́и дх҃ъ ны́нѣ соше́дъ на а҆пⷭ҇лы , видѣ́нїемъ ѻ҆гнѧ̀ , оу҆дивле́нїѧ и҆спо́лни ꙗ҆зы́ческаѧ совокꙋпле́нїѧ . ꙗ҆зы́ки бо ѻ҆́гнеными гл҃ющихъ чл҃колю́бче , свои́мъ ко́ждо ꙗ҆зы́кѡмъ слы́шахꙋ . тѣ́мже и҆ чꙋ́до невѣ́рнымъ ꙗ҆́кѡ пїѧ́нство , вѣ́рнымъ же спасе́нїе вои́стинꙋ познава́шесѧ . сегѡ̀ ра́ди сла́вимъ держа́вꙋ твою̀ хрⷭ҇тѐ бж҃е , согрѣше́нїемъ ѡ҆ставле́нїе просѧ́ще , низ̾посла́ти рабо́мъ твои́мъ . сла́ва , и҆ ны́нѣ , то́йже .
 та́же , ѱало́мъ , н҃ . кано́нъ , пра́здникꙋ , гла́съ , д҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ . свѣти́ленъ , пра́здникꙋ , вⷤ .
 На стихо́внѣ , стихѣ́ры . гла́съ , в҃ . поⷣ . до́ме є҆вфра́фовъ . Свы́ше къ на́мъ оу҆тѣ́шителю прише́дъ ,꙳ ꙗ҆́коже пе́рвѣе ко а҆пⷭ҇лѡмъ ,꙳ ѡ҆ст҃ѝ и҆ спасѝ ,꙳ и҆́же тебѐ бг҃а ꙳ проповѣ́дающихъ .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Внеза́пꙋ ꙳ с̾ нб҃сѐ а҆пⷭ҇лы ꙳ дохнове́нїемъ ,꙳ бжⷭ҇твенагѡ оу҆тѣ́шителѧ си́ла ,꙳ премꙋ́дры бг҃осло́вцы показа̀ .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Заре́ю бг҃онача́льною ,꙳ оу҆́мъ просвѣти́вше ,꙳ оу҆ченицы̀ твоѝ гдⷭ҇и ,꙳ сꙋ́щественѣ ,꙳ дх҃ъ ст҃ы́и прїѧ́ша .
 сла́ва , и҆ ны́нѣ . гла́съ , ѕ҃ . Цр҃ю нбⷭ҇ныи , оу҆тѣ́шителю д́ш҃е и҆́стинныи , и҆́же вездѣ̀ сы́и , и҆ всѧ̀ и҆сполнѧ́ѧ , сокро́вище бл҃ги́хъ и҆ жи́зни пода́телю , прїидѝ и҆ всели́сѧ в̾ ны̀ , и҆ ѡ҆чи́сти ны ѿ всѧ́кїѧ скве́рны , и҆ спасѝ бл҃же дш҃а на́ша .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ . творе́нїе і҆ѡ́сифово , гла́съ , г҃ . пѣ́снь , г҃ . і҆рмо́съ . оу҆тверже́нїе на тѧ̀ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Оу҆тверди́выи нбⷭ҇ныѧ си́лы , показа̀ дне́сь а҆пⷭ҇лы нб҃са̀ , дх҃ъ оу҆тѣ́шительныи .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Є҆диносꙋ́щномꙋ и҆ равноси́льномꙋ дх҃ꙋ , сопресто́льнꙋ же и҆ соѡ҆бра́знꙋ ѻ҆ц҃ꙋ и҆ сло́вꙋ поклонѧ́ющесѧ , бл҃гоче́стнѡ велича́емъ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Нескве́рнаго чистѣ́йшаго дх҃а , оу҆тѣ́шителѧ пречи́стаго бг҃осло́вимъ , владѣ́ющаго все́ю тва́рїю .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Хра́мъ ст҃ъ , и҆ ковче́гъ и҆ свѣ́щникъ всепречⷭ҇таѧ бы́сть , незаходи́мъ свѣ́тъ сꙋ́щимъ во тмѣ̀ хрⷭ҇та̀ восїѧ́вши .
 пѣ́снь , и҃ . і҆рмо́съ . въ непостоѧ́ннѣмъ ѻ҆гнѝ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Є҆ди́нꙋ в̾ трїе́хъ ли́цѣхъ , несѣко́мꙋ сꙋществꙋ̀ поклонѧ́емсѧ . є҆динонача́лїе и҆ црⷭ҇тво , мꙋ́дрѣ пою́ще , бл҃гослови́те всѧ̀ дѣ́ла гдⷭ҇нѧ гдⷭ҇а .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Живонача́льныи и҆ бжⷭ҇твеныи дх҃ъ , соверши́теленъ же в̾ трⷪ҇цѣ позна́вше , трест҃ы́ми хвалосло́веньми пресла́внѡ пое́мъ , бл҃гослови́те всѧ̀ дѣ́ла гдⷭ҇нѧ гдⷭ҇а .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Дх҃ъ оу҆́мныи , дх҃ъ бжⷭ҇твеныи влⷣченъ , и҆́же всебога́тнѡ раздава́ѧ даро́въ дѣ́йства , и҆́же в̾ вѣ́рѣ пою́щимъ , бл҃гослови́те всѧ̀ дѣ́ла гдⷭ҇нѧ гдⷭ҇а .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . І҆а́кѡвлю добро́тꙋ тебѐ бг҃олѣ́пнѣйшꙋю , бг҃омт҃и пречⷭ҇таѧ , кра́сныи па́че всѣ́хъ и҆збра̀ бг҃ъ сло́во , є҆го́же пое́мъ , бл҃гослови́те всѧ̀ дѣ́ла гдⷭ҇нѧ гдⷭ҇а .
 пѣ́снь , ѳ҃ . і҆рмо́съ . в̾зако́ннѣм̾ сѣннописа́нїи .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Многоче́стныи , и҆ бг҃одви́жимыи дх҃ъ бг҃осло́вимъ , и҆́же дре́вле в̾ проро́цѣхъ пред̾возвѣсти́выи , ны́нѣшнее просвѣще́нїе , и҆ всебога́тное и҆злїѧ́нїе бл҃ги́хъ даро́въ , раздѣлѧ́емо оу҆ченико́мъ сло́ва , и҆ свидѣ́телемъ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Бг҃онача́льнагѡ невре́днагѡ дх҃а славосло́вимъ , и҆́же всѣ́мъ и҆сточа́ющагѡ и҆ дѣлѧ́щагѡ бжⷭ҇твеныѧ да́ры , оу҆тѣ́шителѧ дрꙋга́гѡ , и҆з̾ без̾нача́льна ѻ҆ц҃а и҆сходѧ́ща , и҆ сн҃ꙋ собезнача́льномꙋ с̾разꙋмѣва́ема .
 сла́ва . Бл҃годѣ́тельна , и҆ бога́та дх҃а хвалосло́вимъ всѣ́хъ ѡ҆сщ҃а́ющагѡ , и҆ просвѣща́юща свѣ́томъ разꙋ́мнымъ , всеси́льнꙋю держа́вꙋ всепосѣти́тельнꙋ , счинѧ́емꙋю ѻ҆ц҃ꙋ , и҆ сн҃ꙋ с̾прославлѧ́емꙋ .
 и҆ ны́нѣ , боⷢ҇ . Зако́нꙋ сѣ́нь ми́мѡ течѐ , и҆ просвѣще́нїе восїѧ̀ , є҆́же во тмѣ̀ сѣдѧ́щимъ , и҆́же и҆з̾ тебѐ дв҃о воплоти́выисѧ , за мно́гое бл҃гоꙋтро́бїе , и҆́же и҆з̾ без̾нача́льна ѻ҆ц҃а роди́выисѧ пре́жде вѣ́къ , ро́ждьшемꙋ є҆диносꙋ́щенъ .
 
 Въ тꙋ́же , сре́дꙋ , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , д҃ . поⷣ . и҆́же зва́нныи свы́ше . Сѐ дн҃ь ра́дости и҆ весе́лїѧ ,꙳ с̾вы́ше ꙗ҆ви́сѧ ,꙳ сщ҃е́ннымъ оу҆ченико́мъ дх҃ъ ст҃ы́и дне́сь ,꙳ ѻ҆́гненымъ видѣ́нїемъ ѿ ѻ҆ц҃а ,꙳ и҆ всѣ́хъ просвѣтѝ ,꙳ сказа́тели ꙗ҆вѝ ры́бари мꙋдрецы̀ ,꙳ ꙗ҆́коже лꙋка̀ написа̀ бг҃огла́сныи ,꙳ дх҃омъ бꙋ́рнымъ и҆сполнѧ́ѧ всѧ́ческаѧ .꙳ тѣ́мже вѣ́рою дивѧ́щесѧ восхвалѧ́емъ ,꙳ хрⷭ҇та̀ бг҃а на́шегѡ мно́гꙋю млⷭ҇ть ,꙳ и҆ кра́йнее соше́ствїе . Пѧтьдесѧ́тницꙋ пра́зднꙋемъ ст҃ꙋ́ю ,꙳ и҆ дх҃а си́лꙋ ,꙳ и҆ и҆́стиннꙋю ра́дость ,꙳ бжⷭ҇твеныѧ наде́жды соверше́нїе ,꙳ и҆ та́инства є҆́же ѿ́ вѣка ꙗ҆ви́вшагосѧ на́мъ .꙳ тѣ́мже и҆ вопїе́мъ ти содѣ́телю всѣ́хъ ,꙳ не ѿи҆мѝ дх҃ъ тво́й ѿ на́съ сло́ве ,꙳ но с̾ нб҃сѐ сп҃се послѝ ,꙳ мл҃твами ст҃ы́хъ ꙳ и҆ всехва́льныхъ чⷭ҇тны́хъ а҆пⷭ҇лъ твои́хъ ,꙳ ми́ръ пода́ждь дш҃а́мъ на́шимъ мо́лимсѧ . Нб҃са̀ ѡ҆дш҃евле́наѧ ꙳ повѣ́даютъ дне́сь сп҃сова вели́чїѧ ,꙳ и҆ ве́сь ми́ръ проидо́ша ,꙳ ꙗ҆́снѡ проповѣ́дати ,꙳ оу҆чи́телевꙋ бжⷭ҇твенꙋю си́лꙋ ,꙳ и҆ просвѣти́ша всю̀ тва́рь оу҆че́ньми ,꙳ є҆́же воспѣва́ти нераздѣли́мꙋю трⷪ҇цꙋ є҆ди́нꙋ ,꙳ в̾ трѝ лица̀ неслїѧ́ннꙋ .꙳ тѣ́мже вѣ́рою пра́зднꙋемъ ,꙳ ст҃а́гѡ дх҃а прише́ствїе ,꙳ є҆́же с̾вы́ше ꙗ҆ви́вшеесѧ , и҆ просвѣща́ющее концы̀ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , з҃ . Оу҆тѣ́шителѧ и҆мꙋ́ще ко ѻ҆ц҃ꙋ хрⷭ҇та̀ бг҃а , оу҆тѣ́шителю и҆но́мꙋ . прише́дшꙋ к̾ на́мъ на́ землю дне́сь дх҃ꙋ ст҃о́мꙋ , вѣ́рою поклони́мсѧ [покло́н̾] .
 На стихо́внѣ , стⷯры . гла́съ , а҃ . поⷣ . прехва́льнїи мч҃нцы . Дх҃ꙋ ст҃о́мꙋ ,꙳ ѿ ѻ҆ц҃а и҆сходѧ́щемꙋ ,꙳ и҆ съ сн҃омъ прославлѧ́емꙋ ,꙳ и҆́мже но́сѧтсѧ и҆ держа́тсѧ всѧ̀ ,꙳ ꙗ҆́же бы́ти прїе́млюща ,꙳ и҆ живꙋ́тъ и҆ пребыва́ютъ и҆ спаса́ютсѧ ,꙳ бг҃осло́вꙋемъ непости́жимыи оу҆тѣ́шителю ,꙳ ми́ръ ми́рꙋ твоемꙋ̀ да́рꙋй .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Дх҃ъ ст҃ы́и ,꙳ и҆сто́чникъ всѧ́кїѧ бл҃гости ,꙳ сꙋщество́мъ прїи́де ,꙳ земны́ѧ концы̀ нбⷭ҇ною си́лою ,꙳ а҆пⷭ҇лъ ра́ди и҆спо́лнити ,꙳ и҆ бжⷭ҇твеною бл҃гостїю .꙳ томꙋ̀ возопїе́мъ ,꙳ несказа́нныи оу҆тѣ́шителю ,꙳ ми́ръ ми́рꙋ твоемꙋ̀ да́рꙋй .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Дх҃ъ ст҃ы́и бг҃ъ ,꙳ с̾ра́сленъ и҆ сопресто́ленъ ,꙳ ѻ҆ц҃ꙋ и҆ сло́вꙋ познава́емь .꙳ свѣ́тъ пресоверше́нъ ѿ́ свѣта просїѧ́въ ,꙳ ѿ соверше́на без̾нача́льна ѻ҆ц҃а ,꙳ и҆ сн҃омъ приходѧ̀ .꙳ свѣ́тъ просвѣща́ѧи всѧ́когѡ чл҃ка ꙳ грѧдꙋ́щагѡ в̾ ми́ръ ,꙳ си́лою бжⷭ҇тва̀ .
 сла́ва , и҆ нн҃ѣ . гла́съ , и҃ . Є҆гда̀ дх҃ъ тво́й посла́лъ є҆сѝ гдⷭ҇и , сѣдѧ́щимъ а҆пⷭ҇лѡмъ , тогда̀ и҆ є҆вре́йскїѧ дѣ́ти зрѧ́ще си́хъ , оу҆жаса́хꙋсѧ стра́хомъ , слы́шахꙋ оу҆́бѡ и҆́хъ глаго́люща и҆нѣ́ми ꙗ҆зы́ки , ꙗ҆́коже дх҃ъ подаѧ́ше и҆́мъ . некни́жни бо сꙋ́ще оу҆мꙋдри́шасѧ , и҆ ꙗ҆зы́ки в̾ вѣ́рꙋ оу҆лови́вше , бжⷭ҇твеннаѧ глаго́лахꙋ . тѣ́мъ и҆ мы̀ вопїе́мъ ти , и҆́же на землѝ ꙗ҆вле́исѧ , и҆ ѿ ле́сти спасы́и на́съ , гдⷭ҇и сла́ва тебѣ̀ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ четверто́къ , н҃ ѧ , нлⷣи . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , а҃ . Вкꙋ́пѣ пою̀ и҆ сла́влю и҆ чтꙋ́ тѧ , со ѻ҆ц҃е́мъ сн҃а и҆ прест҃а́гѡ дх҃а . хвалю̀ бжⷭ҇тво̀ , раздѣле́но со́бьствы . си́це бо та́кѡ хрⷭ҇то́вы а҆пⷭ҇лы и҆спо́лни нынѣ , и҆ во все́мъ ми́рѣ проповѣ́дати оу҆мꙋдрѝ . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , и҃ . Сп҃совы рачи́телїе , ра́дости и҆спо́лнишасѧ , и҆ дерзнове́нїе прїѧ́ша , ни ѡ҆че́мъ же боѧ́щесѧ , ꙗ҆́кѡ дх҃ъ ст҃ы́и дне́сь с̾вы́ше сни́де в̾ до́мъ , и҆дѣ́же бѧ́хꙋ оу҆ченицы̀ . и҆ є҆ди́нъ дрꙋга́ѧ гл҃аше к̾ лю́демъ , ꙗ҆зы́ки бо раздѣли́шасѧ ви́димѡ ꙗ҆́кѡ ѻ҆́гнени , и҆ си́хъ не ѡ҆палѝ , но па́че ѡ҆росѝ . сла́ва , и҆ ны́нѣ , то́йже . та́же , ѱало́мъ , н҃ . кано́нъ , пра́здникꙋ , гла́съ , з҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ . свѣти́ленъ , пра́здникꙋ , вⷤ .
 На стихо́внѣ , стихѣ́ры . гла́съ , ѕ҃ . поⷣ . в̾ тре́тїи де́нь . Дх҃ъ прест҃ы́и ,꙳ ѻ҆ц҃ꙋ є҆диносꙋ́щенъ и҆ сло́вꙋ ,꙳ наше́дъ на оу҆ченикѝ ,꙳ ѻ҆́гнены бре́нныхъ содѣ́ла ꙗ҆зы́ки ,꙳ просвѣща́ѧ бжⷭ҇твеною бл҃года́тїю .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Дх҃ъ ст҃ы́и ѡ҆бновѝ в̾ на́съ бж҃е ,꙳ є҆го́же дре́вле ꙳ посла̀ оу҆ченико́мъ свои́мъ ще́дре ,꙳ и҆ оу҆крѣпи́лъ є҆сѝ и҆спо́лнити въ ми́рѣ ,꙳ твоѧ̀ спаси́тельнаѧ хотѣ́нїѧ .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Гл҃авыи во проро́цѣхъ и҆ногда̀ оу҆тѣ́шителю ,꙳ содѣ́ла и҆ ны́нѣ нб҃са̀ ,꙳ вѣща́ющихъ сла́вꙋ бж҃їю ,꙳ бжⷭ҇твеныѧ а҆пⷭ҇лы ,꙳ и҆́миже пода́ждь на́мъ ѡ҆чище́нїе и҆ ве́лїю млⷭ҇ть .
 сла́ва , и҆ нн҃ѣ . гла́съ , в҃ . Во дво́рѣхъ твои́хъ гдⷭ҇и вѣ́рнїи , колѣ́на дш҃ъ и҆ тѣле́съ прекло́нше , воспѣва́емъ тѧ без̾нача́льна ѻ҆ц҃а , и҆ собез̾нача́льна сн҃а , и҆ сопрⷭ҇носꙋ́щна всест҃а́гѡ дх҃а , просвѣща́юща и҆ ѡ҆сщ҃а́юща дш҃а на́ша .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннах̾ , трипѣ́снец̾ . творе́нїе і҆ѡ́сифово , гла́съ , д҃ . пѣ́снь , д҃ . і҆рмо́съ . сѣдѧ́и во сла́вѣ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . И҆́стиннагѡ ѻ҆бѣтова́нїѧ , пред̾оу҆зако́ ненїе и҆спо́лнисѧ , свѣтоно́снаѧ бл҃года́ть , пѧть десѧ́тницею прїи́де , оу҆тѣ́шителева сла́ва ꙗ҆ви́сѧ зовꙋ́щимъ , сла́ва хрⷭ҇тѐ си́лѣ твое́й .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Непости́жимъ є҆́сть дх҃ъ всест҃ы́и , прехо́дитъ всѧ́къ оу҆́мъ , и҆ смы́сла ско́рость , ꙗ҆́кѡ вѣко́въ всѣ́хъ дре́внѣйшїи , ꙗ҆́кѡ ѻ҆ц҃ꙋ и҆ є҆диноро́дномꙋ сн҃ꙋ с̾чинѧ́емь .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Неначина́емъ є҆́же бы́ти , и҆ непрестава́емъ по́слѣжде , но при́снѡ сы́и , пꙋчи́на бога́тства неи҆змѣ́рима , всеси́льныи дх҃ъ присносꙋ́щныи , ѻ҆ц҃ꙋ и҆ є҆диноро́дномꙋ сн҃ꙋ с̾прославлѧ́етсѧ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Ѡ҆сѣнѝ на тѧ̀ дх҃ъ всест҃ы́и , всест҃а́ѧ ѻ҆трокови́це , тебѐ бг҃олѣ́пнѡ пребыва́лище , воплоще́нїе сн҃а содѣ́ловаѧ краснѡ̀ , и҆ нб҃съ вы́шши .
 пѣ́снь , и҃ . і҆рмо́съ . и҆зба́вителю всѣ́хъ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Печа́ли мглꙋ̀ разсы́пли пребл҃гі́и , оу҆тѣ́ шительствомъ твои́мъ , бл҃гочⷭ҇тнѡ пою́щихъ тѧ и҆ вѣ́рнѡ вопїю́щихъ , бл҃гослови́те всѧ̀ дѣ́ла гдⷭ҇нѧ гдⷭ҇а .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . И҆́же хотѣ́нїемъ твои́мъ дарова́нїѧ раздава́ѧ , и҆́мже хо́щеши оу҆тѣ́шителю , и҆́же тебѐ бг҃а зна́ющимъ , твою̀ бл҃года́ть пода́ждь вѣ́рою вопїю́щимъ , бл҃гослови́те всѧ̀ дѣ́ла гдⷭ҇нѧ гдⷭ҇а .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Ꙗ҆́кѡ бг҃ъ и҆́стиненъ оу҆тѣ́шитель , поклонѧ́емь є҆́сть вѣ́рнѡ и҆ слꙋ́жимъ , и҆́же бл҃гоче́стнѡ сла́вѧщими , и҆ вопїю́щими непреста́ннѡ , бл҃гослови́те всѧ̀ дѣ́ла гдⷭ҇нѧ гдⷭ҇а .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Ꙗ҆́же бг҃а воплоще́нна роди́вшаѧ , страсте́й мои́хъ оу҆толѝ мѧте́жь , и҆ дш҃ꙋ мою̀ просвѣтѝ , сподо́бивши пѣ́ти , бл҃гослови́те всѧ̀ дѣ́ла гдⷭ҇нѧ гдⷭ҇а .
 пѣ́снь , ѳ҃ . і҆рмо́съ . є҆́вва оу҆́бѡ недꙋ́гомъ .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зжеꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Дх҃а бжⷭ҇твеныи да́ръ и҆злїѧ́сѧ , на всѧ́кꙋ вѣ́ровавшꙋю пло́ть , ꙗ҆́коже дре́вле пррⷪ҇къ зри́тельнѣ ра́дꙋѧсѧ пред̾возвѣстѝ . мы́ же пред̾рече́нныхъ ны́нѣ сбытїѐ зрѧ́ще просвѣща́емсѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Твоѧ̀ бг҃огла́сныѧ оу҆ченикѝ , и҆спо́лнилъ є҆сѝ сп҃се всест҃а́гѡ дх҃а . ми́рꙋ же си́хъ ꙗ҆́кѡ лꙋчѝ , свѣ́тъ бл҃гоче́стїѧ ѡ҆сщ҃а́ющихъ , посла́лъ є҆сѝ ꙗ҆́кѡ влⷣка и҆ гдⷭ҇ь . тѣ́мже тѧ̀ всѝ велича́емъ .
 сла́ва . Ѻ҆́гнь дх҃о́вныи ѡ҆чисти́лище , оу҆ченико́въ ѡ҆росѝ срⷣца̀ . и҆ палѧ́ща роса̀ с̾ нб҃сѐ , сло́ва самови́децъ просвѣтѝ . ми́рꙋ бг҃оразꙋ́мїе сїѧ́ющее , тро́ичное посла́вши .
 и҆ ны́нѣ , боⷢ҇ . Ѿ ст҃а́гѡ дх҃а чи́стаѧ зачала̀ є҆сѝ , и҆́же без̾лѣ́тнѡ восїѧ́вшагѡ сло́ва и҆з̾ нерожде́на ѻ҆ц҃а . и҆ сегѡ̀ воплоти́вшасѧ родила̀ є҆сѝ , ра́ди кра́йнѧгѡ чл҃колю́бїѧ и҆ бл҃гости , бг҃ороди́тельнице мт҃и дв҃о .
 
 Въ то́йже , четверто́къ , ве́черъ . на гдⷭ҇и возва́хъ , стихѣ́ры , пра́здникꙋ , г҃ . гла́съ , д҃ . поⷣ . да́лъ є҆сѝ зна́менїе . Дне́сь на́йде прест҃а́гѡ твоегѡ̀ дх҃а ꙳ гдⷭ҇и дѣ́йствїе на а҆пⷭ҇лы ,꙳ и҆ премꙋ́дры показа̀ ꙳ бг҃оразꙋ́мїемъ ,꙳ и҆ и҆спо́лни и҆́хъ бл҃же́ннагѡ оу҆че́нїѧ твоегѡ̀ .꙳ тѣ́мже твоѐ спасе́ное смотре́нїе сла́вимъ ,꙳ і҆с҃е всеси́льне ,꙳ сп҃се дш҃а́мъ на́шимъ . Дне́сь дх҃ъ тво́й всеси́льныи влⷣко ,꙳ ѿ ѻ҆ц҃а посыла́етсѧ ,꙳ тебѣ̀ є҆диносꙋ́щныи ,꙳ во ѻ҆́гненыхъ ꙗ҆зы́цѣхъ ,꙳ пода́ти же вели́чїѧ твоѧ̀ ,꙳ гл҃ати а҆пⷭ҇лъ твои́хъ оу҆стро́й .꙳ тѣ́мже спасе́ное твоѐ смотре́нїе сла́вимъ ,꙳ і҆с҃е всеси́льне ,꙳ сп҃се дш҃а́мъ на́шимъ . Дне́сь и҆злїѧ́лъ є҆сѝ ,꙳ оу҆тѣ́шителѧ твоегѡ̀ дх҃а , ꙳ сп҃се дарова́нїѧ ,꙳ пода́въ чл҃ческомꙋ є҆стествꙋ̀ проро́чествовати ,꙳ ꙗ҆́коже пре́жде ре́клъ є҆сѝ сло́ве ,꙳ и҆ трⷪ҇цѣ поклонѧ́тисѧ нераздѣ́льнѡ ты̀ наказа́л̾ є҆сѝ .꙳ тѣ́мже твоѐ спаси́тельное смотре́нїе сла́вимъ ,꙳ і҆с҃е всеси́льне ,꙳ сп҃се дш҃а́мъ на́шимъ .
 та́же , стихѣ́ры , в̾ минѣ́и , г҃ . сла́ва , и҆ ны́нѣ . гла́съ , в҃ . Трⷪ҇цꙋ є҆диносꙋ́щнꙋю пѣсносло́вимъ , ѻ҆ц҃а и҆ сн҃а со ст҃ы́мъ дх҃омъ . сїю́ бо проповѣ́даша всѝ проро́цы , и҆ а҆пⷭ҇ли съ мꙋ́ченики .
 На стихо́внѣ , стихѣ́ры . гла́съ , а҃ . поⷣ . нбⷭ҇нымъ чино́мъ . Мѡѷсе́й и҆́же на горѣ̀ ,꙳ сꙋ́щагѡ ѻ҆гне́мъ ви́дѣ ,꙳ но и҆ бг҃ови́дцемъ и҆ мꙋ́дрымъ а҆пⷭ҇лѡмъ ,꙳ дх҃ъ ѻ҆гнезра́чнагѡ схо́дитъ ны́нѣ , та́коже просвѣща́ѧ ,꙳ ꙗ҆́коже є҆ди́нъ бг҃ъ гл҃авыи тогда̀ ,꙳ и҆ ны́нѣ в̾ то́мъ же є҆стествѣ̀ .
 сти́х̾ : срⷣце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Ѻ҆́гнеными ꙗ҆зы́ки бг҃огл҃ивїи ,꙳ и҆ кр҃ще́нїем̾ бжⷭ҇твенымъ ꙳ и҆́же в̾ водѣ̀ , гл҃ющихъ ри́торѡвъ блѧ́ди без̾бо́жныхъ ,꙳ ѻ҆гне́мъ дх҃о́внымъ попали́ша .꙳ но просвѣще́нїемъ оу҆тѣ́шителю и҆ на́съ просвѣтѝ ,꙳ є҆́же вѣ́рнѡ бг҃осло́вѧщихъ тѧ̀ .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . И҆́же в̾ пещѝ бж҃е мо́й тебѣ̀ послꙋжи́вшихъ ,꙳ прїе́мшихъ ꙳ доблество̀ ,꙳ и҆ ꙗ҆́же ве́щи не и҆зрече́ннѡ ꙗ҆́коже дре́вле невеще́ственымъ ѻ҆гне́мъ ,꙳ ѡ҆бновлѧ́еши ѡ҆пале́нїемъ дх҃а , ꙳ ꙗ҆́кѡ мно́го пѣва́емь є҆сѝ ,꙳ и҆ чꙋ́денъ в̾ дѣ́лѣхъ твои́хъ сла́ва тебѣ̀ .
 сла́ва , и҆ ны́нѣ . гла́съ , з҃ . Оу҆тѣ́шителѧ и҆мꙋ́ще ко ѻ҆ц҃ꙋ хрⷭ҇та̀ бг҃а , и҆ оу҆тѣ́шителю и҆но́мꙋ прише́дшꙋ к̾ на́мъ на́ землю дне́сь , дх҃ꙋ ст҃о́мꙋ вѣ́рою поклони́мсѧ [покло́н̾] .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , пра́здникꙋ . є҆ктенїѧ̀ . и҆ ѿпꙋ́стъ .
 Въ пѧто́къ , н҃ ѧ , нлⷣи . на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . По а҃ , стихоло́гїи , сѣда́ленъ . гла́съ , а҃ . Сѐ пррⷪ҇ческаѧ и҆спо́лнишасѧ прорече́нїѧ , и҆́же си́хъ зарѧ́ми мглꙋ̀ покры́лъ є҆сѝ , бꙋ́дꙋщихъ сказа́нїи , ꙗ҆́кѡ бг҃ъ и҆ оу҆тѣ́шитель , ны́нѣ и҆злива́етсѧ а҆пⷭ҇лѡмъ бога́тнѡ . си́хъ же ра́ди и҆ вѣ́рнѡ поклонѧ́ющимсѧ трⷪ҇цѣ несозда́ннѣй . сла́ва , и҆ ны́нѣ , то́йже .
 По в҃ , стихоло́гїи , сѣда́ленъ . гла́съ , и҃ . Прест҃ы́и дх҃ъ ны́нѣ соше́дъ на а҆пⷭ҇лы , видѣ́нїемъ ѻ҆гнѧ̀ , оу҆дивле́нїѧ и҆спо́лни ꙗ҆зы́ческаѧ совокꙋпле́нїѧ . ꙗ҆зы́ки бо ѻ҆́гнеными гл҃ющихъ чл҃колю́бче , свои́мъ ко́ждо ꙗ҆зы́кѡмъ слы́шахꙋ . тѣ́мже и҆ чꙋ́до невѣ́рнымъ ꙗ҆́кѡ пїѧ́нство , вѣ́рнымъ же спасе́нїе вои́стинꙋ познава́шесѧ . сегѡ̀ ра́ди сла́вимъ держа́вꙋ твою̀ хрⷭ҇тѐ бж҃е , согрѣше́нїемъ ѡ҆ставле́нїе просѧ́ще , низ̾посла́ти рабо́мъ твои́мъ . сла́ва , и҆ ны́нѣ , то́йже .
 та́же , ѱало́мъ , н҃ . кано́нъ , пра́здникꙋ , гла́съ , д҃ . со і҆рмосо́мъ на́ и҃ . и҆ въ минѣ́и , на д҃ . а҆́щели слꙋчи́тсѧ , вели́комꙋ ст҃о́мꙋ . пое́мъ : кано́нъ , пра́здникꙋ , со і҆рмосо́мъ на́ ѕ҃ . и҆ ст҃о́мꙋ , на́ ѕ҃ . свѣти́ленъ , пра́здникꙋ .
 На стихо́внѣ , стихѣ́ры . гла́съ , ѕ҃ . поⷣ . в̾ тре́тїи де́нь . Дх҃а всест҃а́гѡ ,꙳ и҆́же со ѻ҆ц҃е́мъ пѣва́ема гѡ ,꙳ и҆ с̾ сн҃омъ же воспое́мъ вѣ́рнїи ,꙳ покланѧ́ющесѧ непреста́ннѡ ,꙳ трⷪ҇цꙋ прест҃ꙋ́ю ,꙳ бг҃а лю́дїе сла́вимъ .
 сти́хъ : се́рдце чи́сто сози́жди во мнѣ̀ бж҃е ,꙳ и҆ дх҃ъ пра́въ ѡ҆бновѝ во оу҆тро́бѣ мо́ей . Тебѐ дх҃а оу҆тѣ́шителѧ ,꙳ вѣ́рнѡ восхвалѧ́емъ ,꙳ со сщ҃е́нными и҆ бжⷭ҇твеными а҆пⷭ҇лы ,꙳ в̾ тре́тїи бо ча́съ ми́ръ ѡ҆бѣща́въ ,꙳ ѿ ѻ҆ц҃а свѣ́томъ ст҃ы́и .
 сти́хъ : не ѿве́рзи менѐ ѿ лица̀ твоегѡ̀ ,꙳ и҆ дх҃а твоегѡ̀ ст҃а́гѡ не ѿи҆мѝ ѿ менѐ . Трⷪ҇це ст҃а́ѧ сла́ва тебѣ̀ ,꙳ в̾ пѣ́снѣхъ поклонѧ́юсѧ трⷪ҇чески ,꙳ ѻ҆ц҃ꙋ и҆ дх҃ꙋ пра́вомꙋ с̾ сн҃омъ ,꙳ и҆ поѧ̀ тебѐ трⷪ҇це бжⷭ҇твеннѡ ,꙳ достодо́лжнѡ вѣ́рнѡ почита́ю .
 сла́ва , и҆ нн҃ѣ . гла́съ , и҃ . Є҆гда̀ дх҃ъ тво́й посла́лъ є҆сѝ гдⷭ҇и , сѣдѧ́щимъ а҆пⷭ҇лѡмъ , тогда̀ и҆ є҆вре́йскїѧ дѣ́ти зрѧ́ще си́хъ , оу҆жаса́хꙋсѧ стра́хомъ , слы́шахꙋ оу҆́бѡ и҆́хъ глаго́люща и҆нѣ́ми ꙗ҆зы́ки , ꙗ҆́коже дх҃ъ подаѧ́ше и҆́мъ . некни́жни бо сꙋ́ще оу҆мꙋдри́шасѧ , и҆ ꙗ҆зы́ки в̾ вѣ́рꙋ оу҆лови́вше , бжⷭ҇твеннаѧ глаго́лахꙋ . тѣ́мъ и҆ мы̀ вопїе́мъ ти , и҆́же на землѝ ꙗ҆вле́исѧ , и҆ ѿ ле́сти спасы́и на́съ , гдⷭ҇и сла́ва тебѣ̀ .
 та́же , бл҃го є҆́сть . и҆ ча́съ , а҃ . и҆ ѿпꙋ́стъ .
 На бл҃же́ннахъ , трипѣ́снецъ . гла́съ , є҃ . пѣ́снь , є҃ . і҆рмо́съ . ѡ҆дѣѧ́исѧ свѣ́томъ .
 во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . И҆сходѧ́щаго ѿ без̾нача́льна ѻ҆ц҃а несꙋмѣ́ннѡ , на́ сн҃ѣ же почива́ющаго прест҃а́го д́х҃а , вѣ́рнїи славосло́вимъ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Ѻ҆бновлѧ́ющагѡ срⷣца̀ на́ша , и҆ назида́ющагѡ и҆ ѡ҆сщ҃а́ющагѡ , в̾ нѧ́же вселѧ́етсѧ , со а҆пⷭ҇лы свѣ́тлѡ воспрїи́мемъ .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . Неи҆зрече́ннѡ си́льнагѡ и҆ всеси́льнагѡ , є҆́же и҆стлѣ́вшихъ ѡ҆бновлѧ́ющагѡ , и҆ просвѣща́ющагѡ всѣ́хъ , всест҃а́гѡ дх҃а ꙗ҆́снѡ бл҃госло́вим̾ .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . боⷢ҇ . Горо̀ ꙗ҆́вьственаѧ , горо̀ присѣ́ннаѧ , тꙋчна́ѧ горо̀ и҆ оу҆сыре́ннаѧ , ю҆́же бг҃ъ возлюбѝ , ст҃а́ѧ дв҃о спасѝ рабы̀ своѧ̀ .
 пѣ́снь , и҃ . і҆рмо́съ . тебѣ̀ вседѣ́телю .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Пребыва́нїе бы́вшихъ всѣ́хъ , ты̀ є҆сѝ оу҆тѣ́шителю и҆ соблюде́нїе , спаса́й и҆́же вѣ́рою тебѐ пою́щихъ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Раздаѧ́нїе нетлѣ́нныхъ даро́въ , и҆ бл҃года́ти пꙋчи́на , и҆ бога́тство неи҆з̾глаго́лемо , ты̀ є҆сѝ д́ш҃е бжⷭ҇твеныи и҆ ст҃ы́и , и҆ тѧ̀ пое́мъ и҆ превозно́симъ во́ вѣки .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . Живонача́льнꙋю и҆ живоно́снꙋю бл҃года́ть , ѡ҆бновлѧ́ющїи в̾ на́съ дохнове́нїемъ , дх҃ъ бжⷭ҇твеныи и҆ ст҃ы́и , пое́мъ и҆ превозно́симъ во́ вѣки .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . боⷢ҇ . Содѣ́тель бж҃їѧ премꙋ́дрость , тѣ́ла хра́мъ и҆з̾ тебѐ дв҃о созда̀ , спаса́й и҆́же вѣ́рою тебѐ всечⷭ҇таѧ чтꙋ́щихъ , и҆ превозно сѧ́щихъ во всѧ̀ вѣ́ки .
 пѣ́снь , ѳ҃ . і҆рмо́съ . і҆са́їе ликꙋ́й .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . На́шъ нача́токъ ко ѻ҆ц҃ꙋ твоемꙋ̀ сп҃се прине́слъ є҆сѝ . и҆ є҆стества̀ бжⷭ҇твенагѡ бога́тство во́здавъ на́мъ . посла́лъ є҆сѝ бл҃гі́и и҆ жизнотвори́выи дх҃ъ ст҃ы́и , и҆ собезнача́льныи тебѣ̀ влⷣко .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Нача́токъ бжⷭ҇тва̀ ны́нѣ да́рꙋетъ , є҆стествꙋ̀ пе́рстномꙋ дх҃ъ ѻ҆те́чь , и҆ є҆диноро́дномꙋ не ѿчꙋжа́емыи . но сбыва́ѧ ꙗ҆́кѡ є҆диноесте́ственъ , и҆ є҆диносꙋ́щенъ , и҆ є҆диноче́стенъ и҆ сопрⷭ҇то́ленъ .
 сла́ва . Нб҃са̀ показа́лъ є҆сѝ сп҃се , бжⷭ҇твеныѧ своѧ̀ оу҆ченикѝ , гл҃ющихъ ꙗ҆зы́ки ѻ҆́гнеными , твоѐ є҆́же к̾ на́мъ стра́шное схожде́нїе . ны́нѣ на ни́хъ свѣтотво́рное посыла́ѧ дѣ́йство , с̾ нб҃сѐ оу҆тѣ́шителю .
 и҆ ны́нѣ , боⷢ҇ . Ст҃а́гѡ дх҃а бцⷣе бы́сть черто́гъ , и҆з̾ неѧ́же содѣ́тель сло́во ѻ҆́ч҃ее про́йде ꙗ҆́кѡ чл҃къ , и҆ в̾ на́съ пожи́въ , ны́нѣ ꙗ҆вѝ трⷪ҇цы позна́нїе .
 
 Въ то́йже , пѧто́къ , ве́черъ . на вече́рни гл҃емъ , кафи́смꙋ , рѧдовꙋ́ю . на гдⷭ҇и возва́хъ , стихѣ́ры , пра́здникꙋ , на́ ѕ҃ . и҆́хже пѣ́хомъ на са́мыи пра́здникъ . сла́ва , и҆ ны́нѣ , пра́здникꙋ . проки́менъ , дню̀ . вы́хода нетвори́мъ , ни паремі́й нечте́мъ . ни литі́и пое́мъ . по проки́мнѣ гл҃емъ , сподо́би гдⷭ҇и в̾ ве́черъ . посе́мъ є҆ктенїѧ̀ : и҆спо́лнимъ вече́рнїѧ мл҃твы . та́же , стихо́вна , пра́здникꙋ . по ны́нѣ ѿпꙋща́еши , и҆ по трⷭ҇то́мъ , тропа́рь , пра́здникꙋ , аⷤ . та́же , є҆ктенїѧ̀ : поми́лꙋй на́съ бж҃е . и҆ ѿпꙋ́стъ . Рѧдова́го же ст҃а́гѡ слꙋ́жбꙋ пое́мъ на па́вечерницѣ .
 на па́вечерницѣ , по досто́йнѣ , и҆ по трⷭ҇то́мъ , конда́къ , пра́здникꙋ . и҆ про́чее ѡ҆бы́чно .
 на оу҆́трени , на бг҃ъ гдⷭ҇ь , тропа́рь , пра́здникꙋ , гⷤ . по кафи́смахъ , сѣда́льны , пра́здникꙋ . кано́нъ , пра́здникꙋ , пе́рвыи со і҆рмосо́мъ , на́ и҃ . і҆рмосы̀ , по в҃ . а҆ дрꙋгі́и со і҆рмосо́мъ , на́ ѕ҃ . катава́сїѧ : бжⷭ҇твенымъ покрове́нъ , ѻ҆́ба ли́ка в̾кꙋ́пѣ . по г҃ , пѣ́сни , сѣда́ленъ , пра́здникꙋ , вⷤ . по ѕ҃ , пѣ́сни , конда́къ , и҆ и҆́косъ , пра́здникꙋ . на ѳ҃ , пѣ́сни , чⷭ҇тнѣ́йшꙋю , непое́мъ . на схо́дѣ , пое́мъ , і҆рмо́съ : ра́дꙋисѧ цр҃це . и҆ покло́н̾ до землѝ . свѣти́ленъ , пра́здникꙋ , вⷤ . на хвали́тѣх̾ , стⷯры , пра́здникꙋ , на д҃ . сла́ва , и҆ ны́нѣ , пра́здникꙋ . славосло́вїе вели́кое . по трⷭ҇то́мъ , тропа́рь , пра́здникꙋ . та́же , є҆ктенїѝ . и҆ ѿпꙋ́стъ . и҆ ча́съ , а҃ и . и҆ коне́чныи ѿпꙋ́стъ . на ча́сѣхъ , тропа́рь , и҆ конда́къ , пра́здникꙋ .
 Въ сꙋбо́тꙋ , н҃ ю . на бл҃же́ннахъ , четверо пѣ́снецъ . гла́съ , ѕ҃ . пѣ́снь , ѕ҃ . і҆рмо́съ . жите́йскагѡ мо́рѧ .
 во црⷭ҇твїи сѝ є҆гда̀ прїи́деши ,꙳ помѧнѝ на́съ гдⷭ҇и . Содѣ́лалъ є҆сѝ пе́рвѣе во а҆́нг҃льскихъ во́инствѣхъ сщ҃е́нїе , да́рꙋѧ и҆ просвѣща́ѧ на́съ бжⷭ҇тва̀ мо́лнїѧми дх҃а ст҃а́гѡ , и҆ соблюда́ѧ в̾ жили́ще сщ҃е́нства .
 бл҃же́ни ни́щїи дх҃омъ ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Проро́ки показа́лъ є҆сѝ могꙋ́щїѧ прозрѣ́ти , бꙋ́дꙋщихъ пред̾вѣ́дѣнїе . въ срⷣца́хъ си́хъ ꙗ҆́кѡ бл҃гъ все́льсѧ оу҆тѣ́шителю , и҆ да́льнѧѧ прозира́ти оу҆стро́илъ є҆сѝ .
 бл҃же́ни пла́чꙋщїи ,꙳ ꙗ҆́кѡ ті́и оу҆тѣ́шатсѧ . Ѿ землѝ возноси́ми , бжⷭ҇твеныхъ ра́ди добродѣ́телей хрⷭ҇то́вы а҆пⷭ҇ли , съ нб҃сѐ дх҃ъ влⷣчнїи прише́дши прїѧ́ша , и҆ бжⷭ҇тва̀ заре́ю просїѧ́ша .
 бл҃же́ни кро́тцыи ,꙳ ꙗ҆́кѡ ті́и наслѣ́дѧтъ зе́млю . боⷢ҇ . Дх҃ъ ст҃ы́и соше́дъ на тѧ̀ чи́стыи дв҃ства хра́мъ , содѣ́ла и҆з̾дале́ча пречи́стыи до́мъ , сн҃ꙋ вы́шнѧгѡ всебл҃же́ннаѧ .
 пѣ́снь , з҃ . і҆рмо́съ . хладода́тельнꙋ оу҆́бѡ пе́щь .
 бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Всевино́внагѡ ѻ҆ц҃а и҆ роди́телѧ , и҆ є҆ди́ногѡ пре́жде вѣ́къ сн҃а , и҆ происхо́дна ст҃а́гѡ дх҃а , вѣ́рнїи согла́снѡ сла́вимъ прⷭ҇нѡ , бл҃гослове́нъ бг҃ъ ѻ҆ц҃ъ на́шихъ .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Оу҆тѣ́шитель сво́йство бжⷭ҇тва̀ носѧ̀ ны́нѣ прїи́де , а҆пⷭ҇лѡмъ бо во ѻ҆́гненыхъ ꙗ҆зы́цѣхъ бесѣ́дꙋѧ , бг҃ъ показа́сѧ ꙗ҆́вѣ . бл҃гослове́нъ бг҃ъ ѻ҆ц҃ъ на́шихъ .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Нб҃са̀ прⷭ҇нѡ дви́жима є҆диночⷭ҇тны́мъ дх҃омъ твои́мъ , оу҆тверди́лъ є҆сѝ оу҆ченикѝ твоѧ̀ , тебѐ хрⷭ҇тѐ проповѣ́дати , вели́кое сл҃нце на́мъ ꙗ҆́снѡ восїѧ́вшее . бл҃гослове́нъ бг҃ъ ѻ҆ц҃ъ на́шихъ .
 бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . боⷢ҇ . Воплоще́нїемъ сло́ва бжⷭ҇твеныи сосꙋ́дъ чⷭ҇таѧ , дх҃ъ ст҃ы́и ѻ҆сѣни́ тѧ , бжⷭ҇твеныи ковче́гъ свѣ́телъ содѣ́ла пречⷭ҇таѧ . блгⷭ҇ве́на ꙗ҆́же бг҃а пло́тїю роди́вши .
 пѣ́снь , и҃ . і҆рмо́съ . и҆с̾ пла́мени ст҃ы́мъ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . И҆з̾ ѻ҆ц҃а неи҆зрече́ннѡ и҆сходѧ́ща , и҆ на́ сн҃ѣ неслїѧ́ннѡ почива́юща , дх҃а чⷭ҇тна́гѡ и҆ всеси́льнагѡ тѧ̀ превозно́симъ во́ вѣки .
 бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ навы̀ лжꙋ́ще менѐ ра́ди . Дш҃е́вныхъ скве́рнъ на́съ ѡ҆чи́сти , грѣхо́внагѡ ка́ла на́съ ѡ҆мы́и . да́ждь на́мъ хрⷭ҇тѐ дх҃ъ пра́въ спасе́нїѧ ѡ҆бновлѧ́ющъ во всѧ̀ вѣ́ки .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . И҆́же во гробѣ́хъ сꙋ́щїѧ призыва́ѧ , и҆ лицѐ всеѧ̀ землѝ ѡ҆бновлѧ́ѧ , ꙗ҆́же на землѝ оу҆́ды оу҆мертвѝ , и҆́же тебѣ̀ поклонѧ́ющимсѧ во всѧ̀ вѣ́ки .
 помѧнѝ на́съ гдⷭ҇и ,꙳ є҆гда̀ прїи́деши во црⷭ҇твїи сѝ .
 боⷢ҇ . Нб҃о ꙗ҆ви́сѧ чⷭ҇таѧ земно́е , нбⷭ҇ное сло́во во́ чрево вмѣсти́вши , сꙋ́щимъ и҆́же на землѝ пло́тїю прибли́жившесѧ . є҆го́же превозно́симъ во́ вѣки .
 пѣ́снь , ѳ҃ . і҆рмо́съ . бг҃а чл҃кѡмъ неꙋдо́бь .
 помѧнѝ на́съ влⷣко ,꙳ є҆гда̀ прїи́деши во црⷭ҇твїи сѝ . Ѻ҆́гнеными ꙗ҆зы́ки , ꙗ҆́снѡ вѣща́юще оу҆ченицы̀ . ле́сть и҆́дольскꙋю попали́ша , вѣ́рныхъ же дш҃и ѡ҆зари́ша , свѣ́тлѣйшимъ бжⷭ҇твенымъ дѣ́йствомъ оу҆тѣ́шителѧ , проѧвле́ннѡ прїе́мше .
 помѧнѝ на́съ ст҃ы́и ,꙳ є҆гда̀ прїи́деши во црⷭ҇твїи сѝ . Чтⷭ҇аѧ прїѧ́телища бжⷭ҇твеныѧ бл҃года́ти , и҆ бжⷭ҇твеныѧ зарѝ нескве́рнаѧ зерца́ла , мꙋ́дрыѧ своѧ̀ оу҆ченикѝ показа́лъ є҆сѝ , бг҃онача́льнымъ дх҃а сїѧ́нїемъ , си́хъ посла́лъ є҆сѝ бл҃же ꙗ҆́кѡ многоми́лостивъ .
 сла́ва . Оу҆лꙋчи́ти бжⷭ҇твенагѡ тѝ бл҃же́нства пѣвце́мъ , твои́мъ прише́ствїемъ оу҆тѣ́шителю , ꙗ҆́кѡ и҆сто́чникъ бл҃ги́хъ бл҃говолѝ , всеѻ҆рꙋ́жныхъ даро́въ прича́стїѧ , ꙗ҆́кѡ бл҃говоли́тель подаѧ̀ є҆ди́не чл҃колю́бче .
 и҆ ны́нѣ , боⷢ҇ . Бг҃а чл҃кѡмъ чⷭ҇таѧ примири́ла є҆сѝ па́че є҆стества̀ , є҆го́же и҆ на́мъ и҆схода́таивши . тобо́ю бо пречⷭ҇таѧ совокꙋпѝ во є҆ди́но , и҆́же пре́жде расточе́нныѧ , нбⷭ҇нагѡ бжⷭ҇твенагѡ наслѣ́дїѧ , и҆ пи́щи сподо́бихомсѧ .
 А҆нтифо́новъ же пра́здничныхъ не гл҃емъ . По вхо́дѣ , тропа́рь , пра́здникꙋ . сла́ва , и҆ ны́нѣ , конда́къ , пра́здникꙋ . проки́менъ , ѱл҃о́мъ дв҃довъ . во всю̀ зе́млю и҆зыдо́ша вѣща́нїе и҆́хъ , и҆ в̾ концы̀ вселе́нныѧ гл҃ы и҆́хъ . сти́хъ : нб҃са̀ повѣ́даютъ сла́вꙋ бж҃їю , творе́нїе же рꙋ́кꙋ є҆гѡ̀ воз̾вѣща́етъ тве́рдь . а҆пⷭ҇лъ , къ ри́млѧнѡмъ . зача́ло , ѻ҃ѳ . а҆ллилꙋ́їѧ . словесе́мъ гдⷭ҇нимъ нб҃са̀ оу҆тверди́шасѧ , и҆ дх҃омъ оу҆́стъ є҆гѡ̀ всѧ̀ си́ла и҆́хъ . сти́хъ : съ нб҃сѐ призрѣ̀ гдⷭ҇ь , ви́дѣ всѧ̀ сы́ны чл҃ческїѧ . є҆ѵⷢ҇а́лїе , ѿ матѳе́ѧ . зача́ло , є҃і . прича́стенъ , дх҃ъ тво́й бл҃гі́и наста́витъ мѧ на́ землю пра́вꙋ . дрꙋгі́и , дх҃а твоегѡ̀ ст҃а́гѡ не ѿи҆мѝ ѿ на́съ , мо́лимтисѧ чл҃колю́бче .
 


 НЕДѢ́ЛѦ ВСѢ́ХЪ СТ҃Ы́ХЪ
 Въ сꙋбо́тꙋ ве́черъ , на ма́лѣй вече́рни . на гдⷭ҇и возва́хъ , стⷯры , воскрⷭ҇ны , на д҃ . гла́съ , и҃ . запѣ́въ : ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Вече́рнюю пѣ́снь , и҆ слове́снꙋю слꙋ́жбꙋ , тебѣ̀ хрⷭ҇тѐ прино́симъ , ꙗ҆́кѡ бл҃говоли́лъ є҆сѝ поми́ловати на́съ , воскрⷭ҇нїѧ ра́ди .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Вече́рнюю пѣ́снь , и҆ слове́снꙋю слꙋ́жбꙋ , тебѣ̀ хрⷭ҇тѐ прино́симъ , ꙗ҆́кѡ бл҃говоли́лъ є҆сѝ поми́ловати на́съ , воскрⷭ҇нїѧ ра́ди .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Гдⷭ҇и гдⷭ҇и , не ѿве́рзи на́съ ѿ твоегѡ̀ лица̀ , но бл҃говолѝ поми́ловати на́съ , воскрⷭ҇нїѧ ра́ди .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Ра́дꙋисѧ сїѡ́не ст҃ы́и , мт҃и цр҃квамъ , бж҃їе жили́ще . ты́ бо прїѧ́тъ пре́жде ѡ҆ставле́нїе грѣхѡ́въ , воскрⷭ҇нїѧ ра́ди .
 сла́ва , и҆ нн҃ѣ , боⷢ҇ . Вѣ́рою притека́ю к̾ покро́вꙋ твоемꙋ̀ , бг҃ороди́тельнице чⷭ҇таѧ , напа́стей и҆ бѣ́дъ , и҆ страстна́гѡ слїѧ́нїѧ , и҆ бѣсо́вскагѡ ѡ҆ѕлобле́нїѧ , ꙗ҆́кѡ млⷭ҇ти и҆мѣ́ѧ пꙋчи́нꙋ , и҆ спасе́нїѧ ꙗ҆́вльшисѧ хода́таица , и҆ спаси́ мѧ влⷣчце , ꙗ҆́же бг҃а ро́ждьши млⷭ҇тивагѡ , є҆ди́нагѡ всеще́драгѡ , и҆ многобл҃гоꙋтро́бнагѡ .
 На стихо́внѣ , стихѣ́ры , воскрⷭ҇ны . гла́съ , и҃ . Воз̾ше́лъ є҆сѝ на́ крⷭ҇тъ і҆с҃е , соше́дыи с̾ нб҃съ , прїи́де на́ смерть живо́тъ без̾сме́ртныи , к̾ сꙋ́щимъ во тмѣ̀ свѣ́тъ и҆́стинныи . к̾ па́дшимъ всѣ́мъ воскрⷭ҇нїе , и҆ просвѣще́нїе сп҃се на́шъ сла́ва тебѣ̀ .
 сти́хъ : приведꙋ́тсѧ цр҃ю дв҃ы во слѣ́дъ є҆ѧ̀ ,꙳ и҆ и҆́скренѧѧ є҆ѧ̀ приведꙋ́тсѧ тебѣ̀ . Всѧ̀ преидо́хъ прегрѣше́ньми , и҆ блꙋдо́мъ мно́зѣмъ дш҃ꙋ ѡ҆скверни́хъ , и҆ оу҆́мъ ве́сь неподо́бенъ содѣ́лахъ стра́стнѡ , и҆ оу҆подо́бихсѧ ското́мъ несмы́сленымъ ѻ҆каѧ́нныи . оу҆скорѝ оу҆́бѡ чⷭ҇таѧ , и҆ спаси́ мѧ неключи́маго раба̀ твоегѡ̀ . и҆́бо хрⷭ҇та̀ родила̀ є҆сѝ препѣ́таѧ , спаси́телѧ всѣ́мъ земны́мъ .
 сти́хъ : слы́ши дщѝ и҆ ви́ждь ,꙳ и҆ приклонѝ оу҆́хо твоѐ . Оу҆вы̀ мнѣ̀ дꙋшѐ страстна́ѧ , что̀ порабо́тиласѧ є҆сѝ скве́рнѡ , лꙋка́вомꙋ мироде́ржцꙋ , и҆ тогѡ̀ во́лю скончева́еши , преслꙋ́шавши повелѣ́нїѧ тебѐ сотво́ршагѡ . но пре́жде конца̀ и҆з̾ глꙋбины̀ возопі́й , спасѝ , и҆ и҆зба́ви мѧ мт҃и бж҃їѧ ѿ льсти́вагѡ ѕмі́ѧ , ты́ бо є҆сѝ бг҃оневѣ́сто , всемꙋ̀ ми́рꙋ ра́дость .
 сти́хъ : помѧнꙋ̀ и҆́мѧ твоѐ ,꙳ во всѧ́комъ ро́дѣ и҆ ро́дѣ . Бꙋ́рѧ прегрѣше́нїи ѡ҆бъѧ́тъ смире́нꙋю мою̀ дш҃ꙋ , во глꙋбинꙋ̀ ѿчаѧ́нїѧ лю́то низ̾ложи́вши , оу҆скорѝ чи́стаѧ , и҆ ѡ҆корми́тельница ми бꙋ́ди ти́хаѧ , в̾ приста́нище бж҃їѧ во́ли , да прославлѧ́ю ти мно́гаѧ чꙋдеса̀ ве́селѡ , влⷣчце всенепоро́чнаѧ мт҃и хрⷭ҇та̀ бг҃а .
 сла́ва , и҆ ны́нѣ , боⷢ҇ . И҆сто́чникъ слеза́мъ пода́ждь ми , и҆ помышле́нїѧ бл҃га , и҆ смире́нїѧ в̾кꙋ́пѣ , и҆ и҆сповѣ́данїе без̾мѣ́стныхъ ми дѣѧ́нїи , и҆ прегрѣше́нїи стꙋжа́ющихъ ми , ѿ оу҆ны́нїѧ и҆ лѣ́ности моеѧ̀ , и҆ сподо́би чи́стѡ покаѧ́нїе и҆́стинно , вои́стинꙋ показова́ти , и҆ спасе́нїе полꙋчи́ти .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь , воскрⷭ҇нъ . гла́съ , и҃ . Свы́шнихъ сни́де милосе́рде , и҆ погребе́нїе прїѧ́тъ тридне́вно , да на́съ свободи́ши ѿ стрⷭ҇те́й . животѐ и҆ воскрⷭ҇нїе на́ше сла́ва тебѣ̀ . сла́ва , и҆ ны́нѣ , боⷢ҇ . И҆́же на́съ ра́ди рожде́исѧ ѿ дв҃ы , и҆ распѧ́тїе претерпѣ́въ бл҃гі́и , и҆спрове́ргїи сме́ртїю сме́рть , и҆ воскрⷭ҇нїе ꙗ҆́вль ꙗ҆́кѡ бг҃ъ , непре́зри и҆́хже созда̀ рꙋко́ю свое́ю . ꙗ҆вѝ чл҃колю́бїе своѐ ми́лостиве . прїимѝ ро́ждьшꙋю тѧ̀ бцⷣꙋ молѧ́щꙋсѧ за ны̀ , и҆ спасѝ сп҃се на́шъ лю́ди согрѣ́шшїѧ . та́же , є҆ктенїѧ̀ ма́лаѧ . и҆ ѿпꙋ́стъ . На па́вечерницѣ , по досто́йнѣ , по трⷭ҇то́мъ , конда́къ , воскрⷭ҇нъ . сла́ва , и҆ ны́нѣ . конда́къ , всѣ́мъ ст҃ы́мъ .
 На вели́цѣй вече́рни , каѳи́сма , бл҃же́нъ мꙋ́жъ , всѧ̀ . на гдⷭ҇и возва́хъ , поста́вимъ стихо́въ , і҃ . и҆ пое́мъ , стихѣ́ры воскрⷭ҇ны . гла́съ , и҃ . запѣ́въ : и҆зведѝ и҆з̾ темни́цы дш҃ꙋ мою̀ ,꙳ и҆сповѣ́датисѧ и҆́мени твоемꙋ̀ . Вече́рнюю пѣ́снь , и҆ слове́снꙋю слꙋ́жбꙋ , тебѣ̀ хрⷭ҇тѐ прино́симъ , ꙗ҆́кѡ бл҃говоли́лъ є҆сѝ поми́ловати на́съ , воскрⷭ҇нїѧ ра́ди .
 менѐ ждꙋ́тъ пра́ведницы ,꙳ до́ндеже возда́си мнѣ̀ . Гдⷭ҇и гдⷭ҇и , не ѿве́рзи на́съ ѿ твоегѡ̀ лица̀ , но бл҃говолѝ поми́ловати на́съ , воскрⷭ҇нїѧ ра́ди .
 и҆з̾ глꙋбины̀ возва́хъ к̾ тебѣ̀ гдⷭ҇и ,꙳ гдⷭ҇и оу҆слы́ши гла́съ мо́й . Ра́дꙋисѧ сїѡ́не ст҃ы́и , мт҃и цр҃квамъ , бж҃їе жили́ще . ты́ бо прїѧ́тъ пре́жде ѡ҆ставле́нїе грѣхо́въ , воскрⷭ҇нїѧ ра́ди .
 бꙋ́дѣтѣ оу҆́ши твоѝ ,꙳ вне́млющѣ гла́съ мл҃твы моеѧ̀ . И҆́же ѿ́ бг҃а ѻ҆́ч҃ее сло́во , пре́жде вѣ́къ рожде́исѧ , на послѣ́докъ лѣ́томъ , то́йже ѿ неи҆скꙋсобра́чныѧ вопло́щьсѧ и҆з̾воле́нїемъ , распѧ́тїе сме́ртное претерпѣ̀ , и҆ дре́вле оу҆҆мерщве́наго чл҃ка спа́слъ є҆́сть , свои́мъ воскрⷭ҇нїемъ .
 а҆́ще без̾зако́нїѧ на́зриши гдⷭ҇и , гдⷭ҇и кто̀ постои́тъ ,꙳ ꙗ҆́кѡ ѿ тебѐ ѡ҆чище́нїе є҆́сть . Є҆́же и҆з̾ ме́ртвыхъ твоѐ воскрⷭ҇нїе , славосло́вимъ хрⷭ҇тѐ , и҆́мже свободи́лъ є҆сѝ а҆да́мскїи ро́дъ , ѿ а҆́дова мꙋчи́тельства , и҆ дарова̀ ми́рови ꙗ҆́кѡ бг҃ъ , живо́тъ вѣ́чныи , и҆ ве́лїю млⷭ҇ть .
 и҆́мене ра́ди твоегѡ̀ потерпѣ́хъ тѧ̀ гдⷭ҇и , потерпѣ̀ дш҃а моѧ̀ в̾ сло́во твоѐ ,꙳ оу҆пова̀ дш҃а моѧ̀ на́ гдⷭ҇а . Сла́ва тебѣ̀ хрⷭ҇тѐ сп҃се , сн҃е бж҃їи є҆дино ро́дныи , пригвожде́исѧ на крⷭ҇тѣ̀ , и҆ воскр҃се и҆́з̾ гроба тридне́внѡ .
 стихѣ́ры , всѣ́мъ ст҃ы́мъ , на д҃ . запѣ́в̾ : гла́съ , ѕ҃ . поⷣ . всѐ оу҆пова́нїе . ѿ стра́жи оу҆́тренїѧ до́ нощи , ѿ стра́жи оу҆́тренїѧ ,꙳ да оу҆пова́етъ і҆и҃ль на́ гдⷭ҇а . Дх҃о́внїи виті́и , оу҆ченицы̀ сп҃совы ,꙳ дх҃ꙋ а҆рга́ни бы́вше вѣ́рою ,꙳ раз̾сѣ́ѧшасѧ в̾ концы̀ землѝ ,꙳ честно́е проповѣ́данїе ,꙳ правосла́внѣ просїѧ́вше .꙳ ѿ ни́хже прозѧбо́ша бжⷭ҇твенаѧ дѣѧ́нїѧ и҆ да́рове .꙳ мч҃нкъ во́инства ,꙳ стра́сть честнꙋ́ю ѡ҆бразꙋ́юще ,꙳ многоѡ҆бра́зныхъ ра́ди ,꙳ и҆ раз̾ли́чныхъ ра́нъ и҆ ѻ҆гнѧ̀ ,꙳ и҆ съ дерзнове́нїемъ мо́лѧтсѧ ꙳ ѡ҆ дш҃а́хъ на́шихъ .
 ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . Дх҃о́внїи виті́и , оу҆ченицы̀ сп҃совы ,꙳ дх҃ꙋ а҆рга́ни бы́вше вѣ́рою ,꙳ раз̾сѣ́ѧшасѧ в̾ концы̀ землѝ ,꙳ чⷭ҇тно́е проповѣ́данїе ,꙳ правосла́внѣ просїѧ́вше .꙳ ѿ ни́хже прозѧбо́ша бжⷭ҇твенаѧ дѣѧ́нїѧ и҆ да́рове .꙳ мч҃нкъ во́инства ,꙳ стра́сть чⷭ҇тнꙋ́ю ѡ҆бразꙋ́юще ,꙳ многоѡ҆бра́зныхъ ра́ди ,꙳ и҆ раз̾ли́чныхъ ра́нъ и҆ ѻ҆гнѧ̀ ,꙳ и҆ съ дерзнове́нїемъ мо́лѧтсѧ ꙳ ѡ҆ дш҃а́хъ на́шихъ .
 хвали́те гдⷭ҇а всѝ ꙗ҆зы́цы ,꙳ похвали́те є҆гѡ̀ всѝ лю́дїе . Ѻ҆гне́мъ воспалѧ́еми гдⷭ҇нею любо́вїю ,꙳ ѻ҆́гнь преѡ҆би́дѣша ,꙳ и҆ ꙗ҆́кѡ бжⷭ҇твеное оу҆́глїе воз̾жига́еми чⷭ҇тні́и мч҃нцы ,꙳ ѡ҆ хрⷭ҇тѣ̀ попали́ша ,꙳ хвра́стныѧ ле́сти шата́нїе .꙳ ѕвѣре́мъ загради́ша оу҆ста̀ ,꙳ честны́мъ призыва́нїемъ ,꙳ и҆ глава́ми оу҆сѣка́емыми ,꙳ посѣца́хꙋ врагꙋ̀ всѧ̀ ѡ҆полче́нїѧ .꙳ и҆ ꙗ҆́же крове́й и҆стѣка́ющими пото́ки терпѣли́внѡ ,꙳ цр҃ковь напои́ша ,꙳ вѣ́рою просвѣща́еми .
 ꙗ҆́кѡ оу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ во́ вѣки . Во всѣ́хъ концѣ́хъ ,꙳ страда́вшихъ вѣ́рнѡ ,꙳ а҆пⷭ҇лы мч҃нки сщ҃е́нники ,꙳ бг҃омꙋ́дрыхъ же́нъ сщ҃е́нное стека́нїе ,꙳ сщ҃е́нными пѣ́сньми по́ долгꙋ восхва́лимъ ,꙳ ꙗ҆́кѡ соеди́нившесѧ нбⷭ҇нымъ земні́и ,꙳ и҆ страстьмѝ без̾стра́стїе ,꙳ бл҃года́тїю хрⷭ҇то́вою прїѧ́ша .꙳ и҆ ны́нѣ ꙗ҆́кѡ ѕвѣ́зды свѣ́тлыѧ ѡ҆зарѧ́ютъ на́съ ,꙳ и҆ со дерзнове́нїемъ мо́лѧтсѧ ꙳ ѡ҆ дш҃а́хъ на́шихъ . сла́ва . гла́съ , ѕ҃ . Мч҃нкъ бжⷭ҇твеныи ли́къ , цр҃кви степе́нь , бл҃говѣ́стїю сконча́нїе , вы̀ дѣ́ломъ спа́са гл҃анїѧ и҆спо́лнисте . ва́ми врата̀ а҆́дова на цр҃ковь ѿве́рзшаѧсѧ , заключи́шасѧ . кро́ве ва́шеѧ литїѐ , и҆́дольскїѧ же́ртвы и҆з̾сꙋшѝ . закла́нїе ва́ше , породѝ цр҃ко́вное и҆сполне́нїе . беспло́тныхъ оу҆диви́сте . бг҃ꙋ вѣнцено́сцы пред̾стоитѐ . к̾ немꙋ́ же непреста́ннѡ моли́тесѧ ѡ҆ дш҃а́хъ на́шихъ . и҆ ны́нѣ , боⷢ҇ . гла́съ , и҃ . Цр҃ь нбⷭ҇ныи , за чл҃колю́бїе на землѝ ꙗ҆ви́сѧ , и҆ с̾ чл҃ки поживѐ . ѿ дв҃ы бо чи́стыѧ пло́ть прїе́мыи , и҆з̾ неѧ̀ проше́дъ с̾ воспрїѧ́тїемъ . є҆ди́нъ є҆́сть сн҃ъ сꙋгꙋ́бъ є҆стество́мъ а҆ несоста́вомъ . тѣ́мже соверше́на тогѡ̀ бг҃а , и҆ соверше́на чл҃ка , вои́стинꙋ проповѣ́дающе , и҆сповѣ́даемъ хрⷭ҇та̀ бг҃а на́шегѡ . є҆го́же молѝ , мт҃и без̾невѣ́стнаѧ , поми́ловатисѧ дш҃а́мъ на́шимъ .
 та́же , вы́ходъ : свѣ́тѣ ти́хїи . проки́мен̾ , дню̀ .
 ѿ проро́чества и҆са́їина , чте́нїе .
 Та́кѡ гл҃етъ гдⷭ҇ь , всѝ ꙗ҆зы́цы собра́шасѧ вкꙋ́пѣ , и҆ соберꙋ́тсѧ кнѧ́зи ѿ ни́хъ . и҆ кто̀ возвѣсти́тъ сїѧ̀ в̾ ни́хъ ; и҆ ꙗ҆́коже и҆з̾ нача́ла кто̀ слы́шана сотвори́тъ ва́мъ ; да приведꙋ́тъ свидѣ́тели своѧ̀ , и҆ ѡ҆правдѧ́тсѧ , и҆ да оу҆слы́шатъ , и҆ да рекꙋ́тъ и҆́стинꙋ , бꙋ́дите ми свидѣ́тели , и҆ а҆́зъ свидѣ́тель , гл҃етъ гдⷭ҇ь бг҃ъ , и҆ ѻ҆́трокъ , є҆го́же и҆збра́хъ , да позна́ете и҆ вѣ́рꙋете ми , и҆ разꙋмѣ́ете ꙗ҆́кѡ а҆́зъ є҆́смь , и҆ пре́жде менѐ небы́сть и҆́нъ бг҃ъ , и҆ по мнѣ̀ небꙋ́детъ . а҆́зъ є҆́смь бг҃ъ , и҆ нѣ́сть ра́звѣ менѐ спаса́ѧй . а҆́зъ возвѣсти́хъ и҆ спасо́хъ , и҆ оу҆ничижи́хъ , и҆ небѣ̀ в̾ ва́съ ѿ чꙋжде́нїѧ . вы̀ мнѣ̀ свидѣ́тели , и҆ а҆́зъ свидѣ́тель , гл҃етъ гдⷭ҇ь бг҃ъ . и҆ є҆щѐ ѿ нача́ла а҆́зъ є҆́смь , и҆ нѣ́сть и҆́же ѿ рꙋкꙋ̀ мое́ю и҆збавлѧ́ѧи . сотворю̀ , и҆ кто̀ ѿврати́тъ то̀ . си́це гл҃етъ гдⷭ҇ь бг҃ъ , и҆збавлѧ́ѧи ва́съ ст҃ы́и і҆зра́илевъ .
 ѿ премꙋ́дрости соломѡ́ни , чте́нїе .
 Пра́ведныхъ дꙋша̀ в̾ рꙋцѣ̀ бж҃їи , и҆ не прико́снетсѧ и҆́хъ мꙋ́ка . непщева́ни бы́ша во ѻ҆́чїю безꙋ́мныхъ оу҆́мрети , и҆ вмѣни́сѧ ѡ҆ѕлобле́нїе и҆схо́дъ и҆́хъ , и҆ є҆́же ѿ на́съ ше́ствїе сокрꙋше́нїе , ѻ҆ни́ же сꙋ́ть в̾ ми́рѣ . и҆́бо пред̾ лице́мъ чл҃ческимъ а҆́ще и҆ мꙋ́кꙋ прїи́мꙋтъ , оу҆пова́нїе и҆́хъ без̾сме́ртїѧ и҆спо́лнь . и҆ ма́лымъ пока́зани бы́ша , вели́каѧ воспрїи́мꙋтъ , ꙗ҆́кѡ бг҃ъ и҆скꙋсѝ и҆́хъ , и҆ ѡ҆брѣ́те и҆́хъ досто́йны себѣ̀ . ꙗ҆́кѡ зла́то в̾ горни́лѣ и҆скꙋсѝ и҆́хъ , и҆ ꙗ҆́кѡ всепло́днꙋ же́ртвꙋ прїѧ́тъ и҆́хъ . и҆ во́ времѧ посѣще́нїѧ и҆́хъ воз̾сїѧ́ютъ , и҆ ꙗ҆́кѡ и҆́скры по сте́блїю потекꙋ́тъ . сꙋ́дѧтъ ꙗ҆зы́кѡмъ , и҆ ѡ҆блада́ютъ людьмѝ , и҆ воцр҃и́тсѧ гдⷭ҇ь въ ни́хъ во́ вѣки . надѣ́ющїисѧ на́нь разꙋмѣ́ютъ и҆́стинꙋ , и҆ вѣ́рнїи любо́вїю пребꙋ́дꙋтъ в̾ не́мъ . ꙗ҆́кѡ бл҃года́ть и҆ млⷭ҇ть в̾ прпⷣбныхъ є҆гѡ̀ , и҆ посѣще́нїе во и҆збра́нныхъ є҆гѡ̀ .
 ѿ премꙋ́дрости соломѡ́ни , чте́нїе .
 Пра́ведницы во́ вѣки живꙋ́тъ , и҆ ѿ́ гдⷭ҇а мзда̀ и҆́мъ , и҆ помышле́нїе и҆́хъ пред̾ вы́шнимъ . сегѡ̀ ра́ди прїи́мꙋтъ црⷭ҇твїе бл҃голѣ́пїѧ , и҆ вѣне́цъ добро́ты ѿ рꙋкѝ гдⷭ҇ни . ꙗ҆́кѡ десни́цею покры́етъ и҆́хъ , и҆ мы́шцею защи́титъ и҆́хъ . прїи́метъ всеѡрꙋ́жїе ре́вности є҆гѡ̀ , и҆ воѡрꙋже́но сотвори́тъ созда́нїе , в̾ ме́сть врагѡ́мъ . и҆ ѡ҆блече́тъ ѧ҆̀ во бронѧ̀ пра́вды , и҆ возложи́тъ шле́мъ сꙋ́дъ нелицемѣ́ренъ . и҆ прїи́метъ щи́тъ непобѣди́мъ преподо́бїе . по ѡ҆стри́тъ же напра́сенъ гнѣ́въ во ѻ҆рꙋ́жїи . и҆ побо́ретъ с̾ ни́мъ ми́ръ на безꙋ́мныѧ . и҆ по́йдꙋтъ праволꙋ́чнѣ стрѣ́лы мо́лнїины , ꙗ҆́кѡ ѿ бл҃гокрꙋ́гла лꙋ́ка ѻ҆блакѡ́въ , на намѣ́ренїе летѧ́тъ . и҆ ѿ пра́щъ ка́менныхъ ꙗ҆́рости и҆спо́лнь , падꙋ́тъ гра́ды . вознегодꙋ́етъ на ни́хъ вода̀ морска́ѧ , рѣ́ки же потекꙋ́тъ жесточа́е . сопроти́въ ста́нетъ и҆́мъ дх҃ъ си́лы . и҆ ꙗ҆́кѡ ви́хоръ развѣ́етъ ѧ҆̀ . и҆ ѡ҆пꙋсти́тъ всю̀ зе́млю без̾зако́нїе , и҆ ѕлодѣѧ́нїе преврати́тъ престо́лы си́льныхъ . Слы́шите оу҆́бѡ цр҃їе и҆ разꙋмѣ́йте , и҆ накажи́тесѧ сꙋдїѝ конце́мъ землѝ . внꙋши́те содержа́щїи мно́жества , и҆ гордѧ́щїисѧ ѡ҆ наро́дѣхъ ꙗ҆зы́къ , ꙗ҆́кѡ дана̀ бы́сть ѿ́ гдⷭ҇а держа́ва ва́мъ , и҆ си́ла ѿ вы́шнѧгѡ .
 На литі́и , стⷯра хра́мꙋ . та́же , стⷯры . гла́съ , а҃ . Вѣ́ры согла́сїемъ , мирско́е торжество̀ , є҆́же ѿ́ вѣка бг҃ꙋ бл҃гоꙋгоди́вшихъ , ѻ҆ц҃енача́льникѡвъ и҆ прⷪ҇ро́ковъ чⷭ҇тно́е сосло́вїе , а҆пⷭ҇лѡвъ бг҃осло́вїе , мч҃нкѡвъ собра́нїе , по́стниковъ сочине́нїе , и҆ всѣ́хъ ст҃ы́хъ па́мѧть дх҃о́внѣ пра́зднꙋемъ . мо́лѧтбосѧ непреста́ннѡ , дарова́ти ми́ръ ми́рови , и҆ дш҃а́мъ на́шимъ ве́лїю млⷭ҇ть . Прїидѣ́те всѝ вѣ́рнїи , ст҃ы́хъ всѣ́хъ всесла́внꙋю па́мѧть , во ѱалмѣ́хъ и҆ пѣ́нїихъ и҆ пѣ́снехъ дх҃о́вныхъ восхва́лимъ , крⷭ҇тлѧ спаси́телева , а҆пⷭ҇лы и҆ прⷪ҇ро́ки и҆ сщ҃енномч҃нки , нача́льники же и҆ прпⷣбныѧ оу҆чи́тели , по́стники и҆ пра́ведники , и҆ ст҃ы́хъ же́нъ бг҃олю́бное состоѧ́нїе чⷭ҇тно́е оу҆блажа́юще , согла́снѡ возопїе́мъ , пребл҃гі́и хрⷭ҇тѐ бж҃е на́шъ , тѣ́хъ мл҃твами пода́ждь оу҆мире́нїе цр҃квамъ твои́мъ , и҆ странѣ̀ на́шей на врагѝ побѣ́дꙋ , и҆ дш҃а́мъ на́шимъ ве́лїю млⷭ҇ть .
 гла́съ , в҃ . Прїидѣ́те всѝ , дх҃о́внѣ возвесели́мсѧ , ѡ҆ па́мѧти ст҃ы́хъ , се́бо прїи́де бг҃отво́рнаѧ на́мъ дарова́нїѧ приносѧ́щи . тѣ́мже во́ гласѣ ра́дости и҆ чи́стѣ со́вѣсти возопїе́мъ гл҃юще , ра́дꙋйтесѧ прⷪ҇ро́кѡмъ сосло́вїе , и҆́же прише́ствїе хрⷭ҇то́во ми́рꙋ проповѣ́давше . и҆ ꙗ҆́же и҆з̾ дале́ча , ꙗ҆́кѡ бли́зꙋ пред̾ви́дѣвше . ра́дꙋйтесѧ а҆пⷭ҇льстїи ли́цы , ꙗ҆зы́ковъ мре́жницы , и҆ ловцы̀ человѣ́кѡмъ . ра́дꙋйтесѧ мч҃нкѡвъ собѡ́ри , и҆́же ѿ коне́цъ землѝ собра́вшесѧ , во є҆ди́нꙋ вѣ́рꙋ , и҆ ѡ҆ не́й мꙋ́ки и҆ томле́нїѧ претерпѣ́вше , и҆ коне́чно страда́нїи вѣне́цъ воспрїе́мше . ра́дꙋйтесѧ ѻ҆ц҃е́мъ нача́льницы , и҆́же своѧ̀ тѣлеса̀ поще́нїемъ и҆ста́ѧвше , и҆ оу҆мертви́вше стрⷭ҇ти плотскі́ѧ . оу҆́мъ бжⷭ҇твенымъ раче́нїемъ в̾пери́сте , и҆ на нб҃са̀ возлѣта́ете , и҆ со а҆́нг҃лы водворѧ́ющесѧ , воспрїе́млете вѣ́чнаѧ бл҃га . но ѽ прⷪ҇рцы , и҆ а҆пⷭ҇ли , и҆ мч҃нцы с̾ по́стники , и҆́же ва́съ вѣнча́вшагѡ , прилѣ́жнѡ моли́те , и҆зба́витисѧ ѿ вра́гъ ви́димыхъ и҆ неви́димыхъ , и҆́же в̾ вѣ́рѣ и҆ любвѝ творѧ́щимъ прⷭ҇нѡ , чⷭ҇тнꙋ́ю па́мѧть ва́шꙋ . гла́съ , д҃ . Четвероконе́чнагѡ ми́ра , пра́здникъ ст҃ы́хъ мч҃нкъ , во ѱалмѣ́хъ и҆ пѣ́нїихъ , и҆ пѣ́снехъ дх҃о́вныхъ восхва́лимъ , подвигонача́льника и҆мꙋ́ще хрⷭ҇та̀ , во́ времѧ подвиго́въ , сопоста́та врага̀ побѣди́ша . тѣ́мже побѣ́ды страда́нїѧ , по́чести ѿ негѡ̀ прїѧ́ша , и҆ мо́лѧтсѧ ѡ҆ дш҃а́хъ на́шихъ . А҆́нг҃ли на́ нб҃сѣхъ , и҆ чл҃цы на землѝ , ст҃ы́хъ всѣ́хъ па́мѧть , соше́дшесѧ дне́сь восхва́лимъ , и҆́бо ри́зꙋ и҆стка́нꙋ ѿ вы́шнїѧ премꙋ́дрости , страда́льческими кровьмѝ и҆ подви́жными поты̀ , ꙗ҆́кѡ багрѧни́цꙋ вѵ́ссомъ пло́д̾ствовавше оу҆свѣтли́ша . тѣ́мже си́ми оу҆краси́вшисѧ цр҃кви твоѧ̀ хрⷭ҇тѐ , тѣ́хъ ра́ди вопїе́тъ ти , да́ти на́мъ ве́лїю млⷭ҇ть . Прїидѣ́те вѣ́рныхъ сосло́вїе ве́село . прїидѣ́те ра́достнѡ рꙋка́ми воспле́щемъ . прїидѣ́те жела́ющїи бл҃голѣ́пнѣйшихъ добропрїѧ́тныхъ же́ртвъ , пѣ́снь бл҃гогла́снꙋю возгласи́вше воспое́мъ . дне́сь бо наста́ша всесвѣ́тлыѧ и҆ свѣтоно́сныѧ добро́ты мч҃нкъ . что̀ оу҆́бѡ ты́ѧ нарече́мъ досто́йнѣ . сл҃нце ; но ѻ҆́но оу҆́бѡ дне́ви . лꙋнꙋ̀ ; но ѻ҆́ной но́щь сопрѧже́сѧ ; сі́иже и҆ но́щь просвѣща́ютъ , и҆ дн҃ь лꙋча́ми ѡ҆сїѧва́ютъ . ѕвѣ́зды ; но ѻ҆́нѣхъ свѣ́тъ наше́дъ погасѝ . Бжⷭ҇твенаѧ и҆ предо́браѧ страда́нїемъ ликова́нїѧ , ра́дꙋйтесѧ вселе́ннѣй зако́нъ , и҆ рве́нїе живо́тное , ра́дꙋйтесѧ вѣ́рнымъ ѡ҆багре́нїе , кровьмѝ страда́льческими . ра́дꙋйтесѧ бг҃олѣ́пнѣйшее вѣ́твїе , ѿ ни́хже ѡ҆бъе́млюще , во снѣде́нїе дх҃о́вное веде́мсѧ . и҆ ѡ҆ на́съ моли́тесѧ непреста́ннѡ , ꙗ҆́кѡ да прїи́мемъ ѿ хрⷭ҇та̀ ми́ръ и҆ ве́лїю ми́лость . гла́съ , є҃ . Къ нн҃ѣшнемꙋ торжествꙋ̀ стеце́мсѧ вѣ́рнїи , пред̾лага́етъ бо на́мъ дх҃о́внꙋю трапе́зꙋ , и҆ ча́шꙋ та́инъ и҆збра́нныхъ снѣ́дей , весе́лїѧ и҆спо́лненꙋ крове́й мч҃нческихъ добродѣ́телей . сі́ибо крѣпкотерпѣли́вїи дш҃е́ю ѿ коне́цъ землѝ , тѣлеса̀ своѧ̀ всеразли́чнымъ преда́ша ра́намъ , бг҃ꙋ принесо́ша же́ртвꙋ слове́снꙋ всѧ́къ бл҃гі́и во́зрастъ , ѻ҆́вїи оу҆́бѡ глава́ми оу҆сѣка́еми , дрꙋзі́и же по хребтꙋ̀ стрꙋ́жеми . и҆ні́и же рꙋ́къ ѿсѣче́нїе и҆ всѣ́хъ оу҆до́въ , и҆ всѝ в̾кꙋ́пѣ ст҃і́и хрⷭ҇то́вымъ страсте́мъ со ѻ҆́бщницы бы́ша . но и҆́же вѣнцы̀ тѣ́мъ воз̾даѧ́нїѧ за мꙋ́ки пода́въ гдⷭ҇и , во слѣ́дъ ходи́ти досто́йны сотворѝ на́съ , ꙗ҆́кѡ чл҃колю́бецъ . сла́ва . гла́съ , и҃ . Пѣ́сненыи ли́къ совокꙋпи́вше дне́сь , и҆́же ѿ́ вѣка ст҃ы́хъ творѧ́ще па́мѧть свѣ́тлѡ . сі́й бо в̾ сїѡ́нъ ст҃ы́и нестарѣ́ющїисѧ все́льшесѧ , враго́мъ ѡ҆бличи́тели , и҆ оу҆праздни́тели при́снѡ ꙗ҆ви́шасѧ , и҆ хрⷭ҇та̀ непреста́ннѡ ѡ҆ на́съ молѧ́ще , поми́ловатисѧ дш҃а́мъ на́шимъ . и҆ ны́нѣ , боⷢ҇ . Без̾невѣ́стнаѧ дв҃о , ꙗ҆́же бг҃а без̾ сѣ́мени заче́ньши пло́тїю , мт҃и бг҃а вы́шнѧгѡ , твои́хъ ра́бъ мольбы̀ прїимѝ всенепоро́чнаѧ , всѣ́мъ подаю́щи ѡ҆чище́нїе прегрѣше́нїемъ . ны́нѣ на́ша моле́нїѧ прїе́мши , молѝ спасти́сѧ всѣ́мъ на́мъ .
 На стихо́внѣ , стихѣ́ры , воскрⷭ҇ны . гла́съ , и҃ . Воз̾ше́лъ є҆сѝ на́ крⷭ҇тъ і҆с҃е , соше́дыи с̾ нб҃съ , прїи́де на́ смерть живо́тъ без̾сме́ртныи , к̾ сꙋ́щимъ во тмѣ̀ свѣ́тъ и҆́стинныи . к̾ па́дшимъ всѣ́мъ воскрⷭ҇нїе , и҆ просвѣще́нїе сп҃се на́шъ сла́ва
 тебѣ̀ .
 сти́хъ : гдⷭ҇ь воцр҃и́сѧ ,꙳ в̾ лѣ́потꙋсѧ ѡ҆блечѐ . Хрⷭ҇та̀ славосло́вимъ воскрⷭ҇шагѡ и҆з̾ ме́ртвыхъ , дш҃ꙋ бо и҆ тѣ́ло воспрїе́мъ , стрⷭ҇ти ѿ ѡ҆бою́дꙋ ѿсѣчѐ . прест҃а́ѧ оу҆́бѡ дш҃а во а҆́дъ соше́дши , є҆го́же и҆ плѣнѝ . во́ гробѣ же и҆стлѣ́нїѧ неви́дѣ ст҃о́е тѣ́ло , и҆зба́вителѧ дш҃а́мъ на́шимъ .
 сти́хъ : и҆́бо оу҆҆твердѝ вселе́ннꙋю ,꙳ ꙗ҆́же не подви́житсѧ . Ѱалмы̀ и҆ пѣ́сньми славосло́вимъ хрⷭ҇тѐ , є҆́же и҆з̾ ме́ртвыхъ твоѐ воскрⷭ҇нїе , и҆́мже на́съ свободи́лъ є҆сѝ мꙋчи́тельства а҆́дова . и҆ ꙗ҆́кѡ бг҃ъ дарова̀ , живо́тъ вѣ́чныи и҆ ве́лїю млⷭ҇ть .
 сти́хъ : до́мꙋ твоемꙋ̀ подоба́етъ ,꙳ ст҃ы́ни гдⷭ҇и в̾ долготꙋ̀ дні́й . ѽ влⷣко всѧ́ческимъ , непости́жиме тво́рче не́бꙋ и҆ землѝ . крⷭ҇та̀ ра́ди и҆ страсте́й , мнѣ̀ без̾стра́стїе и҆сточи́лъ є҆сѝ . погребе́нїе же прїе́мъ , и҆ воскр҃съ во сла́вѣ , совоскр҃си́лъ є҆сѝ а҆да́ма рꙋко́ю всеси́льною . сла́ва твоемꙋ̀ тридне́вномꙋ воста́нїю , и҆́мже дарова̀ на́мъ вѣ́чныи живо́тъ , и҆ ѡ҆чище́нїе грѣхо́въ , ꙗ҆́кѡ є҆ди́нъ млрⷭ҇дъ .
 сла́ва . гла́съ , ѕ҃ . Прїидѣ́те вѣ́рнїи , дне́сь ли́къ совокꙋпи́вше , бл҃гоче́стнѡ торжествꙋ́емъ , и҆ всѣ́хъ ст҃ы́хъ пресла́внꙋю и҆ честнꙋ́ю па́мѧть , сла́внѡ почте́мъ , гл҃юще , ра́дꙋйтесѧ а҆пⷭ҇ли сла́внїи , и҆ прⷪ҇ро́цы и҆ мч҃нцы и҆ ст҃лїе . ра́дꙋйтесѧ прпⷣбныхъ собо́ръ и҆ пра́ведныхъ . ра́дꙋйтесѧ честны́хъ же́нъ ли́къ , и҆ хрⷭ҇та̀ за́ миръ моли́те , побѣ́ды странѣ̀ на́шей на ва́рвары дарова́ти , и҆ дш҃а́мъ на́шимъ ве́лїю млⷭ҇ть . и҆ ны́нѣ , боⷢ҇ . Творе́цъ и҆ и҆зба́витель мо́й пречⷭ҇таѧ хрⷭ҇то́съ гдⷭ҇ь , и҆з̾ твои́хъ ложе́снъ проше́дъ , в̾ мѧ̀ ѡ҆бо́лксѧ , пе́рвыѧ клѧ́твы а҆да́ма свободѝ , тѣ́мже тѝ пречⷭ҇таѧ , ꙗ҆́кѡ бж҃їи мт҃ри невѣ́стѣ и҆ дв҃ѣй вои́стинꙋ , вопїе́мъ немо́лчно . ра́дꙋйсѧ а҆́нг҃льски . ра́дꙋйсѧ влⷣчце , пред̾ста́тельнице и҆ покро́ве , и҆ спасе́нїе дш҃а́мъ на́шимъ .
 та́же , нн҃ѣ ѿпꙋща́еши . трⷭ҇то́е , и҆ по ѻ҆́ч҃е на́шъ . тропа́рь : бцⷣе дв҃о ра́дꙋисѧ , вⷤ . и҆ тропа́рь , всѣ́мъ ст҃ы́мъ , аⷤ . про́чее .
 Въ нлⷣю , всѣ́хъ ст҃ы́хъ . на оу҆́трени , на бг҃ъ гдⷭ҇ь , тропа́рь , воскрⷭ҇нъ . гла́съ , и҃ . Свы́шнихъ сни́де милосе́рде , и҆ погребе́нїе прїѧ́тъ тридне́вно , да на́съ свободи́ши ѿ стрⷭ҇те́й . животѐ и҆ воскрⷭ҇нїе на́ше сла́ва тебѣ̀ . двⷤа . сла́ва , ст҃ы́мъ . гла́съ , д҃ . И҆́же во все́мъ ми́ре мчн҃къ твои́хъ гдⷭ҇и , ꙗ҆́кѡ багрѧни́цею и҆ ви́ссомъ кровьмѝ и҆́хъ цр҃кви твоѧ̀ оу҆краси́вшисѧ . тѣ́хъ ра́ди вопїе́тъ ти , хрⷭ҇тѐ бж҃е , лю́демъ твои́мъ щедро́ты твоѧ̀ низ̾послѝ , и҆ ми́ръ гра́дꙋ твоемꙋ̀ да́рꙋй , и҆ дш҃а́мъ на́шимъ ве́лїю ми́лость . и҆ ны́нѣ , боⷢ҇ . И҆́же ѿ́ вѣка оу҆тае́нное , и҆ а҆́нг҃лѡмъ несвѣ́домое та́инство , тобо́ю бцⷣе земны́мъ ꙗ҆ви́сѧ бг҃ъ в̾ неразмѣ́снѣ сни́тїи воплоща́емъ . и҆ крⷭ҇тъ во́лею на́съ ра́ди воспрїе́мъ , и҆́мже воскр҃сѝ первозда́ннаго , и҆ спасѐ ѿ сме́рти дш҃а на́ша .
 По а҃ , стихоло́гїи , сѣда́ленъ . гла́съ , и҃ . Чл҃цы сп҃се гро́бъ тво́й зна́менаша , и҆ а҆́нг҃лъ ка́мень ѿ две́рей ѿвалѝ , жены́ же зрѧ́хꙋ воста́вша ѿ ме́ртвыхъ , и҆ ты́ѧ бл҃говѣсти́ша оу҆ченико́мъ твои́мъ в̾ сїѡ́нѣ , ꙗ҆́кѡ воскр҃се живо́тъ всѣ́хъ , и҆ разрꙋши́шасѧ оу҆́зы сме́ртныѧ , гдⷭ҇и сла́ва тебѣ̀ . сти́хъ : воскрⷭ҇нѝ гдⷭ҇и бж҃е мо́й да вознесе́тсѧ рꙋка̀ твоѧ̀ , незабꙋ́ди ни́щихъ свои́хъ до конца̀ . и҆ па́ки , то́йже , сѣда́ленъ . сла́ва , и҆ нн҃ѣ , боⷢ҇ . И҆́же на́съ ра́ди рожде́исѧ ѿ дв҃ы , и҆ распѧ́тїе претерпѣ́въ бл҃гі́и , и҆спрове́ргїи сме́ртїю сме́рть , и҆ воскрⷭ҇нїе ꙗ҆́вль ꙗ҆́кѡ бг҃ъ , непре́зри и҆́хже созда̀ рꙋко́ю свое́ю . ꙗ҆вѝ чл҃колю́бїе своѐ млⷭ҇тиве . прїимѝ ро́ждьшꙋю тѧ̀ бцⷣꙋ молѧ́щꙋсѧ за ны̀ , и҆ спасѝ сп҃се на́шъ лю́ди согрѣ́шшїѧ .
 По в҃ , стихоло́гїи , сѣда́ленъ . гла́съ , и҃ . Воскрⷭ҇лъ є҆сѝ и҆з̾ ме́ртвыхъ животѐ всѣ́хъ , и҆ а҆́нг҃лъ свѣ́телъ жена́мъ вопїѧ́ше , преста́ните ѿ сле́зъ , и҆ а҆пⷭ҇лѡмъ бл҃говѣсти́те , возопі́йте пою́ще , ꙗ҆́кѡ воскр҃се хрⷭ҇то́съ бг҃ъ , бл҃гои҆зво́ливыи спастѝ , ꙗ҆́кѡ бг҃ъ ро́дъ чл҃ческїи . сти́хъ : и҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ , повѣ́мъ всѧ̀ чꙋдеса̀ твоѧ̀ . и҆ па́ки , то́йже , сѣда́ленъ . сла́ва , и҆ ны́нѣ , боⷢ҇ . Повелѣ́нное та́инство прїе́мъ в̾ ра́зꙋмѣ в̾ кро́вѣ і҆ѡ́сифовѣ , ско́рѡ пред̾ста̀ беспло́тныи . гл҃ѧ неи҆скꙋ́снѣй бра́кꙋ , преклоне́и схожде́нїемъ нб҃са̀ , в̾мѣща́етсѧ неи҆змѣ́ннѡ ве́сь в̾ тѧ̀ . є҆го́же и҆ ви́дѧ в̾ ложесна́хъ твои́хъ прїе́мша ра́бїи зра́къ , оу҆жаса́юсѧ зва́ти тѝ , ра́дꙋисѧ невѣ́сто неневѣ́стнаѧ .
 По непоро́чнахъ , тропарѝ , а҆́нг҃льскїи собо́ръ . и҆пако́й . Мѷрѡно́сицы живода́вномꙋ пред̾стоѧ́ще гро́бꙋ , влⷣкꙋ и҆ска́хꙋ в̾ ме́ртвыхъ без̾сме́ртнаго . и҆ ра́дость бл҃говѣ́щенїѧ ѿ а҆́нг҃ла прїе́мше , а҆пⷭ҇лѡмъ воз̾вѣща́хꙋ , воскр҃се хрⷭ҇то́съ бг҃ъ , подаѧ̀ ми́рови ве́лїю млⷭ҇ть .
 степе́нны . гла́съ , и҃ . а҆нтифо́нъ , а҃ . пое́мъ по вⷤ . Ѿ ю҆́ности моеѧ̀ вра́гъ мѧ̀ и҆скꙋша́етъ , и҆ сластьмѝ пали́тъ мѧ , а҆́зъ же надѣ́ѧсѧ на тѧ̀ гдⷭ҇и , побѣжда́ю сегѡ̀ . Ненави́дѧщїи сїѡ́на да бꙋ́дꙋтъ оу҆́бѡ , пре́жде восторже́нїѧ ꙗ҆́кѡ трава̀ , с̾сѣче́тъ бо хрⷭ҇то́съ вы́и и҆́хъ , оу҆сѣче́нїемъ мꙋ́къ . Ст҃ы́мъ дх҃омъ є҆́же жи́ти всѧ́ческимъ , свѣ́тъ ѿ́ свѣта бг҃ъ вели́къ , со ѻ҆ц҃е́мъ бо пое́мъ є҆гѡ̀ и҆ с̾сло́вомъ .
 а҆нтифо́нъ , в҃ . Возва́хъ к̾ тебѣ̀ гдⷭ҇и , вонмѝ , приклони́ ми оу҆́хо твоѐ вопїю́щꙋ , и҆ ѡ҆чи́сти пре́жде да́же нево́змеши менѐ ѿ сю́дꙋ . На́ гдⷭ҇а и҆мѣ́ѧ наде́ждꙋ , не оу҆страши́тсѧ тогда̀ , є҆гда̀ ѻ҆гне́мъ всѧ̀ сꙋди́ти и҆́мать и҆ мꙋ́кою . Ст҃ы́и дх҃ъ бг҃осло́вїѧ є҆ди́ница трист҃а́ѧ , ѻ҆ц҃ъ бо без̾нача́ленъ ѿ него́же роди́сѧ сн҃ъ без̾лѣ́тенъ , и҆ дх҃ъ сопресто́ленъ , со ѡ҆бра́зно ѿ ѻ҆ц҃а спросїѧ́ша .
 а҆нтифо́нъ , г҃ . Срⷣце моѐ , стра́хомъ твои́мъ да покры́етсѧ , смиренномꙋ́дрствꙋющи , да невозне́ссѧ ѿпаде́тъ ѿ тебѐ всеще́дре . Къ мт҃ри свое́й землѝ , ѿходѧ́и всѧ́къ , а҆́бїе разрѣша́етсѧ прїѧ́ти мꙋ́ки , и҆лѝ по́чести пожи́вшихъ . Ст҃ы́мъ дх҃омъ , всѧ́къ кто̀ бжⷭ҇твеннѣ ви́дитъ и҆ пред̾гл҃етъ , чꙋдодѣ́етъ вы́шнѧѧ , в̾ трїе́хъ є҆ди́нагѡ бг҃а поѧ̀ . а҆́ще бо и҆ трисїѧ́нно , є҆ди́но нача́ло бжⷭ҇твенное .
 а҆нтифо́нъ , д҃ . Сѐ что̀ добро̀ , и҆лѝ что̀ красно̀ , но є҆́же жи́ти бра́тїе в̾ кꙋ́пѣ . ѡ҆ се́мъ бо гдⷭ҇ь ѡ҆бѣща̀ живо́тъ вѣ́чныи . Ри́зы є҆гѡ̀ и҆́же кри́ны се́льныѧ , ми́рови повелѣва́етъ ни чи́мъ же пещи́сѧ . Ст҃ы́мъ дх҃омъ , є҆динови́дною вино́ю всѧ̀ содержа́и миропода́тельнѡ , бг҃ъ бо се́й є҆́сть , ѻ҆ц҃ꙋ́ же и҆ сн҃ꙋ є҆диносꙋ́щенъ , и҆ гдⷭ҇ь .
 проки́менъ , ѱл҃о́мъ дв҃довъ . воцр҃и́тсѧ гдⷭ҇ь во́ вѣки , бг҃ъ тво́й сїѡ́не в̾ ро́дъ и҆ ро́дъ . сти́хъ : хвалѝ дш҃е моѧ̀ гдⷭ҇а , восхвалю̀ гдⷭ҇а в̾ животѣ̀ мое́мъ . всѧ́ко дыха́нїе . є҆ѵⷢ҇а́лїе , ѿ матѳе́ѧ . заⷱ҇ , рѕ҃і . та́же , Воскрⷭ҇нїе хрⷭ҇то́во ви́дѣвше .
 ѱало́мъ , н҃ . сла́ва . мл҃твъ ра́ди а҆пⷭ҇лъ , млⷭ҇тиве ѡ҆чи́сти мно́жество согрѣше́нїи на́шихъ .
 и҆ ны́нѣ . моли́твъ ра́ди бцⷣы , млⷭ҇тиве ѡ҆чи́сти мно́жество согрѣше́нїи на́шихъ .
 Поми́лꙋй мѧ бж҃е , по вели́цѣй млⷭ҇ти твое́й , по мно́гимъ щедро́тамъ твои́мъ , ѡ҆чи́сти без̾ зако́нїѧ моѧ̀ , бж҃е сп҃се мо́й .
 стихѣ́ра , воскрⷭ҇на . гла́съ , ѕ҃ . Воскр҃съ і҆с҃ъ ѿ́ гроба , ꙗ҆́коже проречѐ . и҆ дарова̀ на́мъ живо́тъ вѣ́чныи , ми́ръ и҆ ве́лїю ми́лость . і҆єре́й , гл҃етъ : спасѝ бж҃е лю́ди . пое́м̾ : гдⷭ҇и поми́лꙋй , ві҃ . і҆єре́й , воз̾гла́с̾ : млⷭ҇тїю и҆ щедро́тами и҆ чл҃колю́бїемъ . кано́нъ , воскрⷭ҇нъ , со і҆рмосо́мъ , на д҃ . и҆ крⷭ҇товоскрⷭ҇нъ , на́ два . и҆ бцⷣѣ , на́ два . и҆ всѣ́мъ ст҃ы́мъ , на́ ѕ҃ .
 Кано́нъ , воскрⷭ҇нъ . гла́съ , и҃ . пѣ́снь , а҃ . і҆рмо́съ . Воѡ҆рꙋже́на фараѡ́на погрꙋзѝ , чꙋдотворѧ́й дре́вле , мѡѷсе́йскїи же́ѕлъ крⷭ҇тоѡ҆бра́знѡ проразѝ , и҆ раздѣлѝ мо́ре , і҆и҃лѧ же бѣжа́ща , пѣ́ша ходѧ́ща спасѐ , пѣ́снь бг҃ови воз̾сыла́юща . запѣ́въ : сла́ва гдⷭ҇и воскрⷭ҇нїю твоемꙋ̀ . Всеси́льнꙋ хрⷭ҇то́вꙋ бжⷭ҇твꙋ̀ ка́кѡ недиви́мсѧ , ѿ страсте́й оу҆́бѡ всѣ́мъ вѣ́рнымъ , без̾стра́стїе и҆ нетлѣ́нїе точа́ща . ѿ ребра́ же ст҃а́гѡ и҆сто́чникъ без̾сме́ртныи и҆ска́пающа и҆ живо́тъ и҆́з̾ гроба присносꙋ́щныи . Ꙗ҆́кѡ бл҃голѣ́пенъ жена́мъ а҆́нг҃лъ ны́нѣ ꙗ҆ви́сѧ , и҆ свѣ́тлыѧ носѧ̀ є҆сте́ственыѧ ѻ҆́бразы , невеще́ственыѧ чистоты̀ . зра́комъ же возвѣща́ѧ свѣ́тъ воскрⷭ҇нїѧ , вопїѧ̀ воскр҃се гдⷭ҇ь . боⷢ҇ . Пресла́внаѧ воз̾гл҃ашасѧ ѡ҆ тебѣ̀ в̾ ро́дѣхъ родо́въ , ꙗ҆́же бж҃їе сло́во во́ чревѣ вмѣсти́вши , чи́ста же пребы́вши бцⷣе мр҃і́е . тѣ́мже тѧ всѝ почита́емъ , сꙋ́щее с̾ бг҃омъ застꙋпле́нїе на́ше .
 кано́нъ , крⷭ҇товоскрⷭ҇нъ . і҆рмо́съ . Во́дꙋ проше́дъ . запѣ́въ : сла́ва гдⷭ҇и крⷭ҇тꙋ̀ твоемꙋ̀ и҆ воскрⷭ҇нїю . Взѧта̀ бы́ша врата̀ болѣ́зненаѧ , и҆ оу҆страши́шасѧ а҆́дъстїи вра́тарїе , зрѧ́ще в̾ преи҆спо́днѧѧ соше́дшаго , и҆́же всѧ́когѡ превы́ше є҆стества̀ . Оу҆диви́шасѧ чи́ни а҆́нг҃льстїи , зрѧ́ще на прⷭ҇то́лѣ бжⷭ҇твенѣмъ посажено̀ ѿпа́дшее є҆стество̀ чл҃ческое , затворе́ное в̾ преи҆спо́днихъ землѝ .
 и҆́нъ , кано́н̾ , прест҃ѣ́й бцⷣѣ . і҆рмо́с̾ . Пое́мъ гдⷭ҇ви . запѣ́въ : прест҃а́ѧ гжⷭ҇е бцⷣе спасѝ на́съ . Прест҃а́ѧ бцⷣе , ꙗ҆́же вопло́щшеесѧ присносꙋ́щное и҆ пребжⷭ҇твеное сло́во , па́че є҆стества̀ ро́ждьши пое́мъ тѧ . Гро́здъ тѧ живоно́сенъ и҆ всекра́сныи . дв҃аѧ хрⷭ҇тѐ породила̀ є҆́сть , и҆́же всемꙋ̀ ми́рꙋ ка́плюща сла́дость спасе́нїѧ . Ро́дъ а҆да́мскїи ко и҆́же па́че оу҆ма̀ бл҃же́нствꙋ , тобо́ю воз̾веде́ныи бцⷣе досто́йнѡ сла́витъ тѧ .
 кано́нъ , всѣ́мъ ст҃ы́мъ . гла́съ , и҃ . і҆рмо́съ . Воѡ҆рꙋже́на фараѡ́на . запѣ́въ : ст҃і́и всѝ , моли́те бг҃а ѡ҆ на́съ . Твои́хъ ст҃ы́хъ воспѣва́ющꙋ чи́ны , твои́мъ свѣ́томъ дш҃и мое́й , мл҃твами си́хъ , ѡ҆зари́ти молю́сѧ . ты́ бо є҆сѝ свѣ́тъ непристꙋ́пенъ , невѣ́дѣнїѧ ве́сь мра́къ ѿженѝ ѿ менѐ твои́ми свѣтлостьмѝ , сло́ве бж҃їи свѣтода́вче хрⷭ҇тѐ . вⷤ . Є҆гда̀ вознесе́сѧ на́ древо , привле́къ є҆сѝ ко своемꙋ̀ позна́нїю , ꙗ҆зы́кѡвъ всѐ наслѣ́дїе твоѐ влⷣко , и҆ свѣ́томъ оу҆ѧсни́лъ є҆сѝ ст҃ы́ѧ трⷪ҇цы , а҆пⷭ҇лы ст҃ы́ми твои́ми , и҆ мглꙋ̀ пре́лести ѿгна́лъ є҆сѝ . Законоположе́нїемъ твои́мъ хрⷭ҇тѐ , ѡ҆бразꙋ́еми твоѝ а҆пⷭ҇ли , ꙗ҆́же на землѝ всѧ̀ , бл҃гоче́стнѡ ѿри́нꙋша . и҆ свѣ́томъ бл҃года́ти ѡ҆свѣти́ша всю̀ вселе́ннꙋю сла́внїи , бл҃говѣ́стнѡ тѧ проповѣ́дающе . сла́ва . Ра́дꙋющесѧ мч҃нцы крⷭ҇тъ тво́й взе́мше , и҆ честно́й стра́сти неꙋкло́ннѡ подо́бѧщесѧ . мꙋчи́тельскагѡ не оу҆страши́шасѧ преще́нїѧ до́блїи , ни ѻ҆гнѧ̀ ни меча̀ ни ра́нъ , но нижѐ гла́да , нижѐ сме́рти . и҆ ны́нѣ , боⷢ҇ . И҆зволе́нїе мꙋ́жеско дв҃ы всечⷭ҇таѧ воспрїе́мше , ꙗ҆́ве мꙋ́ченическими страда́ньми , крѣ́пкѡ пострада́ша . и҆ ѱало́мски во слѣ́дъ тебѐ , сн҃ꙋ твоемꙋ̀ дв҃о , бжⷭ҇твенѣ сра́дꙋющесѧ всецр҃ю приведо́шасѧ . катава́сїѧ : ѿве́рзꙋ оу҆ста̀ моѧ̀ .
 пѣ́снь , г҃ . і҆рмо́съ . Оу҆тверже́и нб҃са̀ в̾ нача́тцѣ ра́зꙋмомъ , и҆ зе́млю на вода́хъ ѡ҆снова́выи , на ка́мени мѧ хрⷭ҇тѐ цр҃ко́внѣмъ оу҆твердѝ , ꙗ҆́кѡ нѣ́сть ст҃а , па́че тебѐ чл҃колю́бче . Ѻ҆сꙋжде́наго а҆да́ма вкꙋше́нїемъ грѣха̀ , пло́ти твоеѧ̀ спаси́тельною стра́стїю ѡ҆правда́лъ є҆сѝ хрⷭ҇тѐ . са́мъ бо сы́и непови́ненъ сме́ртнаго и҆скꙋ́са бы́лъ є҆сѝ без̾грѣ́шне . Воскрⷭ҇нїѧ свѣ́тъ восїѧ̀ , сꙋ́щимъ во тмѣ̀ и҆ сѣ́ни сме́ртнѣй сѣдѧ́щимъ , бг҃ъ мо́й і҆с҃ъ , и҆ свои́мъ бжⷭ҇тво́мъ крѣ́пкаго свѧза́въ , и҆ сосꙋ́ды є҆гѡ̀ расхити́лъ є҆́сть . боⷢ҇ . Херꙋви́мъ и҆ серафи́мъ , превы́шши ꙗ҆ви́ласѧ є҆сѝ бцⷣе . ты́ бо є҆ди́на прїѧ́тъ невмѣсти́маго бг҃а , во свое́мъ чре́вѣ несквѣ́рнаѧ . тѣ́мже тѧ вѣ́рнїи всѝ чи́стаѧ пѣ́сньми оу҆бл҃жа́емъ .
 и҆́нъ , і҆рмо́съ . Нбⷭ҇номꙋ крꙋ́гꙋ . Ѿве́ргшагосѧ пре́жде за́повѣди гдⷭ҇и , и҆з̾ринове́на мѧ ѿ тебѐ сотвори́лъ є҆сѝ , въ него́ же воѡ҆брази́сѧ . послꙋша́нїемъ же наказа́въ , к̾ себѣ̀ всели́лъ є҆сѝ распѧ́тїѧ ра́ди . Въ премꙋ́дрости всѧ̀ проꙋвѣ́дѣвъ со́здалъ є҆сѝ , и҆ ра́зꙋмомъ водрꙋзи́въ преи҆спо́днѧѧ . не несподо́билъ є҆сѝ схожде́нїемъ тѝ сло́ве бж҃їи , воскр҃си́ти сꙋ́щаго и҆́же по ѻ҆́бразꙋ своемꙋ̀ .
 и҆́нъ , і҆рмо́съ . Ты̀ є҆сѝ оу҆тверже́нїе . Да́ждь на́мъ по́мощь твои́ми мл҃твами всечⷭ҇таѧ , прило́ги разрꙋша́ющи лю́тыхъ ѡ҆б̾стоѧ́нїи . Є҆́ввѣ пра́мт҃ри ты̀ и҆справле́нїе бы́сть , нача́льника жи́зни ми́рꙋ хрⷭ҇та̀ , бцⷣе ро́ждьши . Препоѧ́ши мѧ си́лою свы́ше всечи́стаѧ , ꙗ҆́же вои́стиннꙋ бг҃а ро́ждьши пло́тїю , ѻ҆́ч҃ꙋю соста́внꙋю си́лꙋ .
 и҆́нъ , і҆рмо́съ . Оу҆тверже́и нб҃са̀ . Въ сщ҃е́нство сщ҃е́нно , сщ҃е́нницы и҆ па́стырїе ѡ҆бле́кшесѧ , и҆ то̀ премꙋ́дрствено ѡ҆корми́вше хрⷭ҇тꙋ̀ , житїе́мъ оу҆краси́ша . оу҆чи́тельства сло́во ст҃і́и , свы́ше вои́стинꙋ прїе́мше ѡ҆бога́тившасѧ . двⷤа . Оу҆краси́вшесѧ оу҆добре́ньми пе́рвагѡ добротворе́нїѧ , и҆ ꙗ҆ви́вшесѧ ꙗ҆́кѡ незаходѧ́щаѧ свѣти́ла . и҆ ѡ҆небеси́сте цр҃ковь хрⷭ҇то́вꙋ ст҃і́и , ѿ ню́дъ краснѡ̀ всѝ тꙋ̀ разли́чнѡ оу҆краси́вше . вⷤ . сла́ва . Зако́нꙋ повинꙋ́ющесѧ твоемꙋ̀ , бл҃же́нныхъ собо́ры , многоѡ҆бра́зными добродѣ́тельми просвѣти́вшесѧ , наслѣ́доваша ѻ҆би́тели нбⷭ҇ныѧ влⷣко . и҆ ѿ и҆́нꙋдꙋ и҆́нъ , всѝ ті́и досто́йнѡ и҆спо́лниша . и҆ ны́нѣ , боⷢ҇ . Ѿ чрева дв҃ствена , є҆́же ѿ́ бг҃а бг҃а сло́ва , родила̀ є҆сѝ на́мъ бг҃омт҃и . є҆го́же дв҃ы чⷭ҇тыѧ бг҃олѣ́пнѡ воз̾люби́ша , и҆ в̾слѣ́дъ тебѐ всѧ̀ семꙋ̀ ꙗ҆́вѣ послѣ́доваша . катава́сїѧ : твоѧ̀ пѣвцы̀ .
 конда́къ , воскрⷭ҇нъ . гла́съ , и҃ . Воскр҃съ и҆́з̾ гроба , оу҆ме́ршихъ воз̾дви́глъ є҆сѝ , и҆ а҆да́ма воскр҃си́лъ є҆сѝ . и҆ є҆́вва ликꙋ́етъ в̾ твое́мъ воскрⷭ҇нїи . мирсті́и концы̀ торжествꙋ́ютъ в̾ воста́нїи твое́мъ и҆з̾ ме́ртвыхъ многомлⷭ҇тиве . и҆́косъ . А҆́дова црⷭ҇твїѧ плѣни́въ , и҆ ме́ртвыхъ воскр҃си́въ долготерпѣли́ве , жены̀ мѷрѡно́сицы оу҆срѣ́тъ , в̾мѣ́стѡ печа́ли ра́дость прине́съ , и҆ а҆пⷭ҇лѡмъ твои́мъ воз̾вѣсти́лъ є҆сѝ зна́менїѧ побѣ́ды , сп҃се мо́й живода́телю , и҆ тва́рь просвѣща́еши чл҃колю́бче . сегѡ̀ ра́ди и҆ ми́ръ кꙋ́пнѡ ра́дꙋетсѧ в̾ воста́нїи твое́мъ и҆з̾ ме́ртвыхъ многомлⷭ҇тиве .
 сѣда́ленъ . гла́съ , и҃ . Претерпѣ́вше , го́ры терпѣ́нїѧ ꙗ҆ви́стесѧ , и҆ столпы̀ дх҃о́внїи , мч҃нцы прехва́льнїи хрⷭ҇та̀ бг҃а на́шегѡ . ѿ землѝ взе́мшесѧ на высотꙋ̀ , преложе́нїемъ к̾ нбⷭ҇нѣй сла́вѣ , самови́дцы бы́вше . тѣ́мже по достоѧ́нїю ѡ҆богати́вшесѧ бл҃года́тїю дх҃а . всегда̀ и҆сцѣле́нїе подава́ете , стрⷭ҇тоте́рпцы прехва́льнїи . моли́те хрⷭ҇та̀ бг҃а , согрѣше́нїемъ ѡ҆ставле́нїе дарова́ти , пра́зднꙋющимъ любо́вїю ст҃ꙋ́ю па́мѧть ва́шꙋ . сла́ва . Пра́ѻ҆ц҃ъ ѻ҆ц҃ъ , патрїа́рхъ , а҆пⷭ҇лъ мч҃нкъ и҆ прⷪ҇ркъ , ст҃ль прпⷣбныхъ и҆ пра́ведныхъ , и҆ всѣ́хъ ст҃ы́хъ твои́хъ в̾кꙋ́пѣ , и҆ же́нъ бжⷭ҇твеное сосло́вїе , ст҃ꙋ́ю па́мѧть творѧ́ще хрⷭ҇тѐ бж҃е , всѣ́хъ подвиза́емъ на моли́твꙋ молѧ́щесѧ , оу҆мирѝ ми́ръ сво́й тѣ́хъ ра́ди ꙗ҆́кѡ чл҃колю́бецъ . да всѝ вопїе́мъ ти бж҃е , прославлѧ́емыи во́ свѣтѣ ст҃ы́хъ твои́хъ , ꙗ҆́кѡ вои́стинꙋ прославлѧ́ѧи досто́йнѡ па́мѧть и҆́хъ . и҆ ны́нѣ , боⷢ҇ . Нбⷭ҇нꙋю две́рь и҆ ковче́гъ , прест҃ꙋ́ю го́рꙋ , и҆ свѣ́тлыи ѻ҆́блакъ воспое́мъ , неѡ҆пали́мꙋю кꙋпинꙋ̀ , слове́сныи ра́й , и҆ є҆́ввы возва́нїе , вселе́ннѣй все́й вели́кїи сосꙋ́дъ . ꙗ҆́кѡ спасе́нїе в̾ не́мъ содѣ́ласѧ ми́рови , и҆ ѡ҆ставле́нїе дре́внимъ согрѣше́нїемъ . тѣ́мже и҆ вопїе́мъ є҆́й , молѝ хрⷭ҇та̀ бг҃а , согрѣше́нїемъ ѡ҆ставле́нїе дарова́ти , бл҃гоче́стнѡ покланѧ́ющимсѧ прест҃о́мꙋ ржⷭ҇твꙋ̀ твоемꙋ̀ [покло́н̾] .
 пѣ́снь , д҃ . і҆рмо́съ . Ты́ ми хрⷭ҇тѐ гдⷭ҇ь , ты́ же и҆ си́ла
 ми , ты́ ми бг҃ъ , ты́ ми ра́дованїе , не ѡ҆ста́вль нѣ́дра ѻ҆́ч҃а , но ми́лостїю сѝ на́шꙋ нищетꙋ̀ посѣти́в̾ , тѣ́мъ с̾ пррⷪ҇комъ а҆вва́кꙋмомъ зовꙋ̀ , си́лѣ твое́й сла́ва чл҃колю́бче . Ты̀ ме́рзска мѧ сꙋ́ща ѕѣлѡ̀ воз̾люби́лъ є҆сѝ . ты̀ и҆стоща́нїемъ стра́ннымъ сни́де на́ землю , бл҃гоꙋтро́бне сп҃се , послѣ́днѧго ми досажде́нїѧ не ѿве́ргсѧ . и҆ пребы́въ на высотѣ̀ пречⷭ҇тыѧ твоеѧ̀ сла́вы , пре́жде без̾че́ствованаго просла́вилъ є҆сѝ . Кто̀ зрѧ̀ влⷣко ны́нѣ недиви́тсѧ , ра́ди страсте́й сме́рть разорѧ́емꙋ , крⷭ҇то́мъ же бѣжа́щꙋ тлѣ́нїю ; и҆ сме́рти ра́ди , а҆́дово бога́тство и҆стощава́емо бжⷭ҇твеною си́лою , тебѐ распѧ́таго . чꙋ́дно дѣ́ло чл҃колю́бче . боⷢ҇ . Ты̀ вѣ́рнымъ похвала̀ є҆сѝ без̾невѣ́стнаѧ . ты̀ пред̾ста́тельница . ты̀ и҆ прибѣ́жище хрⷭ҇тїа́нѡмъ , стѣна̀ и҆ приста́нище . к̾ сы́нꙋ бо своемꙋ̀ мольбы̀ но́сиши всенепоро́чнаѧ , и҆ спаса́еши ѿ бѣ́дъ , и҆́же вѣ́рою и҆ любо́вїю бцⷣꙋ чⷭ҇тꙋю тебѐ вѣ́дꙋщихъ .
 и҆́нъ , і҆рмо́съ . Оу҆слы́шахъ гдⷭ҇и . На крⷭ҇тѣ́ тѧ пригвозди́ша , законопрестꙋ́пныхъ дѣ́ти хрⷭ҇тѐ бж҃е , и҆́мже спа́слъ є҆сѝ ꙗ҆́кѡ млрⷭ҇дъ , сла́вѧщихъ твоѧ̀ страда́нїѧ . Воскр҃съ ѿ́ гроба , всѧ̀ совоскр҃си́лъ є҆сѝ сꙋ́щїѧ во а҆́дѣ ме́ртвыѧ , и҆ просвѣти́лъ є҆сѝ ꙗ҆́кѡ бл҃гоꙋтро́бенъ , сла́вѧщихъ твоѐ воскрⷭ҇нїе .
 и҆́нъ , і҆рмо́съ , то́йже . И҆́же кла́съ возрасти́вши животво́рныи , не ѡ҆ра́ннаѧ ни́ва , даю́щаго ми́рови жи́знь , бцⷣе спаса́й пою́щихъ тѧ . Бцⷣꙋ тѧ всечⷭ҇таѧ , просвѣ́щшїисѧ всѝ зна́емъ , сл҃нце бо пра́вды родила̀ є҆сѝ прⷭ҇нѡ дв҃о . Ѡ҆чище́нїе да́рꙋй на́шимъ невѣ́дѣнїемъ , ꙗ҆́кѡ без̾грѣ́шенъ , и҆ оу҆мирѝ ми́ръ сво́й бж҃е , мл҃твами ро́ждьшїѧ тѧ̀ .
 и҆́нъ , і҆рмо́съ . Ты́ ми хрⷭ҇тѐ гдⷭ҇ь . Совокꙋпи́всѧ собо́ръ ст҃ы́хъ твои́хъ , ра́ди любвѐ , и҆ тебѐ наслажда́ѧсѧ и҆́стинно же и҆ чи́сто , въ ра́дости ли́къ неразрꙋша́емыхъ со а҆́нг҃лы ликꙋ́ютъ оу҆ тебѐ живода́вче , бж҃е всѣ́хъ и҆ гдⷭ҇и . двⷤа . Ю҆́ношски сла́внїи сщ҃енномч҃нцы , мꙋ́ченическимъ вѣнце́мъ оу҆вѧзо́стесѧ , бг҃одѣ́тельнымъ пома́занїемъ , и҆́же пе́рвѣе сщ҃е́нства оу҆кра́шени пребога́тїи . тѣ́мже сꙋгꙋ́бы вѣнцы̀ по достоѧ́нїю прїе́мше , со хрⷭ҇то́мъ вѣ́чнѡ ра́дꙋетесѧ . Плотско́е мꙋдрова́нїе всѐ дꙋ́хꙋ бг҃оно́снїи вои́стинꙋ повинꙋ́сте , воздержа́тельнѡ , тоѧ̀ стремле́нїѧ неꙋдержи́маѧ посто́мъ оу҆вѧди́вше . и҆ ны́нѣ без̾стра́стїѧ свѣ́томъ просвѣти́вшесѧ , мздꙋ̀ трꙋдо́мъ прїѧ́сте . сла́ва . Ꙗ҆́кѡ хрⷭ҇то́вы мч҃нцы первомч҃нка мꙋ́ки ѕѣлѡ̀ претерпѣ́сте , тве́рдѣ же и҆ до́блественѣ , ꙗ҆́кѡ в̾ чꙋжи́хъ стра́жꙋще тѣлесѣ́хъ сла́внїи . и҆ ны́нѣ црⷭ҇твїѧ наслѣ́дницы показа́вшесѧ , вѣ́рнымъ цѣльбы̀ то́чите . и҆ ны́нѣ , боⷢ҇ . Невѣ́сто бж҃їѧ пребы́сть бцⷣе чⷭ҇таѧ , сего́ бо сло́во превѣ́чное , тѣле́снѣ родила̀ є҆сѝ на́мъ . ѡ҆ не́мже и҆ жены̀ ст҃ы́ѧ ст҃опожи́вшїѧ , честьмѝ всеразли́чными , тобо́ю оу҆краси́вшесѧ , прамт҃рьнее паде́нїе и҆спра́виша .
 катава́сїѧ : сѣдѧ́и во сла́вѣ .
 пѣ́снь , є҃ . і҆рмо́съ . Вскꙋ́ю мѧ ѿри́нꙋ , ѿ лица̀ твоегѡ̀ свѣ́те незаходѧ́и , покры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆ к̾ свѣ́тꙋ заповѣде́й ти пꙋтѝ моѧ̀ напра́ви молю́тисѧ . Ѡ҆дѣ́ѧтисѧ претерпѣ̀ в̾ багрѧни́цꙋ порꙋга́емъ , пре́жде страсте́й твои́хъ сп҃се , первозда́ннаго покрыва́ѧ без̾ѡ҆бра́зное ѡ҆бнаже́нїе , и҆ на́гъ пригвозди́сѧ на крⷭ҇тѣ̀ пло́тїю , совлача́ѧ хрⷭ҇тѐ ѻ҆дѣѧ́нїе оу҆мерщве́нїѧ . Ѿ пе́рсти сме́ртныѧ па́дшее ми па́ки на́здалъ є҆сѝ сꙋщество̀ , воскр҃съ и҆з̾ ме́ртвыхъ , несостарѣ́ющесѧ хрⷭ҇тѐ сотвори́лъ є҆сѝ , ꙗ҆́вль па́ки ꙗ҆́коже црⷭ҇кїи ѻ҆́бразъ , нетлѣ́нїѧ свѣ́томъ блиста́ющъ . боⷢ҇ . Мт҃рьне дерзнове́нїе , є҆́же к̾ сн҃ꙋ своемꙋ̀ и҆мꙋ́щи всечⷭ҇таѧ , сро́днагѡ промышле́нїѧ на́шегѡ , непре́зри мо́лимсѧ , ꙗ҆́кѡ тебѐ є҆ди́нꙋ хрⷭ҇тїа́не ко влⷣцѣ , ѡ҆чище́нїе бл҃гопремѣни́тельно пред̾лага́емъ .
 и҆́нъ , і҆рмо́съ . Просвѣтѝ на́съ . Наста́ви на́съ к̾ свѣ́тꙋ си́лою крⷭ҇та̀ твоегѡ̀ хрⷭ҇тѐ , сегѡ̀ ра́ди ти припа́даемъ , тво́й ми́ръ пода́ждь на́мъ чл҃колю́бче . Ѡ҆кормѝ живота̀ на́шегѡ хрⷭ҇тѐ бж҃е на́шъ , пою́щихъ твоѐ воста́нїе , и҆ ми́ръ пода́ждь на́мъ чл҃колю́бче .
 и҆́нъ , і҆рмо́съ . Оу҆́треннююще вопїе́мъ ти . Оу҆толѝ непостоѧ́ннꙋю бꙋ́рю страсте́й на́шихъ дв҃о , ꙗ҆́же бг҃а ро́ждьши ѡ҆корми́телѧ и҆ гдⷭ҇а . Слꙋ́жатъ ржⷭ҇твꙋ̀ твоемꙋ̀ пречⷭ҇таѧ бцⷣе , а҆́нг҃льстїи чи́нове , и҆ земны́хъ составле́нїѧ . Мр҃і́е бцⷣе без̾невѣ́стнаѧ , оу҆пова́нїѧ враго́въ сꙋ́етна сотворѝ , а҆ пою́щихъ тѧ̀ ѡ҆б̾веселѝ .
 и҆́нъ , і҆рмо́съ . Вскꙋ́ю мѧ ѿри́нꙋ . Прозрѣ́ти ꙗ҆́кѡ прⷪ҇рцы бжⷭ҇твенїи , послѣ́днѧѧ хотѧ́щаѧ бы́ти сподо́бистесѧ , воздержа́нїемъ бо поле́знѣ дꙋ́ши ѡ҆чи́стивше , житїе́мъ чи́стымъ ѽ бг҃огла́снїи , просвѣща́еми си́лою ст҃а́гѡ дх҃а . вⷤ . Ли́къ всѣ́хъ ст҃ы́хъ ны́нѣ свѣ́титсѧ , бжⷭ҇твеными дарова́ньми , и҆́же пре́жде зако́на всѝ ѻ҆ц҃енача́льницы , проро́цы и҆ а҆пⷭ҇ли и҆ мч҃нкъ собо́ри , и҆ по́стникъ и҆ оу҆чи́телей и҆ пра́ведныхъ , и҆ сщ҃енномч҃нкъ . вⷤ . сла́ва . Свѣтѧ́щьсѧ зрѧ́ще твои́хъ ст҃ы́хъ собо́ръ дне́сь , твое́ю сп҃се свѣ́тлостїю , и҆ свѣща́ми неꙋгаса́емыми бл҃года́ти , твоѐ бжⷭ҇твеное бога́тство бл҃ги́хъ , и҆ спѣ́шьство , воспѣва́емъ непреста́ннѡ чл҃колю́бче . и҆ ны́нѣ , боⷢ҇ . Преди́вное твоѐ ржⷭ҇тво̀ возлюби́вше жены̀ бг҃олюби́выѧ , кра́снаѧ житїю̀ нивочто́же вмѣни́ша всечи́стаѧ . но є҆гѡ̀ є҆ди́ны рачи́тельно жела́юще свѣ́тлости , и҆ бжⷭ҇твенаго ѡ҆сїѧ́нїѧ .
 катава́сїѧ : оу҆диви́шасѧ всѧ́ческаѧ .
 пѣ́снь , ѕ҃ . і҆рмо́съ . Ѡ҆чи́сти мѧ сп҃се , мно́га бо без̾зако́нїѧ моѧ̀ , и҆ и҆з̾ глꙋбины̀ ѕѡ́лъ воз̾веди́ мѧ молю́сѧ , к̾ тебѣ́ бо воз̾ва́хъ и҆ оу҆слы́ша мѧ , бж҃е спасе́нїѧ моегѡ̀ . Дре́ва ра́ди низ̾ложи́ мѧ крѣ́пкѡ , нача́льникъ ѕло́бы , ты́ же хрⷭ҇тѐ воз̾дви́гсѧ на крⷭ҇тѣ̀ , крѣпча́йше низ̾ложи́лъ є҆сѝ посрами́въ тогѡ̀ , па́дшаго же воскр҃си́въ . Ты̀ оу҆ще́дрилъ сїѡ́на восїѧ́въ ѿ́ гроба , но́ва за ве́тхаго сверши́лъ є҆сѝ ꙗ҆́кѡ млрⷭ҇дъ , бжⷭ҇твеною сѝ кро́вїю , и҆ нн҃ѣ црⷭ҇твꙋеши в̾ не́мъ во́ вѣки хрⷭ҇тѐ . боⷢ҇ . Да и҆зба́вимсѧ ѿ лю́тыхъ согрѣше́нїи , мольба́ми твои́ми бг҃ороди́тельнице чи́стаѧ , и҆ да оу҆лꙋчи́мъ пречⷭ҇таѧ бжⷭ҇твеное сїѧ́нїе , и҆́же и҆з̾ тебѐ неи҆зрече́ннѡ воплоще́ннагѡ сн҃а бж҃їѧ .
 и҆́нъ , і҆рмо́съ . Мл҃твꙋ пролїю̀ ко́ гдⷭ҇ꙋ . Дла́ни на крⷭ҇тѣ̀ распросте́ръ є҆сѝ , и҆сцѣлѧ́ѧ не оу҆держа́нно просте́ртꙋю рꙋ́кꙋ во є҆де́мѣ первозда́ннагѡ . и҆ свое́ю во́лею же́лчи вкꙋси́въ хрⷭ҇тѐ , и҆ спа́слъ є҆сѝ ꙗ҆́кѡ си́ленъ , пою́щїѧ твоѐ сп҃се воста́нїе . Сме́рти и҆зба́витель вкꙋсѝ , и҆ во а҆́дъскаѧ соше́дъ ꙗ҆́кѡ крѣ́покъ , ꙗ҆́кѡ да пе́рвагѡ ѡ҆сꙋжде́нїѧ , и҆ тлѣ́нїѧ црⷭ҇тво разрꙋши́тъ , воскр҃се хрⷭ҇то́съ , и҆ спасѐ пою́щїѧ є҆гѡ̀ воскрⷭ҇нїе .
 и҆́нъ , і҆рмо́съ . Ри́зꙋ ми пода́ждь . Хра́мъ тѧ бж҃їи и҆ ковче́гъ , и҆ черто́гъ ѡ҆дш҃евле́нъ , и҆ две́рь нбⷭ҇нꙋю , бцⷣе вѣ́рнїи воз̾вѣща́емъ . Тре́бищемъ разори́тель , бы́вшее ржⷭ҇тво̀ твоѐ мр҃і́е бг҃оневѣ́сто , поклонѧ́емъ є҆́сть , ꙗ҆́кѡ бг҃ъ со ѻ҆ц҃е́мъ и҆ дх҃омъ . Сло́во бж҃їе тебѐ показа̀ , земны́мъ лѣ́ствицꙋ нбⷭ҇нꙋю . тебе́ бо ра́ди къ на́мъ сни́де .
 и҆́нъ , і҆рмо́съ . Ѡ҆чи́сти мѧ сп҃се . Ꙗ҆́кѡ че́стенъ и҆́збранъ , положе́нъ ка́мень краеꙋго́льныи , ст҃і́и въ сїѡ́нѣ ѡ҆брѣ́тше тѧ влⷣко , оу҆тверже́нїе непоколѣби́мо , и҆збра́ннаѧ ка́менїѧ себѐ назда́ша . двⷤа . Прободе́номъ ти ре́бромъ , ка́пли кро́ве и҆ска́павше с̾ водо́ю бг҃одѣ́тельно , ве́сь ми́ръ ѡ҆бнови́ша , и҆ бжⷭ҇твеныи собо́ръ всѣ́хъ ст҃ы́хъ къ бл҃года́телю привлеко́ша . двⷤа . сла́ва . Пое́мъ всѝ бл҃гоче́стнѡ мч҃нкъ ѻ҆́блакъ бжⷭ҇твеныи , просвѣще́ныи бл҃года́тїю свы́ше , пресвѣ́тлѡ восїѧ́вшїи , и҆ свѣтлѣ́йшїи , багрѧни́цею кро́ве , и҆ червлени́цею тѣ́хъ тве́рдагѡ страда́нїѧ . и҆ ны́нѣ , боⷢ҇ . Мт҃рь всеи́стиннꙋю бж҃їю тѧ̀ всѝ зна́емъ , є҆ѧ́же ра́ди є҆стество̀ же́нско и҆сцѣлѣ̀ , и҆ оу҆крѣпи́вшисѧ всенепоро́чнаѧ ѡ҆ хрⷭ҇тѣ̀ пострада̀ , добродѣ́тели же всѧ́кїѧ и҆ бл҃гоче́стїѧ бы́сть и҆спо́лнено .
 катава́сїѧ : бжⷭ҇твеное сѐ и҆ всечестно́е .
 конда́къ , всѣ́мъ ст҃ы́мъ . гла́съ , в҃ . Ꙗ҆́кѡ нача́тки є҆стества̀ , содѣ́телю тва́ри , вселе́ннаѧ прино́ситъ ти гдⷭ҇и , бг҃оно́сныѧ мч҃нки . тѣ́хъ мл҃твами в̾ ми́рѣ глꙋбо́цѣ , цр҃ковь свою̀ и҆ жи́тельство своѐ бцⷣы ра́ди соблюдѝ , є҆ди́не многомлⷭ҇тиве . и҆́косъ . И҆́же по все́й землѝ мꙋ́чившїисѧ , на нб҃са̀ пресели́вшасѧ . и҆ и҆́же стрⷭ҇те́мъ хрⷭ҇то́вымъ подо́бѧщесѧ , и҆ стра́сти на́ша ѿе́млюще , сѐ здѣ̀ дне́сь собира́ютсѧ . пе́рвенцы роже́ныхъ ꙗ҆́вльшесѧ цр҃кви вы́шнїѧ . и҆ ꙗ҆́кѡ го́рнїи ѻ҆́бразъ прича́ствꙋемъ и҆мꙋ́ще , хрⷭ҇тꙋ̀ вопїю́тъ , ѻ҆ц҃а ра́ди соблюдѝ ꙗ҆́кѡ бг҃ъ на́шъ ты̀ є҆сѝ многомлⷭ҇тиве .
 пѣ́снь , з҃ . і҆рмо́съ . Бж҃їѧ схожде́нїѧ ѻ҆́гнь оу҆стыде́сѧ в̾ вавилѡ́нѣ дре́вле , сегѡ̀ ра́ди ѻ҆́троцы в̾ пещѝ ра́дованною ного́ю , ꙗ҆́кѡ во́ свѣтѣ ликова́хꙋ пою́ще , блгⷭ҇ве́нъ бг҃ъ ѻ҆ц҃ъ на́шихъ . Сла́вное и҆стоща́нїе бжⷭ҇твенагѡ бога́тства , и҆ нищета̀ твоѧ̀ хрⷭ҇тѐ оу҆дивлѧ́етъ а҆́нг҃лы , на крⷭ҇тѣ̀ зрѧ́ще тѧ пло́тїю пригвожда́ема , за є҆́же спастѝ вѣ́рою вопїю́щихъ , бл҃гослове́нъ бг҃ъ ѻ҆ц҃ъ на́шихъ . Бжⷭ҇твенымъ твои́мъ соше́ствїемъ , свѣ́та и҆спо́лнилъ є҆сѝ преи҆спо́днѧѧ , и҆ тма̀ прогна́на бы́сть , пре́жде гонѧ́щаѧ . тѣ́мже воскресо́ша и҆́же ѿ́ вѣка оу҆́зницы , вопїю́ще , блгⷭ҇ве́нъ бг҃ъ ѻ҆ц҃ъ на́шихъ . трⷪ҇ченъ . Всѣ́хъ оу҆́бѡ гдⷭ҇а , є҆ди́номꙋже то́кмѡ , є҆диноро́дномꙋ сн҃ꙋ , правосла́внѡ ѻ҆ц҃а бг҃осло́вѧще тѧ воз̾вѣща́емъ . и҆ є҆ди́нъ вѣ́дѧще тво́й и҆сходѧ́щъ дх҃ъ пра́выи , соесте́ственъ и҆ соприсносꙋ́щенъ .
 и҆́нъ , і҆рмо́съ . И҆́же ѿ і҆ꙋде́и . Спасе́нїе содѣ́ла бж҃е посредѣ̀ вселе́нныѧ , проро́чески вопїе́мъ , на́ древо вознесе́нъ бы́въ , всѧ̀ призва̀ вѣ́рою зовꙋ́щихъ , ѻ҆ц҃ъ на́шихъ бж҃е бл҃гослове́нъ є҆сѝ . Воскр҃съ ѿ́ гроба ꙗ҆́кѡ ѿ сна̀ ще́дре , а҆́да плѣни́лъ є҆сѝ , тва́рь оу҆вѣ́рисѧ а҆пⷭ҇лъ ра́ди , проповѣ́давшихъ воскрⷭ҇нїе . ѻ҆ц҃ъ на́шихъ бж҃е бл҃гослове́нъ є҆сѝ .
 и҆́нъ , і҆рмо́съ , то́йже . Ѿ дв҃ческагѡ ложесна̀ воплоти́выисѧ , ꙗ҆ви́сѧ на спасе́нїе на́ше , сегѡ̀ ра́ди твою̀ мт҃рь вѣ́дꙋще бцⷣꙋ , бл҃года́рственѡ вопїе́мъ , ѻ҆ц҃ъ на́шихъ бж҃е блгⷭ҇ве́нъ є҆сѝ . Же́злъ прорастѐ дв҃о ѿ ко́рене і҆єссе́ѡва всебл҃же́нныи пло́дъ , цвѣ́тъ носѧ́щи спаси́тельныи , вѣ́рою сн҃ꙋ твоемꙋ̀ вопїю́щимъ , ѻ҆ц҃ъ на́шихъ бж҃е бл҃гослове́нъ є҆сѝ . Премꙋ́дрости и҆спо́лни всѣ́хъ , и҆ крѣ́пости бжⷭ҇твеныѧ , соста́внаѧ премꙋ́дросте вы́шнѧгѡ , бцⷣы ра́ди , вѣ́рою тебѣ̀ вопїю́щихъ , ѻ҆ц҃ъ на́шихъ бж҃е бл҃гослове́нъ є҆сѝ .
 и҆́нъ , і҆рмо́съ . Бж҃їѧ схожде́нїѧ . Ст҃ы́хъ чи́нове , и҆́же во ст҃ы́хъ почива́ющемꙋ , немо́лчнѡ вопїю́ще , пи́щи бжⷭ҇твеныѧ ны́нѣ наслажа́ютсѧ , и҆ ра́дꙋющесѧ ликꙋ́ютъ пою́ще , ѻ҆ц҃ъ на́шихъ бж҃е бл҃гослове́нъ є҆сѝ . двⷤа . Бжⷭ҇твеными сїѧ́ньми трисо́лнечнагѡ свѣтопроли́тїѧ , честні́и ст҃ы́хъ собо́ри ѡ҆блиста́вшесѧ , и҆ є҆ди́ницꙋ тричи́сленꙋю бг҃осло́вѧще , воспѣва́ютъ ра́дꙋющесѧ , бл҃гослове́нъ бг҃ъ ѻ҆ц҃ъ на́шихъ . Неи҆зрече́нною сла́вою твое́ю , є҆гда̀ ꙗ҆ви́шисѧ стоѧ̀ посредѣ̀ бого́въ , досто́йнаѧ воздаѧ́и , и҆ вѣнцы̀ та́инъ , и҆ да́ры да́рꙋѧ , тогда́ мѧ сп҃се сподо́би пѣ́ти тебѣ̀ , бл҃гослове́нъ бг҃ъ ѻ҆ц҃ъ на́шихъ . сла́ва . Ра́дꙋющесѧ пое́мъ твои́хъ ст҃ы́хъ всѣ́хъ собо́ръ , ѿ всю́дꙋ собра́вшихсѧ . и҆ ро́ды вкꙋ́пѣ и҆ досто́инства , и҆ жи́тельства , с̾ ни́ми пою́ще зове́мъ , блгⷭ҇ве́нъ бг҃ъ ѻ҆ц҃ъ на́шихъ . и҆ нн҃ѣ , боⷢ҇ . Мр҃і́ю пречⷭ҇тꙋю и҆ прест҃ꙋ́ю бг҃ороди́тельницꙋ , ѻ҆трокови́цы всѧ̀ , ли́къ бжⷭ҇твенъ кꙋ́пнѡ соста́вивше , велегла́снѡ возопі́йте , ра́дꙋисѧ , ꙗ҆́же ра́дости и҆сто́чникъ на́мъ и҆сточа́ющи .
 катава́сїѧ : непослꙋжи́ша тва́ри .
 пѣ́снь , и҃ . і҆рмо́съ . Се́дмь седми́цею пе́щь , халдѣ́йскїи мꙋчи́тель , бг҃очести́вымъ лю́тѣ раз̾жжѐ . си́лою же лꙋ́чшею спасе́ныхъ ви́дѣвъ , творцꙋ̀ и҆ и҆зба́вителю вопїѧ́ше , дѣ́ти блгⷭ҇ви́те , сщ҃е́ннїи воспо́йте лю́дїе , и҆ превозноси́те є҆гѡ̀ во́ вѣки . 
 І҆с҃ова бжⷭ҇тва̀ пребжⷭ҇твенаѧ си́ла , въ на́съ бг҃олѣ́пнѡ восїѧ́ла є҆́сть . пло́тїю бо вкꙋ́шъ за всѣ́хъ сме́рть крⷭ҇тнꙋю , разорѝ а҆́довꙋ крѣ́пость . є҆го́же непреста́ннѡ дѣ́ти блгⷭ҇ви́те , сщ҃е́ннїи воспо́йте лю́дїе , превозноси́те є҆гѡ̀ во́ вѣки . Распѧ́тыи воскр҃се , велича́выи паде́сѧ , пады́исѧ и҆ сокрꙋше́ныи и҆спра́висѧ . тлѧ̀ ѡ҆прове́ржена бы́сть , и҆ нетлѣ́нїе процвѣтѐ . жи́знїю бо ме́ртвеное поже́рто бы́сть . дѣ́ти бл҃гослови́те , сщ҃е́ннїи воспо́йте лю́дїе , превоз носи́те є҆гѡ̀ во́ вѣки . трⷪ҇ченъ . Трисїѧ́нное бжⷭ҇тво̀ , во є҆ди́ной сїѧ́ющее зарѝ , ѿ є҆ди́ногѡ трисоста́внагѡ є҆стества̀ , роди́телѧ без̾нача́ль на , и҆ є҆диноєсте́ственое же сло́во ѻ҆́ч҃ее , и҆ съ црⷭ҇твꙋющъ є҆диносꙋ́щенъ дх҃ъ , дѣ́ти бл҃гослови́те , сщ҃е́ннїи воспо́йте лю́дїе , превозноси́те є҆гѡ̀ во́ вѣки .
 и҆́нъ , і҆рмо́съ . Побѣди́тели врагꙋ̀ . И҆́же на́ древѣ рꙋ́цѣ мнѣ̀ просте́ршаго , ѡ҆бнаже́наго призыва́юща мѧ , свое́ю бл҃гоѡ҆бра́зною согрѣ́ѧти нагото́ю , блгⷭ҇ви́те всѧ̀ дѣ́ла гдⷭ҇а , и҆ превозноси́те є҆гѡ̀ во́ вѣки . И҆́же и҆з̾ преи҆спо́днѧго а҆́да возне́сша мѧ па́дшаго , и҆ высокопресто́льною , сла́вою роди́телѧ поче́тшаго , бл҃гослови́те всѧ̀ дѣ́ла гдⷭ҇а , и҆ превозноси́те є҆гѡ̀ во́ вѣки .
 и҆́нъ , і҆рмо́съ . Цр҃ѧ нбⷭ҇нагѡ . Сопроти́вныхъ раз̾жже́ныѧ и҆ пламенови́дныѧ на на́съ оу҆гасѝ стрѣ́лы , ꙗ҆́кѡ да пое́мъ тѧ чи́стаѧ во́ вѣки . Па́че є҆стества̀ содѣ́телѧ и҆ сп҃са , бг҃а сло́ва родила̀ є҆сѝ дв҃о . є҆го́же превозно́симъ во всѧ̀ вѣ́ки . Свѣ́тлꙋю тѧ̀ и҆ златоза́рнꙋю показа̀ свѣщꙋ̀ ми́рꙋ , в̾сели́выисѧ в̾ тѧ̀ свѣ́тъ непристꙋ́пныи , дв҃о чи́стаѧ , тѣ́мже тѧ пое́мъ во́ вѣки всѧ̀ .
 и҆́нъ , і҆рмо́съ . Се́дмь седми́цею пе́щь . Ра́дꙋйтесѧ мч҃нцы , и҆ проро́цы со а҆пⷭ҇лы , сщ҃енномч҃нкъ честны́и собо́ръ , пра́ведныхъ и҆ прпⷣбныхъ , и҆ оу҆чи́телей бжⷭ҇твенїи ли́цы , с̾ мѷрѡно́сицами жена́ми вопїю́ще , дѣ́ти бл҃гослови́те , сщ҃е́ннїи по́йте лю́дїе , и҆ превозноси́те є҆гѡ̀ во́ вѣки . вⷤ . И҆́же па́че оу҆ма̀ , свѣтлостьмѝ насыща́еми ст҃і́и бжⷭ҇твенагѡ весе́лїѧ , и҆ бл҃года́ти и҆сполнѧ́еми , бо́зи быва́ете , и҆́же к̾ бг҃ꙋ приближе́нїемъ , бл҃годѣѧ́ннымъ свѣ́тлостемъ прїѡбща́ющесѧ . и҆ сла́вы неи҆зрече́нныѧ просвѣти́вшесѧ лꙋча́ми , хрⷭ҇та̀ превозносѧ́ще во́ вѣки . вⷤ . бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Ꙗ҆ви́вшесѧ ст҃і́и ꙗ҆́кѡ ѕвѣ́зды многосвѣ́тлы , цр҃ко́вное не́бо оу҆ѧснѧ́ете , разли́чными бл҃года́тьми , и҆ свѣ́тлыми добро́тами , в̾ пра́вдꙋ , и҆ в̾ цѣломꙋ́дрїе и҆ мꙋ́жество и҆ мꙋ́дрость ѡ҆бо́лкшесѧ . влⷣцѣ взыва́юще , сщ҃е́ннїи по́йте лю́дїе , и҆ превозноси́те є҆гѡ̀ во́ вѣки . и҆ ны́нѣ , боⷢ҇ . Съ весе́лїемъ всѧ̀ жены̀ бг҃омꙋ́дрыѧ сконча́вшїѧсѧ , пою́тъ дх҃омъ дв҃ꙋ пречⷭ҇тꙋю и҆́стиннꙋю мт҃рь бж҃їю , є҆́же ѿ клѧ́твы прама́тере є҆́ввы на́съ и҆зба́вльшꙋю , и҆ бл҃гоговѣ́йно пред̾стоѧ́ще , и҆́же тоѧ̀ воспѣва́юще пло́дъ во́ вѣки . катава́сїѧ : хва́лимъ бл҃гослови́мъ . ѻ҆́троки бл҃гочести́выѧ . честнѣ́йшꙋю пое́мъ .
 пѣ́снь , ѳ҃ . і҆рмо́съ . Оу҆диви́сѧ оу҆́бѡ ѡ҆ се́мъ нб҃о , и҆ землѝ оу҆жасо́шасѧ концы̀ , ꙗ҆́кѡ бг҃ъ ꙗ҆ви́сѧ чл҃кѡмъ пло́тїю , чре́во же твоѐ бы́сть простра́ннѣе нб҃съ , тѣ́мъ тѧ̀ бцⷣе , а҆́нг҃лъ и҆ чл҃къ чинонача́лїѧ велича́емъ . Бжⷭ҇твенымъ и҆ без̾нача́льнымъ є҆стество́мъ про́стъ сы́и , сложи́лсѧ є҆сѝ прїѧ́тїемъ пло́ти . въ себѣ̀ сїѐ соста́вивъ сло́ве бж҃їи , и҆ пострада̀ ꙗ҆́кѡ чл҃къ , пре́былъ є҆сѝ кромѣ̀ страсте́й ꙗ҆́кѡ бг҃ъ . тѣ́мже тѧ̀ во двою̀ сꙋществꙋ̀ нераз̾дѣ́льно и҆ неслїѧ́нно велича́емъ . Ѻ҆ц҃а по сꙋ́ществꙋ бжⷭ҇твеномꙋ , ꙗ҆́коже є҆стество́мъ бы́въ чл҃къ , сы́и бг҃ъ вы́шнїи к̾ рабо́мъ соше́дъ . воскр҃съ же ѿ́ гроба бл҃года́тїю ѻ҆ц҃а . земноро́днымъ положи́въ по є҆стествꙋ̀ бг҃а же и҆ влⷣкꙋ . съ ни́мже тѧ всѝ велича́емъ . боⷢ҇ . Ꙗ҆ви́сѧ ѽ дв҃о мт҃и бж҃їѧ , па́че є҆стества̀ ро́ждьши во́ плоти бл҃го́е сло́во , є҆го́же ѻ҆ц҃ъ ѿры́гнꙋ ѿ́ срⷣца своегѡ̀ , пре́жде всѣ́хъ вѣ́къ ꙗ҆́кѡ бл҃гъ . є҆го́же ны́нѣ и҆ теле́съ превы́шша разꙋмѣ́емъ , а҆́ще и҆ в̾ тѣ́ло ѡ҆блече́сѧ .
 и҆́нъ , і҆рмо́съ . Оу҆страши́сѧ всѧ́къ слꙋ́хъ . Бж҃їѧ тѧ сн҃а є҆стество́мъ , зача́таго воꙋтро́бѣ бг҃омт҃ре свѣ́мы , и҆ бы́вшагѡ на́съ ра́ди чл҃ка , и҆ зрѧ́щи тѧ̀ на крⷭ҇тѣ̀ , є҆стество́мъ оу҆́бѡ стра́ждꙋща чл҃ческимъ , без̾стра́стна же ꙗ҆́кѡ бг҃а велича́емъ . Разрꙋши́сѧ тма̀ лю́таѧ а҆́да , восїѧ́ бо сл҃нце пра́вды хрⷭ҇то́съ , землѝ просвѣща́ѧ всѝ концы̀ , сїѧ́ѧ бжⷭ҇тва̀ зарѧ́ми , нбⷭ҇ныи чл҃къ , бг҃ъ земны́и . є҆го́же во двꙋ̀ є҆стествꙋ̀ велича́емъ .
 и҆́нъ , і҆рмо́съ . Вои́стинꙋ бцⷣꙋ . Ра́дости и҆ весе́лїѧ и҆спо́лнь є҆́сть па́мѧть твоѧ̀ , приходѧ́щимъ и҆сцѣле́нїѧ точа́щи , и҆́же бл҃гоче́стнѡ бцⷣꙋ тѧ̀ воз̾вѣща́ющимъ . Ѱалмы̀ воспѣва́емъ тѧ̀ ѡ҆бра́дованнаѧ , и҆ немо́лчнѡ ти є҆́же ра́дꙋисѧ вопїе́мъ , ты́ бо и҆сточи́ла є҆сѝ всѣ́мъ ра́дость . Красе́нъ бцⷣе прорастѐ пло́дъ тво́й , не тлѧ́ бо причаща́ющимсѧ , но хода́тай жи́зни , ꙗ҆́же вѣ́рою тѧ̀ велича́ющимъ .
 и҆́нъ , і҆рмо́съ . Оу҆диви́сѧ оу҆́бѡ . Наде́ждею и҆ любо́вїю воѡ҆рꙋже́нѡ , и҆ вѣ́рнѡ ѡ҆гражде́но счине́нїе и҆збра́нныхъ , всѧ̀ мꙋчи́телей прило́ги и҆ мꙋ́ки и҆ ра́ны , ра́дꙋющесѧ претерпѣ́ша . бл҃госла́внѡ ѿ хрⷭ҇та̀ ѡ҆богати́вшесѧ , и҆ ли́ка верхо́вныхъ достиго́ша , и҆́стинна пе́рвомч҃нка . двⷤа . Приста́нище спасе́нїѧ , крⷭ҇тлѧ , а҆пⷭ҇лы , проро́ки , и҆ мч҃нки . спо́стники и҆ бжⷭ҇твеныѧ оу҆чи́тели , и҆ сщ҃е́нники и҆ патрїа́рхи и҆мꙋ́ще , и҆ сщ҃енномч҃нки , бл҃госла́вныѧ жены̀ и҆ бг҃олюбе́зны , и҆ прпⷣбныѧ и҆ пра́ведныѧ ны́нѣ досто́йнѡ велича́емъ . двⷤа . сла́ва . Ѻ҆гне́мъ и҆скꙋси́вшїисѧ напа́стей , и҆ пи́щею не оу҆слади́вшїисѧ , весели́тесѧ . и҆ чи́стѣ прⷭ҇то́лꙋ влады́чню свѣтови́днїи пред̾стоѧ́ще сла́внїи , собо́ри ст҃ы́хъ на́ нб҃сѣхъ , разрѣши́вшимсѧ зерца́ломъ . сѣ́ни бо ми́мѡ ше́дши , и҆́стинными ꙗ҆вле́ньми . и҆ ны́нѣ , боⷢ҇ . Ꙗ҆ви́сѧ раз̾стоѧ́щимсѧ , совокꙋпи́тельна . тебе́ бо ра́ди а҆́нг҃лѡмъ є҆диносе́льницы на́ нб҃сѣхъ , чл҃цы бы́ша вои́стинꙋ . и҆ свидѣ́тельствꙋютъ чи́нове всѣ́хъ ст҃ы́хъ , и҆ с̾ ни́ми пою́ще твоѐ ржⷭ҇тво̀ дв҃о бг҃омт҃и , в̾ вѣ́чныхъ пѣ́снехъ .
 катава́сїѧ : всѧ́къ зе́менъ . досто́йнѡ є҆́сть .
 та́же , ст҃ъ гдⷭ҇ь бг҃ъ на́шъ , на́ гласъ , и҃ .
 свѣти́ленъ , воскрⷭ҇нъ . Со оу҆ченикѝ в̾зы́демъ на́ горꙋ галиле́йскꙋю , вѣ́рою хрⷭ҇та̀ ви́дѣти , гл҃юща вла́сть прїѧ́ти вы́шнихъ и҆ ни́жнихъ . и҆ наꙋчи́мсѧ , ка́кѡ оу҆чи́тъ крⷭ҇ти́ти ꙗ҆зы́ки всѧ̀ , во́ и҆мѧ ѻ҆ц҃а и҆ сн҃а , и҆ ст҃а́гѡ дх҃а , и҆ спребыва́ти со оу҆ченикѝ , ꙗ҆́коже ѡ҆бѣща́сѧ , до сконча́нїѧ вѣ́ка . сла́ва , ст҃ы́мъ . Ст҃ы́хъ многои҆мени́тое мно́жество , да восхва́литсѧ дне́сь , патрїа́рхъ и҆ а҆пⷭ҇лъ , с̾ прⷪ҇ро́ки пра́ведницы , мч҃нцы пострада́вшїи в̾ зако́нѣ и҆ бл҃года́ти , и҆ же́нъ собо́ри , ꙗ҆́кѡ да си́хъ мл҃твами ѡ҆брѧ́щемъ разрѣше́нїе согрѣше́нїемъ . и҆ ны́нѣ , боⷢ҇ . Мр҃і́е чи́стѣйшаѧ злата́ѧ кади́льнице , нераздѣ́льнагѡ ѿ трⷪ҇цы прїѧ́телище бы́вши . є҆ѧ́же ѻ҆ц҃ъ бл҃гои҆зво́ли , сн҃ъ же всели́сѧ , и҆ дх҃ъ прест҃ы́и ѡ҆сѣни́ тѧ ѻ҆трокови́це , и҆ показа̀ бцⷣꙋ .
 На хвали́тѣхъ , стихѣ́ры , воскрⷭ҇ны . гла́съ , и҃ . запѣ́въ : хвали́те бг҃а во ст҃ы́хъ є҆гѡ̀ . Гдⷭ҇и , а҆́ще и҆ на сꙋди́щи пред̾ста̀ пила́томъ сꙋди́мъ , но не ѿстꙋпѝ ѿ престо́ла , со ѻ҆ц҃е́мъ сѣдѧ̀ . и҆ воскр҃съ и҆з̾ ме́ртвыхъ , ми́ръ свободи́лъ є҆сѝ , ѿ рабо́ты чꙋжа́гѡ , ꙗ҆́кѡ ще́дръ и҆ чл҃колю́бецъ .
 хвали́те є҆гѡ̀ во оу҆тверже́нїи си́лъ є҆гѡ̀ . Гдⷭ҇и , ѻ҆рꙋ́жїе крⷭ҇тъ тво́й на дїа́вола да́лъ є҆сѝ на́мъ , трепе́щетъ бо и҆ трѧсе́тсѧ , немогі́и взира́ти на си́лꙋ є҆гѡ̀ , ꙗ҆́кѡ ме́ртвыѧ воскреша́етъ , и҆ сме́рть оу҆҆праздни́лъ є҆́сть . сегѡ̀ ра́ди поклонѧ́емсѧ погребе́нїю твоемꙋ̀ и҆ воскрⷭ҇нїю [покло́н̾] .
 хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гомꙋ вели́чествїю є҆гѡ̀ . Гдⷭ҇и , а҆́ще ꙗ҆́кѡ ме́ртва тѧ , во́ гробѣ і҆ꙋде́и положи́ша , но ꙗ҆́кѡ цр҃ѧ спѧ́ща , во́ини тебѐ стрежа́хꙋ . и҆ ꙗ҆́кѡ живота̀ сокро́вище печа́тїю печатлѣ́ша . но воскр҃се , и҆ по́далъ є҆сѝ нетлѣ́нїе дш҃а́мъ на́шимъ .
 хвали́те є҆гѡ̀ во́гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆ гꙋ́слѣхъ . А҆́нг҃лъ тво́й гдⷭ҇и , и҆́же воскрⷭ҇нїе проповѣ́да на́мъ . стра́жи оу҆́бѡ оу҆҆страшѝ , жена́мъ же воз̾гласѝ глаго́лѧ , что̀ и҆́щете жива́го с̾ ме́ртвыми , воскр҃се бг҃ъ сы́и , и҆ вселе́ннѣй жи́знь дарова̀ .
 стихѣ́ры , всѣ́мъ ст҃ы́мъ . запѣ́въ : гла́съ , д҃ . поⷣ . ꙗ҆́кѡ до́блѧ . хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆ ѻ҆рга́нѣхъ . Ст҃ы́хъ гдⷭ҇ь и҆́же на землѝ оу҆дивѝ ,꙳ того́ бо ра́ны и҆ стра́сти ,꙳ в̾ пло́ти воспрїѧ́ша .꙳ в̾ си́хъ красѧ́щесѧ ,꙳ бжⷭ҇твеными оу҆добре́ньми ,꙳ ꙗ҆вле́ннѡ оу҆добрѧ́еми .꙳ и҆́хже воспое́мъ ꙗ҆́кѡ не оу҆вѧда́ющїѧ цвѣ́ты ,꙳ и҆ ꙗ҆́кѡ ѕвѣ́зды непреле́стныѧ цр҃кве ,꙳ ꙗ҆́кѡ во́льнаѧ заколе́нїѧ .
 хвали́те є҆гѡ̀ в̾ кѷмва́лѣхъ доброгла́сныхъ , хвали́те є҆гѡ̀ в̾ кѷмва́лѣхъ восклица́нїѧ .꙳ всѧ́ко дыха́нїе да хва́литъ гдⷭ҇а . Ст҃ы́хъ гдⷭ҇ь и҆́же на землѝ оу҆дивѝ ,꙳ того́ бо ра́ны и҆ стра́сти ,꙳ в̾ пло́ти воспрїѧ́ша .꙳ въ си́хъ красѧ́щесѧ ,꙳ бжⷭ҇твеными оу҆добре́ньми ,꙳ ꙗ҆вле́ннѡ оу҆добрѧ́еми .꙳ и҆́хже воспое́мъ ꙗ҆́кѡ неоу҆вѧда́ющїѧ цвѣ́ты ,꙳ и҆ ꙗ҆́кѡ ѕвѣ́зды непреле́стныѧ цр҃кве ,꙳ ꙗ҆́кѡ во́льнаѧ заколе́нїѧ .
 сти́хъ : возва́ша пра́веднїи ,꙳ и҆ гдⷭ҇ь оу҆слы́ша и҆́хъ . Съ прⷪ҇ро́ки и҆ а҆пⷭ҇лы ,꙳ с̾ прпⷣбными оу҆чи́тели .꙳ со сщ҃енномч҃нки ,꙳ и҆ жены̀ пострада́вшїѧ ,꙳ и҆ любо́вїю пости́вшїѧсѧ ст҃ы́хъ мно́жества ,꙳ и҆ пра́ведныхъ чи́нове ,꙳ да хвали́ми бꙋ́дꙋтъ сщ҃е́нными пѣ́сньми ,꙳ ꙗ҆́кѡ вы́шнѧгѡ црⷭ҇твїѧ наслѣ́дницы ,꙳ и҆ ꙗ҆́кѡ ра́йстїи жи́тели .
 сти́хъ : мно́ги ско́рби пра́веднымъ ,꙳ и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь . И҆́же зе́млю ѡ҆небеси́вше ,꙳ добродѣ́телей свѣ́тлостїю ,꙳ и҆ хрⷭ҇то́вꙋ сме́рть подража́вше ,꙳ без̾сме́ртїѧ хода́тайственыи пꙋ́ть ше́ствовавше .꙳ и҆ ꙗ҆́же стра́сти чл҃кѡмъ ,꙳ рꙋкодѣ́йствїемъ дх҃а и҆счища́юще ,꙳ и҆ и҆́же во все́мъ ми́рѣ є҆динодꙋ́шно ꙳ пострада́вшїи , до́блественѣ ꙳ да восхва́лѧтсѧ мч҃нцы .
 сла́ва . гла́съ , а҃ . На́ горꙋ оу҆ченико́мъ и҆дꙋ́щимъ , за земно́е вознесе́нїе , пред̾ста̀ гдⷭ҇ь , и҆ поклони́шасѧ є҆мꙋ̀ . и҆ в̾ да́ннꙋю вла́сть всю́дꙋ наꙋчи́вше , в̾ под̾нбⷭ҇нꙋю посыла́ютсѧ , проповѣ́дати є҆́же и҆з̾ ме́ртвыхъ воскрⷭ҇нїе , и҆ є҆́же на небеса̀ вознесе́нїе . и҆́мже и҆ вѣ́чнѣ спребыва́ти нело́жныи ѡ҆бѣща́сѧ хрⷭ҇то́съ бг҃ъ , и҆ сп҃съ дш҃а́мъ на́шимъ .
 и҆ ны́нѣ , боⷢ҇ . гла́съ , в҃ . Преблгⷭ҇ве́на є҆сѝ бцⷣе дв҃о , вопло́щьшимбосѧ и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва потреби́сѧ , и҆ є҆́вва свободи́сѧ . сме́рть оу҆мертви́сѧ , и҆ мы̀ ѡ҆жи́хомъ . тѣ́мъ пою́ще возопїе́мъ , бл҃гослове́нъ бг҃ъ на́шъ , и҆зво́ливыи та́кѡ . Сла́восло́вїе вели́кое .
 та́же , тропа́рь . Воскре́съ и҆́з̾ гроба и҆ оу҆́зы растерза́въ , разрꙋши́лъ є҆сѝ гдⷭ҇и сме́рти ѡ҆сꙋже́нїе , и҆ всѧ̀ ѿ сѣ́ти непрїѧ́зненыѧ и҆зба́вль . ꙗ҆вѝ себѐ а҆пⷭ҇лѡмъ свои́мъ , и҆ посла́въ и҆́хъ на́ проповѣдь , и҆ тѣ́ми ми́ръ сво́й по́далъ є҆сѝ вселе́ннѣй , є҆ди́не многомлⷭ҇тиве .
 посе́мъ , є҆ктенїѝ . и҆ ѿпꙋ́стъ . та́же , ча́съ , а҃ .
 На а҃ мъ часѣ̀ , тропа́рь , воскрⷭ҇нъ . сла́ва , всѣ́мъ ст҃ы́мъ . конда́къ , воскрⷭ҇нъ . и҆ коне́чныи ѿпꙋ́стъ .
 На г҃ мъ часѣ̀ , тропа́рь , воскрⷭ҇нъ . сла́ва , всѣ́мъ ст҃ы́мъ . конда́къ , всѣ́мъ ст҃ы́мъ .
 На ѕ҃ мъ часѣ̀ , тропа́рь , воскрⷭ҇нъ . сла́ва , всѣ́мъ ст҃ы́мъ . конда́къ , воскрⷭ҇нъ .
 На ѳ҃ мъ часѣ̀ , тропа́рь , воскрⷭ҇нъ . сла́ва , всѣ́мъ ст҃ы́мъ . конда́къ , всѣ́мъ ст҃ы́мъ .
 По ѡ҆сла́би , конда́къ , воскрⷭ҇нъ . сла́ва , и҆ ны́нѣ . всѣ́мъ ст҃ы́мъ .
 На литꙋргі́и , бл҃же́нна , воскрⷭ҇на , на́ ѕ҃ .
 Во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . бл҃же́ни ни́щїи дх҃омъ , ꙗ҆́кѡ тѣ́хъ є҆́сть црⷭ҇тво нбⷭ҇ное . бл҃же́ни пла́чꙋщїи , ꙗ҆́кѡ ті́и оу҆тѣ́шатсѧ . бл҃же́ни кро́тцыи , ꙗ҆́кѡ ті́и наслѣ́дѧтъ зе́млю .
 пое́мъ : Помѧнѝ на́съ хрⷭ҇тѐ сп҃се ми́ра , ꙗ҆́коже разбо́йника помѧнꙋ̀ на́ древѣ , и҆ сподо́би всѣ́хъ є҆ди́не ще́дре , нбⷭ҇номꙋ црⷭ҇твїю тѝ .
 гла́съ , и҃ . бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧтсѧ . Дне́сь хрⷭ҇то́съ воскр҃съ ѿ́ гроба , всѣ́мъ вѣ́рнымъ подаѧ̀ нетлѣ́нїе , и҆ ра́дость ѡ҆бновѝ мѷрѡно́сицамъ воскрⷭ҇нїѧ твоегѡ̀ гдⷭ҇и .
 бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . На́ древѣ пригво́ждьсѧ сп҃се на́шъ во́лею , дре́вомъ а҆да́ма ѿ клѧ́твы и҆зба́вилъ є҆сѝ , по́далъ є҆сѝ ꙗ҆́кѡ ще́дръ є҆́же по ѻ҆́бразꙋ , и҆ раѧ̀ вселе́нїе .
 бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а оу҆́зрѧтъ . Ꙗ҆́кѡ на́ нб҃си мно́жество а҆́нг҃лъ , та́кѡ и҆ на землѝ ро́ди чл҃честїи , всест҃о́е воскрⷭ҇нїе пра́зднꙋютъ , бл҃гости твоеѧ̀ гдⷭ҇и .
 бл҃же́ни миротво́рцы ,꙳ ꙗ҆́кѡ ті́и сы́нове бж҃їи нарекꙋ́тсѧ . Воз̾дви́гни на́съ ѿ́ гроба грѣхо́внагѡ сп҃се , страстьмѝ мно́гими оу҆мерщве́нныѧ , и҆ воста́нїемъ сѝ разорѝ мꙋчи́тельство сме́ртное , ꙗ҆́кѡ чл҃колю́бецъ . Слы́ши а҆да́ме , и҆ ра́дꙋисѧ со є҆́ввою , ꙗ҆́кѡ ѡ҆бнажи́выи пре́жде ѻ҆бою̀ вы̀ , и҆ пре́лести ра́ди прїе́мъ ва́съ плѣ́нники крⷭ҇то́мъ хрⷭ҇то́вымъ оу҆праздни́сѧ .
 бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Без̾нача́льнаѧ трⷪ҇це , нераздѣ́льнаѧ сꙋщество́мъ , сопрⷭ҇то́льнаѧ є҆ди́нице , є҆диночестна́ѧ сла́вою , пренача́льное є҆стество̀ и҆ црⷭ҇тво , спасѝ вѣ́рою воспѣва́ющихъ тѧ .
 и҆ ѿ кано́на , ст҃ы́мъ . пѣ́снь г҃ ѧ , на д҃ . бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Въ сщ҃е́нство сщ҃е́нно , сщ҃е́нницы и҆ па́стырїе ѡ҆бле́кшесѧ , и҆ то̀ премꙋ́дрствено ѡ҆корми́вше хрⷭ҇тꙋ̀ , житїе́мъ оу҆краси́ша . оу҆чи́тельства сло́во ст҃і́и , свы́ше вои́стинꙋ прїе́мше ѡ҆бога́тившасѧ .
 ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Оу҆краси́вшесѧ оу҆добре́ньми пе́рвагѡ добротворе́нїѧ , и҆ ꙗ҆ви́вшесѧ ꙗ҆́кѡ незаходѧ́щаѧ свѣти́ла . и҆ ѡ҆небеси́сте цр҃ковь хрⷭ҇то́вꙋ ст҃і́и , ѿ ню́дъ краснѡ̀ всѝ тꙋ̀ разли́чнѡ оу҆краси́вше .
 сла́ва . Зако́нꙋ повинꙋ́ющесѧ твоемꙋ̀ , бл҃же́нныхъ собо́ры , многоѡ҆бра́зными добродѣ́тель ми просвѣти́вшесѧ , наслѣ́доваша ѻ҆би́тели нбⷭ҇ныѧ влⷣко . и҆ ѿ и҆́нꙋдꙋ и҆́нъ , всѝ ті́и досто́йнѡ и҆спо́лниша .
 и҆ ны́нѣ . Ѿ чрева дв҃ствена , є҆́же ѿ́ бг҃а бг҃а сло́ва , родила̀ є҆сѝ на́мъ бг҃омт҃и . є҆го́же дв҃ы чⷭ҇тыѧ бг҃олѣ́пнѡ воз̾люби́ша , и҆ в̾слѣ́дъ тебѐ всѧ̀ семꙋ̀ ꙗ҆́вѣ послѣ́доваша .
 По вхо́дѣ . тропарѝ : воскрⷭ҇нъ , всѣ́мъ ст҃ы́мъ . кондакѝ : воскрⷭ҇нъ . сла́ва , и҆ нн҃ѣ , всѣ́мъ ст҃ы́мъ .
 проки́мен̾ , ѱл҃о́мъ дв҃дов̾ . ст҃ы́мъ и҆́же сꙋ́ть на землѝ є҆гѡ̀ , оу҆дивѝ гдⷭ҇ь всѧ̀ во́лѧ своѧ̀ в̾ ни́хъ . сти́хъ : пред̾зрѣ́хъ гдⷭ҇а предомно́ю вы́нꙋ , ꙗ҆́кѡ ѡ҆деснꙋ́ю менѐ є҆́сть дасѧ̀ неподви́жꙋ . а҆пⷭ҇лъ , к̾ є҆вре́ѡмъ . заⷱ҇ , т҃л . а҆ллилꙋ́їѧ . возва́ша пра́веднїи , и҆ гдⷭ҇ь оу҆слы́ша и҆́хъ , и҆ ѿ всѣ́хъ печа́лей и҆́хъ и҆зба́ви и҆́хъ . сти́хъ : мно́ги ско́рби пра́веднымъ , и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь . є҆ѵⷢ҇а́лїе , ѿ матѳе́ѧ . зача́ло , л҃и . приⷱ҇ , хвали́те гдⷭ҇а с̾ нб҃съ . дрꙋгі́и , ра́дꙋйтесѧ пра́веднїи ѡ҆́ гдⷭ҇ѣ .
 На трапе́зѣ оу҆теше́нїе , бра́тїѧмъ .


