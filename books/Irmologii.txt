І҆РМОЛО́ГІЙ 
ѡ҆бдержа́й 
всѧ̑ і҆рмосы̀ ѻ҆смогла́сника, влⷣчнихъ же и҆ бг҃омт҃ре  пра́здникѡвъ, и҆ всегѡ̀ лѣ́та. 
Ѡ҆ГЛАВЛЕ́НїЕ. 
і҆рмосы̀, гла́съ а҃, г҃ ли́стъ. 
гла́съ в҃, к҃а. 
гла́съ г҃, на ѡ҆боро́тѣ л҃з. 
гла́съ д҃, м҃з. 
гла́съ є҃, на ѡ҆боро́тѣ ѯ҃ѕ. 
гла́съ ѕ҃, на ѡ҆боро́тѣ ѻ҃ѕ. 
гла́съ з҃, п҃и. 
гла́съ и҃, ч҃ѕ. 
І҆рмосы̀ въ предпра́зднство хрⷭ҇то́ва ржⷭ҇тва̀, рв҃і. 
І҆рмосы̀ въ предпра́зднство ст҃ы́хъ бг҃оѧвле́нїй, на ѡ҆боро́тѣ  рд҃і. 
Лїтꙋргі́а вседне́внаѧ, рз҃і. 
Гдⷭ҇и воззва́хъ, пое́мый на вече́рнѧхъ, и҆ лїтꙋргі́ахъ  преждеѡсщ҃е́нныхъ, на ѡ҆боро́тѣ рк҃є. 
Бг҃оро́дичны воскре́сны, на ѻ҆́смь гласѡ́въ, на ѡ҆боро́тѣ рк҃и. 
Бг҃оро́дичны по всѧ̑ дни̑, пое́мїи на сла́вахъ ст҃ы́хъ, рл҃г. 
Степє́нны, на ѻ҆́смь гласѡ́въ, на ѡ҆боро́тѣ рм҃в. 
Пѣ́сни трⷪ҇чны, на ѻ҆́смь гласѡ́въ, и҆ пѣ́сней стїхѝ пое́мїи  по всѧ̑ дни̑ къ канѡ́нѡмъ, на ѡ҆боро́тѣ рм҃ѳ. 
Пѣ́сней стїхѝ, пое́мїи въ недѣ̑ли и҆ пра́здники. на  ѡ҆боро́тѣ рѯ҃в. 
Оу҆ка́зъ, ка́кѡ глаго́лати пѣ̑сни и҆ канѡ́ны, во ст҃ꙋ́ю и҆  вели́кꙋю четыредесѧ́тницꙋ, рѯ҃ѳ. 
Пѣ̑сни проро́чєскїѧ, на ѡ҆боро́тѣ р҃ѻ. 
Тропарѝ воскре́сны, пое́мїи по непоро́чнахъ, на ѡ҆б. рп҃в. 
Прокі́мны воскре́сны оу҆́треннїи на и҃ гласѡ́въ, рп҃д. 
Тропа́рь глаго́лемый въ недѣ̑ли: Воскрⷭ҇нїе хрⷭ҇то́во  ви́дѣвше: на ѡ҆боро́тѣ рп҃д. 
Тропа́рь глаго́лемый по н҃-мъ ѱалмѣ̀, є҆гда̀ є҆́сть  полѷеле́й: Мл҃твами а҆пⷭ҇лѡвъ. рп҃є. 
Тропарѝ пое́мїи ѿ недѣ́ли, ꙗ҆́же ѡ҆ мытарѝ, во всю̀  вели́кꙋю четыредесѧ́тницꙋ въ недѣ́лѧхъ: Покаѧ́нїѧ ѿве́рзи мѝ  двє́ри: на ѡ҆боро́тѣ рп҃є. 
По н҃-мъ ѱалмѣ̀ стїхѝ на гдⷭ҇скїѧ и҆ бг҃оро́дичны пра́здники,  пое́мїи вмѣ́стѡ, Мл҃твами: рп҃ѕ. 
Всѧ́кое дыха́нїе, пое́мое въ недѣ̑ли и҆ пра́здники, на Хвали́те  гдⷭ҇а съ нб҃съ: рп҃з. 
Пребл҃гослове́нна є҆сѝ бцⷣе дв҃о: на ѡ҆боро́тѣ рп҃и. 
Славосло́вїе вели́кое. 
Тропарѝ пое́мїи по непоро́чнахъ ѡ҆ оу҆со́пшихъ р҃ч. 
Слꙋ́жба на ст҃ꙋ́ю па́схꙋ, на ѡ҆боро́тѣ рч҃а. 
Полѷеле́и, пое́мый въ пра́здники гдⷭ҇скїѧ, и҆ бг҃оро́дичны, и҆  наро́читыхъ ст҃ы́хъ, и҆ велича̑нїѧ со и҆збра́нными ѱалмѝ, с҃в. 
Припѣ́вы на ѳ҃-й пѣ́сни, на гдⷭ҇скїѧ пра́здники, и҆  бг҃оро́дичны, на ѡ҆боро́тѣ си҃і. 
Ѿпꙋсти́тельнїи тропарѝ воскрⷭ҇ны ѻ҆смѝ гласѡ́въ, на  ѡ҆боро́тѣ ск҃з. 
Бг҃оро́дичны ѿпꙋсти́тельнїи, по тропарѣ́хъ ст҃ы́хъ, поє́мыѧ  во всѐ лѣ́то, на ѡ҆боро́тѣ сл҃а. 


І҆РМОЛО́ГІЙ 
съ бг҃омъ ст҃ы́мъ, 
ѡ҆бдержа́й всѧ̑ і҆рмосы̀ ѻ҆смогла́сника, влⷣчнихъ же и҆  бг҃омт҃ре пра́здникѡвъ, и҆ всегѡ̀ лѣ́та. 
Нача́ло і҆рмосѡ́въ пе́рвагѡ гла́са. 
Пѣ́снь а҃. 
Твоѧ̀ побѣди́тельнаѧ десни́ца, бг҃олѣ́пнѡ въ крѣ́пости  просла́висѧ. та́ бо безсме́ртне ꙗ҆́кѡ всемогꙋ́щаѧ, проти̑вныѧ  сотрѐ, і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
Хрⷭ҇то́съ во гра́дѣ виѳлее́мстѣ младе́нствꙋетъ, на́ше ꙗ҆́кѡ  бл҃гоꙋтро́бенъ ѡ҆бновлѧ́ѧ є҆стество̀. оу҆се́рднѡ прїиди́те  земноро́днїи, се́рдцемъ пѣ́снь   сладкопѣ́сненнꙋю воспои́мъ влⷣцѣ во вѣ́ки: сла́внѡ бо  просла́висѧ. 
[Въ ржⷭ҇тво̀ хрⷭ҇то́во:] Хрⷭ҇то́съ ражда́етсѧ, сла́вите:  хрⷭ҇то́съ съ нб҃съ, срѧ́щите: хрⷭ҇то́съ на землѝ, возноси́тесѧ.  по́йте гдⷭ҇еви всѧ̀ землѧ̀, и҆ весе́лїемъ воспо́йте лю́дїе, ꙗ҆́кѡ  просла́висѧ. 
Сп҃сѐ лю́ди чꙋдодѣ́йствꙋѧй влⷣка, мо́крꙋю мо́рѧ во́лнꙋ  ѡ҆землени́въ дре́вле: во́лею же ро́ждьсѧ ѿ дв҃ы, стезю̀ прохо́днꙋ  нб҃сѐ полага́етъ на́мъ, є҆го́же по сꙋществꙋ̀ ра́вна же ѻ҆ц҃ꙋ̀ и҆  человѣ́кѡмъ сла́вимъ. 
[Въ поклоне́нїе чⷭ҇тна́гѡ крⷭ҇та̀:] Бж҃е́ственнѣйшїй проѡбразѝ  дре́вле мѡѷсе́й, въ чермнѣ́мъ мо́ри прове́дъ і҆и҃лѧ крⷭ҇то́мъ  твои́мъ, во́дꙋ жезло́мъ пресѣ́къ. пѣ́снь тебѣ̀ и҆схо́днꙋю  воспѣва́ѧ, хрⷭ҇тѐ бж҃е. 
[Во ст҃ꙋ́ю па́схꙋ:] Воскрⷭ҇нїѧ де́нь, просвѣти́мсѧ лю́дїе,  па́сха, гдⷭ҇нѧ па́сха: ѿ сме́рти бо къ жи́зни, и҆ ѿ землѝ къ  нб҃сѝ, хрⷭ҇то́съ бг҃ъ на́съ преведѐ, побѣ́днꙋю пою́щыѧ.  
[Въ недѣ́лю ѳѡмы̀:] Пои́мъ всѝ лю́дїе, ѿ го́рькїѧ рабо́ты  фараѡ́ни, і҆и҃лѧ и҆змѣ́ншемꙋ, и҆ во глꙋбинѣ̀ морстѣ́й нога́ми  немо́крыми наста́вльшемꙋ, пѣ́снь побѣ́днꙋю, ꙗ҆́кѡ просла́висѧ. 
[Во оу҆спе́нїе бцⷣы:] Преꙋкраше́ннаѧ бж҃е́ственною сла́вою,  сщ҃е́ннаѧ и҆ сла́внаѧ дв҃о па́мѧть твоѧ̀, всѧ̑ собра̀ къ весе́лїю  вѣ̑рныѧ, начина́ющей марїа́мѣ, съ ли́ки и҆ тѷмпа́ны, твоемꙋ̀  пою́щыѧ є҆диноро́дномꙋ, сла́внѡ ꙗ҆́кѡ просла́висѧ. 
[Ѻ҆смогла́сника:]  
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀  мы́шцею высо́кою, и҆ сп҃сшемꙋ і҆и҃лѧ, ꙗ҆́кѡ просла́висѧ. 
Пои́мъ гдⷭ҇еви пѣ́снь но́вꙋю, непроходи́мое бо ѡ҆землени́въ,  чермно́е, пѣшеше́ствовати сотворѝ сынѡ́мъ і҆и҃лєвымъ, и҆  сопроти̑вныѧ врагѝ покры̀ мо́ре. 
Похвалꙋ̀ бг҃ови́децъ мѡѷсе́й і҆и҃лю предвозглаша́етъ, начина́етъ  же марїа́мъ премꙋ̑дрымъ  жена́мъ: пѣ́снь  побѣ́днꙋю и҆зба́вителю бг҃ꙋ всѝ воспои́мъ. 
Столпо́мъ ѻ҆́гненнымъ и҆ ѻ҆́блачнымъ і҆и҃лѧ наставле́й ꙗ҆́кѡ  бг҃ъ, мо́ре разве́рже, колесни̑цы же фараѡ́нѡвы глꙋбино́ю покры̀:  пои́мъ пѣ́снь побѣ́днꙋю, ꙗ҆́кѡ є҆ди́нъ просла́висѧ. 
Го́рькїѧ рабѡ́ты и҆зба́вльсѧ і҆и҃ль, непроходи́мое про́йде ꙗ҆́кѡ  сꙋ́шꙋ: врага̀ зрѧ̀ потоплѧ́ема, пѣ́снь ꙗ҆́кѡ бл҃годѣ́телю пое́тъ  бг҃ꙋ, чꙋдодѣ́ющемꙋ мы́шцею высо́кою, ꙗ҆́кѡ просла́висѧ. 
Пои́мъ пѣ́снь но́вꙋю бг҃ꙋ, ѿ рабо́ты фараѡ́новы и҆зба́вльшемꙋ  сы́ны і҆и҃лєвы, и҆ въ пꙋсты́ни ты̑ѧ препита́вшемꙋ, ꙗ҆́кѡ сла́внѡ  просла́висѧ. 
Фараѡ́на съ колесни́цами въ мо́ри хрⷭ҇то́съ потопѝ и҆ наста́ви  лю́ди, пою́щыѧ и҆ глаго́лющыѧ: пои́мъ гдⷭ҇еви, сла́внѡ бо  просла́висѧ. 
Вознесꙋ̀ тѧ̀ бж҃е сп҃се мо́й, ꙗ҆́кѡ воскре́слъ є҆сѝ ѿ  ме́ртвыхъ, попра́въ сме́рть.  
Гдⷭ҇еви пои́мъ побѣ́днꙋю пѣ́снь, во и҆схо́дѣ і҆и҃левѣ и҆з̾  є҆гѵ́пта, чермна́гѡ мо́рѧ, и҆ і҆ѻрда́на стрꙋи̑ ѡ҆гꙋсти́вшемꙋ  є҆ди́номꙋ пресла́внѡ, лю́демъ пѣшеше́ствꙋющымъ посредѣ̀ є҆гѡ̀:  сла́внѡ бо просла́висѧ. 
Помо́гшемꙋ бг҃ꙋ во є҆гѵ́птѣ мѡѷсе́ови, и҆ тѣ́мъ фараѡ́на со  всево́инствомъ погрꙋзи́вшемꙋ, побѣ́днꙋю пѣ́снь пои́мъ, ꙗ҆́кѡ  просла́висѧ. 
Пѣ́снь в҃. 
Вонмѝ нб҃о, и҆ возглаго́лю, ꙗ҆́кѡ сло́во ѻ҆́ч҃ее во́лею сни́де  на зе́млю, приклони́въ нб҃са̀, и҆ бы́сть человѣ́къ, да человѣ́ка  сп҃се́тъ, ꙗ҆́кѡ чл҃вѣколю́бецъ. 
Вонмѝ гла́сꙋ моемꙋ̀ ѿ дв҃ы рожде́йсѧ, и҆ глаго́лы моѧ̑  внꙋшѝ, ꙗ҆́кѡ и҆́мѧ твоѐ ди́вное гдⷭ҇и призва́хъ. 
Вонмѝ нб҃о, и҆ слы́ши землѐ, и҆ хрⷭ҇та̀ воспо́й пелена́ми  ѡ҆бви́таго, и҆ вери̑ги прегрѣше́нїй мои́хъ разрѣши́вшаго.  
Вонмѝ нб҃о и҆ возглаго́лю, и҆ да слы́шитъ землѧ̀ глаго́лы  оу҆́стъ мои́хъ, ꙗ҆́кѡ и҆́мѧ твоѐ гдⷭ҇и, призва́хъ. 
Вонмѝ нб҃о, и҆ возглаго́лю, и҆ воспою̀ хрⷭ҇та̀ сп҃са мі́рови,  є҆ди́наго чл҃вѣколю́бца. 
Вонмѝ гла́сꙋ моле́нїѧ моегѡ̀ цр҃ю̀ и҆ бж҃е мо́й, пѣ́сненнѡ  тебѣ̀ вопїю̀: ꙗ҆́кѡ къ тебѣ̀ помолю́сѧ гдⷭ҇и, и҆ сп҃си́ мѧ. 
Ви́дите ви́дите, ꙗ҆́кѡ бг҃ъ а҆́зъ є҆́смь, порабощє́нныѧ лю́ди  і҆и҃лєвы, мѡѷсе́ю народоводи́ти въ пꙋсты́ни повелѣ́вый, и҆ сп҃сы́й  ꙗ҆́кѡ си́ленъ вла́стїю мое́ю. 
Ви́дите ви́дите, ꙗ҆́кѡ а҆́зъ є҆́смь сп҃съ мі́ра, свѣ́тъ  и҆́стинный, и҆сто́чникъ жи́зни, сн҃ъ бж҃їй. 
Пѣ́снь г҃. 
Є҆ди́не вѣ́дый человѣ́ческагѡ сꙋщества̀ не́мощь, и҆ млⷭ҇тивнѡ  въ нѐ воѡбра́жьсѧ, препоѧ́ши мѧ̀ съ высоты̀ си́лою, є҆́же вопи́ти   тебѣ̀ ꙾ст҃ы́й, ѡ҆дꙋшевле́нный  хра́ме꙾꙾ст҃ъ ѡ҆дꙋшевле́нный хра́мъ꙾ неизрече́нныѧ сла́вы твоеѧ̀,  чл҃вѣколю́бче. 
Высокоцрⷭ҇твꙋѧй, безнача́льне млⷭ҇тиве сло́ве, при́зри, вонми́  ми, слезоточа́щаѧ прилѣ́жнѡ вопїѧ́ше тѝ дре́вле а҆́нна: но ꙗ҆́кѡ  ѻ҆́нꙋю оу҆слы́шалъ є҆сѝ рыда́ющꙋю, и҆ на́шѧ оу҆твердѝ мы́сли  цр҃ю̀, досто́йнѡ пѣ́ти твоѐ ржⷭ҇тво̀. 
[Въ ржⷭ҇тво̀ хрⷭ҇то́во:] Пре́жде вѣ̑къ ѿ ѻ҆ц҃а̀ рожде́нномꙋ  нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ  безсѣ́меннѡ хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ  є҆сѝ гдⷭ҇и. 
При́зри на пѣ̑нїѧ рабѡ́въ бл҃годѣ́телю, врага̀ смирѧ́ѧ  вознесе́ннꙋю горды́ню: носѧ́й же всеви́дче грѣха̀ превы́ше  непоколе́блемѡ, оу҆тверждє́нныѧ бл҃же пѣвцы̀, ѡ҆снова́нїемъ вѣ́ры. 
[Чⷭ҇тна́гѡ крⷭ҇та̀:] Оу҆твердѝ влⷣко хрⷭ҇тѐ, крⷭ҇то́мъ на  ка́мени мѧ̀ вѣ́ры, не поколеба́тисѧ оу҆мꙋ̀, прилѡ́ги врага̀ ѕла́гѡ:  є҆ди́нъ бо є҆сѝ ст҃ъ.  
[Па́схи:] Прїиди́те пи́во пїе́мъ но́вое, не ѿ ка́мене непло́дна  чꙋдодѣ́емое, но нетлѣ́нїѧ и҆сто́чникъ, и҆з̾ гро́ба ѡ҆дожди́вша  хрⷭ҇та̀: въ не́мже оу҆твержда́емсѧ. 
[Ѳѡмы̀:] Оу҆твердѝ менѐ хрⷭ҇тѐ, на недви́жимомъ ка́мени  за́повѣдей твои́хъ, и҆ просвѣти́ мѧ свѣ́томъ лица̀ твоегѡ̀:  нѣ́сть бо ст҃ъ па́че тебѐ, чл҃вѣколю́бче. 
[оу҆спе́нїѧ бцⷣы:] Содѣ́тельнаѧ и҆ содержи́тельнаѧ всѣ́хъ  бж҃їѧ мꙋ́дросте и҆ си́ло, непрекло́ннꙋ, недви́жимꙋ цр҃ковь  оу҆твердѝ хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ почива́ѧй. 
[Ѻ҆смогла́сника:] 
Ка́мень є҆го́же небрего́ша зи́ждꙋщїи, бы́сть во главꙋ̀ оу҆́гла:  то́й є҆́сть ка́мень, на не́мже оу҆твердѝ цр҃ковь хрⷭ҇то́съ, ю҆́же  ѿ ꙗ҆зы̑къ и҆скꙋпѝ. 
Оу҆твержде́й сло́вомъ нб҃са̀, и҆ зе́млю ѡ҆снова́вый бж҃е, и҆  менѐ оу҆твердѝ вопїю́ща тебѣ̀ пѣ́снь: ст҃ъ є҆сѝ гдⷭ҇и.  
Пре́жде зача́тїѧ чⷭ҇тна́гѡ самꙋ́ила, несꙋмнѣ́ннѡ бг҃ꙋ  ѡ҆бѣща́вши, сщ҃еннома́ти а҆́нна, ны́нѣ ра́дꙋющисѧ пое́тъ съ на́ми:  оу҆тверди́сѧ въ гдⷭ҇ѣ се́рдце моѐ. 
Не мꙋ́дростїю и҆ бога́тствомъ да хва́литсѧ сме́ртный свои́мъ, но  вѣ́рою гдⷭ҇нею, правосла́внѡ взыва́ѧ хрⷭ҇тꙋ̀ бг҃ꙋ, и҆ поѧ̀ при́снѡ:  на ка́мени твои́хъ за́повѣдей оу҆тверди́ мѧ, влⷣко. 
Да оу҆тверди́тсѧ се́рдце моѐ въ во́ли твое́й хрⷭ҇тѐ бж҃е,  и҆́же над̾ вода́ми нб҃о оу҆твержде́й второ́е, и҆ ѡ҆снова́вый на  вода́хъ зе́млю, всеси́льне. 
Оу҆твердѝ гдⷭ҇и цр҃ковь твою̀, ю҆́же стѧжа́лъ є҆сѝ си́лою  крⷭ҇та̀ твоегѡ̀, и҆́мже врага̀ побѣди́лъ є҆сѝ, и҆ просвѣти́лъ  є҆сѝ вселе́ннꙋю. 
Оу҆твержде́нїе мѝ бꙋ́ди, ѡ҆снова́вый зе́млю на вода́хъ, ꙗ҆́кѡ  нѣ́сть ст҃ъ, па́че тебѐ, гдⷭ҇и. 
Оу҆твержде́й сло́вомъ твои́мъ вселе́ннꙋю, ꙗ҆́же не подви́житсѧ,  оу҆твердѝ и҆ на́шꙋ мы́сль въ стра́хъ тво́й, влⷣко гдⷭ҇и.  
Да оу҆тверди́тсѧ се́рдце моѐ наде́ждею хрⷭ҇тѐ бла́гъ твои́хъ,  да непреста́ннѡ съ пѣ́снїю пѣ́нїе взыва́ю тѝ: и҆́бо нѣ́сть ст҃ъ  па́че тебѐ, чл҃вѣколю́бче. 
Пѣ́снь д҃.  
Го́рꙋ тѧ̀ бл҃года́тїю бж҃їею прїѡсѣне́ннꙋю, прозорли́выма  а҆ввакꙋ́мъ оу҆смотри́въ ѻ҆чи́ма, и҆з̾ тебѐ и҆зы́ти і҆и҃левꙋ  провозглаша́ше ст҃о́мꙋ, во сп҃се́нїе на́ше и҆ ѡ҆бновле́нїе. 
Оу҆слы́шавъ прⷪ҇ро́къ хрⷭ҇тѐ слꙋ́хъ тво́й, оу҆боѧ́сѧ, ꙗ҆́кѡ  и҆́маши ѿ дв҃ы пройтѝ, и҆ возопѝ тре́петомъ: сла́ва си́лѣ  твое́й, гдⷭ҇и. 
[Въ ржⷭ҇тво̀ хрⷭ҇то́во:] Же́злъ и҆з̾ ко́рене і҆ессе́ова, и҆  цвѣ́тъ ѿ негѡ̀ хрⷭ҇тѐ, ѿ дв҃ы прозѧ́блъ є҆сѝ и҆з̾ горы̀  хва́льный, прїѡсѣне́нныѧ ча́щи, прише́лъ є҆сѝ вопло́щьсѧ ѿ  неискꙋсомꙋ́жныѧ невеще́ственный и҆ бж҃е: сла́ва си́лѣ твое́й, гдⷭ҇и.   
Ро́да человѣ́ча ѡ҆бновле́нїе, дре́вле поѧ̀ прⷪ҇ро́къ а҆ввакꙋ́мъ  предвозвѣща́етъ, ви́дѣти неизрече́ннѡ сподо́бивсѧ ѡ҆́бразъ: млады́й  млⷣнецъ бо и҆з̾ горы̀ дв҃ы и҆зы́де, люде́й во ѡ҆бновле́нїе сло́во. 
[Чⷭ҇тна́гѡ крⷭ҇та̀:] На крⷭ҇тѣ̀ тѧ̀ си́льне свѣти́ло вели́кое  ви́дѣвъ, тре́петомъ взѧ́тсѧ, лꙋчѝ сопрѧ́тавъ скры̀, всѧ́ же тва́рь  воспѣ̀ со стра́хомъ твоѐ долготерпѣ́нїе: и҆́бо и҆спо́лнисѧ землѧ̀  твоегѡ̀ хвале́нїѧ. 
[Па́схи:] На бж҃е́ственнѣй стра́жи, бг҃оглаго́ливый а҆ввакꙋ́мъ,  да ста́нетъ съ на́ми и҆ пока́жетъ свѣтоно́сна а҆́гг҃ла ꙗ҆́снѡ  глаго́люща: дне́сь сп҃се́нїе мі́рꙋ, ꙗ҆́кѡ воскр҃се хрⷭ҇то́съ, ꙗ҆́кѡ  всеси́ленъ. 
[Ѳѡмы̀:] Ве́лїѧ та́йна твоегѡ̀ хрⷭ҇тѐ смотре́нїѧ: сїю́ бо свы́ше  прови́дѧ, бг҃озри́тельнѡ а҆ввакꙋ́мъ, и҆зше́лъ є҆сѝ, вопїѧ́ше  тебѣ̀, во сп҃се́нїе люде́й твои́хъ, чл҃вѣколю́бче. 
[Оу҆спе́нїѧ:] Рѣ̑чи прⷪ҇ро́кѡвъ и҆ гада̑нїѧ, воплоще́нїе  проѧви́ша ѿ дв҃ы твоѐ хрⷭ҇тѐ,  сїѧ́нїе  блиста́нїѧ твоегѡ̀, во свѣ́тъ ꙗ҆зы́кѡвъ и҆зы́детъ, и҆ возгласи́тъ  тебѣ̀ бе́здна съ весе́лїемъ: си́лѣ твое́й сла́ва, чл҃вѣколю́бче. 
[Ѡ҆смогла́сника:] 
Дх҃омъ прови́дѧ прⷪ҇ро́че а҆ввакꙋ́ме, словесѐ воплоще́нїе,  проповѣ́далъ є҆сѝ вопїѧ̀: внегда̀ прибли́житисѧ лѣ́тѡмъ,  позна́ешисѧ: внегда̀ прїитѝ вре́мени, пока́жешисѧ. сла́ва си́лѣ  твое́й, гдⷭ҇и. 
Слы́ша дре́вле а҆ввакꙋ́мъ хрⷭ҇тѐ чꙋ́дный тво́й слꙋ́хъ, и҆  стра́хомъ взыва́ше: ѿ ю҆́га бг҃ъ прїи́детъ, и҆ ст҃ы́й ѿ горы̀  прїѡсѣне́нныѧ ча́щи, сп҃стѝ пома̑занныѧ. сла́ва си́лѣ твое́й,  гдⷭ҇и. 
А҆ввакꙋ́мъ сла́вное твоѐ прише́ствїе а҆́бїе сло́ве прови́дѧ,  вопїѧ́ше: оу҆слы́шахъ гдⷭ҇и, ꙗ҆́кѡ ѿ горы̀ ст҃ы́ѧ прїи́деши, во  сп҃се́нїе человѣ́кѡвъ и҆ стра́ха и҆спо́лнь бы́въ взыва́етъ: ꙗ҆́кѡ  вє́лїѧ дѣла̀ хрⷭ҇тѐ мо́й твоеѧ̀ сла́вы.  
Слꙋ́хъ тво́й, гдⷭ҇и, оу҆слы́шахъ, и҆ оу҆боѧ́хсѧ, дѣла̀ твоѧ̑  разꙋмѣ́хъ, и҆ оу҆жасо́хсѧ: ꙗ҆́кѡ бг҃ъ пре́жде вѣ̑къ сы́й ѿ  дв҃ы рожде́йсѧ бы́сть чл҃вѣ́къ. 
Съ чꙋ́днымъ ста́въ а҆ввакꙋ́момъ, на бж҃е́ственнѣй твое́й стра́жи  григо́рїе, и҆ сꙋ́щаго на ра̑мꙋ херꙋві̑мскꙋ позна́вый, всемі́рнагѡ  бы́лъ є҆сѝ возвѣсти́тель сп҃се́нїѧ, при́снѡ зовы́й: сла́ва си́лѣ  твое́й, гдⷭ҇и. 
Взѧ́тсѧ со́лнце, и҆ лꙋна̀ ста̀ въ чи́нѣ свое́мъ: возне́слсѧ  є҆сѝ долготерпѣли́ве на дре́во, и҆ водрꙋзи́лъ є҆сѝ на не́мъ  цр҃ковь твою̀. 
Что̀ вопїе́ши дх҃омъ, рцы̀ прⷪ҇ро́че, прови́дѣвъ оу҆жаснꙋ́лсѧ  є҆сѝ; бг҃а разꙋмѣ́въ ѿ дв҃ы, соедине́на мнѣ̀ пло́тїю: тѣ́мже  оу҆жаса́юсѧ. 
Ꙗ҆́кѡ бг҃ъ воплоща́етсѧ, не пострада́въ преложе́нїѧ,  бж҃е́ственный оу҆жасе́сѧ оу҆слы́шавъ а҆ввакꙋ́мъ. и҆ є҆́же въ  бг҃овѣ́дѣнїе ѿ і҆дѡлонеи́стовства разꙋмѣ́въ вѣ́рныхъ сп҃се́нїе,  взыва́ше: гдⷭ҇и, сла́ва си́лѣ твое́й.  
Оу҆слы́шахъ гдⷭ҇и, слꙋ́хъ тво́й и҆ оу҆боѧ́хсѧ, разꙋмѣ́въ  дѣла̀ твоѧ̑, прⷪ҇ро́къ глаго́лаше, и҆ просла́вихъ си́лꙋ твою̀. 
Возсїѧ̀ бл҃года́ть твоѧ̑ ꙗ҆зы́кѡмъ, и҆ ви́дѣша концы̀ сла́вꙋ  твою̀, ꙗ҆́кѡ крⷭ҇то́мъ твои́мъ мі́ръ ве́сь сп҃слъ є҆сѝ. 
Разꙋмѣ́хъ всеси́льне, твоѐ смотре́нїе, и҆ со стра́хомъ  просла́вихъ тѧ̀, сп҃се. 
Оу҆слы́шахъ гдⷭ҇и, слꙋ́хъ тво́й и҆ оу҆боѧ́хсѧ: ꙗ҆́кѡ крⷭ҇то́мъ  твои́мъ мі́ръ просвѣти́лъ є҆сѝ, и҆ на́мъ дарова́лъ є҆сѝ твоѐ  воскрⷭ҇нїе. 
Слꙋ́хъ си́лы твоеѧ̀ прⷪ҇ро́къ а҆ввакꙋ́мъ оу҆слы́шавъ  оу҆боѧ́сѧ, дѣла̀ твоѧ̑ бж҃е, разꙋмѣ́въ оу҆жасе́сѧ, и҆ вопїѧ́ше:  сла́ва си́лѣ, твое́й гдⷭ҇и. 
Пѣ́снь є҃. 
Просвѣти́вый сїѧ́нїемъ прише́ствїѧ твоегѡ̀ хрⷭ҇тѐ, и҆  ѡ҆свѧти́вый крⷭ҇то́мъ твои́мъ мі́ра концы̀, сердца̀ просвѣтѝ  свѣ́томъ твоегѡ̀ бг҃оразꙋ́мїѧ, правосла́внѡ пою́щихъ тѧ̀.  
Ѽ всеви́дче, царе́й сла́во, кто̀ твоемꙋ̀ чл҃вѣколю́бїю  земноро́дныхъ не оу҆диви́тсѧ; на земли́ бо ꙗ҆ви́лсѧ є҆сѝ не  ѡ҆ста́вль ѻ҆ч҃ескихъ, дне́сь всю̀ ѡ҆бновлѧ́ѧй тва́рь и҆ ми́ръ ꙗ҆́кѡ  є҆ди́нъ миронача́льникъ подаѧ́й. 
[Въ ржⷭ҇тво̀ хрⷭ҇то́во:] Бг҃ъ сы́й ми́ра, ѻ҆ц҃ъ щедрѡ́тъ,  вели́кагѡ совѣ́та твоегѡ̀ а҆́гг҃ла, ми́ръ подава́юща посла́лъ є҆сѝ  на́мъ: тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
И҆з̾ но́щи дѣ́лъ ѡ҆мраче́нныѧ пре́лести, ѡ҆чище́нїе на́мъ  хрⷭ҇тѐ бо́дреннѡ, ны́нѣ соверша́ющымъ пѣ́снь ꙗ҆́кѡ бл҃годѣ́телю,  прїидѝ, подава́ѧй оу҆до́бнꙋ стезю̀, по не́йже востека́юще  ѡ҆брѧ́щемъ сла́вꙋ. 
[Чⷭ҇тна́гѡ крⷭ҇та̀:] Оу҆́тренююще тѧ̀ воспѣва́емъ сп҃се ще́дре,  ми́ръ ѡ҆брѣ́тше крⷭ҇то́мъ твои́мъ, и҆́мже ѡ҆бнови́лъ є҆сѝ ро́дъ  человѣ́ческїй, къ свѣ́тꙋ невече́рнемꙋ вводѧ̀ на́съ.  
[Па́схи:] Оу҆́тренюемъ оу҆́треннюю глꙋбокꙋ̀, и҆ вмѣ́стѡ мѵ́ра  пѣ́снь принесе́мъ влⷣцѣ, и҆ хрⷭ҇та̀ оу҆́зримъ пра́вды сл҃нце,  всѣ̑мъ жи́знь возсїѧ́юща. 
[оу҆спе́нїѧ бцⷣы:] Бж҃їю и҆ неизрече́ннꙋю добро́тꙋ  добродѣ́телей твои́хъ хрⷭ҇тѐ и҆сповѣ́мъ: ѿ присносꙋ́щныѧ бо  сла́вы, соприсносꙋ́щное и҆ ѵ҆поста́сное возсїѧ́вый сїѧ́нїе, и҆з̾  дв҃ственныѧ оу҆тро́бы, сꙋ́щымъ во тьмѣ̀ и҆ сѣ́ни вопло́щьсѧ,  возсїѧ́лъ є҆сѝ сл҃нце. 
[Ѻ҆смогла́сника:] Тво́й ми́ръ да́ждь на́мъ, сн҃е бж҃їй, и҆но́гѡ  бо ра́звѣ тебѐ бг҃а не зна́емъ: и҆́мѧ твоѐ и҆менꙋ́емъ, ꙗ҆́кѡ бг҃ъ  живы́хъ и҆ ме́ртвыхъ є҆сѝ. 
Ѿ но́щи оу҆́тренююще, пое́мъ тѧ̀ хрⷭ҇тѐ, ѻ҆ц҃ꙋ̀  собезнача́льна, и҆ сп҃са дꙋ́шъ на́шихъ: ми́ръ мі́рови пода́ждь,  чл҃вѣколю́бче. 
Оу҆́гль горѧ́щїй, и҆́же до и҆са́їиныхъ оу҆сте́нъ серафі́мъ  приложѝ нѣ́когда, клеща́ми взе́мъ,  и҆  приложе́нъ: ѻ҆́нъ же ѡ҆чище́нъ бы́въ, пра́вдѣ наꙋчи́тесѧ, всѣ̑мъ  проповѣ́даше. 
Свѣ́тъ тво́й гдⷭ҇и, и҆ и҆́стинꙋ твою̀ низпослѝ, є҆́же  наста́вити на́съ на повелѣ̑нїѧ твоѧ̑, и҆ да́рꙋй на́мъ ми́ръ тво́й  чл҃вѣколю́бче. 
Свѣ́тлый на́мъ возсїѧ́й свѣ́тъ присносꙋ́щный оу҆́тренюющымъ ѡ҆  сꙋдьба́хъ за́повѣдей твои́хъ, влⷣко чл҃вѣколю́бче, хрⷭ҇тѐ бж҃е  на́шъ. 
Ѿ но́щи оу҆́тренююще, тебѣ̀ сла́вꙋ возсыла́емъ гдⷭ҇и бж҃е  на́шъ, тво́й ми́ръ да́ждь на́мъ, ꙗ҆́кѡ ра́звѣ тебѐ бг҃а и҆но́гѡ не  вѣ́мы. 
Ѡ҆зарѝ на́шъ оу҆́мъ бж҃е, свѣ́томъ за́повѣдей твои́хъ, и҆  свѣ́тлостїю бл҃года́ти твоеѧ̀, да́рꙋѧ на́мъ бл҃же твоѧ̑ млⷭ҇ти:  занѐ свѣ́тъ и҆ ми́ръ повелѣ̑нїѧ твоѧ̑. 
Ѿ но́щи оу҆́тренююще, воспѣва́емъ тѧ̀ хрⷭ҇тѐ бж҃е,  ѡ҆бнища́вшаго на́съ ра́ди, и҆ крⷭ҇тъ и҆ сме́рть, пло́тїю  претерпѣ́вшаго. 
Свѣ́тъ тво́й незаходи́мый возсїѧ́й хрⷭ҇тѐ, въ сердца̀ вѣ́рнѡ  пою́щихъ тѧ̀, ми́ръ подава́ѧй  на́мъ, па́че  оу҆ма̀: тѣ́мъ ѿ но́щи невѣ́дѣнїѧ, ко дню̀ свѣ́томъ твои́мъ  текꙋ́ще, славосло́вимъ тѧ̀, чл҃вѣколю́бче. 
Ѿ но́щи невѣ́дѣнїѧ просвѣще́й концы̀, просвѣти́ мѧ  оу҆́тромъ чл҃вѣколю́бїѧ твоегѡ̀ гдⷭ҇и. 
Ꙗ҆́кѡ просвѣще́нїе на́ше сы́й хрⷭ҇тѐ, просвѣтѝ на́съ  защи́тителю жи́зни на́шеѧ, сохрани́ ны надѣ́ющыѧсѧ на тѧ̀. 
Пѣ́снь ѕ҃. 
Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй,  вмѣни́хомсѧ ꙗ҆́кѡ ѻ҆́вцы заколе́нїѧ. сп҃сѝ лю́ди твоѧ̑ бж҃е  на́шъ, ты́ бо крѣ́пость немощствꙋ́ющихъ и҆ и҆справле́нїе. 
Во глꙋбинꙋ̀ поги́бели, ѻ҆каѧ́нное є҆стество̀ хрⷭ҇тѐ мо́й сп҃се  дости́гшее дре́вле лежа́ше, оу҆вы̀ мнѣ̀ въ те́мныхъ глꙋбо́кихъ:  поне́же твое́ю бж҃е́ственною си́лою, къ нб҃сѝ взы́де,  краснѣ́йшымъ добро́тамъ, пожрꙋ̀ тебѣ̀ сп҃се  вопїе́тъ, же́ртвꙋ хвале́нїѧ. 
[Въ ржⷭ҇тво̀ хрⷭ҇то́во:] И҆з̾ оу҆тро́бы і҆ѡ́нꙋ младе́нца  и҆зблева̀ морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ  сло́во, и҆ пло́ть прїе́мшее про́йде сохра́ньшее нетлѣ́ннꙋ: є҆гѡ́же  бо не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Ѡ҆бита́ѧ і҆ѡ́на въ преиспо́днихъ морски́хъ, прїитѝ молѧ́шесѧ, и҆  бꙋ́рю оу҆толи́ти: оу҆нзе́нъ же а҆́зъ мꙋ́чащагѡ стрѣло́ю, хрⷭ҇тꙋ̀  воспѣва́ю, ѕѡ́лъ гꙋби́телю, ско́рѡ прїитѝ тебѣ̀ къ мое́й  лѣ́ности. 
[Крⷭ҇та̀:] Ѡ҆́бразъ бж҃е́ственнагѡ крⷭ҇та̀, і҆ѡ́на во чре́вѣ  ки́товѣ, просте́ртыма дла́ньма проначерта̀, и҆ взира́ше сп҃се́нъ ѿ  ѕвѣ́рѧ, си́лою твое́ю, сло́ве. 
[Па́схи:] Снизше́лъ є҆сѝ въ преиспѡ́днѧѧ землѝ, и҆ сокрꙋши́лъ  є҆сѝ верєѝ вѣ̑чныѧ, содержа́щыѧ свѧ̑занныѧ хрⷭ҇тѐ, и҆  тридне́венъ  ꙗ҆́кѡ ѿ ки́та і҆ѡ́на,  воскре́слъ є҆сѝ ѿ гро́ба. 
[Ѳѡмы̀:] Прⷪ҇ро́ка сп҃слъ є҆сѝ ѿ ки́та чл҃вѣколю́бче, и҆  менѐ и҆з̾ глꙋбины̀ прегрѣше́нїй возведѝ, молю́сѧ. 
[Оу҆спе́нїѧ бцⷣы:] Морскі́й пꙋчиноро́дный ки́товъ внꙋ́треннїй  ѻ҆́гнь, тридне́внагѡ твоегѡ̀ погребе́нїѧ проѡбраже́нїе, є҆гѡ́же  і҆ѡ́на прⷪ҇ро́къ показа́сѧ: сп҃се́нъ бо ꙗ҆́кѡ и҆ предпосла́сѧ,  неврежде́нъ вопїѧ́ше: пожрꙋ́ ти со гла́сомъ хвале́нїѧ гдⷭ҇и. 
[Ѻ҆смогла́сника:] 
Прⷪ҇ро́ка і҆ѡ́нꙋ подража́ѧ вопїю̀: живо́тъ мо́й бл҃же, свободѝ  и҆з̾ тлѝ, и҆ сп҃си́ мѧ сп҃се мі́ра, зовꙋ́ща: сла́ва тебѣ̀. 
И҆з̾ глꙋбины̀ въ ско́рби вопїѧ́ше: возведѝ ѿ тлѝ живо́тъ  мо́й, прⷪ҇ро́къ і҆ѡ́на къ тебѣ̀ чл҃вѣколю́бцꙋ. 
И҆́же въ по́нтѣ под̾е́мый ѕлоключе́нїе, оу҆бѣже́нїемъ бꙋ́ри  и҆ метне́нїемъ жре́бїѧ, и҆  оу҆сты̀  ꙗ҆́тъ бы́въ морска́гѡ ѕвѣ́рѧ, невреди́мь пребы́въ, но вопїѧ́ше  і҆ѡ́на къ тебѣ̀: живо́тъ мо́й да взы́детъ хрⷭ҇тѐ. 
Ѿве́рглъ мѧ̀ є҆сѝ во глꙋбины̀ се́рдца морска́гѡ, и҆ сп҃слъ  є҆сѝ мѧ̀ сп҃се, ѿ рабо́ты сме́ртныѧ, и҆ разрѣши́лъ є҆сѝ  оу҆́зы беззако́нїй мои́хъ. 
Ꙗ҆́кѡ і҆ѡ́нꙋ прⷪ҇ро́ка, возведѝ хрⷭ҇тѐ бж҃е живо́тъ мо́й ѿ  тлѝ, вопїю́ ти чл҃вѣколю́бче, ꙗ҆́кѡ жи́знь оу҆ тебѐ є҆́сть, и҆  нетлѣ́нїе и҆ си́ла. 
Со і҆ѡ́ною вопїе́мъ тѝ гдⷭ҇и, со гла́сомъ хвале́нїѧ молѧ́щесѧ:  возведѝ ѿ тлѝ живо́тъ на́шъ. 
Ве́сь ѿ страсте́й безмѣ́рныхъ содержꙋ́сѧ, и҆ ки́томъ ѕѡ́лъ  снизпадо́хъ: но возведѝ и҆з̾ и҆стлѣ́нїѧ мѧ̀ бж҃е, ꙗ҆́коже пре́жде  і҆ѡ́нꙋ, и҆ вѣ́рою безстра́стїе мѝ да́рꙋй, ꙗ҆́кѡ да во гла́сѣ  хвале́нїѧ и҆ сп҃се́нїѧ дꙋ́хомъ пожрꙋ́ ти.  
Ꙗ҆́кѡ во глꙋбины̑ мѡрскі́ѧ ѿве́ргсѧ, и҆ оу҆глѣбо́хъ въ  тимѣ́нїи глꙋбины̀, ѿ ѿча́ѧнїѧ оу҆́мныѧ зимы̀, лѣ́ности моеѧ̀,  хрⷭ҇тѐ, и҆зми́ мѧ, ꙗ҆́кѡ і҆ѡ́нꙋ ѿ ѕвѣ́рѧ. 
Пѣ́снь з҃. 
Тебѐ оу҆́мнꙋю бцⷣе пе́щь, разсмотрѧ́емъ вѣ́рнїи: ꙗ҆́коже бо  ѻ҆́троки сп҃сѐ трѝ превозноси́мый, мі́ръ ѡ҆бновѝ, во чре́вѣ  твое́мъ всецѣ́лъ, хва́льный ѻ҆тцє́въ бг҃ъ, и҆ препросла́вленъ. 
Ꙗ҆́кѡ ѻ҆́троцы дре́вле, зове́мъ тебѣ̀ сло́ве: бꙋ́ди твои́хъ  рабѡ́въ сп҃се, храни́тель и҆ покро́въ, и҆ сп҃сѝ всѧ̑ ѿ прило́га  сопроти́внагѡ, ꙗ҆́кѡ да пою́ще твоѐ ржⷭ҇тво̀, во вѣ́ки глаго́лемъ:  бл҃гослове́нъ є҆сѝ. 
[Въ ржⷭ҇тво̀ хрⷭ҇то́во:] Ѻ҆́троцы бл҃гоче́стїю совоспита́ни,  ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ не  оу҆боѧ́шасѧ, но посредѝ  пла́мене  стоѧ́ще поѧ́хꙋ: ѻ҆тцє́въ бж҃е бл҃гослове́нъ є҆сѝ. 
Всецр҃ѧ̀ любо́вїю оу҆ловле́ннїи ѻ҆́троцы, оу҆кори́ша  безчи́сленнѡ ꙗ҆рѧ́щасѧ мꙋчи́телѧ ѕлобо́жное ѧ҆зыковре́дїе, и҆̀мже  повинꙋ́сѧ ѻ҆́гнь мно́гїй, влⷣцѣ глаго́лющымъ: во вѣ́ки  бл҃гослове́нъ є҆сѝ.  
[Крⷭ҇та̀:] И҆з̾ пла́мене ѻ҆́троки и҆збавле́й, пло́ть прїи́мъ  прише́лъ є҆сѝ на зе́млю, и҆ на крⷭ҇тѣ̀ пригвожде́нъ, сп҃се́нїе  на́мъ дарова́лъ є҆сѝ хрⷭ҇тѐ, є҆ди́нъ бл҃гослове́нъ ѻ҆тцє́въ бж҃е,  и҆ препросла́вленъ.  
[Па́схи:] Ѻ҆́троки ѿ пе́щи и҆зба́вивый, бы́въ человѣ́къ,  стра́ждетъ ꙗ҆́кѡ сме́ртенъ, и҆ стра́стїю сме́ртное, въ нетлѣ́нїѧ  ѡ҆блачи́тъ бл҃голѣ́пїе, є҆ди́нъ бл҃гослове́нъ ѻ҆тцє́въ бг҃ъ и҆  препросла́вленъ. 
[Ѳѡмы̀:] Ѡ҆́бразꙋ слꙋжи́ти мꙋсїкі́йскомꙋ согла́сїю созыва́ющꙋ  лю́ди, ѿ пѣ́сней сїѡ́нскихъ пою́ще ѻ҆те́чески ѻ҆́троцы дв҃дѡвы,   мꙋчи́телево разори́ша ѕлочести́вое  велѣ́нїе, и҆ пла́мень въ ро́сꙋ преложи́ша, пѣ́снь воспѣва́юще:  превозноси́мый ѻ҆тцє́въ и҆ на́шъ бж҃е бл҃гослове́нъ є҆сѝ. 
[Оу҆спе́нїѧ бцⷣы:] Безстꙋ́днѣй ꙗ҆́рости же и҆ ѻ҆гню̀,  бж҃е́ственное жела́нїе сопротивлѧ́ѧсѧ, ѻ҆́гнь оу҆́бѡ ѡ҆роша́ше,  ꙗ҆́рости же смѣѧ́шесѧ, бг҃одохнове́нною слове́сною прпⷣбныхъ  тривѣща́нною цѣвни́цею, противовѣща́ѧ мꙋсїкі́йскимъ ѻ҆рга́нѡмъ  посредѝ пла́мене: препросла́вленный ѻ҆тцє́въ и҆ на́шъ бж҃е  бл҃гослове́нъ є҆сѝ. 
[Ѻ҆смогла́сника:] 
Сꙋ́щымъ въ пещѝ ѻ҆трокѡ́мъ твои̑мъ сп҃се, не прикоснꙋ́сѧ нижѐ  стꙋжѝ ѻ҆́гнь. тогда̀ трїѐ, ꙗ҆́кѡ є҆ди́нѣми оу҆сты̀ поѧ́хꙋ, и҆  бл҃гословлѧ́хꙋ глаго́люще: бл҃гослове́нъ бг҃ъ ѻ҆тє́цъ на́шихъ. 
Проидо́ша ꙗ҆́кѡ черто́гъ, пе́щный пла́мень нестерпи́мый, и҆̀же  за бл҃гоче́стїе и҆ногда̀,  ѻ҆́троцы  ст҃і́и показа́вшесѧ ꙗ҆́вѣ, и҆ согла́снѡ воспѣва́юще, пѣ́снь  поѧ́хꙋ: ѻ҆тцє́въ бж҃е бл҃гослове́нъ є҆сѝ. 
А҆враа́мстїи ѻ҆́троцы въ пещѝ трⷪ҇цꙋ проѡбрази́вше, ѻ҆́гненный  пла́мень на ро́сꙋ преложи́ша, и҆ пою́ще вопїѧ́хꙋ: бл҃гослове́нъ  є҆сѝ бж҃е ѻ҆тє́цъ на́шихъ. 
Пе́щь сп҃се ѡ҆роша́шесѧ, ѻ҆́троцы же ликꙋ́юще поѧ́хꙋ: ѻ҆тцє́въ  бж҃е бл҃гослове́нъ є҆сѝ. 
Въ гремѧ́щꙋю пе́щь сни́де а҆́гг҃лъ гдⷭ҇нь къ сꙋ́щымъ ѡ҆ а҆за́рїи  ѻ҆трокѡ́мъ, и҆ не прикоснꙋ́сѧ и҆́хъ ѿню́дъ ѻ҆́гнь. тогда̀ трїѐ  воспѣва́юще глаго́лахꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Ꙗ҆вле́йсѧ въ кꙋпинѣ̀ законополо́жникꙋ ѻ҆гне́мъ, и҆ ржⷭ҇тво̀  дв҃ы проѡбраже́й въ не́й, бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Всѧ̑ дѣла̀ твоѧ̑ и҆́стинна, и҆ пра́ви пꙋтїѐ твоѝ, бж҃е  ѻ҆тє́цъ на́шихъ.  
По мно́жествꙋ млⷭ҇ти твоеѧ̀ чл҃вѣколю́бче, сотворѝ съ на́ми, да  тебѣ̀ вѣ́рнѡ всѝ воспѣва́юще пои́мъ, ꙗ҆́коже ѻ҆́троцы:  бл҃гослове́нъ є҆сѝ бж҃е ѻ҆тє́цъ на́шихъ. 
Пѣ́снь и҃. 
Въ пещѝ ѻ҆́троцы і҆и҃лєвы, ꙗ҆́коже въ горни́лѣ добро́тою  бл҃гоче́стїѧ, чистѣ́е зла́та блеща́хꙋсѧ глаго́люще: бл҃гослови́те  всѧ̑ дѣла̀ гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки. 
Новодѣ́телю всегѡ̀ мі́ра и҆ сп҃си́телю, пое́тъ тѧ̀ всѧ̀ со  а҆́гг҃лы тва́рь, и҆гра́етъ, ликꙋ́етъ и҆ ра́дꙋетсѧ тре́петомъ,  бл҃гослови́те глаго́лющи, всѧ̑ дѣла̀, чⷭ҇тно́е ржⷭ҇тво̀  и҆зба́вителѧ моегѡ̀, со мно́ю во вѣ́ки, любо́вїю превозносѧ́щаѧ.  
[Въ ржⷭ҇тво̀ хрⷭ҇то́во:] Чꙋ́да преесте́ственнагѡ, росода́тельнаѧ  и҆з̾ѡбразѝ пе́щь ѡ҆́бразъ: не бо̀ ꙗ҆́же прїѧ́тъ пали́тъ ю҆́ныѧ,  ꙗ҆́кѡ нижѐ ѻ҆́гнь  бж҃ества̀ дв҃ы,  въ ню́же вни́де оу҆тро́бꙋ. тѣ́мъ воспѣва́юще воспое́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. 
Оу҆тро́бꙋ неѡпа́льнѡ ѡ҆бразꙋ́ютъ ѻ҆трокови̑цы, и҆̀же въ  ве́тсѣмъ ѡ҆палѧ́емїи ю҆́нѡши, преесте́ственнѡ ражда́ющꙋю,  запечатлѣ́ннꙋ: ѻ҆боѧ́ же содѣва́ющи чꙋдодѣ́йство є҆ди́но, лю́ди  къ пѣ́нїю возставлѧ́етъ бл҃года́ть. 
[Крⷭ҇та̀:] Рꙋ́цѣ въ ро́въ ве́рженный львѡ́въ, и҆ногда̀ вели́кїй  во прⷪ҇ро́цѣхъ, крⷭ҇тоѡбра́знѡ просте́ръ данїи́лъ, неврежде́нъ ѿ  си́хъ снѣ́ди сп҃се́сѧ, бл҃гословѧ̀ хрⷭ҇та̀ бг҃а во вѣ́ки. 
[Па́схи:] Се́й нарече́нный и҆ ст҃ы́й де́нь, є҆ди́нъ сꙋббѡ́тъ цр҃ь  и҆ гдⷭ҇ь, пра́здникѡвъ пра́здникъ, и҆ торжество̀ є҆́сть торже́ствъ:  во́ньже бл҃гослови́мъ хрⷭ҇та̀ во вѣ́ки. 
[Ѳѡмы̀:] Въ пла́мени ѻ҆́гненнѣ горѧ́щїѧ пе́щи, сохра́ньшаго  дѣ́ти, и҆ во зра́цѣ а҆́гг҃ла снизше́дшаго къ ни̑мъ, по́йте гдⷭ҇а,  и҆ превозноси́те є҆го̀ во вѣ́ки.  
[Оу҆спе́нїѧ бцⷣы:] Пла́мень ѡ҆роша́ющь преподѡ́бныѧ,  ѕлочести̑выѧ же попалѧ́ющъ, а҆́гг҃лъ бж҃їй всемо́щный показа̀  ѻ҆трокѡ́мъ, живонача́льный же и҆сто́чникъ содѣ́ла бцⷣꙋ, тлю̀  сме́рти, и҆ живо́тъ точа́щꙋ пою́щымъ: содѣ́телѧ є҆ди́наго пои́мъ  и҆зба́вленнїи, и҆ превозно́симъ во всѧ̑ вѣ́ки. 
[Ѻ҆смогла́сника:]  
Пѣсносло́вцы въ пещѝ сп҃сшагѡ дѣ́ти, и҆ громопла́меннꙋю  прело́жшаго на ро́сꙋ, хрⷭ҇та̀ бг҃а по́йте, и҆ превозноси́те во всѧ̑  вѣ́ки. 
Пѣ́снь тебѣ̀ прино́симъ безпло́тныхъ, ꙗ҆́коже ѻ҆́троцы въ  пещѝ, и҆ пою́ще глаго́лемъ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Пѣснопѣ́вцы пе́щь дре́вле ѻ҆́троки прїе́мши неѡпа́льны  сохранѝ, посредѣ́ же пла́мене стоѧ́щыѧ согла́снѡ пѣ́ти наꙋчѝ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
И҆̀же пи́щею не ѡ҆скве́рншїисѧ ѻ҆́троцы ѿ ца́рскїѧ трапе́зы,  во ѻ҆́гнь ра́дꙋющесѧ внидо́ша   нѣ́когда: и҆ въ пла́мени прохлажда́еми, оу҆се́рднѡ поѧ́хꙋ:  бл҃гослови́те дѣла̀ гдⷭ҇нѧ гдⷭ҇а. 
Нб҃са̀ нб҃съ, и҆ вода̀ ꙗ҆́же превы́ше нб҃съ, бл҃гослови́те,  по́йте гдⷭ҇а, и҆ превозноси́те є҆го̀ во вѣ́ки. 
Є҆гѡ́же оу҆жаса́ютсѧ а҆́гг҃ли, и҆ всѧ̑ вѡ́инства, ꙗ҆́кѡ  творца̀ и҆ гдⷭ҇а, по́йте сщ҃е́нницы, просла́вите ѻ҆́троцы,  бл҃гослови́те лю́дїе и҆ превозноси́те во всѧ̑ вѣ́ки. 
Пою́тъ тѧ̀ вѡ́и а҆́гг҃льстїи, сла́витъ тѧ̀ ро́дъ человѣ́ческїй,  сщ҃е́нницы и҆ рабѝ и҆ дꙋ́шы пра́ведныхъ, ꙗ҆́кѡ творца̀ и҆ гдⷭ҇а  всѣ́хъ во вѣ́ки. 
Трисвѣ́тлое сꙋщество̀, и҆ трисл҃нчнаѧ сла́ва сни́де ѻ҆трокѡ́мъ  посредѣ̀ ѻ҆гнѧ̀, сїѧ̑ невреди̑мы соблюда́ющи, и҆ воскрⷭ҇нїе на́мъ  предвозвѣща́ющи хрⷭ҇та̀ бг҃а на́шегѡ, є҆го́же пою́тъ а҆́гг҃ли и҆  мно́жєства, ꙗ҆́кѡ побѣди́телѧ сме́рти во вѣ́ки. 
Премꙋ́дростїю и҆ сло́вомъ всѧ̑ соста́вльшаго бг҃а, ѿ  ꙗ҆зы́кѡвъ и҆ ва́рварѡвъ и҆зба́вльшаго   на́съ, ѻ҆́троцы по́йте, сщ҃е́нницы просла́вите, лю́дїе превозноси́те  во всѧ̑ вѣ́ки. 
На сїна́и кꙋпинꙋ̀ горѧ́щꙋ, неѡпа́льнꙋ сохра́ньшаго и҆ ѻ҆́троки  посредѣ̀ горѧ́щагѡ пла́мене и҆зба́вльшаго, бг҃а по́йте,  бл҃гослови́те, и҆ превозноси́те є҆го̀ во вѣ́ки. 
Премꙋ́дростїю нб҃са̀ оу҆тверди́вшаго, и҆ на вода́хъ зе́млю  ѡ҆снова́вшаго, и҆ тва́рь всю̀ созда́вшаго, бл҃гослови́те, по́йте  сщ҃е́нницы гдⷭ҇а, лю́дїе превозноси́те є҆го̀ во всѧ̑ вѣ́ки. 
Цр҃ѧ̀ сла́вы, и҆ побѣди́телѧ сме́рти, і҆и҃са назѡре́а, того̀  превозноси́те во всѧ̑ вѣ́ки. 
Пѣ́снь а҆на́нїевꙋ, безнача́льномꙋ всѝ, ѻ҆ц҃ꙋ̀ и҆ бг҃ꙋ: мл҃твꙋ  а҆за́рїевꙋ, собезнача́льномꙋ сло́вꙋ сн҃ꙋ ѻ҆́ч҃ꙋ: и҆ мїсаи́ловꙋ  пѣ́снь, бж҃е́ственномꙋ дх҃ꙋ, и҆ соприсносꙋ́щномꙋ, правосла́вною  вѣ́рою принесе́мъ лю́дїе, во сп҃се́нїе на́ше. 
Чꙋ́да преесте́ственнагѡ показа̀ ѡ҆́бразъ ѻ҆гнеро́снаѧ пе́щь  дре́вле. ѻ҆́гнь бо не ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ  безсѣ́менное ѿ  дв҃ы бж҃е́ственное  ржⷭ҇тво̀. тѣ́мъ воспѣва́юще воспои́мъ. да бл҃гослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
Пѣ́снь ѳ҃. 
Ѡ҆́бразъ чⷭ҇тагѡ ржⷭ҇тва̀ твоегѡ̀, ѻ҆гнепали́маѧ кꙋпина̀ показа̀  неѡпа́льнаѧ, и҆ ны́нѣ на на́съ напа́стей свирѣ́пѣющꙋю оу҆гаси́ти  мо́лимсѧ пе́щь, да тѧ̀ бцⷣе непреста́ннѡ велича́емъ. 
Ра́дꙋйсѧ прест҃а́ѧ бг҃опрїе́мнаѧ мр҃і́е, ра́дꙋйсѧ пречⷭ҇таѧ,  па́дшихъ ѡ҆снова́нїе: въ тебѣ́ бо ꙗ҆ви́сѧ дне́сь влⷣка, ѽ  чꙋдесѐ! ѡ҆бновлѧ́ѧй и҆стлѣ́вшыѧ, и҆ къ свѣ́тꙋ возводѧ̀  невече́рнемꙋ ѻ҆трокови́це. 
[Въ ржⷭ҇тво̀ хрⷭ҇то́во:] Та́инство стра́нное ви́жꙋ и҆  пресла́вное: нб҃о, верте́пъ: прⷭ҇то́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ:  є҆го́же воспѣва́юще велича́емъ.  
Люби́ти оу҆́бѡ на́мъ, ꙗ҆́кѡ безбѣ́дное стра́хомъ, оу҆до́бѣе  молча́нїе, любо́вїю же дв҃о пѣ̑сни тка́ти спротѧже́ннѡ сложє́нныѧ,  неꙋдо́бно є҆́сть: но и҆ мт҃и си́лꙋ, є҆ли́кѡ є҆́сть произволе́нїе,  да́ждь. 
[Крⷭ҇та̀:] Ѽ мт҃и дв҃о, и҆ бцⷣе нело́жнаѧ, ро́ждшаѧ  безсѣ́меннѡ хрⷭ҇та̀ на́шего, на крⷭ҇тъ возне́сшагосѧ пло́тїю, тѧ̀  вѣ́рнїи всѝ, досто́йнѡ съ ни́мъ ны́нѣ велича́емъ. 
[Па́схи:] Свѣти́сѧ свѣти́сѧ но́вый і҆ерⷭ҇ли́ме: сла́ва бо  гдⷭ҇нѧ на тебѣ̀ возсїѧ̀. ликꙋ́й ны́нѣ и҆ весели́сѧ сїѡ́не, ты́ же  чⷭ҇таѧ красꙋ́йсѧ бцⷣе, ѡ҆ воста́нїи ржⷭ҇тва̀ твоегѡ̀. 
[Ѳѡмы̀:] Тебѐ свѣ́тлꙋю свѣщꙋ̀, и҆ мт҃рь бж҃їю, пречꙋ́днꙋю  сла́вꙋ, и҆ вы́шшꙋю всѣ́хъ тва́рей, пѣ́сньми велича́емъ. 
[Оу҆спе́нїѧ бцⷣы:] Побѣжда́ютсѧ є҆стества̀ оу҆ста́вы, въ  тебѣ̀ дв҃о чⷭ҇таѧ: дв҃ствꙋетъ бо ржⷭ҇тво̀, и҆ живо́тъ  пред̾ѡбрꙋча́етъ сме́рть:  по ржⷭ҇твѣ̀  дв҃а, и҆ по сме́рти жива̀, сп҃са́еши при́снѡ бцⷣе, наслѣ́дїе твоѐ. 
[Ѻ҆смогла́сника:]  
Свѣтоно́сный ѻ҆́блакъ, во́ньже всѣ́хъ влⷣка, ꙗ҆́кѡ до́ждь съ  нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ чл҃вѣ́къ,  безнача́льный, велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю. 
Неизглаго́ланное дв҃ы та́инство: нб҃о бо сїѧ̀, и҆ прⷭ҇то́лъ  херꙋві́мскїй, и҆ свѣтоно́сный черто́гъ показа́сѧ хрⷭ҇та̀ бг҃а  вседержи́телѧ. сїю̀ бл҃гоче́стнѡ ꙗ҆́кѡ бцⷣꙋ велича́емъ. 
Тѧ̀, ю҆́же ви́дѣ мѡѷсе́й неѡпали́мꙋю кꙋпинꙋ̀, и҆ лѣ́ствицꙋ  ѡ҆дꙋшевле́ннꙋю, ю҆́же і҆а́кѡвъ ви́дѣ, и҆ две́рь нбⷭ҇нꙋю, є҆́юже  про́йде хрⷭ҇то́съ бг҃ъ на́шъ, пѣ́сньми мт҃и чⷭ҇таѧ велича́емъ. 
И҆́же вы́шнюю глꙋбинꙋ̀ бж҃е́ственнагѡ непостиже́нїѧ бл҃гоче́стнѡ  ѿве́рзъ, оу҆́мъ ꙗ҆́кѡ и҆з̾ ка́мене неѡб̾е́млемыѧ,  бг҃онача́льныѧ возвы́силъ є҆сѝ трⷪ҇цы всебл҃же́нне ѻ҆́тче, тѧ̀  велича́емъ.  
Ра́дꙋйсѧ бцⷣе дв҃о, мт҃и бл҃гослове́ннаѧ, и҆з̾ тебе́ бо про́йде  бг҃ъ воплоще́нный: сего̀ сла́вѧще и҆ воспѣва́юще велича́емъ. 
Ты̀ вмѣсти́лище чⷭ҇таѧ, бж҃е́ственнагѡ непостиже́нїѧ, па́че  є҆стества̀ была̀ є҆сѝ, ꙗ҆́кѡ бг҃ꙋ пло́ть взаимода́вшаѧ, и҆ твою̀  дв҃ственнꙋю не растерза́вшаѧ оу҆тро́бꙋ, внегда̀ роди́ти безсѣ́меннѡ:  тѧ̀ велича́емъ. 
Сотворѝ держа́вꙋ мы́шцею свое́ю, низложи́ бо си̑льныѧ со  престѡ́лъ, и҆ вознесѐ смирє́нныѧ бг҃ъ і҆и҃левъ. въ ни́хже посѣтѝ  на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра. 
Тѧ̀ без̾ мт҃ре пе́рвѣе, и҆ без̾ ѻ҆ц҃а̀ второ́е, ꙗ҆́кѡ бг҃а  и҆ чл҃вѣ́ка пѣ́сньми велича́емъ. 
Живопрїе́мный и҆сто́чникъ приснотекꙋ́щїй, свѣтоно́сный  свѣти́льникъ бл҃года́ти, хра́мъ ѡ҆дꙋшевле́нный, сѣ́нь пречⷭ҇тꙋю,  нб҃сѐ и҆ землѝ простра́ннѣйшꙋю, бцⷣꙋ вѣ́рнїи велича́емъ.  
Тебѐ ви́дѣннꙋю две́рь і҆езекі́илемъ проро́комъ, є҆́юже  никто́же про́йде, то́кмѡ бг҃ъ є҆ди́нъ, бцⷣе дв҃о, пѣ́сньми  почита́емъ. 
Ра́дꙋйсѧ дв҃ственнаѧ похвало̀, ра́дꙋйсѧ мт҃и пречⷭ҇таѧ, ю҆́же  всѧ̀ тва́рь бж҃е́ственными пѣ́сньми велича́емъ. 
Слꙋжи́тель безпло́тный предста̀ глаго́лѧ бл҃года́тнѣй: гдⷭ҇ь съ  тобо́ю, ю҆́же велича́емъ. 
Тѧ̀ въ рѧ́сны златы̑ѧ ѡ҆дѣ́ѧннꙋю оу҆кра́шеннꙋю бцⷣꙋ,  голꙋби́цꙋ посре́бреннꙋю и҆ позлаще́ннꙋю блеща́нїемъ зла́та,  велича́емъ. 
Тѧ̀ го́рꙋ бж҃їю оу҆сыре́ннꙋю, въ не́йже бл҃говолѝ бг҃ъ пло́тїю  всели́тисѧ, бцⷣе мр҃і́е велича́емъ. 
Тебѐ нб҃съ вы́шшꙋю, и҆ на землѝ нб҃о и҆ прⷭ҇то́лъ бы́вшꙋю мт҃рь  бж҃їю, всѝ ро́ди велича́емъ. 
Серафі́мски приглаша́юще вопїе́мъ тѝ бцⷣе, вѣ́рнїи: тобо́ю  возвели́чи гдⷭ҇ь, є҆́юже сотвори́ти съ на́ми. тѣ́мъ тѧ̀ чⷭ҇таѧ, и҆  ѿ тебѐ  неискꙋсомꙋ́жнѡ воплоще́ннаго  сп҃са, ꙗ҆́кѡ бг҃а всѣ́хъ, пѣ́сньми велича́емъ. 
Неизглаго́ланна дв҃ы та́йна: є҆гѡ́же бо не вмѣсти́ша горѣ̀ нбⷭ҇наѧ  вели́чєствїѧ, вмѣща́етсѧ во оу҆тро́бꙋ. тѣ́мже соше́дшесѧ  оу҆бл҃жа́емъ ю҆̀, и҆ съ вѣ́рою и҆ весе́лїемъ велича́емъ.  


Гла́съ вторы́й.  
Пѣ́снь а҃. 
Во глꙋбинѣ̀ постла̀ и҆ногда̀ фараѡни́тское всево́инство  преѡрꙋже́ннаѧ си́ла, вопло́щшеесѧ же сло́во всеѕло́бный  грѣ́хъ потреби́ло є҆́сть, препросла́вленный гдⷭ҇ь, сла́внѡ  бо просла́висѧ. 
[Ст҃ы́хъ бг҃оѧвле́нїй:] Глꙋбины̀ ѿкры́лъ є҆́сть дно̀, и҆  сꙋ́шею своѧ̑ влече́тъ: въ не́й покры́въ проти̑вныѧ,  крѣ́пкїй во бране́хъ гдⷭ҇ь, ꙗ҆́кѡ просла́висѧ. 
Ше́ствꙋетъ морскꙋ́ю волнѧ́щꙋюсѧ бꙋ́рю: сꙋ́шꙋ а҆́бїе і҆и҃ль  ꙗ҆́вльшꙋюсѧ: че́рмный же по́нтъ, трїста́ты є҆гѵ́пєтскїѧ  покры̀ кꙋ́пнѡ, водостла́ненъ гро́бъ, си́лою крѣ́пкою  десни́цы влⷣчни.  
[Ѻ҆смогла́сника, и҆ на ржⷭ҇тво̀ бцⷣы:]  
Грѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ  мо́ре, и҆ наста́вльшемꙋ лю́ди, ꙗ҆̀же и҆зведѐ и҆з̾ рабо́ты  є҆гѵ́петскїѧ, ꙗ҆́кѡ просла́висѧ. 
Нетре́нꙋ, неѻбы́чнꙋ, немо́креннѡ морскꙋ́ю ше́ствовавъ  стезю̀, и҆збра́нный вопїѧ́ше і҆и҃ль: гдⷭ҇ви пои́мъ, ꙗ҆́кѡ  просла́висѧ. 
Пои́мъ гдⷭ҇ви, въ мо́ри дре́вле лю́ди наста́вльшемꙋ, и҆ въ  не́мъ фараѡ́на со всево́инствомъ погрꙋзи́вшемꙋ, пѣ́снь  побѣ́днꙋю, ꙗ҆́кѡ просла́висѧ. 
Непроходи́мое волнѧ́щеесѧ мо́ре, бж҃їимъ свои́мъ велѣ́нїемъ  и҆зсꙋши́вшемꙋ, и҆ пѣшеше́ствовати сквозѣ̀ є҆̀  і҆и҃льтєскїѧ лю́ди наста́вльшемꙋ, гдⷭ҇ви пои́мъ: сла́внѡ бо  просла́висѧ. 
Пои́мъ гдⷭ҇ви пѣ́снь но́вꙋю, ꙗ҆́кѡ пресла́внѡ і҆и҃лѧ  сп҃сѐ, рабо́ты и҆зба́вивъ, и҆ мꙋ́чащыѧ врагѝ покры́ло  є҆́сть мо́ре.  
Мѡѷсе́йскꙋю пѣ́снь воспрїи́мши, возопі́й дꙋшѐ: помо́щникъ  и҆ покрови́тель бы́сть мнѣ̀ во сп҃се́нїе, се́й мо́й бг҃ъ,  и҆ просла́влю є҆го̀. 
Ѡ҆брати́вшемꙋ мо́ре въ сꙋ́шꙋ, и҆ прове́дшемꙋ і҆и҃лѧ сквозѣ̀  є҆̀, пои́мъ гдⷭ҇ви бг҃ꙋ, ꙗ҆́кѡ просла́висѧ. 
Высоковы́йный въ колесни́цахъ, и҆ въ крѣ́пкихъ трїста́тахъ  фараѡ́нъ, въ чермнѣ́мъ потопи́сѧ со всево́инствомъ:  мѡѷсе́й же і҆и҃лѧ ꙗ҆́кѡ по сꙋ́хꙋ прове́дъ бж҃е́ственнымъ  велѣ́нїемъ, поѧ́ше: пои́мъ гдⷭ҇ви, сла́внѡ бо просла́висѧ. 
Бе́здны дре́вле безмѣ́рное, мѡѷсе́й крⷭ҇тоѡбра́знѡ  пресѣчѐ жезло́мъ, и҆ фараѡ́ново всево́инство въ не́мъ  потопѝ. і҆и҃льтѧне же на ѻ҆́нъ по́лъ мо́рѧ преходѧ́ще,  пѣ́снь воспѣва́хꙋ: пои́мъ гдⷭ҇ви, сла́внѡ бо просла́висѧ. 
По бе́зднѣ ходѧ́ще і҆и҃льтєскїѧ лю́ди, воспѣва́хꙋ рꙋко́ю  крѣ́пкою си́льномꙋ, сокрꙋши́вшемꙋ бра̑ни фараѡ́на  мꙋчи́телѧ: пои́мъ гдⷭ҇ви, сла́внѡ бо просла́висѧ.  
Во́ды дре́вле чермна́гѡ растерза́лъ є҆сѝ жезло́мъ  законоположи́телѧ, и҆ лю́ди и҆збра̑нныѧ немо́креннѡ сп҃сы́й,  побѣ́днꙋю пою́щыѧ пѣ́снь, побѣди́тельнѣй твое́й хрⷭ҇тѐ  десни́цѣ. 
Стопа́ми невла́жными і҆и҃ль прохожда́ше: сѣче́нїемъ во́дъ  проѧвлѧ́ше крⷭ҇тъ, вхо́домъ погребе́нїе, и҆схо́домъ чⷭ҇тно́е  и҆ бж҃е́ственное воскресе́нїе, поѧ̀ въ похвале́нїи  и҆зба́вителю побѣ́днꙋю. 
Пои́мъ гдⷭ҇ви пѣ́снь но́вꙋю: стра́шно бо чꙋ́до, ꙗ҆́кѡ дв҃а  породѝ бг҃а вочл҃вѣ́чшасѧ, и҆ по ржⷭ҇твѣ̀ па́ки дв҃а  пребы́сть. 
Пѣ́снь в҃. 
Нб҃о и҆ землѧ̀ да во́нметъ, и҆ хрⷭ҇тꙋ̀ да воспою́тъ, во  і҆ѻрда́нѣ человѣ́ческїй возсозда́вшемꙋ дне́сь ро́дъ,  и҆стлѣ́вшїй ѿ престꙋпле́нїѧ.  
Нб҃о вонми́ ми, землѐ внꙋшѝ глаго́лы моѧ̑, ꙗ҆́кѡ и҆з̾  глꙋбины̀ се́рдца моегѡ̀ ѿры́гнꙋхъ,  бж҃їе великолѣ́пїе, дне́сь па́мѧть премꙋ́дрыхъ  а҆пⷭ҇лъ є҆гѡ̀. 
Ви́дите ви́дите, ꙗ҆́кѡ а҆́зъ є҆́смь въ мо́ри сп҃сы́й, и҆  въ пꙋсты́ни насы́тивый і҆и҃льтєскїѧ лю́ди, и҆ во́дꙋ и҆з̾  ка́мене и҆сточи́вый человѣ́кѡмъ, да дре́вле па́дшаго  поне́съ, привлекꙋ̀ ко мнѣ̀ за неизрече́ннꙋю ми́лость. 
Внемли́те лю́дїе моѝ зако́нꙋ моемꙋ̀, приклони́те оу҆́хо  ва́ше во глаго́лы оу҆́стъ мои́хъ: ꙗ҆́кѡ и҆́мѧ твоѐ гдⷭ҇и  призва́хъ. 
Внемли́те лю́дїе зна́менїємъ дѣ́лъ, бж҃е́ственныѧ моеѧ̀  си́лы, и҆ ѡ҆ се́мъ разꙋмѣ́йте, ꙗ҆́кѡ є҆ди́нъ а҆́зъ бг҃ъ  є҆́смь всѣ́хъ. 
Бг҃ъ, и҆́стинна дѣла̀ є҆гѡ̀, и҆ всѝ пꙋтїѐ є҆гѡ̀  сꙋдьбы̑. 
Пѣ́снь г҃. 
Процвѣла̀ є҆́сть пꙋсты́нѧ, ꙗ҆́кѡ крі́нъ гдⷭ҇и,  ꙗ҆зы́ческаѧ неплодѧ́щаѧ цр҃ковь прише́ствїемъ твои́мъ, въ  не́йже оу҆тверди́сѧ моѐ се́рдце.  
[Бг҃оѧвле́нїй:] Крѣ́пость даѧ́й царє́мъ на́шымъ гдⷭ҇ь, и҆  ро́гъ пома́занныхъ свои́хъ возносѧ́й, ѿ дв҃ы ражда́етсѧ,  грѧде́тъ же ко креще́нїю. томꙋ̀ вѣ́рнїи возопїе́мъ: нѣ́сть  ст҃ъ, ꙗ҆́кѡ бг҃ъ на́шъ. 
Є҆ли́цы дре́внихъ и҆зрѣши́хомсѧ сѣ́тей, бра́шенъ львѡ́въ  сотре́нныхъ члено́вными, ра́дꙋимсѧ и҆ разшири́мъ оу҆ста̀,  сло́во плетꙋ́ще ѿ слове́съ сладкопѣ́нїѧ, и҆́мже къ на́мъ  наслажда́етсѧ дарова́нїй. 
[Ѻ҆смогла́сника:] 
Лꙋ́къ сокрꙋши́сѧ си́льныхъ держа́вою твое́ю хрⷭ҇тѐ, и҆  си́лою немощствꙋ́ющїи препоѧ́сашасѧ. 
На ка́мени мѧ̀ вѣ́ры оу҆тверди́въ, разшири́лъ є҆сѝ  оу҆ста̀ моѧ̑ на врагѝ моѧ̑. возвесели́ бо сѧ дꙋ́хъ мо́й,  внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть пра́веденъ, па́че тебѐ гдⷭ҇и. 
[На ржⷭ҇тво̀ бцⷣы:] Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀.  
Непло́дствовавшїй мо́й оу҆́мъ, плодоно́сенъ бж҃е покажи́  ми, дѣ́лателю до́брыхъ, насади́телю бл҃ги́хъ,  бл҃гоꙋтро́бїемъ твои́мъ. 
Оу҆тверди́ мѧ гдⷭ҇и, бж҃е мо́й, да не похва́литсѧ вра́гъ  мо́й ѡ҆ мнѣ̀: ты́ бо є҆сѝ гдⷭ҇и оу҆твержде́нїе моѐ, и҆  прибѣ́жище и҆ си́ла.  
Храни́тель тве́рдый, и҆ незы́блемое оу҆твержде́нїе, ты̀  є҆сѝ хрⷭ҇тѐ, надѣ́ющыѧсѧ на тѧ̀ неꙋклѡ́нны оу҆твержда́ѧ  на́съ, и҆звѣстѝ въ тве́рдомъ твое́мъ ѡ҆снова́нїи наде́жды  и҆ вѣ́ры. 
Оу҆тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й  въ бз҃ѣ мое́мъ: ꙗ҆́кѡ роди́лсѧ є҆сѝ на землѝ, и҆  спа́слъ є҆сѝ заблꙋ́дшаго.  
Ты̀ сло́вомъ твои́мъ гдⷭ҇и, нб҃са̀ оу҆тверди́лъ є҆сѝ, ты̀  и҆ се́рдце моѐ въ вѣ́рѣ оу҆твердѝ. 
Нб҃о простры́й ꙗ҆́кѡ ко́жꙋ и҆ сꙋ́шꙋ ѡ҆снова́вый на вода́хъ  бж҃е́ственнымъ твои́мъ ма́нїемъ хрⷭ҇тѐ бж҃е, и҆ менѐ  оу҆твердѝ въ правосла́внѣй вѣ́рѣ, взыва́юща: ст҃ъ  нѣ́сть па́че тебѐ.  
Оу҆тверди́ мѧ гдⷭ҇и, оу҆тверди́вый си́лою нб҃са̀, и҆  оу҆твердѝ се́рдце моѐ во стра́сѣ твое́мъ, да а҆́ннинꙋ  пѣ́снь принесꙋ́ ти сло́вꙋ: нѣ́сть ст҃ъ ꙗ҆́кѡ бг҃ъ на́шъ,  вознесы́й ро́гъ пома́занныхъ свои́хъ. 
Нб҃са̀ нб҃съ, сла́вꙋ твою̀ сп҃сѐ повѣ̑дающаѧ, на похвалꙋ̀  воздвиза́ютъ а҆́гг҃лѡвъ мно́жєства, и҆ человѣ́цы  воспѣва́ютъ. нѣ́сть па́че тебѐ бг҃ъ и҆ гдⷭ҇ь, ѿ не  сꙋ́щихъ во є҆́же бы́ти приведы́й всѧ́чєскаѧ. 
И҆́же въ нача́лѣ премꙋ́дростїю твое́ю хрⷭ҇тѐ, нб҃са̀  оу҆твержде́й ра́зꙋмомъ, ѡ҆снова́вый же зе́млю бг҃олѣ́пнѡ  на вода́хъ безмѣ́рныхъ, держа́вою твое́ю, оу҆тверди́ мѧ  молю́сѧ, въ тве́рдомъ ѡ҆снова́нїи вѣ́ры. 
Оу҆тверди́вый въ нача́лѣ премꙋ́дростїю и҆ сло́вомъ нб҃са̀  въ ра́зꙋмѣ, и҆ зе́млю ѡ҆снова́вый на вода́хъ, воскрⷭ҇нѝ  ѿ гро́ба, даѧ́й на́мъ ро́гъ сп҃се́нїѧ.  
Пѣ́снь д҃. 
Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ  гдⷭ҇и вопло́щьсѧ, и҆ сп҃слъ є҆сѝ всего́ мѧ человѣ́ка.  тѣ́мъ зовꙋ́ ти: сла́ва си́лѣ твое́й гдⷭ҇и. 
[Бг҃оѧвле́нїй:] Оу҆слы́шахъ гдⷭ҇и гла́съ тво́й, є҆го́же  ре́клъ є҆сѝ, гла́съ вопїю́щагѡ въ пꙋсты́ни, ꙗ҆́кѡ  возгремѣ́лъ є҆сѝ над̾ вода́ми мно́гими, твоемꙋ̀  свидѣ́тельствꙋѧй сн҃ꙋ, ве́сь бы́въ соше́дшагѡ дх҃а,  возопѝ: ты̀ є҆сѝ хрⷭ҇то́съ, бж҃їѧ мꙋ́дрость и҆ си́ла. 
Ѻ҆гне́мъ ѡ҆чи́щьсѧ та́йнагѡ зрѣ́нїѧ, поѧ̀ прⷪ҇ро́къ  человѣ́кѡвъ новодѣ́йство, возглаша́етъ гла́съ, дх҃омъ  пле́щꙋщъ, воплоще́нїе ꙗ҆влѧ́ющъ неизрече́нна сло́ва, и҆́мже  си́льныхъ держа̑вы сотро́шасѧ. 
[Ѻ҆смогла́сника:] 
Оу҆слы́шахъ гдⷭ҇и, сла́вное твоѐ смотре́нїе, и҆  просла́вихъ чл҃вѣколю́бче, непостижи́мꙋю твою̀ си́лꙋ.  
[На ржⷭ҇тво̀ бцⷣы:] Оу҆слы́шахъ гдⷭ҇и, слꙋ́хъ твоегѡ̀  смотре́нїѧ, и҆ просла́вихъ тѧ̀, є҆ди́не чл҃вѣколю́бче. 
Пою́ тѧ, слꙋ́хомъ бо гдⷭ҇и оу҆слы́шахъ и҆ оу҆жасо́хсѧ, до  мене́ бо и҆́деши, менѐ и҆щѧ̀ заблꙋ́ждшаго. тѣ́мъ мно́гое  твоѐ снизхожде́нїе, є҆́же на мѧ̀, прославлѧ́ю  многомлⷭ҇тиве. 
Оу҆слы́шахъ гдⷭ҇и слꙋ́хъ тво́й, и҆ оу҆боѧ́хсѧ, разꙋмѣ́хъ  дѣла̀ твоѧ̑, и҆ диви́хсѧ, и҆ возопи́хъ. сла́ва си́лѣ  твое́й гдⷭ҇и. 
И҆з̾ горы̀ ка́мень кромѣ̀ рꙋкѝ ѿсѣ́клсѧ є҆сѝ  хрⷭ҇тѐ, ѿ дв҃ы мт҃ре. тѣ́мже прⷪ҇ро́къ прови́дѧ  вопїѧ́ше: во сп҃се́нїе люде́й твои́хъ прише́лъ є҆сѝ,  сла́ва си́лѣ твое́й гдⷭ҇и. 
Прозорли́вѣ прⷪ҇ро́къ тайноводи́мый, твоемꙋ̀ хрⷭ҇тѐ  прише́ствїю оу҆жаса́етсѧ, є҆́же предрекі́й вопїѧ́ше:  хвале́нїѧ твоегѡ̀ и҆спо́лнисѧ землѧ̀. бг҃олѣ́пнѡ бо на́шꙋ  нищетꙋ̀ не презрѣ́лъ є҆сѝ, но прише́лъ и҆ сп҃слъ є҆сѝ.   
Оу҆слы́шахъ слꙋ́хъ бж҃е́ственныѧ си́лы твоеѧ̀ хрⷭ҇тѐ,  ꙗ҆́кѡ безсѣ́меннѡ во чре́вѣ дв҃ы зача́лсѧ є҆сѝ, и҆  возопи́хъ: сла́ва си́лѣ твое́й гдⷭ҇и. 
Є҆́же ѿ дв҃ы твоѐ ржⷭ҇тво̀ прⷪ҇ро́къ предзрѧ̀,  возпроповѣ́даше вопїѧ̀: слꙋ́хъ тво́й оу҆слы́шахъ, и҆  оу҆боѧ́хсѧ, ꙗ҆́кѡ ѿ ю҆́га, и҆ и҆з̾ горы̀ ст҃ы́ѧ  прїѡсѣне́нныѧ прише́лъ є҆сѝ хрⷭ҇тѐ. 
Внегда̀ прибли́житисѧ лѣ́тѡмъ позна́ешисѧ, положи́лъ бо  є҆сѝ любо́вь тве́рдꙋ крѣ́пости твоеѧ̀, гдⷭ҇и. 
Неизрече́нное та́инство вочл҃вѣ́ченїѧ твоегѡ̀ хрⷭ҇тѐ бж҃е,  та́йнѡ прови́дѣвъ а҆ввакꙋ́мъ вопїѧ́ше: оу҆слы́шахъ слꙋ́хъ  тво́й, и҆ оу҆боѧ́хсѧ, разꙋмѣ́хъ дѣла̀ твоѧ̑, и҆  просла́влю си́лꙋ твою̀. 
Чꙋ́дꙋ стра́шномꙋ наꙋчи́всѧ чꙋ́дный а҆ввакꙋ́мъ,  неизрече́нномꙋ твоемꙋ̀, сло́ве бж҃їй, прише́ствїю, ꙗ҆́кѡ  ѿ прїѡсѣне́нныѧ ча́щи, неизмѣ́нне воплоща́емь проше́лъ  є҆сѝ, и҆ ꙗ҆́кѡ во оу҆́жасѣ бы́въ, взыва́ше: сла́ва  си́лѣ твое́й гдⷭ҇и.  
Свѣще́ю пре́жде а҆ввакꙋ́мъ просвѣща́емь гдⷭ҇и, и҆ твоѐ  вочл҃вѣ́ченїе предвозвѣща́ѧ, вопїѧ́ше ѿ ст҃ы́ѧ дв҃ы  проитѝ неизмѣ́нне, въ возсозда́нїе дре́внѧгѡ а҆да́ма. 
Ѿ дв҃ы безсѣ́меннѡ ꙗ҆ви́лсѧ є҆сѝ мі́рови ꙗ҆́кѡ  со́лнце, нетлѣ́нїѧ сла́вꙋ ѡ҆зарѧ́ѧ на́мъ, ѿ а҆да́ма  престꙋпле́нїемъ ѡ҆сꙋди́вшымсѧ гдⷭ҇и. тѣ́мже дохнове́нїемъ  дх҃а прⷪ҇ро́къ а҆ввакꙋ́мъ взыва́ше: сла́ва хрⷭ҇тѐ си́лѣ  твое́й. 
Посредѣ̀ двою̀ разбѡ́йникꙋ живо́тъ на дре́вѣ ви́сѧше,  совокꙋпи́ти бо пре́жде разстоѧ́щее, дла̑ни прострѐ свое́ю  во́лею, и҆ воскре́съ тридне́вный, совоскр҃си́въ є҆стество̀  человѣ́ческое, сла́вѧщее є҆гѡ̀ бж҃е́ственное  снизхожде́нїе. 
Пѣ́снь є҃. 
Хода́тай бг҃ꙋ и҆ человѣ́кѡмъ бы́лъ є҆сѝ хрⷭ҇тѐ бж҃е:  тобо́ю во влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ  но́щи невѣ́дѣнїѧ, приведе́нїе и҆́мамы.  
[Бг҃оѧвле́нїй:] І҆и҃съ живота̀ нача́льникъ, разрѣши́ти  ѡ҆сꙋжде́нїе грѧде́тъ а҆да́ма первозда́ннагѡ, ѡ҆чище́нїй же  ꙗ҆́кѡ бг҃ъ не тре́бꙋѧ, па́дшаго ѡ҆чища́етъ во і҆ѻрда́нѣ:  въ не́мже враждꙋ̀ оу҆би́въ, преимꙋ́щъ всѧ́къ оу҆́мъ ми́ръ  да́рꙋетъ.  
Врага̀ те́мнагѡ и҆ ѡ҆скверне́ннагѡ ꙗ҆́да ѡ҆чище́нїемъ дх҃а  и҆змове́ни: къ но́вой приста́хомъ небла́зненной стезѝ,  водѧ́щей въ непристꙋ́пнꙋю ра́дость, є҆ди́нѣмъ пристꙋ́пнꙋ:  и҆́мже бг҃ъ примири́сѧ. 
[Ѻ҆смогла́сника:] 
Свѣ́та пода́телю, и҆ вѣкѡ́въ тво́рче гдⷭ҇и, во свѣ́тѣ  твои́хъ повелѣ́нїй наста́ви на́съ: ра́звѣ бо тебѐ и҆но́гѡ  бг҃а не зна́емъ. 
Мглꙋ̀ дꙋшѝ моеѧ̀, сп҃се мо́й, разгна́въ свѣ́томъ  за́повѣдей твои́хъ, ѡ҆зари́ мѧ ꙗ҆́кѡ є҆ди́нъ цр҃ь ми́ра. 
Оу҆́гль и҆са́їи проѧвле́йсѧ со́лнце и҆з̾ дѣ́вственныѧ  оу҆тро́бы возсїѧ̀ во тмѣ̀ заблꙋ́ждшымъ, бг҃оразꙋ́мїѧ  просвѣще́нїе да́рꙋѧ.  
Просвѣще́нїе во тьмѣ̀ лежа́щихъ, сп҃се́нїе ѿча́ѧнныхъ  хрⷭ҇тѐ сп҃се мо́й, къ тебѣ̀ оу҆́тренюю цр҃ю̀ ми́ра,  просвѣти́ мѧ сїѧ́нїемъ твои́мъ: и҆но́гѡ бо ра́звѣ тебѐ  бг҃а не зна́ю. 
Ѿ но́щи пое́мъ тѧ̀ хрⷭ҇тѐ бж҃е, ꙗ҆́кѡ бл҃говоле́нїемъ  ѻ҆́ч҃имъ, себѐ во и҆стоща́нїе положи́лъ є҆сѝ, на́шегѡ  ра́ди сп҃се́нїѧ. 
Стѧжи́ ны гдⷭ҇и плѣнє́нныѧ ѿ грѣха̀, и҆ просвѣтѝ  сп҃се, во є҆́же пѣ́ти и҆ сла́вити тѧ̀, є҆ди́наго  и҆зба́вителѧ и҆ просвѣти́телѧ дꙋ́шъ на́шихъ. 
Живо́тъ сы́й и҆ свѣ́тъ хрⷭ҇тѐ бж҃е, мра́чнагѡ невѣ́дѣнїѧ  разори́въ мглꙋ̀, просвѣтѝ на́шѧ мы̑сли, оу҆́мнаѧ чꙋ̑вства  незаходи́мымъ свѣ́томъ твоегѡ̀ ра́зꙋма. 
Но́щи преше́дшей, прибли́жисѧ де́нь, и҆ свѣ́тъ мі́рꙋ  возсїѧ̀, сегѡ̀ ра́ди хва́лѧтъ тѧ̀ а҆́гг҃льстїи чи́ни, и҆  славосло́вѧтъ тѧ̀ всѧ́чєскаѧ. 
[На ржⷭ҇тво̀ бцⷣы:] Сѣннопи́санный мра́къ гада́нїй  разори́въ, и҆ вѣ́рныхъ прибы́тїемъ  и҆́стины, бг҃оѻтрокови́цею ѡ҆зари́въ сердца̀, и҆  на́съ свѣ́томъ твои́мъ хрⷭ҇тѐ наста́ви. 
Невече́рнїй свѣ́тъ тво́й хрⷭ҇тѐ, возсїѧ́й въ на́съ  свѣтода́вче, и҆ мра́къ прегрѣше́нїй на́шихъ разорѝ, ми́ра  цр҃ю̀. 
Свѣ́томъ за́повѣдей твои́хъ ѡ҆зарѝ хрⷭ҇тѐ, се́рдце моѐ,  ꙗ҆́кѡ да во хвалѣ̀ твою̀ непреста́ннѡ славосло́влю, ѿ  но́щи оу҆́тренюѧ, бл҃госты́ню. 
Тебѐ сла́вы сл҃нце незаходи́мое хрⷭ҇тѐ,ѿ се́рдца молю̀:  просвѣтѝ дꙋшѝ моеѧ̀ ѡ҆слѣпле́ннїи зѣ̑ницы, ѿ но́щи  грѣха̀ къ дѣ́ланїю за́повѣдей твои́хъ. 
Просвѣще́нїемъ за́повѣдей твои́хъ, є҆ди́не ще́дре,  ѡ҆зарѝ дꙋ́шꙋ мою̀, молю́сѧ, ю҆́же и҆з̾ глꙋбины̀ сна̀  лѣ́ности, ко оу҆́трꙋ возста́ви, составле́нїе пе́рстное,  ꙗ҆́кѡ да пою́ тѧ хрⷭ҇тѐ, свѣ́та невече́рнѧго. 
Оу҆́тро свѣ́тлое возсїѧ̀ ѿ гро́ба, є҆гѡ́ бо  схожде́нїемъ свѣ́та и҆спо́лнишасѧ преиспѡ́днѧѧ:  првⷣныхъ дꙋ́шы воста́ша во сла́вѣ,  славосло́вѧщыѧ стра́шное и҆ бж҃е́ственное воскрⷭ҇нїе: ты́ бо  є҆ди́нъ цр҃ь, и҆ держа́вный, и҆ си́льный, и҆ ми́ра  пода́тель. 
Пѣ́снь ѕ҃. 
Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ  твоегѡ̀ призыва́ю бе́зднꙋ: ѿ тлѝ бж҃е мѧ̀ возведѝ. 
[Бг҃оѧвле́нїй:] Гла́съ словесѐ, свѣти́льникъ свѣ́та,  денни́ца сл҃нца, прⷣте́ча, въ пꙋсты́ни пока́йтесѧ, всѣ̑мъ  вопїе́тъ лю́демъ, и҆ пред̾ ѡ҆чи́ститесѧ: се́ бо предстои́тъ  хрⷭ҇то́съ, ѿ тлѝ мі́ръ и҆збавлѧ́ѧй. 
Вожделѣ́ннаго ꙗ҆́вствова со всебл҃же́ннымъ гла́сомъ  ѻ҆ц҃ъ, є҆го́же и҆з̾ чре́ва ѿры́гнꙋ: є҆́й глаго́летъ,  се́й соесте́ственъ сн҃ъ сы́й свѣтоза́ренъ. произни́че и҆з̾  человѣ́ча ро́да: сло́во же моѐ жи́во, и҆ человѣ́къ  промышле́нїемъ.  
[Ѻ҆смогла́сника:] 
Гла́съ глагѡ́лъ моле́бныхъ ѿ болѣ́зненныѧ влⷣко, дꙋшѝ  оу҆слы́шавъ, ѿ лю́тыхъ мѧ̀ и҆зба́ви: є҆ди́нъ бо є҆сѝ  на́шегѡ сп҃се́нїѧ вино́венъ. 
Во глꙋбинѣ̀ грѣхо́внѣй содержи́мь є҆́смь сп҃се, и҆ въ  пꙋчи́нѣ жите́йстѣй ѡ҆бꙋрева́емь: но ꙗ҆́коже і҆ѡ́нꙋ ѿ  ѕвѣ́рѧ, и҆ менѐ ѿ страсте́й возведѝ, и҆ сп҃си́ мѧ. 
[На ржⷭ҇тво̀ бцⷣы:] Ко гдⷭ҇ꙋ ѿ ки́та і҆ѡ́на возопѝ: ты́  мѧ возведѝ и҆з̾ глꙋбины̀ а҆́да, молю́сѧ, да ꙗ҆́кѡ  и҆зба́вителю во гла́сѣ хвале́нїѧ, и҆́стины же дх҃омъ пожрꙋ̀  тебѣ̀. 
Возопи́хъ въ ско́рби мое́й ко гдⷭ҇ꙋ бг҃ꙋ моемꙋ̀, и҆ посла̀  сп҃са мі́ра, и҆ и҆зба́ви ѿ тлѝ живо́тъ мо́й. 
Бе́здна мѧ̀ мно́га грѣхо́внаѧ ѡ҆крꙋжа́етъ, и҆ вопїю́ ти,  прⷪ҇ро́ка подража́ѧй: ѿ тли́ мѧ гдⷭ҇и, возведѝ. 
Є҆́же и҆з̾ глꙋбины̀ се́рдца, не пре́зри моле́нїе рабѡ́въ  твои́хъ гдⷭ҇и: но ꙗ҆́кѡ прⷪ҇ро́ка і҆ѡ́нꙋ ѿ  ки́това чре́ва и҆зве́лъ є҆сѝ, и҆ на́съ  ѿ оу҆́мнагѡ ѕвѣ́рѧ и҆ дꙋшетли́тельнагѡ сп҃сѝ. 
И҆з̾ глꙋбины̀ возведи́ мѧ, і҆ѡ́на къ тебѣ̀ возопѝ,  ѡ҆́бразъ погребе́нїѧ и҆ воскрⷭ҇нїѧ сы́й, є҆́же на́мъ  дарова́лъ є҆сѝ всеси́льне сп҃се. 
Бе́здна согрѣше́нїй ѡ҆бы́де мѧ̀ послѣ́днѧѧ, но ꙗ҆́кѡ  прⷪ҇ро́ка і҆ѡ́нꙋ, гдⷭ҇и, гдⷭ҇и, возведѝ и҆з̾ и҆стлѣ́нїѧ  живо́тъ мо́й. 
Морско́мꙋ ѕвѣ́рю впа́дъ і҆ѡ́на, здра́въ сп҃се́сѧ: а҆́зъ же  содержи́мь мно́гими мои́ми лю́тыми, въ про́пасть ѿве́рженъ  бы́хъ. но молю́ тѧ і҆и҃се бж҃е мо́й, предвари́въ оу҆ще́дри  мѧ̀, и҆ ѿ тьмы̀ возведѝ живо́тъ мо́й и҆ ѿ тлѝ.  
Во глꙋбины̑ дости́гша морскі̑ѧ, и҆ тридне́вствовавша въ  ки́товѣхъ пе́рсехъ морска́гѡ ѕвѣ́рѧ дре́вле і҆ѡ́нꙋ  подража́ѧй зовꙋ̀ тѝ: сп҃се мо́й, вопїю́ща возведи́ мѧ и҆з̾  а҆́да преиспо́днѧгѡ, ꙗ҆́кѡ да пожрꙋ́ ти со гла́сомъ  хвале́нїѧ.  
И҆з̾ чре́ва бе́здны долгѡ́въ мои́хъ сп҃се и҆зведѝ дꙋ́хъ  мо́й, ꙗ҆́кѡ дре́вле і҆ѡ́нꙋ ѿ ки́това чре́ва возве́лъ  є҆сѝ, да во хра́мѣ ст҃ы́ѧ сла́вы твоеѧ̀ твою̀ похвалю̀  бл҃госты́ню. 
Проѡбразꙋ́ѧй твоѐ погребе́нїе, крⷭ҇тъ и҆ стрⷭ҇ть і҆ѡ́на во  чре́вѣ ки́товѣ, сп҃се, тридне́вновавъ, ѿ внꙋ́трь  взыва́ше: да взы́детъ живо́тъ мо́й, и҆ прїи́детъ мл҃тва моѧ̀  въ хра́мъ тво́й бж҃е́ственный, ѽ гдⷭ҇и ми́лости. 
Пѣ́снь з҃. 
Бг҃опроти́вное велѣ́нїе беззако́ннꙋющагѡ мꙋчи́телѧ высо́къ  пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
[Бг҃оѧвле́нїй:] Ю҆́ношы бл҃гочести̑выѧ пе́щи ѻ҆́гненнѣй  прїѡбщи́вшыѧсѧ, шꙋмѧ́щъ дꙋ́хъ ро́сный невреди̑мы сохранѝ,  и҆ бж҃їѧ а҆́гг҃ла  снизхожде́нїе.  тѣ́мже въ пла́мени ѡ҆роша́еми бл҃года́рственнѡ воспѣва́хꙋ:  препѣ́тый ѻ҆тє́цъ гдⷭ҇и и҆ бж҃е бл҃гослове́нъ є҆сѝ. 
Ѡ҆палѝ стрꙋе́ю ѕмі́євы главы̑ пе́щный высо́кїй пла́мень,  ю҆́ношы носѧ́щъ бл҃гочести̑выѧ, оу҆ти́шивый  неꙋдободержи́мꙋю мглꙋ̀ и҆з̾ грѣха̀, всю́ же ѡ҆мыва́етъ  росо́ю дх҃а. 
[Ѻ҆смогла́сника:] 
Ѡ҆́бразꙋ злато́мꙋ на по́лѣ деи́рѣ слꙋжи́мꙋ, трїѐ твоѝ  ѻ҆́троцы небрего́ша безбо́жнагѡ велѣ́нїѧ: посредѣ́ же  ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ  бж҃е ѻ҆тє́цъ на́шихъ. 
Вѣті́и ꙗ҆ви́шасѧ ѻ҆́троцы, любомꙋ́дрѣйшїи дре́вле: ѿ  бг҃опрїѧ́тныѧ бо дꙋшѝ, бг҃осло́вѧще оу҆стна́ми поѧ́хꙋ:  пребж҃е́ственный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Херꙋві́мы подража́юще ѻ҆́троцы въ пещѝ, ликовствова́хꙋ  вопїю́ще: бл҃гослове́нъ є҆сѝ бж҃е, ꙗ҆́кѡ и҆́стиною и҆  сꙋдо́мъ наве́лъ є҆сѝ сїѧ̑ всѧ̑,  грѣ̑хъ ра́ди на́шихъ, препѣ́тый и҆ препросла́вленный  во всѧ̑ вѣ́ки. 
Да пресла́вное ржⷭ҇тво̀ твоѐ хрⷭ҇тѐ, є҆́же ѿ дв҃ы,  проѡбрази́ши ꙗ҆́вѣ, неѡпали̑мы въ пещѝ ѻ҆́троки  сохрани́лъ є҆сѝ, пѣ́сньми пою́щыѧ тебѣ̀: ѻ҆тцє́въ  бж҃е, бл҃гослове́нъ є҆сѝ. 
[На ржⷭ҇тво̀ бцⷣы:] Кꙋпина̀ въ горѣ̀ ѻ҆гненеѡпа́льнаѧ, и҆  росоно́снаѧ пе́щь халде́йскаѧ, ꙗ҆́вѣ предписа́ тѧ  бг҃оневѣ́сто: бж҃е́ственный бо невеще́ственный въ  веще́ственнѣмъ чре́вѣ, ѻ҆́гнь неѡпа́льнѡ прїѧ́ла є҆сѝ:  тѣ́мже и҆з̾ тебѐ ро́ждшемꙋсѧ пое́мъ: бл҃гослове́нъ є҆сѝ  бж҃е ѻ҆тє́цъ на́шихъ. 
Трїѐ ѻ҆́троцы въ пещѝ трⷪ҇цꙋ проѡбрази́вше, цр҃ѧ̀ гдⷭ҇а  проповѣ́даша, и҆ пре́лесть і҆́дѡльскꙋю оу҆праздни́ша,  вопїю́ще: бл҃гослове́нъ є҆сѝ бж҃е ѻ҆тє́цъ на́шихъ. 
Пе́щь дре́вле всегремѧ́щꙋю оу҆гаси́вый, и҆ ѻ҆́троки тꙋ́чею  дх҃о́вною ѡ҆роси́вый, бл҃гослове́нъ є҆сѝ бж҃е ѻ҆тє́цъ  на́шихъ.  
Трисвѣ́тлыѧ трⷪ҇цы равночи́сленнїи ѻ҆́троцы, и҆̀же ѿ  і҆ерⷭ҇ли́ма въ вавѷлѡ́нѣ, царѧ̀ нечести́вагѡ попра́ша  велѣ́нїе, и҆ во ѻ҆́гнь вве́ржени ликовствова́хꙋ,  глаго́люще: бл҃гослове́нъ є҆сѝ бж҃е ѻ҆тє́цъ на́шихъ. 
Бг҃очести́вїи ѻ҆́троцы сїѡ́нстїи плѣне́ннїи въ вавѷлѡ́нѣ  предразсꙋди́вше, и҆ посредѣ̀ пе́щи вве́ржени, всемі́рное  ликова́нїе воздвиго́ша, пою́ще: ѻ҆тє́цъ на́шихъ бж҃е  бл҃гослове́нъ є҆сѝ. 
Бл҃гоче́стїѧ рачи́телїе ѻ҆́троцы въ вавѷлѡ́нѣ ѡ҆́бразꙋ  злато́мꙋ не послꙋжи́вше, въ пе́щь ѻ҆́гненнꙋю ра́дꙋющесѧ  самово́льнѣ и҆до́ша, и҆ пла́мень въ ро́сꙋ преведо́ша,  сїѧ́нїю бж҃їю пою́ще: ѻ҆тцє́въ бж҃е, во хра́мѣ твое́мъ  бл҃гослове́нъ є҆сѝ. 
Въ пе́щь пла́меннꙋю ю҆́нѡши трѝ вве́ржени, ликова́нїе  спле́тше, ꙗ҆́кѡ въ нетлѣ́ннѣмъ тра́вницѣ хрⷭ҇тꙋ̀  снаслажда́ющесѧ, вопїѧ́хꙋ пою́ще: ѻ҆тцє́въ бж҃е, во  хра́мѣ твое́мъ бл҃гослове́нъ є҆сѝ.  
Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ  пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ  пла́мене возопи́ша, и҆ ѡ҆росѝ ѧ҆̀ а҆́гг҃лъ, оу҆слы́шасѧ  оу҆жѐ оу҆́стъ ва́шихъ мл҃тва. 
Пѣ́снь и҃. 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ́рныѧ же ѡ҆роша́ющаѧ, пою́щыѧ: бл҃гослови́те всѧ̑ дѣ́ла  гдⷭ҇нѧ гдⷭ҇а. 
[Бг҃оѧвле́нїй:] Та́йнꙋ пресла́внꙋю вавѷлѡ́нскаѧ показа̀  пе́щь, и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше  невеще́ственный ѻ҆́гнь воспрїѧ́ти і҆ѻрда́нъ, и҆ ѡ҆б̾ѧ́ти  пло́тїю креща́ема зижди́телѧ: є҆го́же бл҃гословѧ́тъ лю́дїе,  и҆ превозно́сѧтъ во всѧ̑ вѣ́ки. 
Свобо́дна оу҆́бѡ тва́рь познава́етсѧ, и҆ сы́нове свѣ́та  пре́жде ѡ҆мраче́ннїи: є҆ди́нъ сте́нетъ  тьмы̀ предста́тель, ны́нѣ да бл҃гослови́тъ оу҆се́рднѡ  вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дїе. 
[Ѻ҆смогла́сника:] 
Въ пе́щь ѻ҆́гненнꙋю ко ѻ҆трокѡ́мъ є҆вре́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ѡ҆ подо́бїи зла́тѣ, небре́гше требл҃же́ннїи ю҆́нѡши,  неизмѣ́нный и҆ живы́й бж҃їй ѡ҆́бразъ ви́дѣвше, средѝ  ѻ҆гнѧ̀ воспѣва́хꙋ: ѡ҆сꙋществова́ннаѧ да пое́тъ гдⷭ҇а всѧ̀  тва́рь, и҆ превозно́ситъ во всѧ̑ вѣ́ки. 
Въ кꙋпинѣ̀ мѡѷсе́ю дв҃ы чꙋ́до, на сїна́йстѣй горѣ̀  проѡбрази́вшаго и҆ногда̀, по́йте, бл҃гослови́те и҆  превозноси́те во всѧ̑ вѣ́ки.  
Неизрече́нною мꙋ́дростїю соста́вльшаго всѧ́чєскаѧ бг҃а  сло́ва, и҆ ѿ не сꙋ́щихъ во є҆́же бы́ти приве́дшаго,  бл҃гослови́те дѣла̀ ꙗ҆́кѡ гдⷭ҇а, и҆ превозноси́те во всѧ̑  вѣ́ки.  
Свѣщено́сцы дꙋше́ю, свѣ́тлїи па́че снѣ́га пресїѧ́юще,  прпⷣбнїи ѻ҆́троцы посредѣ̀ пла́мене не ѡ҆пали́шасѧ: всѧ̑  бо вкꙋ́пѣ, є҆ли̑ка под̾ тва́рїю, къ бж҃їи пѣ́сни себѣ̀  созыва́юще, съ ра́достїю поѧ́хꙋ: по́йте дѣла̀ гдⷭ҇нѧ гдⷭ҇а. 
Велѣ́нїю мꙋчи́телевꙋ, прпⷣбнїи трїѐ ѻ҆́троцы не  повинꙋ́вшесѧ, въ пе́щь вве́ржени, бг҃а и҆сповѣ́дахъ пою́ще:  бл҃гослови́те дѣла̀ гдⷭ҇нѧ гдⷭ҇а. 
Оу҆страши́сѧ ѻ҆трокѡ́въ бл҃гочести́выхъ, соѡбра́знагѡ  дꙋшѝ нескве́рнагѡ тѣ́ла, и҆ оу҆страни́сѧ воспита́нный въ  безмѣ́рномъ веществѣ̀, нетрꙋжде́нъ ѻ҆́гнь, присноживꙋ́щꙋ  же, и҆з̾ꙋвѧ́дшꙋ пла́меню, вѣ́чнꙋющаѧ пѣ́снь  воспѣва́шесѧ: гдⷭ҇а всѧ̑ дѣла̀ по́йте, и҆ превозноси́те во  всѧ̑ вѣ́ки. 
Глаго́лъ мꙋчи́телевъ поне́же превозмо́же, седмери́цею пе́щь  разжже́на бы́сть и҆ногда̀: въ не́йже ѻ҆́троцы не  ѡ҆пали́шасѧ, царе́во попра́вше велѣ́нїе, но вопїѧ́хꙋ: всѧ̑  дѣла̀  гдⷭ҇нѧ гдⷭ҇а по́йте, и҆  превозноси́те во всѧ̑ вѣ́ки. 
[На ржⷭ҇тво̀ бцⷣы:] Въ пе́щи ѻ҆́трочестѣй, проѡбрази́лъ  є҆сѝ и҆ногда̀ твою̀ мт҃рь гдⷭ҇и: ѡ҆́бразъ же сїѧ̀ и҆з̾  ѻ҆гнѧ̀ и҆з̾има́ше, неѡпа́льнѡ входѧ́щыѧ. ю҆́же пое́мъ  ꙗ҆́вльшꙋюсѧ тобо́ю концє́мъ дне́сь, и҆ превозно́симъ во  всѧ̑ вѣ́ки. 
Дре́вле ѡ҆роси́вшаго, є҆врє́йскїѧ ѻ҆́троки въ пла́мени,  и҆ ѡ҆пали́вшаго гдⷭ҇а халдє́и пресла́внѡ въ не́мъ,  воспое́мъ глаго́люще: бл҃гослови́те и҆ превозноси́те є҆го̀  во вѣ́ки. 
Ѿ несꙋ́щихъ во є҆́же бы́ти приве́дшаго сло́вомъ всѧ̑,  по́йте и҆ превозноси́те во всѧ̑ вѣ́ки. 
Гла́сы а҆́гг҃льскими на нб҃сѣ́хъ сла́вимаго бг҃а,  восхва́лимъ глаго́люще, земноро́днїи, во всѧ̑ вѣ́ки. 
И҆стꙋка́нꙋ златосодѣ́ланномꙋ, на по́ли деи́рѣ ѻ҆рга́ны  мꙋсїкі́йскими слꙋжи́мꙋ, бг҃ꙋ    же всѣ́хъ созда́телю презрѣ́нꙋ: сїѡ́нстїи ѻ҆́троцы не  послꙋ́шаша велѣ́нїѧ беззако́ннагѡ, но показа́ша тва́ри  пе́щь росода́тельнꙋ, мꙋчи́телѧ бг҃осло́вѧща, лю́ди  превозносѧ́щыѧ, є҆ди́наго бг҃а всѣ́хъ, во всѧ̑ вѣ́ки. 
Велѣ́нїе беззако́нное до́блїи ѻ҆́троцы небрего́ша, и҆  мꙋсїкі́йскихъ ѻ҆рга́нѡвъ гла́са не послꙋ́шаша, но въ пещѝ  ѡ҆роша́еми бл҃года́рнѡ поѧ́хꙋ: бл҃гослови́те дѣла̀ гдⷭ҇нѧ  гдⷭ҇а. 
Краснодꙋ́шнїи ѻ҆́троцы въ пе́щь вве́ржени, держа́вꙋ взѧ́ша  вѣ́чнꙋю, бг҃а и҆сповѣ́дающе нбⷭ҇наго, и҆ мꙋчи́телѧ  посрами́ша, до́гмꙋ предпросте́рше сладкопѣ́нїе,  бл҃гослови́те всѧ́кое дыха́нїе и҆ тва́рь, сꙋ́щаго над̾  всѣ́ми цр҃ѧ̀ во всѧ̑ вѣ́ки. 
Нераздѣ́льнїи трⷪ҇цы ѻ҆́троцы бы́ша, добро́ты ѡ҆́браза не  жела́вше, дꙋшепа́гꙋбнꙋю пре́лесть ѿри́нꙋвше, съ нб҃сѐ  ѡ҆роше́ни вопїѧ́хꙋ хрⷭ҇тꙋ̀ пѣ́снь: бл҃гослови́те всѧ̑  дѣла̀ гдⷭ҇нѧ гдⷭ҇а.  
Ѡ҆росѝ а҆́гг҃лъ пе́щь ѻ҆трокѡ́въ, ѿвалѝ ка́мень ѿ  две́ри гро́ба, и҆ жена́мъ мѷроно́сицамъ бл҃говѣща́ше,  глаго́лѧ: воскр҃се гдⷭ҇ь, ꙗ҆́коже проречѐ ва́мъ,  потщи́тесѧ, возопі́йте бж҃е́ствєннымъ оу҆ч҃нкѡмъ є҆гѡ̀,  ꙗ҆́кѡ предварѧ́етъ вы̀ въ галїле́и, ца́рствꙋѧй во всѧ̑  вѣ́ки. 
Въ нача́лѣ гдⷭ҇и зе́млю ѡ҆снова́лъ є҆сѝ, и҆ дѣла̀ рꙋ́къ  твои́хъ сꙋ́ть нб҃са̀: воспѣва́етъ всѧ̀ тва́рь и҆  славосло́витъ дѣ́йства сло́вомъ во вѣ́ки. 
Хва́лимъ, бл҃гослови́мъ, превозно́симъ, пое́мъ и҆́мѧ твоѐ  хрⷭ҇тѐ: ты́ бо цр҃ь во всѧ̑ вѣ́ки. 
А҆́гг҃ли непреста́ннѡ воспѣва́ютъ, человѣ́цы при́снѡ  славосло́вѧтъ, и҆ всѧ̀ тва́рь да бл҃гослови́тъ гдⷭ҇а.  
Пѣ́снь ѳ҃. 
Безнача́льна роди́телѧ сн҃ъ, бг҃ъ и҆ гдⷭ҇ь, вопло́щьсѧ ѿ  дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти  расточє́ннаѧ. тѣ́мъ всепѣ́тꙋю бцⷣꙋ велича́емъ. 
[Бг҃оѧвле́нїй:] Недоꙋмѣ́етъ всѧ́къ ѧ҆зы́къ бл҃гохвали́ти по  достоѧ́нїю, и҆з̾ꙋмѣва́етъ же оу҆́мъ и҆ премі́рный пѣ́ти  тѧ̀, бцⷣе: ѻ҆ба́че бл҃га́ѧ сꙋ́щи, вѣ́рꙋ прїимѝ, и҆́бо  любо́вь вѣ́си бж҃е́ственнꙋю на́шꙋ. ты́ бо хрⷭ҇тїа́нъ є҆сѝ  предста́тельница, тѧ̀ велича́емъ. 
Ѽ па́че оу҆ма̀ ржⷭ҇тва̀ твоегѡ̀ чꙋде́съ, невѣ́сто  всечⷭ҇таѧ, мт҃и бл҃гослове́ннаѧ, є҆́юже полꙋчи́вше  всесоверше́нное сп҃се́нїе, досто́йнѡ хва́лимъ ꙗ҆́кѡ  бл҃годѣ́телѧ, да́ръ носѧ́ще пѣ́снь бл҃годаре́нїѧ. 
[Ѻ҆смогла́сника:] 
Ве́сь є҆сѝ жела́нїе, ве́сь сла́дость, сло́ве бж҃їй, дв҃ы  сн҃е, бж҃е богѡ́въ гдⷭ҇и, ст҃ы́хъ прест҃ы́й. тѣ́мъ тѧ̀ всѝ  съ ро́ждшею велича́емъ.  
Ѿ земноро́дныхъ кто̀ слы́ша таково̀; и҆лѝ кто̀ ви́дѣ  когда̀, ꙗ҆́кѡ дв҃а ѡ҆брѣ́тесѧ во чре́вѣ и҆мꙋ́щаѧ, и҆  безболѣ́зненно млⷣнца поро́ждшаѧ; таково́е твоѐ чꙋ́до, и҆  тѧ̀ чⷭ҇таѧ бцⷣе велича́емъ. 
Преесте́ственнѡ пло́тїю заче́ншꙋю во чре́вѣ, ѿ ѻ҆ц҃а̀  безлѣ́тнѡ предвозсїѧ́вшее сло́во, въ пѣ́снехъ немо́лчныхъ  велича́емъ вѣ́рнїи. 
[На ржⷭ҇тво̀ бцⷣы:] Ꙗ҆́же пре́жде со́лнца свѣти́льника  бг҃а возсїѧ́вшаго, пло́тски къ на́мъ прише́дшаго и҆з̾ бокꙋ̀  дв҃и́чꙋ, неизрече́ннѡ воплоти́вшаѧ, бл҃гослове́ннаѧ  всечⷭ҇таѧ, тѧ̀ бцⷣе велича́емъ. 
Ѿ бг҃а бг҃а сло́ва, неизрече́нною мꙋ́дростїю прише́дшаго  ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ: ѿ  ст҃ы́ѧ дв҃ы неизрече́ннѡ воплоти́вшагосѧ на́съ ра́ди,  вѣ́рнїи є҆диномꙋ́дреннѡ пѣ́сньми велича́емъ. 
Возвели́чисѧ вѣ́рныхъ люде́й цр҃ковь, ꙗ҆́кѡ созда́тель  всѣ́хъ въ не́й ѡ҆бита́ѧй новотвори́тъ къ жи́зни.  
Что̀ ѡ҆ тебѣ̀ ве́лїѧ и҆ пресла́внаѧ та́йна, а҆да́мова дщѝ  и҆ вы́шнѧгѡ мт҃и; є҆ди́ный къ бг҃ꙋ небла́зненный вѣ́рныхъ  мо́стъ, тѧ̀ немо́лчными пѣ́сньми вѣ́рнїи бцⷣꙋ велича́емъ. 
Возвели́чилъ є҆сѝ хрⷭ҇тѐ, ро́ждшꙋю тѧ̀ бцⷣꙋ, ѿ неѧ́же  созда́телю на́шъ, въ подобостра́стное на́мъ ѡ҆бле́клсѧ  є҆сѝ тѣ́ло, на́шихъ прегрѣше́нїй рѣши́тельное: сїѐ  оу҆бл҃жа́юще, всѝ ро́ди, тебѐ велича́емъ. 
Дꙋша́ми чи́стыми, и҆ нескве́рными оу҆стна́ми, прїиди́те  возвели́чимъ нескве́рнꙋю, и҆ пречⷭ҇тꙋю мт҃рь є҆мманꙋ́илевꙋ,  є҆́юже и҆з̾ неѧ̀ къ рожде́нномꙋ приносѧ́ще мл҃твꙋ: пощадѝ  дꙋ́шы на́шѧ хрⷭ҇тѐ бж҃е, и҆ сп҃сѝ на́съ. 
Невмѣсти́маго бг҃а во чре́вѣ вмѣсти́вшаѧ, и҆ ра́дость  мі́рꙋ роди́вшаѧ, тѧ̀ пое́мъ бцⷣе дв҃о. 
Сотворѝ съ тобо́ю вели̑чїѧ чⷭ҇таѧ, всѣ́хъ творе́цъ  роди́выйсѧ ѿ тебѐ, па́ки цѣ́ло показа̀ твоѐ чре́во  всепѣ́таѧ. тѣ́мъ непреста́ннѡ тѧ̀ бцⷣе, человѣ́ческїй  ро́дъ велича́емъ.  
Чⷭ҇тꙋю и҆ пречⷭ҇тꙋю мт҃рь и҆ дв҃ꙋ, пѣ́сньми пѣ́сней всѝ  вѣ́рнїи, бл҃гоче́стнѡ ꙗ҆́кѡ бцⷣꙋ велича́емъ. 
На нб҃сѣ́хъ бл҃гослове́ннаѧ, и҆ на землѝ славосло́вимаѧ,  ра́дꙋйсѧ невѣ́сто неневѣ́стнаѧ.  
Дв҃ство твоѐ бцⷣе нескве́рнаѧ, є҆́же не ѡ҆палѝ ѻ҆́гнь  бж҃е́ственный, велича́емъ. 
Велича́емъ всѝ стрⷭ҇тоте́рпцєвъ па́мѧть, водо́ю и҆  ѻ҆гне́мъ проше́дшихъ, и҆ хрⷭ҇та̀ молѧ́щихъ, сп҃стѝ дꙋ́шы  на́шѧ. 
Пресла́вное слы́шанїе, и҆ та́инство стра́нное въ тебѣ̀  соверши́сѧ, пречⷭ҇таѧ дв҃о, зача́тїе без̾ сѣ́мене, и҆  дв҃ство по ржⷭ҇твѣ̀. но ꙗ҆́кѡ влⷣчца всецр҃и́ца сп҃си́ ны  ꙗ҆́кѡ бл҃га, вѣ́рою несꙋмнѣ́нною покланѧ́ющымсѧ ржⷭ҇твꙋ̀  твоемꙋ̀, и҆ велича́ющыѧ. 
Тебѐ мы́сленнꙋю и҆ ѡ҆дꙋшевле́ннꙋю лѣ́ствицꙋ: на не́йже  бг҃ъ на́шъ оу҆тверди́сѧ, є҆́юже къ нб҃сѝ ѡ҆брѣто́хомъ  восхожде́нїе, пѣ́сньми бцⷣе велича́емъ.  
Ра́дꙋйсѧ всецр҃и́це, земноро́дныхъ похвало̀, въ послѣ̑днѧѧ  дни̑ сп҃се́нїе на́ше ро́ждшаѧ, да ѿ дре́внїѧ клѧ́твы  человѣ́ческїй ро́дъ свободи́ши. тѣ́мже всѝ немо́лчнѡ тѧ̀  велича́емъ. 
Оу҆тро́ба твоѧ̀ чⷭ҇таѧ бцⷣе дв҃о, нбⷭ҇нꙋю тꙋ́чꙋ мі́рови  оу҆ка́нꙋ, живо́тъ возсїѧ́ющꙋю вѣ́чный, и҆ а҆да́ма со  є҆́ѵою въ па́жить ра́йскꙋю вселѝ. тѣ́мже тѧ̀ є҆ди́нꙋ въ  жена́хъ мт҃рь бы́вшꙋю є҆мманꙋ́илевꙋ всѝ ро́ди велича́емъ. 
Велича́емъ твоѐ ржⷭ҇тво̀, ѻ҆трокови́це нескве́рнаѧ, тобо́ю  бг҃ꙋ соедини́вшесѧ, и҆ вопїе́мъ тѝ мр҃і́е бг҃оневѣ́сто:  ра́дꙋйсѧ всѣ́хъ воззва́нїе ѿ дре́внїѧ клѧ́твы  оу҆мерщвле́нныхъ, твои́мъ невоздѣ́ланнымъ чревоноше́нїемъ. 
Чꙋ́до пресла́вное, и҆ та́инство стра́нное, зача́тїе  преесте́ственное, рождество̀ несказа́нное, а҆́гг҃лѡвъ  вѡ́инства, и҆ человѣ́кѡвъ мно́жєства пѣ́сньми  непреста́нными велича́емъ.  


Гла́съ тре́тїй. 
Пѣ́снь а҃. 
Во́ды дре́вле ма́нїемъ бж҃е́ственнымъ во є҆ди́но со́нмище  совокꙋпи́вый, и҆ раздѣли́вый мо́ре, і҆и҃льтєскимъ лю́демъ,  се́й бг҃ъ на́шъ, препросла́вленъ є҆́сть: томꙋ̀ є҆ди́номꙋ  пои́мъ, ꙗ҆́кѡ просла́висѧ. 
[Срѣ́тенїѧ:] Сꙋ́шꙋ глꙋбороди́тельнꙋю зе́млю со́лнце  наше́ствова и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы  вода̀, лю́демъ пѣшомореходѧ́щымъ, и҆ бг҃оꙋго́днѡ пою́щымъ:  пои́мъ гдⷭ҇ви, сла́внѡ бо просла́висѧ. 
Ѡ҆землени́вый мо́ре жезло́мъ, мѡѷсе́емъ чермно́е, рꙋка́ма  ста́рца дне́сь ѡ҆б̾е́млетсѧ бг҃ъ и҆́же без̾ мт҃ре ѿ  ѻ҆ц҃а̀ въ послѣ̑днѧѧ же во́лею мт҃рїю но́ситсѧ.  
[Ѻ҆смогла́сника:] 
Фараѡ́ни колесни̑цы глꙋбино́ю покры́въ гдⷭ҇и, мо́ре  разве́рглъ є҆сѝ, и҆ сп҃слъ є҆сѝ пѣ́сньми пою́щыѧ тѧ̀,  лю́ди і҆и҃льтєскїѧ. 
Ди́внѡ, сла́внѡ творѧ́й чꙋдеса̀ ты̀ є҆сѝ бж҃е бе́зднꙋ  ѡ҆землени́вый, и҆ колесни̑цы потопи́вый, и҆ лю́ди сп҃сы́й  пою́щыѧ тебѣ̀, ꙗ҆́кѡ цр҃ю̀ на́шемꙋ и҆ бг҃ꙋ. 
И҆зба́вльшемꙋ і҆и҃лѧ ѿ рабо́ты, и҆ фараѡ́на погрꙋзи́вшемꙋ  въ мо́ри, пои́мъ сп҃сꙋ хрⷭ҇тꙋ̀: ꙗ҆́кѡ просла́висѧ во  вѣ́ки. 
Пои́мъ гдⷭ҇ви, сотво́ршемꙋ ди̑внаѧ чꙋдеса̀ въ чермнѣ́мъ  мо́ри, по́нтомъ бо покры̀ проти̑вныѧ, и҆ сп҃сѐ і҆и҃лѧ:  томꙋ̀ є҆ди́номꙋ пои́мъ, ꙗ҆́кѡ просла́висѧ. 
Пресѣка́емое мо́ре жезло́мъ дре́вле, і҆и҃ль про́йде ꙗ҆́кѡ  по пꙋсты́ни, и҆ крⷭ҇тоѡбра́знѡ ꙗ҆́вѣ пред̾ꙋготовлѧ́етъ  стєзѝ. сегѡ̀ ра́ди пои́мъ во хвале́нїи чꙋ́дномꙋ бг҃ꙋ  на́шемꙋ, ꙗ҆́кѡ просла́висѧ.  
Пѣ́снь но́вꙋю пои́мъ лю́дїе, ѿ дв҃ы ро́ждшемꙋсѧ во  сп҃се́нїе на́ше, и҆ є҆ди́но сотво́ршемꙋ съ нбⷭ҇ными  земна̑ѧ, ꙗ҆́кѡ просла́висѧ. 
Сп҃сшемꙋ бг҃ꙋ въ мо́ри лю́ди, и҆ погрꙋзи́вшемꙋ проти̑вныѧ,  томꙋ̀ є҆ди́номꙋ пои́мъ, ꙗ҆́кѡ просла́висѧ. 
Пѣ́снь в҃. 
Ви́дите ви́дите, ꙗ҆́кѡ а҆́зъ є҆́смь сп҃съ мі́ра, свѣ́тъ  и҆́стинный, и҆сто́чникъ жи́зни, сн҃ъ бж҃їй. 
Вонмѝ землѐ и҆ нб҃о, и҆ внꙋшѝ глаго́лы моѧ̑: возглаго́лю  бо на землѝ бж҃їѧ чꙋдеса̀. 
Ꙗ҆́кѡ тꙋ́ча на тро́скотъ, и҆ ꙗ҆́коже и҆́ней на сѣ́но, да  сни́дꙋтъ на зе́млю глаго́ли моѝ. 
Пѣ́снь г҃. 
И҆́же ѿ несꙋ́щихъ всѧ̑ приведы́й, сло́вомъ созида́емаѧ,  соверша́ємаѧ дх҃омъ, вседержи́телю вы́шнїй, въ любвѝ  твое́й оу҆твердѝ менѐ.  
[Срѣ́тенїѧ:] Оу҆твержде́нїе на тѧ̀ надѣ́ющихсѧ,  оу҆твердѝ гдⷭ҇и цр҃ковь, ю҆́же стѧжа́лъ є҆сѝ чⷭ҇тно́ю  твое́ю кро́вїю. 
[Ѻ҆смогла́сника:] 
Оу҆твержа́йсѧ дꙋшѐ въ гдⷭ҇ѣ бз҃ѣ, и҆ возопі́й  хва́лѧщисѧ: нѣ́сть ст҃ъ, па́че тебѐ гдⷭ҇и. 
Непло́днаѧ дꙋшѐ и҆ безча́днаѧ, стѧжѝ пло́дъ бл҃госла́вный,  веселѧ́щисѧ возопі́й: оу҆тверди́хсѧ тобо́ю бж҃е, нѣ́сть  ст҃ъ, нѣ́сть првⷣнъ, па́че тебѐ гдⷭ҇и. 
Оу҆твердѝ гдⷭ҇и сердца̀ на̑ша: и҆ просвѣтѝ къ твоемꙋ̀  пѣснопѣ́нїю, є҆́же сла́вити тѧ̀ сп҃се во вѣ́къ вѣ́ка. 
Оу҆тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й  въ бз҃ѣ мое́мъ: ꙗ҆́кѡ нѣ́сть ст҃ъ, па́че тебѐ гдⷭ҇и. 
Лꙋ́къ сокрꙋши́лъ є҆сѝ вра́жїй, и҆ щиты̀ сте́рлъ є҆сѝ  крѣ́постїю влⷣко хрⷭ҇тѐ, оу҆твержде́нїе на́ше: ст҃ъ  є҆сѝ гдⷭ҇и.  
Оу҆тверже́нїе и҆ ѡ҆чище́нїе пода́ждь на́мъ сн҃е бж҃їй, и҆  сп҃си́ ны, ꙗ҆́кѡ чл҃вѣколю́бецъ. 
Оу҆твердѝ менѐ гдⷭ҇и, є҆ди́не многомлⷭ҇тиве, и҆ простри́  ми рꙋ́кꙋ, ꙗ҆́кѡ петро́ви, и҆ сп҃си́ мѧ. 
Ѡ҆снова́вый зе́млю на тве́рди є҆ѧ̀, и҆ нб҃са̀ оу҆тверже́й  крѣ́постїю, оу҆твердѝ всѧ̑ ны̀, хва́лѧщыѧ тѧ̀ вѣ́рнѡ. 
Пѣ́снь д҃. 
Положи́лъ є҆сѝ къ на́мъ тве́рдꙋю любо́вь гдⷭ҇и,  є҆диноро́днаго бо твоего̀ сн҃а за ны̀ на сме́рть да́лъ  є҆сѝ. тѣ́мже тѝ зове́мъ бл҃годарѧ́ще: сла́ва си́лѣ  твое́й гдⷭ҇и. 
[Срѣ́тенїѧ:] Покры́ла є҆́сть нб҃са̀ добродѣ́тель твоѧ̀  хрⷭ҇тѐ: и҆з̾ кївѡ́та бо проше́дъ, ст҃ы́ни твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ млⷣнецъ рꙋконоси́мь: и҆ и҆спо́лнишасѧ всѧ̑  твоегѡ̀ хвале́нїѧ.  
Гора̀ прїѡсѣне́ннаѧ ꙗ҆ви́сѧ оу҆тро́ба дв҃ы, рꙋ́чка, и҆  трапе́за є҆́сть мт҃и гдⷭ҇нѧ. и҆з̾ неѧ́  бо про́йде ꙗ҆́вѣ, и҆ сѷмеѡ́нъ ѡ҆б̾ѧ́тьми  под̾ѧ́тъ. сла́ва си́лѣ твое́й гдⷭ҇и. 
[Ѻ҆смогла́сника:] 
Є҆да̀ въ рѣка́хъ прогнѣ́ваешисѧ гдⷭ҇и; є҆гда̀ въ  рѣка́хъ ꙗ҆́рость твоѧ̀ и҆лѝ въ мо́ри оу҆стремле́нїе  твоѐ; 
Стра́нна и҆ неизрече́нна ржⷭ҇тва̀ твоегѡ̀ та́йна:  оу҆слы́шахъ слꙋ́хъ тво́й, и҆ оу҆боѧ́хсѧ, и҆ веселѧ́сѧ  вопїю́ ти: си́лѣ твое́й сла́ва чл҃вѣколю́бче. 
Прїѡсѣне́ннꙋю го́рꙋ, а҆ввакꙋ́мъ прозрѧ́ши пречⷭ҇тꙋю твою̀  оу҆тро́бꙋ чⷭ҇таѧ, тѣ́мъ взыва́ше: ѿ ю҆́га прїи́детъ  бг҃ъ, и҆ ст҃ы́й ѿ горы̀ прїѡсѣне́нныѧ ча́щи. 
Что̀ оу҆жа́слсѧ є҆сѝ а҆ввакꙋ́ме; комꙋ̀ зове́ши и҆  вопїе́ши: ѿ ю҆́га прїи́детъ бг҃ъ; сло́во пло́ть бы́сть, и҆  всели́сѧ въ ны̀, и҆ ви́дѣхомъ, во хвале́нїи пою́ще ди́вномꙋ  бг҃ꙋ на́шемꙋ, ꙗ҆́кѡ просла́висѧ.  
Пѣ́снь є҃. 
Къ тебѣ̀ оу҆́тренюю всѣ́хъ творцꙋ̀, преимꙋ́щемꙋ всѧ́къ  оу҆́мъ ми́рови, занѐ свѣ́тъ повелѣ̑нїѧ твоѧ̑, въ ни́хже  наста́ви мѧ̀. 
[Срѣ́тенїѧ:] Ꙗ҆́кѡ ви́дѣ и҆са́їа ѡ҆бра́знѡ на прⷭ҇то́лѣ  превознесе́на бг҃а, ѿ а҆́гг҃лъ сла́вы дорѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ, и҆ ми́ромъ влады́чествꙋюща. 
Во тьмѣ̀ пою́ща возста́ви бл҃года́телю, и҆ дꙋшѝ моеѧ̀  мглꙋ̀ просвѣтѝ свѣ́томъ лица̀ твоегѡ̀ чл҃вѣколю́бче, и҆  тво́й ми́ръ пода́ждь мѝ, ꙗ҆́кѡ и҆ногда̀ ста́рцꙋ  неизмѣ́нне. 
[Ѻ҆смогла́сника:] 
Свѣ́томъ твои́мъ невече́рнимъ хрⷭ҇тѐ, ѡ҆зарѝ бж҃е  смире́ннꙋю мою̀ дꙋ́шꙋ, и҆ наста́ви на стра́хъ тво́й, занѐ  свѣ́тъ повелѣ̑нїѧ твоѧ̑. 
На землѝ неви́димый ꙗ҆ви́лсѧ є҆сѝ, и҆ человѣ́кѡмъ  во́лею сожи́лъ є҆сѝ непостижи́мый,  и҆ къ тебѣ̀ оу҆́тренююще, воспѣва́емъ тѧ̀  чл҃вѣколю́бче. 
Оу҆́тренююще воспѣва́емъ тѧ̀ сло́ве, сн҃е бж҃їй  є҆диноро́дне: тво́й ми́ръ да́ждь на́мъ, и҆ поми́лꙋй ны̀  пою́щыѧ тѧ̀, и҆ вѣ́рнѡ покланѧ́ющыѧсѧ. 
Тво́й ми́ръ да́ждь на́мъ сн҃е бж҃їй, и҆но́гѡ бо ра́звѣ  тебѐ бг҃а не вѣ́мы, въ вы́шнихъ со ѻ҆ц҃е́мъ и҆ дх҃омъ  сла́вимагѡ. 
Къ тебѣ̀ оу҆́тренюю, ѿ ѻ҆ц҃а̀ пре́жде денни́цы  возсїѧ́вшемꙋ оу҆́тро мі́рови, помраче́нна согрѣше́ньми  сп҃се, предвари́въ ѡ҆зарѝ бж҃е.  
Дꙋшѝ моеѧ̀ мглꙋ̀ разори́въ свѣ́томъ твои́мъ хрⷭ҇тѐ:  прїими́ мѧ є҆ди́не бл҃гоꙋтро́бне, ѿ но́щи тебѣ̀ зовꙋ̀:  ѡ҆зарѝ мою̀ мы́сль.  
Вопїе́тъ тѝ хрⷭ҇тѐ пѣ́снь немо́лчнꙋю, ѿ но́щи  оу҆́тренюѧ дх҃ъ мо́й: ты́ бо свѣ́тъ и҆́стинный, и҆  незаходѧ́й, просвѣща́ѧй всѧ́каго человѣ́ка, въ мі́ръ  грѧдꙋ́ща.  
Къ тебѣ̀ оу҆́тренюемъ хрⷭ҇тѐ бж҃е, оу҆́тренюю и҆́стинꙋ,  возсїѧ́вшꙋ на́мъ ѿ дв҃ы, и҆ бг҃оразꙋ́мїемъ ѡ҆зари́вшꙋ,  сꙋ́щымъ во мра́цѣ невѣ́дѣнїѧ. 
Началобы́тнꙋю тьмꙋ̀, свѣ́томъ разрꙋши́въ мра́къ се́рдца  моегѡ̀, заре́ю повелѣ́нїй твои́хъ ѿженѝ хрⷭ҇тѐ, да  оу҆́тренюю тѝ свѣ́тлѡ, неприкоснове́нномꙋ свѣ́тꙋ. 
Пѣ́снь ѕ҃. 
Бе́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ  дꙋ́хъ мо́й: но простры́й влⷣко высо́кꙋю твою̀ мы́шцꙋ,  ꙗ҆́кѡ петра̀ мѧ̀ оу҆пра́вителю сп҃сѝ. 
[Срѣ́тенїѧ:] Возопѝ къ тебѣ̀ ви́дѣвъ ста́рецъ ѻ҆чи́ма  сп҃се́нїе, є҆́же лю́демъ прїи́де ѿ бг҃а: хрⷭ҇тѐ, ты̀  бг҃ъ мо́й. 
Глꙋбина̀ грѣхѡ́въ воста̀ на мѧ̀ сп҃се, и҆ бꙋ́рѧ ѿча́ѧнїѧ.  тѣ́мже вѣ́рнѡ вопїю́ ти,   ꙗ҆́кѡ ѿ ки́та і҆ѡ́на: возведѝ живо́тъ мо́й ѿ тлѝ,  менѐ ра́ди младе́нствовавый, и҆ во ѡ҆б̾ѧ́тїихъ сѷмеѡ́на  дне́сь въ хра́мъ приведы́йсѧ. 
[Ѻ҆смогла́сника:] И҆̀же въ концы̀ вѣкѡ́въ доше́дшыѧ  чл҃вѣколю́бче, и҆ треволне́ньми напа́стей поги́бнꙋти  бѣ́дствꙋющыѧ, вопїю́щыѧ не пре́зри: сп҃сѝ сп҃се, ꙗ҆́коже  сп҃слъ є҆сѝ ѿ ѕвѣ́рѧ прⷪ҇ро́ка. 
Глꙋбина̀ страсте́й воста̀ на мѧ̀, и҆ бꙋ́рѧ проти́вныхъ  вѣ́трѡвъ. но предвари́въ мѧ̀ ты̀ сп҃сѝ сп҃се, и҆ и҆зба́ви  ѿ тлѝ, ꙗ҆́кѡ сп҃слъ є҆сѝ ѿ ѕвѣ́рѧ прⷪ҇ро́ка. 
Возведѝ ѿ тли́ мѧ гдⷭ҇и бж҃е мо́й, і҆ѡ́на вопїѧ́ше, и҆  а҆́зъ вопїю́ ти: и҆з̾ глꙋбины̀ и҆зба́ви мѧ̀ сп҃се мно́гихъ  мои́хъ ѕѡ́лъ, и҆ къ свѣ́тꙋ твоемꙋ̀, молю́сѧ, наста́ви. 
Селе́нїѧ і҆ѡ́на, є҆́же въ преиспо́днѣмъ а҆́дѣ,  є҆сте́ственный ѡ҆́бразъ бы́въ, вопїѧ́ше: возведѝ ѿ тлѝ  живо́тъ мо́й, чл҃вѣколю́бче.  
Воззва́хъ воздыха́нїи немо́лчными къ ще́дромꙋ бг҃ꙋ, и҆  оу҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ  живо́тъ мо́й. 
Во глꙋбинꙋ̀ се́рдца морска́гѡ беззако́нїй ѿве́рженъ бы́хъ,  ꙗ҆́кѡ і҆ѡ́на вопїю́ тѝ: возведи́ мѧ ѿ тлѝ, да возда́мъ  тѝ мл҃твы моѧ̑ гдⷭ҇и. 
Пѣ́снь з҃. 
Ꙗ҆́коже дре́вле, бл҃гочести̑выѧ трѝ ѻ҆́троки ѡ҆роси́лъ  є҆сѝ, въ пла́мени халде́йстѣмъ, свѣ́тлымъ бж҃ества̀  ѻ҆гне́мъ и҆ на́съ ѡ҆зарѝ, бл҃гослове́нъ є҆сѝ взыва́ющыѧ,  бж҃е ѻ҆тє́цъ на́шихъ. 
[Срѣ́тенїѧ:] Тебѐ во ѻ҆гнѝ ѡ҆роси́вшаго, ѻ҆́троки  бг҃ослови́вшыѧ, и҆ въ дв҃ꙋ нетлѣ́ннꙋ все́льшагосѧ, бг҃а  сло́ва пои́мъ, бл҃гоче́стнѡ пою́ще: бл҃гослове́нъ бг҃ъ  ѻ҆тє́цъ на́шихъ. 
Пе́щь горѧ́щаѧ, не ѡ҆брѣ́тесѧ ѡ҆роша́ющаѧ, то́кмѡ  вавѷлѡ́нскаѧ: безмꙋ́жнаѧ и҆на́ѧ мт҃и  и҆ дв҃а не ꙗ҆ви́сѧ. ѻ҆́ва оу҆́бѡ ѻ҆́троки  сохранѝ неѡпали̑мы, сїѧ́ же носѝ во ѡ҆б̾ѧ́тїихъ, є҆го́же  воспѣва́юще глаго́лемъ: бл҃гослове́нъ є҆сѝ бж҃е ѻ҆тє́цъ  на́шихъ. 
[Ѻ҆смогла́сника:] 
Трїѐ ѻ҆́троцы въ пещѝ, трⷪ҇цꙋ проѡбрази́вше, преще́нїе  ѻ҆́гненное попра́ша, и҆ пою́ще вопїѧ́хꙋ: бл҃гослове́нъ  є҆сѝ бж҃е ѻ҆тє́цъ на́шихъ. 
Го́рдый мꙋчи́тель, но дѣте́й бы́сть и҆гра́лище, ꙗ҆́коже бо  пе́рсть попра́вше седмери́чный пла́мень, поѧ́хꙋ:  бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Пла́мень ѡ҆роси́вый пе́щный, и҆ ѻ҆́троки неѡпали̑мы  сп҃сы́й, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Пре́жде ѡ҆́бразꙋ злато́мꙋ, персі́дскомꙋ чти́лищꙋ: ѻ҆́троцы  не поклони́шасѧ, трїѐ пою́ще посредѣ̀ пе́щи: ѻ҆тцє́въ  бж҃е бл҃гослове́нъ є҆сѝ.  
Ꙗ҆́кѡ зла́то въ горни́лѣ, ѻ҆́троки и҆скꙋша́хꙋсѧ въ пещѝ  и҆ показа́шасѧ свѣ́тли, не внегда̀ слїѧ́тисѧ, но внегда̀  храни́тисѧ: не внегда̀ горѣ́ти, но внегда̀ пѣ́ти  непреста́ннѡ: бл҃гослове́нъ є҆сѝ бж҃е ѻ҆тє́цъ на́шихъ. 
Въ пещѝ пла́мень оу҆гаси́ша ѻ҆́троцы, и҆ нбⷭ҇нꙋю ро́сꙋ  прїѧ́ша вѣ́рою: бл҃гослове́нъ є҆сѝ бж҃е ѻ҆тє́цъ  на́шихъ. 
Прохлажде́й пла́мень пе́щный и҆ дв҃ꙋ сохранѝ ро́ждшꙋю тѧ̀  бцⷣꙋ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Пѣ́снь и҃.  
[Се́й и҆ срѣ́тенїѧ:] Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же неврежде́ни,  бж҃е́ственнꙋю пѣ́снь поѧ́хꙋ: бл҃гослови́те всѧ̑ дѣла̀  гдⷭ҇нѧ гдⷭ҇а, и҆ превозноси́те во всѧ̑ вѣ́ки. 
Ꙗ҆́кѡ пе́щь дре́вле, прїе́мшаѧ ѻ҆́троки не ѡ҆палѝ, та́кѡ  и҆ дв҃а заче́нши зижди́телѧ,   не ѡ҆пали́сѧ оу҆тро́бою. Ѽле чꙋдесѐ! неизмѣ́нный  ви́дитсѧ пло́тїю, и҆ во хра́мъ приво́дитсѧ. сегѡ̀ ра́ди  вѣ́рою пою́ще глаго́лемъ: бл҃гослови́те дѣла̀ гдⷭ҇а. 
[Ѻ҆смогла́сника:] 
Въ пла́мень ко ѻ҆трокѡ́мъ є҆врє́йскимъ снизше́дшаго,  бж҃їею си́лою, и҆ ꙗ҆́вльшагосѧ гдⷭ҇а, сщ҃е́нницы  бл҃гослови́те, и҆ превозноси́те во всѧ̑ вѣ́ки. 
Веще́ственнагѡ ѻ҆гнѧ̀ пла́мень, невеще́ственнымъ  оу҆вѧди́ша бг҃озри́мїи ѻ҆́троцы, и҆ поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а. 
А҆́гг҃льми немо́лчнѡ въ вы́шнихъ сла́вимаго бг҃а, нб҃са̀  нб҃съ, землѧ̀, и҆ го́ры, и҆ хо́лми, и҆ глꙋбина̀, и҆ ве́сь  ро́дъ человѣ́ческїй, пѣ́сньми того̀ ꙗ҆́кѡ созда́телѧ, и҆  и҆зба́вителѧ бл҃гослови́те, и҆ превозноси́те во всѧ̑ вѣ́ки. 
Вавѷлѡ́нскаѧ пе́щь ѻ҆́троки не ѡ҆палѝ, нижѐ бж҃ества̀  ѻ҆́гнь дв҃ꙋ растлѝ. тѣ́мъ со   ѻ҆́троки вѣ́рнїи возопїе́мъ: бл҃гослови́те дѣла̀ гдⷭ҇нѧ  гдⷭ҇а. 
Слꙋжи́ти живо́мꙋ бг҃ꙋ, въ вавѷлѡ́нѣ ѻ҆́троцы  претерпѣ́вше, ѡ҆ мꙋсїкі́йскихъ ѻ҆рга́нѣхъ неради́ша, и҆  посредѣ̀ пла́мене стоѧ́ще, бг҃олѣ́пнꙋю пѣ́снь  воспѣва́хꙋ, глаго́люще: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Покланѧ́емаго ѿ ст҃ы́хъ а҆́гг҃лъ, и҆ сла́вимаго  непреста́ннѡ, сщ҃е́нницы по́йте, лю́дїе превозноси́те во  всѧ̑ вѣ́ки. 
На престо́лѣ херꙋві́мстѣ носи́маго, сщ҃е́нницы по́йте,  лю́дїе превозноси́те во всѧ̑ вѣ́ки. 
И҆з̾ безнача́льнагѡ ѻ҆ц҃а̀ рожде́ннаго пре́жде вѣ̑къ  бг҃а, и҆ въ послѣ̑днѧѧ ѿ бцⷣы въ пло́ть ѡ҆бле́кшасѧ,  ꙗ҆́кѡ соверше́нна чл҃вѣ́ка и҆ бг҃а и҆́стинна, по́йте,  бл҃гослови́те и҆ превозноси́те во всѧ̑ вѣ́ки. 
Бл҃годѣ́телѧ и҆ бг҃а и҆ и҆зба́вителѧ всѣ́хъ и҆ творца̀  всегѡ̀ мі́ра сщ҃е́нницы по́йте, лю́дїе превозноси́те во всѧ̑  вѣ́ки.  
Ѡ҆бра́знѡ во а҆́гг҃льстѣмъ ꙗ҆́вльшасѧ зра́цѣ, и҆ дѣ́ти  прохла́ждша посредѣ̀ горѧ́щїѧ пе́щи, бл҃гослови́те дѣла̀  гдⷭ҇нѧ гдⷭ҇а. 
Пѣ́снь ѳ҃. 
Но́вое чꙋ́до и҆ бг҃олѣ́пное дв҃ческꙋю бо две́рь  затворе́ннꙋю ꙗ҆́вѣ прохо́дитъ гдⷭ҇ь, на́гъ во вхо́дѣ, и҆  плотоно́сецъ ꙗ҆ви́сѧ во и҆схо́дѣ бг҃ъ, и҆ пребыва́етъ  две́рь затворе́на: сїю̀ неизрече́ннѡ, ꙗ҆́кѡ бг҃омт҃рь  велича́емъ. 
[Срѣ́тенїѧ:] Въ зако́нѣ сѣ́ни и҆ писа́нїй, ѡ҆́бразъ  ви́димъ вѣ́рнїи: всѧ́къ мꙋ́жескїй по́лъ ложесна̀  разверза́ѧ, ст҃ъ бг҃ꙋ. тѣ́мъ перворожде́нное сло́во ѻ҆ц҃а̀  безнача́льна, сн҃а первородѧ́щасѧ мт҃рїю неискꙋсомꙋ́жнѡ,  велича́емъ.  
Пречⷭ҇таѧ бцⷣе, мт҃и безневѣ́стнаѧ, пра́веднѡ тѧ̀ пою́тъ  чи́нове а҆́гг҃лѡвъ, и҆ ста́рецъ сѷмеѡ́нъ ржⷭ҇тво̀ твоѐ  зрѧ̀ взыва́ше: ны́нѣ ѿпꙋща́еши раба̀ твоего̀ влⷣко, по  глаго́лꙋ  твоемꙋ̀, ꙗ҆́кѡ да  сп҃се́ши хрⷭ҇тѐ, тѧ̀ съ ро́ждшею велича́ющыѧ. 
Тѧ̀ живописꙋ́ющїй а҆ссѷрі́йскїй пла́мень, дв҃о мт҃и мр҃і́е:  ѻ҆́гнь бо бж҃ества̀ во оу҆тро́бꙋ твою̀ всели́всѧ чⷭ҇таѧ,  неѡпа́льнѡ соблюдѐ пречⷭ҇таѧ. ложесна̀ твоѧ̑. тѣ́мже и҆  хрⷭ҇то́съ тобо́ю въ хра́мъ ст҃ы́й ѡ҆б̾ѧ́тьми приведы́йсѧ,  на́съ ѡ҆бновѝ велича́ющыѧ твоѐ ржⷭ҇тво̀.  
[Ѻ҆смогла́сника:]  
На сїна́йстѣй горѣ̀ ви́дѣ тѧ̀ въ кꙋпинѣ̀ мѡѷсе́й,  неѡпа́льнѡ ѻ҆́гнь бж҃ества̀ заче́ншꙋю во чре́вѣ: данїи́лъ  же тѧ̀ ви́дѣ го́рꙋ несѣко́мꙋю, же́злъ прозѧ́бшїй, и҆са́їа  взыва́ше, ѿ ко́рене дв҃дова. 
Сла́дкою пречⷭ҇тагѡ твоегѡ̀ ржⷭ҇тва̀ стрѣло́ю оу҆ѧзвле́ни,  чи́стаѧ, твое́й достожела́ннѣй добро́тѣ дивѧ́щесѧ,  пѣ́сньми а҆́гг҃льскими досто́йнѡ тѧ̀ ꙗ҆́кѡ мт҃рь бж҃їю  велича́емъ. 
Кꙋпино́ю и҆ ѻ҆гне́мъ пропи́санною въ сїна́и  законополо́жникꙋ мѡѷсе́ю, и҆ бж҃їй во чре́вѣ  неѡпа́льнѡ заче́ншꙋю ѻ҆́гнь,  всесвѣ́тлꙋю и҆ негаси́мꙋю свѣщꙋ̀, сꙋ́щꙋю бцⷣꙋ пѣ́сньми  чтꙋ́ще велича́емъ. 
Тебѐ неѡпали́мꙋю кꙋпинꙋ̀, и҆ ст҃ꙋ́ю дв҃ꙋ, мт҃рь свѣ́та, и҆  бцⷣꙋ наде́ждꙋ всѣ́хъ на́съ велича́емъ. 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый ро́гъ  спасе́нїѧ на́мъ въ домꙋ̀ дв҃да ѻ҆́трока своегѡ̀,  милосе́рдїѧ ра́ди ми́лости, въ ни́хже посѣтѝ на́съ  восто́къ съ высоты̀, и҆ напра́вилъ ны̀ є҆́сть на пꙋ́ть  ми́ра. 
Несѣко́мꙋю го́рꙋ, краесѣко́мый ка́мень, є҆го́же ви́дѣ  данїи́лъ прⷪ҇ро́къ, бцⷣꙋ мр҃і́ю пѣ́сньми велича́емъ. 
Тѧ̀ неискꙋсобра́чнꙋю бцⷣꙋ въ па́мѧти ст҃ы́хъ велича́емъ,  ꙗ҆́кѡ ро́ждшꙋю спасе́нїе дꙋ́шъ на́шихъ. 
Тебѐ, безсме́ртный и҆сто́чникъ, и҆ ст҃ы́хъ и҆сцѣлє́нїѧ  человѣ́чꙋ ро́дꙋ подаю́щꙋ при́снѡ велича́емъ, ꙗ҆́кѡ  сп҃са́еши дꙋ́шы на́шѧ.  
Бл҃года́тнаѧ ра́дꙋйсѧ, гдⷭ҇ь съ тобо́ю, бл҃гослове́на ты̀ въ  жена́хъ, и҆ тѧ̀ велича́емъ. 
Мт҃рь свѣ́та, и҆ по ржⷭ҇твѣ̀ дв҃ꙋ, и҆ дꙋ́шъ на́шихъ  спасе́нїѧ приста́нище, вѣ́рнїи є҆диномꙋ́дреннѡ пѣ́сньми  велича́емъ.  


Гла́съ четве́ртый. 
Пѣ́снь а҃. 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѡбра́зныма мѡѷсе́овыма  рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть. 
[Бл҃говѣ́щенїѧ:] Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ ꙾чꙋдеса̀.꙾   [Оу҆спе́нїю:] ꙾оу҆спе́нїе꙾. [Введе́нїю:] ꙾вхожде́нїе.꙾  
[Въ недѣ́лю ва́їй:] Ꙗ҆ви́шасѧ и҆сто́чницы бе́здны, вла́ги  неприча̑стны: и҆ ѿкры́шасѧ мо́рѧ волнꙋ́ющасѧ ѡ҆снова́нїѧ  бꙋ́рею: ма́нїемъ бо запрети́лъ є҆сѝ є҆мꙋ̀, и҆зрѧ̑дныѧ же  лю́ди  спа́слъ є҆сѝ, пою́щыѧ  побѣ́днꙋю пѣ́снь тебѣ̀ гдⷭ҇и. 
[Въ недѣ́лю и҃-ю:] Бж҃е́ственнымъ покрове́нъ  медленноѧзы́чный мра́комъ, и҆звиті́йствова бг҃опи́санный  зако́нъ: ти́нꙋ бо ѿтрѧ́съ ѻ҆чесѐ оу҆́мнагѡ, ви́дитъ  сꙋ́щаго, и҆ наꙋча́етсѧ дх҃а ра́зꙋмꙋ, хвалѧ̀ бж҃е́ственными  пѣ́сньми. 
[На преѡбраже́нїи:] Ли́цы і҆и҃льтестїи невла́жными стопа́ми  по́нтъ чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋжє́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
[Ѻ҆смогла́сника:] 
Трїста́ты крѣ̑пкїѧ, рожде́йсѧ ѿ дв҃ы, безстра́стїѧ во  глꙋбинѣ̀, дꙋшѝ трича́стное потопѝ молю́сѧ, да тебѣ̀  ꙗ҆́кѡ въ тѷмпа́нѣ, во оу҆мерщвле́нїи тѣлесѐ побѣ́дное  воспою̀ пѣ́нїе. 
Порази́вый є҆гѵ́пта, и҆ фараѡ́на мꙋчи́телѧ погрꙋзи́вый въ  мо́ри, лю́ди спа́слъ є҆сѝ и҆з̾  рабо́ты, мѡѷсе́йски пою́щыѧ пѣ́снь побѣ́днꙋю,  ꙗ҆́кѡ просла́висѧ. 
Пои́мъ гдⷭ҇ви пресла́внѡ погрꙋзи́вшемꙋ фараѡ́на въ мо́ри  пѣ́снь побѣ́днꙋю, ꙗ҆́кѡ просла́висѧ. 
Воспою̀ тебѣ̀ гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди  и҆з̾ рабѡ́ты є҆гѵ́петскїѧ, покры́лъ же є҆сѝ колесни̑цы  фараѡ́нѡвы и҆ си́лꙋ. 
Нѣ́сть тебѣ̀ подо́бенъ препросла́вленный гдⷭ҇и, рꙋко́ю бо  крѣ́пкою и҆зба́вилъ є҆сѝ лю́ди, ꙗ҆̀же стѧжа́лъ є҆сѝ  чл҃вѣколю́бче. 
Пои́мъ пѣ́снь но́вꙋю цр҃ю̀ вѣкѡ́въ, ꙗ҆́кѡ просла́висѧ. 
Пои́мъ лю́дїе ди́внѡ чꙋдодѣ́йствовавшемꙋ въ чермнѣ́мъ  мо́ри хрⷭ҇тꙋ̀ бг҃ꙋ: ꙗ҆́кѡ дре́вле і҆и҃лѧ всевоѡрꙋже́на  стопа́ми пѣшеше́ствовати непрохо́днꙋю сотворѝ, и҆ ѕло́бы  дѣлода́телѧ фараѡ́на во глꙋбинѣ̀ потопѝ. 
Под̾ ѻ҆́блакомъ свѣ́тлымъ и҆ столпо́мъ ѻ҆́гненнымъ  наставлѧ́емый проше́дъ мо́ре   сꙋ́шею, и҆ сїѐ пѣшеше́ствꙋѧй ꙗ҆́кѡ въ пꙋсты́ни  и҆збра́нный тво́й і҆и҃ль, хрⷭ҇тѐ, побѣ́днꙋю пѣ́снь пое́тъ  тебѣ̀ гдⷭ҇и. 
Колесни̑цы фараѡ́нѡвы, и҆ си́лꙋ є҆гѡ̀ вве́рже въ мо́ре  крѣ́пкїй въ бра́нехъ, воспое́мъ пѣ́снь но́вꙋю, ꙗ҆́кѡ  просла́висѧ. 
Пое́мъ пѣ́снь побѣ́днꙋю є҆ди́номꙋ бг҃ꙋ сотво́ршемꙋ  пресла̑внаѧ: дре́вле бо фараѡ́на со всево́инствомъ въ мо́ри  погрꙋзѝ. 
Предѣли́въ пꙋчи́нꙋ чермнꙋ́ю бг҃ъ, фараѡ́на погрꙋзи́вый въ  не́й, прове́дъ мѡѷсе́а немо́креннѡ въ пꙋсты́ню, и҆  ѡ҆дожди́въ ма́ннꙋ въ снѣ́дь лю́демъ і҆и҃лєвымъ, ꙗ҆́кѡ  си́ленъ. 
Наста́вльшемꙋ дре́вле і҆и҃лѧ, бѣжа́щаго ѿ рабо́ты  фараѡ́новы, и҆ въ пꙋсты́ни пита́вшемꙋ, пои́мъ и҆зба́вителю  бг҃ꙋ на́шемꙋ, ꙗ҆́кѡ просла́висѧ. 
Пресла̑внаѧ сотвори́вый чꙋдеса̀ гдⷭ҇ь рꙋко́ю мѡѷсе́овою,  рꙋка́ма ста́рца дне́сь ѡ҆б̾е́млетъсѧ, ꙗ҆́кѡ младе́нецъ во  хра́мѣ. томꙋ̀ вѣ́рнѡ   возопїи́мъ лю́дїе пѣ́снь побѣ́днꙋю: сла́внѡ бо  просла́висѧ. 
Чꙋдодѣ́йствовавшемꙋ высо́кою мы́шцею бг҃ꙋ, въ мо́ри  чермнѣ́мъ а҆́гг҃льскимъ предпꙋтетворе́нїемъ, и҆ сп҃сшемꙋ  і҆и҃лѧ въ концѣ̀ бе́здны, и҆ конегони́телей свѧза́вшемꙋ  ѻ҆́си, побѣ́днꙋю пѣ́снь пои́мъ томꙋ̀, ꙗ҆́кѡ просла́висѧ. 
Пѣ́снь в҃. 
Дади́те лю́дїе вели́чїе хрⷭ҇тꙋ̀ бг҃ꙋ на́шемꙋ, ѿ дв҃ы  ро́ждшемꙋсѧ во сп҃се́нїе человѣ́кѡмъ. 
Ви́дите ви́дите, ꙗ҆́кѡ а҆́зъ є҆́смь сло́во, во оу҆тро́бꙋ  мт҃ре неѡпи́саннѡ вше́дъ, не разлꙋчи́всѧ ѿ ѻ҆ц҃а̀, ꙗ҆́кѡ  бг҃ъ же соисполнѧ́ѧ съ го́рними ни̑жнѧѧ, и҆ подава́ѧ ве́лїю  млⷭ҇ть. 
Дади́мъ вели́чїе хрⷭ҇тꙋ̀ бг҃ꙋ на́шемꙋ, воздви́женномꙋ на  крⷭ҇тъ, на сп҃се́нїе всегѡ̀ мі́ра.  
Ви́дите ви́дите, ꙗ҆́кѡ а҆́зъ є҆́смь бг҃ъ оу҆мерщвлѧ́ѧ и҆  животворѧ́й, дарова́вый во́дꙋ и҆з̾ ка́мене несѣко́ма, и҆  ѡ҆дожди́вый ма́ннꙋ на пи́щꙋ лю́демъ і҆и҃лєвымъ, ꙗ҆́кѡ  си́ленъ. 
Пѣ́снь г҃. 
Весели́тсѧ ѡ҆ тебѣ̀ цр҃ковь твоѧ̀ хрⷭ҇тѐ, зовꙋ́щи: ты̀  моѧ̀ крѣ́пость гдⷭ҇и, и҆ прибѣ́жище и҆ оу҆твержде́нїе. 
[Бл҃говѣ́щенїѧ:] Твоѧ̑ пѣсносло́вцы бцⷣе, живы́й и҆  незави́стный и҆сто́чниче, ли́къ себѣ̀ совокꙋ́пльшыѧ,  дх҃о́внѡ оу҆твердѝ, въ бж҃е́ственнѣй твое́й сла́вѣ  вѣнцє́въ сла́вы сподо́би. 
[Оу҆спе́нїю:] Твоѧ̑ пѣсносло́вцы бцⷣе, живы́й и҆  незави́стный и҆сто́чниче, ли́къ себѣ̀ совокꙋ́пльшыѧ,  дх҃о́внѡ оу҆твердѝ, ꙳въ бж҃е́ственнѣй па́мѧти твое́й  вѣнцє́въ сла́вы сподо́би.  [Введе́нїю:] ꙳въ чⷭ҇тнѣ́мъ  вхожде́нїи твое́мъ вѣнцє́въ сла́вы сподо́би.  
[Въ недѣ́лю ва́їй:] Точа́щїй краесѣко́мый повелѣ́нїемъ  твои́мъ, тве́рдый сса́ша ка́мень і҆и҃льтестїи лю́дїе.  ка́мень же ты̀ є҆сѝ хрⷭ҇тѐ и҆ жи́знь, на не́мже  оу҆тверди́сѧ цр҃ковь зовꙋ́щаѧ: ѡ҆са́нна, бл҃гослове́нъ  є҆сѝ грѧды́й. 
[Въ недѣ́лю и҃-ю:] Разве́рзе оу҆тро́бы неча́дствовавшїѧ  оу҆́зы, доса́дꙋ же неꙋдоботерпи́мꙋ бл҃гоча́дствꙋющїѧ,  є҆ди́на мл҃тва прⷪ҇ро́чицы дре́вле а҆́нны, носѧ́щїѧ дꙋ́хъ  сокрꙋше́нъ, къ си́льномꙋ и҆ бг҃ꙋ ра́зꙋмѡвъ. 
[Ѻ҆смогла́сника:]  
Съ высоты̀ снизше́лъ є҆сѝ во́лею на зе́млю, превы́шше  всѧ́кагѡ нача́ла, и҆ смире́нное возне́слъ є҆сѝ, и҆з̾  а҆́да преиспо́днѧгѡ, є҆стество̀ человѣ́ческое: нѣ́сть бо  ст҃ъ па́че тебѐ чл҃вѣколю́бче. 
Оу҆твержда́ѧй гро́мъ, и҆ созида́ѧй дх҃ъ, оу҆твердѝ менѐ  гдⷭ҇и, да тѧ̀ пою̀ и҆́стиннѡ, и҆ творю̀ во́лю твою̀: ꙗ҆́кѡ  нѣ́сть ст҃ъ, ꙗ҆́кѡ ты̀ бж҃е на́шъ.  
[На преѡбраже́нїе:] Лꙋ́къ си́льныхъ и҆знемо́же, и҆  немощствꙋ́ющїи препоѧ́сашасѧ си́лою: сегѡ̀ ра́ди  оу҆тверди́сѧ въ гдⷭ҇ѣ се́рдце моѐ. 
Не мꙋ́дростїю, и҆ си́лою, и҆ бога́тствомъ хва́лимсѧ, но  тобо́ю ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо  ст҃ъ па́че тебѐ чл҃вѣколю́бче. 
Ст҃ъ є҆сѝ гдⷭ҇и бж҃е на́шъ, оу҆твердѝ и҆ на̑ша сердца̀  непреста́ннѡ вопи́ти тебѣ̀: пра́веденъ нѣ́сть па́че тебѐ  гдⷭ҇и. 
Оу҆твержде́нїе на тѧ̀ надѣ́ющихсѧ: оу҆твердѝ гдⷭ҇и въ  вѣ́рѣ правосла́внѣй твое́й, оу҆твердѝ на́съ ꙗ҆́кѡ  чл҃вѣколю́бецъ. 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆ мно́гое въ  ча́дѣхъ и҆знемо́же со́нмище, чꙋ́дномꙋ бг҃ꙋ на́шемꙋ  возопїи́мъ: ст҃ъ є҆сѝ гдⷭ҇и.  
Оу҆твержде́нїе вѣ́рныхъ, и҆ похвало̀, и҆ нетлѣ́нїѧ  и҆сто́чниче, и҆ бл҃ги́хъ прошенїода́вче хрⷭ҇тѐ, въ любвѝ  твое́й оу҆тверди́ мѧ.  
Оу҆тверди́сѧ се́рдце моѐ въ гдⷭ҇ѣ, даю́щемъ мл҃твꙋ  молѧ́щемꙋсѧ, ꙗ҆́кѡ лꙋ́къ си́льныхъ и҆знемо́же, и҆  немощствꙋ́ющїи препоѧ́сашасѧ си́лою. 
Да не хва́литсѧ мꙋ́дръ хвалѧ́йсѧ, но ѡ҆ се́мъ є҆́же  разꙋмѣва́ти: ꙗ҆́кѡ нѣ́сть ст҃ъ, ꙗ҆́кѡ бг҃ъ на́шъ  возносѧ́й ро́гъ на́шъ, даѧ́й крѣ́пость царє́мъ на́шымъ. 
Оу҆тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й  въ бз҃ѣ мое́мъ: ꙗ҆́кѡ нѣ́сть ст҃ъ па́че тебѐ гдⷭ҇и. 
Вы́шнїй сп҃се си́лъ, коле́блемꙋю дꙋ́шꙋ мою̀ оу҆твердѝ въ  во́ли твое́й, да и҆ а҆́зъ сла́влю твоѐ со безпло́тными  бж҃е́ственное бл҃голѣ́пїе. 
Въ гдⷭ҇ѣ бз҃ѣ мое́мъ се́рдце моѐ оу҆тверди́сѧ. тѣ́мъ  немощствꙋ́ющїи препоѧ́сашасѧ си́лою. 
А҆́нна, пре́жде безча́днаѧ и҆ непло́днаѧ, ѡ҆бѣща́нїѧ  и҆мѧ́ше пло́дъ, самꙋ́ила: ны́нѣ же а҆́нна прⷪ҇ро́чица въ  хра́мъ прише́дши, бл҃годарѧ́ше   на́съ ра́ди младе́нствовавшаго бг҃а, и҆ ста́рческими  ѡ҆б̾ѧ́тїи прїе́млемаго. 
Пѣ́снь д҃. 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й гдⷭ҇и. 
[Бл҃говѣ́щенїѧ:] Сѣдѧ́й въ сла́вѣ, на прⷭ҇то́лѣ  бж҃ства̀, во ѻ҆́блацѣ ле́гцѣ, прїи́де і҆и҃съ  пребж҃е́ственный нетлѣ́нною дла́нїю, и҆ сп҃сѐ зовꙋ́щыѧ:  сла́ва хрⷭ҇тѐ си́лѣ твое́й. 
Неизслѣ́дный бж҃їй совѣ́тъ, є҆́же ѿ дв҃ы воплоще́нїѧ,  тебѐ вы́шнѧгѡ, прⷪ҇ро́къ а҆ввакꙋ́мъ оу҆смотрѧ́ѧ зовѧ́ше:  сла́ва си́лѣ твое́й гдⷭ҇и. 
[Въ недѣ́лю ва́їй:] Хрⷭ҇то́съ грѧды́й ꙗ҆́вственнѡ бг҃ъ  на́шъ: прїи́детъ и҆ не закосни́тъ, ѿ горы̀ прїѡсѣне́нныѧ  ча́щи, ѻ҆трокови́цы ражда́ющїѧ неискꙋсомꙋ́жныѧ, прⷪ҇ро́къ  дре́вле  глаго́летъ. тѣ́мъ  всѝ вопїе́мъ: сла́ва си́лѣ твое́й гдⷭ҇и. 
[Въ недѣ́лю и҃-ю:] Цр҃ю̀ царе́й, ꙗ҆ковы́й ѿ ꙗ҆кова́гѡ,  є҆ди́нъ сло́ве произше́дый, ѿ ѻ҆ц҃а̀ безвино́внагѡ,  ровномо́щнаго твоего̀ дх҃а, а҆пⷭ҇лѡмъ и҆́стиннѡ посла́лъ  є҆сѝ, ꙗ҆́кѡ бл҃годѣ́телѧ, пою́щымъ: сла́ва держа́вѣ  твое́й гдⷭ҇и. 
[Ѻ҆смогла́сника:] 
Оу҆слы́шахъ слꙋ́хъ тво́й и҆ оу҆боѧ́хсѧ, разꙋмѣ́хъ дѣла̀  твоѧ̑ и҆ оу҆жасо́хсѧ, гдⷭ҇и. 
Любвѐ ра́ди ще́дре твоегѡ̀ ѡ҆́браза, на крⷭ҇тѣ̀ твое́мъ  ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ  чл҃вѣколю́бче, крѣ́пость моѧ̀ и҆ хвале́нїе. 
Се́й бг҃ъ на́шъ, ѿ дв҃ы вопло́щьсѧ, и҆ є҆стество̀  ѡ҆божи́въ, є҆го́же воспѣва́юще вопїе́мъ: сла́ва си́лѣ  твое́й гдⷭ҇и. 
Оу҆слы́шахъ слꙋ́хъ тво́й гдⷭ҇и, ꙗ҆́кѡ ꙗ҆ви́лсѧ є҆сѝ на  землѝ, и҆ просла́вихъ твою̀ си́лꙋ. 
Ве́лїе и҆ бг҃олѣ́пное сп҃се слы́шахъ, ꙗ҆́кѡ безсме́ртенъ  сы́й и҆ бг҃ъ, оу҆подо́билсѧ є҆сѝ   человѣ́кѡмъ, и҆ пребы́лъ є҆сѝ, є҆́же бы́лъ є҆сѝ, и҆  сегѡ̀ ра́ди твою̀ сла́влю си́лꙋ. 
[Преѡбраже́нїю:] Оу҆слы́шахъ сла́вное смотре́нїе твоѐ  хрⷭ҇тѐ бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти  и҆зба́виши зовꙋ́щыѧ: сла́ва си́лѣ твое́й гдⷭ҇и. 
Слꙋ́хъ оу҆слы́шахъ, глаго́летъ а҆ввакꙋ́мъ, ꙗ҆́кѡ бг҃ъ  и҆з̾ горы̀, и҆з̾ чре́ва дв҃ственнагѡ про́йде неизрече́ннѡ,  и҆ оу҆жа́ссѧ взыва́ше: сла́ва си́лѣ твое́й гдⷭ҇и. 
Средѣ̀ двою̀ разбѡ́йникꙋ позна́лсѧ є҆сѝ на крⷭ҇тѣ̀  хрⷭ҇тѐ бж҃е, взѧ́тсѧ со́лнце стра́хомъ, и҆ лꙋна̀ ста̀ въ  чи́нѣ свое́мъ: сла́ва си́лѣ твое́й гдⷭ҇и. 
Приклони́лъ є҆сѝ хрⷭ҇тѐ снизхожде́нїемъ твои́мъ нб҃са̀ въ  ра́зꙋмѣ, и҆ ꙗ҆ви́лсѧ є҆сѝ воплоще́нъ на землѝ. тѣ́мъ  всѝ вопїе́мъ: си́лѣ твое́й сла́ва чл҃вѣколю́бче. 
Оу҆слы́шахъ слꙋ́хъ твоегѡ̀ смотре́нїѧ, ꙗ҆́кѡ ѿ дв҃ы  роди́лсѧ є҆сѝ, ро́ждшꙋю не ѡ҆пали́въ, и҆ просла́вихъ  сп҃се, снизхожде́нїе твоѐ.  
Внегда̀ прибли́житисѧ лѣ́тѡмъ, позна́ешисѧ: внегда̀ прїитѝ  вре́мени, ꙗ҆ви́шисѧ: внегда̀ смꙋти́тисѧ дꙋшѝ мое́й, во  гнѣ́вѣ ми́лѡсти помѧне́ши: гдⷭ҇и сла́ва тебѣ̀. 
Оу҆слы́шахъ бж҃е слꙋ́хъ тво́й и҆ оу҆боѧ́хсѧ: разꙋмѣ́хъ  дѣла̀ твоѧ̑, и҆ оу҆жасо́хсѧ гдⷭ҇и, ꙗ҆́кѡ твоегѡ̀  хвале́нїѧ и҆спо́лнь землѧ̀. 
Гла́сомъ бл҃гоглаго́ливымъ предразꙋмѣ́въ а҆ввакꙋ́мъ, зрѧ́ше  сло́ва воплоще́нїе, и҆ взыва́ше ꙗ҆́вѣ: слꙋ́хъ оу҆слы́шахъ  бж҃їѧ совѣ́та. бг҃ъ бо непрело́жнѡ человѣ́кѡмъ  возбесѣ́дꙋетъ, и҆з̾ горы̀ грѧды́й дв҃ственнагѡ чре́ва, и҆  мі́ръ и҆збавлѧ́ѧ началоро́дныѧ клѧ́твы.  
Є҆го́же прⷪ҇ро́къ а҆ввакꙋ́мъ предзри́тельныма ѻ҆чи́ма  оу҆смотрѧ̀, проповѣ́даше бг҃а, ста́рецъ дне́сь во хра́мѣ  прїе́млетъ, вопїѧ̀: ны́нѣ ѿпꙋща́еши раба̀ твоего̀ влⷣко  въ ми́рѣ, по глаго́лꙋ твоемꙋ̀. 
Тѧ̀ возсїѧ́вша ѿ неискꙋсомꙋ́жныѧ мт҃ре, прⷪ҇ро́къ  а҆ввакꙋ́мъ прови́дѧ, вопїѧ́ше: въ   послѣ̑днѧѧ времена̀ сп҃стѝ пома̑занныѧ твоѧ̑ прише́лъ  є҆сѝ, сла́ва си́лѣ твое́й гдⷭ҇и. 
Твоегѡ̀ на землѝ ꙗ҆вле́нїѧ хрⷭ҇тѐ бж҃е, проповѣ́даѧ  прⷪ҇ро́къ прише́ствїе, съ весе́лїемъ вопїѧ́ше: сла́ва си́лѣ  твое́й гдⷭ҇и. 
Нб҃са̀ добродѣ́тель твоѧ̀ покры́ла є҆́сть, и҆ землѧ̀  и҆спо́лнисѧ сла́вы твоеѧ̀, хрⷭ҇тѐ. тѣ́мже вѣ́рнѡ  вопїе́мъ: сла́ва си́лѣ твое́й гдⷭ҇и. 
Оу҆слы́шахъ твоѐ хрⷭ҇тѐ, вои́стиннꙋ пресла́вное, ꙗ҆́кѡ  безсме́ртенъ сы́й бг҃ъ, оу҆подо́бисѧ смє́ртнымъ  человѣ́кѡмъ, и҆ пребы́сть є҆́же бѣ̀: и҆ тогѡ̀ ра́ди твою̀  сла́влю си́лꙋ. 
Пѣ́снь є҃. 
Ты̀ гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ  ст҃ы́й, ѡ҆браща́ѧй и҆з̾ мра́чна невѣ́дѣнїѧ вѣ́рою  воспѣва́ющыѧ тѧ̀.  
[Бл҃говѣ́щенїѧ:] Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо  неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ над̾ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
[Въ недѣ́лю ва́їй:] На го́рꙋ сїѡ́нъ взы́ди бл҃говѣствꙋ́ѧй,  и҆ і҆ерⷭ҇ли́мꙋ проповѣ́дꙋѧй въ крѣ́пости вознестѝ гла́съ:  пресла̑внаѧ глаго́лашасѧ ѡ҆ тебѣ̀ гра́де бж҃їй, ми́ръ на  і҆и҃лѧ, и҆ сп҃се́нїе ꙗ҆зы́кѡвъ. 
[Въ недѣ́лю и҃-ю:] Рѣши́тельное ѡ҆чище́нїе грѣхѡ́въ,  ѻ҆гнедохнове́ннꙋю прїими́те дх҃а ро́сꙋ, ѽ ча̑да  свѣтоѡбра́знаѧ церкѡ́внаѧ, ны́нѣ ѿ сїѡ́на бо и҆зы́де  зако́нъ, ѧ҆зыкоѻгнеѡбра́знаѧ дх҃а бл҃года́ть. 
[Ѻ҆смогла́сника:] 
Ны́нѣ воста́нꙋ, прⷪ҇ро́чески речѐ бг҃ъ, ны́нѣ  просла́влюсѧ, ны́нѣ вознесꙋ́сѧ, па́дшаго прїе́мъ ѿ дв҃ы,  и҆ къ свѣ́тꙋ оу҆́мномꙋ возносѧ́й моегѡ̀ бж҃ества̀. 
Возсїѧ́й мѝ гдⷭ҇и свѣ́тъ повелѣ́нїй твои́хъ, ꙗ҆́кѡ къ  тебѣ̀ дꙋ́хъ мо́й оу҆́тренюетъ, и҆ пое́тъ  тѧ̀: ты́ бо є҆сѝ бг҃ъ на́шъ, и҆ къ тебѣ̀  прибѣга́ю цр҃ю̀ ми́ра. 
Просвѣще́нїе твоѐ гдⷭ҇и, низпослѝ на́мъ, и҆ ѿ мглы̀  прегрѣше́нїй разрѣши́ ны бл҃же, тво́й ми́ръ да́рꙋѧй. 
Нечести́вїи не оу҆́зрѧтъ сла́вы твоеѧ̀ хрⷭ҇тѐ, но мы́ тѧ  є҆диноро́дне, ѻ҆ч҃ескїѧ сла́вы сїѧ́нїе бж҃ества̀ ѿ но́щи  оу҆́тренююще, воспѣва́емъ тѧ̀ чл҃вѣколю́бче. 
Зако́номъ за́повѣдей твои́хъ, є҆ди́не человѣколю́бче,  просвѣтѝ се́рдце моѐ, молю́сѧ гдⷭ҇и, и҆ поми́лꙋй мѧ̀. 
Стѧжа́вый ны̀ и҆збра̑нныѧ лю́ди, кро́вїю твое́ю гдⷭ҇и, тво́й  ми́ръ да́ждь на́мъ во є҆диномы́слїи сохранѧ́ѧ ста́до твоѐ. 
[Преѡбраже́нїю:] Ѿ свѣ́та пресѣкі́й перворо́дный  свѣ́тъ, ꙗ҆́кѡ во свѣ́тѣ дѣла̀ пою́тъ тѧ̀ хрⷭ҇тѐ  содѣ́телѧ, во свѣ́тѣ твое́мъ пꙋти̑ на́шѧ напра́ви. 
Ре́вность прїе́млетъ лю́ди ненака̑занныѧ,  законопрестꙋ̑пныѧ є҆вре́и, и҆ ѻ҆́гнь поѧ́стъ  сꙋпоста́ты твоѧ̑, ꙗ҆́кѡ тѧ̀ распѧ́таго, лестца̀  и҆менова́ша. 
Ѿ но́щи оу҆́тренююще, всѝ немо́лчнѡ тѧ̀ непристꙋ́пный  мо́лимъ свѣ́тъ, бж҃е ще́дрый, ми́ръ тво́й хрⷭ҇тѐ, да́рꙋй  на́мъ. 
Оу҆́тро свѣ́тлое на́мъ послѝ ꙗ҆́кѡ бл҃гъ: и҆ наста́ви  ны̀ въ стра́хъ тво́й влⷣко. 
Нощебори́мыхъ страсте́й тимѣ́нїемъ, къ тебѣ̀ оу҆́тренюю  є҆ди́номꙋ бл҃гоꙋтро́бномꙋ, дꙋшѝ моеѧ̀ мглꙋ̀ просвѣтѝ, и҆  ю҆́зы пресѣкѝ долгѡ́въ мои́хъ, ꙗ҆́кѡ да твои́мъ  соприсносꙋ́щнымъ дх҃омъ просвѣща́емь, пра́вды пꙋ́ть  нетлѣ́нный ѡ҆брѧ́щꙋ повелѣ́нїй твои́хъ. 
Оу҆́гль ѻ҆́гненный клеща́ми прїе́млетъ и҆са́їа и҆ногда̀  оу҆стна́ма ѡ҆чища́ѧйсѧ: ны́нѣ же дв҃а во хра́мѣ носѧ́щи  бг҃а воплоще́нна на́съ ра́ди, рꙋка́ма а҆́ки клеща́ми ста́рцꙋ  дае́тъ, ми́ра вино́внаго, и҆ всѣ́хъ пода́телѧ.  
Мра́къ разрѣшѝ грѣха̀ моегѡ̀, внегда̀ возсїѧ́ти тѝ,  оу҆́тро свѣ́тлое за́повѣдей твои́хъ гдⷭ҇и, непристꙋ́пный  свѣ́те. 
Возсїѧ́вый свѣ́тъ, и҆ просвѣти́вый оу҆́тро, и҆ показа́вый  де́нь, сла́ва тебѣ̀, сла́ва тебѣ̀ і҆и҃се сн҃е бж҃їй. 
Свѣ́те и҆́стинный просвѣща́ѧй всѧ́каго человѣ́ка,  возсїѧ́й въ на́съ заре́ю за́повѣдей твои́хъ, и҆ ѿженѝ  ѿ на́съ но́щь страсте́й, ꙗ҆́кѡ ра́звѣ тебѐ и҆но́гѡ бг҃а  не вѣ́мы. 
[Оу҆спе́нїю:] Оу҆жасо́шасѧ всѧ́чєскаѧ ѡ҆ чⷭ҇тнѣ́мъ  оу҆спе́нїи твое́мъ: ты́ бо неискꙋсобра́чнаѧ дв҃о, ѿ  землѝ преста́виласѧ є҆сѝ къ вѣ̑чнымъ ѻ҆би́телемъ, и҆ къ  безконе́чнѣй жи́зни, всѣ̑мъ воспѣва́ющымъ тѧ̀ сп҃се́нїе  подава́ющаѧ. 
[Введе́нїю:] Оу҆жасо́шасѧ всѧ́чєскаѧ въ чⷭ҇тнѣ́мъ  вхожде́нїи твое́мъ: ты́ бо неискꙋсобра́чнаѧ дв҃о, внꙋ́трь  вошла̀ є҆сѝ въ хра́мъ бж҃їй, ꙗ҆́коже чⷭ҇тнѣ́йшїй хра́мъ,  всѣ̑мъ воспѣва́ющымъ тѧ̀ ми́ръ подава́ющаѧ.  
И҆з̾ но́щи оу҆́тренююще, просвѣтѝ на́съ животво́рче  крⷭ҇те хрⷭ҇то́въ, со стра́хомъ покланѧ́ющыѧсѧ тебѣ̀, и҆  де́нь сп҃си́тельный при́снѡ возсїѧ́й на́мъ. 
Ча́сть моѧ̀ є҆сѝ гдⷭ҇и, и҆ сла́ва лица̀ моегѡ̀: ты́ бо мѧ̀  и҆з̾ тьмы̀ невѣ́дѣнїѧ є҆ди́нъ и҆зба́вилъ є҆сѝ  бг҃оразꙋ́мїемъ. и҆ тебѣ̀ молю́сѧ хрⷭ҇тѐ: да́рꙋй рабꙋ̀  твоемꙋ̀ ми́ръ, ꙗ҆́кѡ чл҃вѣколю́бецъ. 
Пѣ́снь ѕ҃. 
Пожрꙋ́ ти со гла́сомъ хвале́нїѧ гдⷭ҇и, цр҃ковь вопїе́тъ тѝ,  ѿ бѣсо́вскїѧ кро́ве ѡ҆чи́щшисѧ, ра́ди млⷭ҇ти ѿ ре́бръ  твои́хъ и҆сте́кшею кро́вїю. 
[Бл҃говѣ́щенїѧ:] Возопѝ проѡбразꙋ́ѧ погребе́нїе  тридне́вное прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ  и҆зба́ви мѧ̀, і҆и҃се цр҃ю̀ си́лъ. 
Бж҃е́ственное сїѐ и҆ всечⷭ҇тно́е соверша́юще пра́зднество  бг҃омꙋ́дрїи бг҃ома́тере, прїиди́те   рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
[Въ недѣ́лю ва́їй:] Возопи́ша съ весе́лїемъ првⷣныхъ  дꙋ́си: ны́нѣ мі́рꙋ завѣ́тъ но́вый завѣща́етсѧ, и҆  кропле́нїемъ да ѡ҆бновѧ́тсѧ лю́дїе бж҃їѧ кро́ве. 
[Въ недѣ́лю и҃-ю:] Ѡ҆чище́нїе на́мъ хрⷭ҇тѐ и҆ сп҃се́нїе  влⷣко, возсїѧ́лъ є҆сѝ ѿ дв҃ы, да ꙗ҆́кѡ прⷪ҇ро́ка ѿ  ѕвѣ́рѧ морска́гѡ пе́рсей і҆ѡ́нꙋ ѿ тлѝ и҆схити́ши, всего̀  а҆да́ма всеро́дна па́дшаго. 
[Ѻ҆смогла́сника:] 
Прїидо́хъ во глꙋбины̑ морскі̑ѧ, и҆ потопи́ла мѧ̀ є҆́сть  бꙋ́рѧ мно́гихъ грѣхѡ́въ: но ꙗ҆́кѡ бг҃ъ и҆з̾ глꙋбины̀  возведѝ живо́тъ мо́й, многомлⷭ҇тиве. 
Пꙋчи́ною жите́йскою дѣѧ́ньми мои́ми снидо́хъ во а҆́дъ, но  ꙗ҆́кѡ ѿ ки́та і҆ѡ́на, та́кѡ вопїю̀: и҆з̾ глꙋбины̀ ѕѡ́лъ  возведѝ, молю́сѧ, сн҃е бж҃їй и҆ сло́ве.  
Ве́черъ, и҆ оу҆́трѡ, и҆ полꙋ́дне, хва́лимъ тѧ̀ гдⷭ҇и бж҃е  на́шъ, оу҆слы́ши гла́съ на́шъ. 
Бꙋ́рею содержи́мь прегрѣше́нїй, человѣколю́бїѧ  сподоблѧ́ѧйсѧ не разꙋмѣ́ю: ꙗ҆́кѡ і҆ѡ́нꙋ прⷪ҇ро́ка и҆ менѐ  сп҃сѝ сп҃се. 
Въ ки́тѣ хрⷭ҇тѐ тридне́вновавъ і҆ѡ́на, прописа́ тѧ  безсме́ртнаго, ꙗ҆́кѡ ме́ртва во́лею, въ се́рдцѣ земнѣ́мъ  тридне́вновавша. 
Ꙗ҆́кѡ прⷪ҇ро́ка и҆з̾ глꙋбины̀ и҆ тлѝ возве́лъ є҆сѝ:  живо́тъ мо́й бл҃же, ѿ прегрѣше́нїй и҆зба́ви  бл҃гоꙋтро́бїемъ твои́мъ. 
[На преѡбраже́нїе:] Внегда̀ скорбѣ́ти мѝ, возопи́хъ ко  гдⷭ҇ꙋ, и҆ оу҆слы́ша мѧ̀ бг҃ъ сп҃се́нїѧ моегѡ̀. 
Твоегѡ̀ і҆ѡ́на погребе́нїѧ ѡ҆́бразъ предписа́въ ꙗ҆́вѣ, и҆  сегѡ̀ вои́стиннꙋ и҆звле́клъ ѿ ѕвѣ́рѧ: и҆ менѐ сп҃се,  и҆з̾ глꙋбины̀ грѣха̀ возведѝ, и҆ къ животꙋ̀ ꙗ҆́вѣ,  молю́сѧ, наста́ви. 
Да не погрꙋзи́тъ менѐ бꙋ́рѧ водна́ѧ, нижѐ пожре́тъ менѐ  глꙋбина̀: ѿве́рженъ бо є҆́смь  во  глꙋбины̑ се́рдца морска́гѡ ѕѡ́лъ мои́хъ. тѣ́мъ зовꙋ̀ ꙗ҆́кѡ  і҆ѡ́на: да взы́детъ ѿ тлѝ ѕѡ́лъ живо́тъ мо́й къ тебѣ̀  бж҃е. 
Ꙗ҆́коже прⷪ҇ро́ка і҆ѡ́нꙋ ѿ ки́та и҆зба́вилъ є҆сѝ  хрⷭ҇тѐ бж҃е, и҆ менѐ и҆з̾ глꙋбины̀ прегрѣше́нїи  возведѝ, и҆ сп҃си́ мѧ є҆ди́не чл҃вѣколю́бче. 
И҆з̾ чре́ва а҆́дова во́плѧ моегѡ̀ оу҆слы́шалъ є҆сѝ  гла́съ мо́й, и҆ возве́лъ є҆сѝ ѿ тлѝ бꙋ́ри  прегрѣше́нїй, ѡ҆бдержи́тъ бо сп҃се, и҆ погрꙋжа́ти  и҆скꙋша́етъ бл҃же: но ꙗ҆́коже пре́жде і҆ѡ́нꙋ возве́лъ  є҆сѝ ѿ тлѝ, и҆ менѐ молю́сѧ гдⷭ҇и, предвари́въ сп҃сѝ. 
Бꙋ́рѧ мѧ̀ помышле́нїй пости́гши, во глꙋбинꙋ̀ низвлачи́тъ мѧ̀  безмѣ́рныхъ грѣхѡ́въ. но ты̀ оу҆пра́вителю бл҃гі́й,  предвари́въ оу҆пра́ви, ꙗ҆́кѡ прⷪ҇ро́ка, и҆ сп҃си́ мѧ. 
Бꙋ́рѧ мѧ̀ мно́гихъ согрѣше́нїй мои́хъ потоплѧ́етъ, и҆  и҆знемога́етъ дꙋ́хъ мо́й: но ты̀ гдⷭ҇и, ꙗ҆́кѡ млⷭ҇тивъ,  сше́дъ возведѝ живо́тъ мо́й.  
Ѡ҆бꙋрева́емꙋ мнѣ̀, ще́дре, бꙋ́рею во́лнъ мои́хъ, молю́сѧ,  воззови́ мѧ, и҆ сп҃сѝ гдⷭ҇и, ꙗ҆́кѡ і҆ѡ́нꙋ ѿ ѕвѣ́рѧ  оу҆́мнагѡ. 
Бꙋ́рею грѣхо́вною погрꙋжа́емь, ꙗ҆́кѡ во чре́вѣ ки́товѣ  содержи́мь, съ прⷪ҇ро́комъ зовꙋ́ ти: возведѝ ѿ тлѝ  живо́тъ мо́й, гдⷭ҇и, и҆ сп҃си́ мѧ. 
І҆ѡ́на прⷪ҇ро́къ во чре́вѣ ки́товѣ ѿ ско́рби возопѝ:  глава̀ моѧ̀ понрѐ въ разсѣ̑лины го́ръ гдⷭ҇и. сѷмеѡ́нъ же  под̾е́мъ тѧ̀ ра́достнѡ взыва́ше: ны́нѣ ѿпꙋща́еши раба̀  твоего̀, по глаго́лꙋ твоемꙋ̀. 
Морско́е рыда́нїе хрⷭ҇тѐ і҆ѡ́нино подража́ѧ зовꙋ̀ тѝ:  живо́тъ мо́й ѿ а҆́да прегрѣше́нїй возведѝ, да во хра́мѣ  сла́вы твоеѧ̀ со гла́сомъ хвале́нїѧ пожрꙋ́ ти. 
Прⷪ҇ро́ка во чре́вѣ ки́товѣ сохрани́вый, ст҃ы́й гдⷭ҇и,  помози́ ми.  
Пѣ́снь з҃. 
Къ пещѝ а҆враа́мстїи ѻ҆́троцы персі́дстѣй, любо́вїю  бл҃гоче́стїѧ па́че, не́жели пла́менемъ ѡ҆палѧ́еми взыва́хꙋ:  бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и. 
[Бл҃говѣ́щенїѧ:] Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ  бл҃гослове́нъ є҆сѝ. 
[Въ недѣ́лю ва́їй:] Сп҃сы́й во ѻ҆гнѝ а҆враа̑мскїѧ твоѧ̑  ѻ҆́троки, и҆ халдє́и оу҆би́въ, ꙗ҆́же пра́вда пра́веднѡ  оу҆ловлѧ́ше, препѣ́тый гдⷭ҇и бж҃е ѻ҆тє́цъ на́шихъ  бл҃гослове́нъ є҆сѝ. 
[Въ недѣ́лю и҃-ю:] Согла́снаѧ возшꙋмѣ̀ ѻ҆рга́нскаѧ  пѣ́снь, почита́ти златосотворе́нный бездꙋ́шный и҆стꙋка́нъ:  оу҆тѣ́шителева же свѣтоно́снаѧ бл҃года́ть почествꙋ́етъ,  є҆́же вопи́ти: трⷪ҇це є҆ди́наѧ, равноси́льнаѧ,  безнача́льнаѧ, бл҃гослове́на є҆сѝ. 
[Ѻ҆смогла́сника:] 
Ю҆́нѡши трѝ въ вавѷлѡ́нѣ, велѣ́нїе мꙋчи́телево на  бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ гдⷭ҇и, бж҃е ѻ҆тє́цъ на́шихъ. 
Ѡ҆́бразꙋ злато́мꙋ не поклони́вшесѧ ѻ҆́троцы а҆враа́мстїи,  и҆скꙋша́хꙋсѧ ꙗ҆́кѡ зла́то въ горни́лѣ, въ пещѝ  ѻ҆́гненнѣй ꙗ҆́кѡ въ черто́зѣ свѣ́тлѣмъ ликова́хꙋ,  пою́ще: бл҃гослове́нъ є҆сѝ бж҃е ѻ҆тє́цъ на́шихъ. 
[Преѡбраже́нїю:] А҆враа́мстїи и҆ногда̀ въ вавѷлѡ́нѣ  ѻ҆́троцы, пе́щный пла́мень попра́ша, пѣ́сньми взыва́юще:  ѻ҆тє́цъ на́шихъ бж҃е бл҃гослове́нъ є҆сѝ. 
Въ пещѝ ѻ҆́троки неѡпа́льны соблю́дшаго, и҆ ѻ҆́гнь  оу҆гаси́вшаго, воспое́мъ глаго́люще: бл҃гослове́нъ є҆сѝ  бж҃е ѻ҆тє́цъ на́шихъ. 
Халде́йскꙋю пе́щь, дре́вле а҆́гг҃лъ снизше́дъ ѡ҆росѝ, въ  вавѷлѡ́нѣ ѻ҆́троцы сегѡ̀ ра́ди поѧ́хꙋ: ѻ҆тє́цъ на́шихъ  бж҃е бл҃гослове́нъ є҆сѝ.  
Въ нача́лѣ безнача́льное сло́во, со ѻ҆ц҃е́мъ и҆ дх҃омъ,  сн҃ъ є҆диноро́дный, бл҃гослове́нъ є҆сѝ и҆ превозноси́мый  бж҃е ѻ҆тє́цъ на́шихъ. 
Завѣ́тъ тво́й помѧнꙋ́вый хрⷭ҇тѐ бж҃е, ѻ҆́троки и҆з̾  пла́мене и҆зба́вилъ є҆сѝ, а҆́гг҃ловымъ снизхожде́нїемъ,  є҆ди́не и҆́стиннѡ препросла́вленный. 
Халде́йскїѧ пе́щи ѻ҆́троцы небрего́ша, и҆́мене ра́ди  твоегѡ̀ сп҃се, и҆ и҆гра́юще взыва́хꙋ: бл҃гослове́нъ є҆сѝ  бж҃е ѻ҆тє́цъ на́шихъ.  
Ѻ҆́гнь палѧ̀ въ пещѝ и҆стрѧса́шесѧ, ѻ҆́троцы ѡ҆роша́хꙋсѧ,  и҆ пою́ще глаго́лахꙋ: бл҃гослове́нъ є҆сѝ є҆ди́нъ сы́й  бж҃е ѻ҆тє́цъ на́шихъ. 
Ѻ҆тє́цъ на́шихъ бж҃е, не посрамѝ на́съ, но да́рꙋй на́мъ  со дерзнове́нїемъ вопи́ти тебѣ̀: бл҃гослове́нъ є҆сѝ бж҃е  ѻ҆тє́цъ на́шихъ. 
Бл҃гослове́нъ є҆сѝ бж҃е, въ пещѝ ѻ҆́троцы и҆сповѣ́дахꙋ,  а҆́гг҃ла же слы́шахꙋ вопїю́ща къ ни̑мъ: сѐ оу҆слы́шасѧ  моле́нїе ва́ше. 
Не преда́ждь на́съ до конца̀ и҆́мене твоегѡ̀ ра́ди, и҆ не  разорѝ завѣ́та твоегѡ̀, и҆ не  ѿста́ви  млⷭ҇ти твоеѧ̀ ѿ на́съ, гдⷭ҇и бж҃е  ѻ҆тє́цъ на́шихъ, препѣ́тый во вѣ́ки. 
А҆враа́мстїи ѻ҆́троцы вавѷлѡ́нскїй пла́мень попра́ша,  проѡбразꙋ́юще въ не́мъ дв҃ы чꙋ́до, є҆го́же сѷмеѡ́нъ  прїе́мъ возра́довасѧ вопїѧ̀: ны́нѣ ѿпꙋща́еши раба̀  твоего̀, ѻ҆тцє́въ бж҃е. 
Тѧ̀ живописꙋ́ющїй а҆ссѷрі́йскїй пла́мень, ю҆́нѡши трѝ  сп҃сѐ гдⷭ҇и, ꙗ҆́коже и҆ дв҃ꙋ не ѡ҆палѝ ѻ҆трокови́цꙋ въ  бж҃е́ственномъ ржⷭ҇твѣ̀ твое́мъ, бж҃е́ственнаѧ и҆́скра:  препѣ́тый ѻ҆тцє́въ бж҃е бл҃гослове́нъ є҆сѝ. 
Глаго́лавый на горѣ̀ съ мѡѷсе́омъ, и҆ ѡ҆́бразъ дѣ́вства  ꙗ҆вле́й въ кꙋпинѣ̀, бл҃гослове́нъ є҆сѝ бж҃е ѻ҆тє́цъ  на́шихъ. 
Пѣ́снь и҃. 
Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ  затчѐ: ѻ҆́гненнꙋю же си́лꙋ оу҆гаси́ша, добродѣ́телїю  препоѧ́савшесѧ, бл҃гоче́стїѧ   рачи́тели ѻ҆́троцы, взыва́юще: бл҃гослови́те всѧ̀ дѣла̀  гдⷭ҇нѧ гдⷭ҇а.  
[Бл҃говѣ́щенїѧ:] Ѻ҆́троки бл҃гочести̑выѧ въ пещѝ,  ржⷭ҇тво̀ бг҃оро́дичо сп҃сло̀ є҆́сть. тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Слы́ши ѻ҆трокови́це дв҃о чⷭ҇таѧ, да рече́тъ оу҆́бѡ  гаврїи́лъ совѣ́тъ вы́шнѧгѡ дре́внїй и҆́стинный: бꙋ́ди къ  прїѧ́тїю гото́ва бж҃їю, тобо́ю бо невмѣсти́мый съ  человѣ́ки поживѐ. тѣ́мъ и҆ ра́дꙋѧсѧ вопїю̀: бл҃гослови́те  всѧ̑ дѣла̀ гдⷭ҇нѧ гдⷭ҇а. 
[Въ недѣ́лю ва́їй:] Весели́сѧ і҆ерⷭ҇ли́ме, торжествꙋ́йте  лю́бѧщїи сїѡ́на: црⷭ҇твꙋѧй бо во вѣ́ки гдⷭ҇ь си́лъ прїи́де,  да бл҃гоговѣ́етъ всѧ̀ землѧ̀ ѿ лица̀ є҆гѡ̀, и҆ да  вопїе́тъ: бл҃гослови́те всѧ̑ дѣла̀ гдⷭ҇нѧ гдⷭ҇а. 
[Въ недѣ́лю и҃-ю:] Разрѣша́етъ оу҆́зы ѡ҆роша́етъ  пла́мень, трисвѣ́тлый бг҃онача́лїѧ  ѡ҆́бразъ пою́тъ ѻ҆́троцы, бл҃гослови́тъ же є҆ди́наго  сп҃са и҆ вседѣ́телѧ, ꙗ҆́кѡ бл҃годѣ́телѧ, сотворе́ннаѧ  всѧ́ческаѧ тва́рь. 
[Ѻ҆смогла́сника:] 
И҆зба́вителю всѣ́хъ всеси́льне, посредѣ̀ пла́мене  бл҃гоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а. 
Во ѻ҆гнѝ пла́меннѣмъ предстоѧ́тъ тебѣ̀ херꙋві́ми,  серафі́ми гдⷭ҇и, и҆ всѧ̀ тва́рь пѣ́снь тебѣ̀ пое́тъ  кра́снꙋю: по́йте, бл҃гослови́те, лю́дїе превозноси́те  хрⷭ҇та̀, є҆ди́наго содѣ́телѧ во всѧ̑ вѣ́ки. 
На крⷭ҇тѣ̀ пло́тїю пригвожде́ннаго, и҆ показа́вшаго на́мъ  ѻ҆рꙋ́жїе во сп҃се́нїе, ѻ҆́троцы превозноси́те хрⷭ҇та̀ бг҃а  на́шего во вѣ́ки. 
Всѧ́чєскаѧ носѧ́й непристꙋ́пною твое́ю си́лою хрⷭ҇тѐ,  прпⷣбныѧ твоѧ̑ ѻ҆́троки въ пла́мени ѡ҆роси́лъ є҆сѝ,  зовꙋ́щыѧ: бл҃гослови́те всѧ̑ дѣла̀ гдⷭ҇нѧ гдⷭ҇а.  
Во ѡ҆́бразѣ а҆́гг҃ла ꙗ҆́вльшагосѧ въ пещѝ ѻ҆́гненнѣй  пѣсносло́вцємъ, хрⷭ҇та̀ бг҃а по́йте ѻ҆́троцы, сщ҃е́нницы  бл҃гослови́те, лю́дїе превозноси́те во всѧ̑ вѣ́ки. 
Пѣ́снь но́вꙋю пои́мъ лю́дїе, соше́дшемꙋ на зе́млю сп҃сти́  ны: во́лею бо на крⷭ҇тѣ̀ пригвозди́сѧ гдⷭ҇ь, показа́вый  ꙗ҆зы́кѡмъ, ꙗ҆́кѡ а҆да́ма ра́ди въ ра́бїй ѡ҆́бразъ  ѡ҆блече́сѧ, въ вы́шнихъ живы́й во вѣ́ки. 
Ра́дꙋющесѧ по ѡ҆сꙋжде́нїи мꙋчи́тельскомъ ѻ҆́троцы, ꙗ҆́кѡ  да не богѡ́мъ сквє́рнымъ послꙋ́жатъ всѣ̑мъ, но живо́мꙋ  бг҃ꙋ, на ѻ҆́гнь дерзнꙋ́ша, ѿ а҆́гг҃ла же ѡ҆роша́еми  пѣ́снь поѧ́хꙋ: дѣла̀ гдⷭ҇нѧ гдⷭ҇а по́йте, и҆ превозноси́те  во всѧ̑ вѣ́ки. 
[Преѡбраже́нїю:] Въ вавѷлѡ́нѣ ѻ҆́троцы, бж҃е́ственною  распала́еми ре́вностїю, мꙋчи́телѧ и҆ пла́мене преще́нїе  мꙋ́жески попра́ша, и҆ посредѣ̀ ѻ҆гнѧ̀ вве́ржени ѡ҆роша́еми  поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а.  
Всѧ́чєскаѧ влⷣко, премꙋ́дростїю твое́ю соста́вилъ є҆сѝ,  земли́ же па́ки оу҆тверди́лъ є҆сѝ, ꙗ҆́коже вѣ́си, дно̀,  ѡ҆снова́нїемъ водрꙋзи́вый на вода́хъ безмѣ́рныхъ. тѣ́мъ  всѝ вопїе́мъ воспѣва́юще. бл҃гослови́те дѣла̀ гдⷭ҇нѧ  непреста́ннѡ гдⷭ҇а. 
Цр҃ѧ̀ хрⷭ҇та̀, є҆го́же и҆сповѣ́даша плѣне́ннїи ѻ҆́троцы,  въ пещѝ глаго́люще ве́лїимъ гла́сомъ: всѧ̑ дѣла̀ по́йте  гдⷭ҇а. 
Просте́ршаго бг҃а не́бо ꙗ҆́кѡ ко́жꙋ, и҆ ѡ҆снова́вшаго  зе́млю на оу҆твержде́нїи є҆ѧ̀, сщ҃е́нницы гдⷭ҇ни, и҆ рабѝ  гдⷭ҇ни, гдⷭ҇а по́йте и҆ превозноси́те во всѧ̑ вѣ́ки. 
Землѧ̀, и҆ всѧ̑ ꙗ҆̀же на не́й, мо́ре и҆ всѝ и҆сто́чницы,  нб҃са̀ нб҃съ, свѣ́тъ и҆ тьма̀, мра́зъ и҆ зно́й, сы́нове  человѣ́честїи, сщ҃е́нницы бл҃гослови́те гдⷭ҇а, и҆  превозноси́те є҆го̀ во вѣ́ки. 
Всѧ̑ дѣла̀ бж҃їѧ и҆ всѧ̀ тва́рь бл҃гослови́те гдⷭ҇а,  прпⷣбнїи и҆ смире́ннїи се́рдцемъ по́йте є҆го̀, и҆  превозноси́те во всѧ̑ вѣ́ки.  
Всѧ̑ дѣла̀ бж҃їѧ и҆ всѧ̀ тва́рь бл҃гослови́те гдⷭ҇а, ꙗ҆́кѡ  человѣ́кѡмъ ѿ землѝ возсїѧ̀ свѣ́тъ, и҆ вселе́ннꙋю всю̀  просвѣтѝ, и҆ жи́знь вѣ́чнꙋю мі́рꙋ дарова̀, по́йте лю́дїе,  и҆ превозноси́те є҆го̀ во вѣ́ки. 
Великоимени́тый пла́мень, плѣне́нныхъ чⷭ҇тымъ  соедини́вшїйсѧ тѣлесе́мъ, росода́тельный показа́сѧ,  мꙋчи́тельнагѡ ѕлохꙋле́нїѧ сопротивобо́жный и҆стꙋка́нъ  оу҆каза́вше, бж҃е́ственнымъ снизхожде́нїемъ, ю҆́ношамъ  пою́щымъ: созда̑ннаѧ созда́вшаго бг҃а бл҃гослови́те, ꙗ҆́кѡ  зижди́телѧ всѣ́хъ непреста́ннѡ во вѣ́ки. 
На прⷭ҇то́лѣ херꙋві́мстѣмъ носи́маго бг҃а и҆ призира́ющаго  на смирє́нныѧ, сѷмеѡ́нъ ꙗ҆́кѡ млⷣнца во ѡ҆б̾ѧ́тїихъ  но́ситъ во хра́мѣ: є҆го́же бл҃гословѧ́тъ творє́нїѧ всѧ̑  во вѣ́ки. 
Находѧ́щыѧ въ пла́мени, беззако́ннагѡ мꙋчи́телѧ велѣ́нїемъ,  ѻ҆́троки подража́юще, немо́лчными оу҆стна́ми въ вы́шнихъ  похва́льнѡ  возопїи́мъ: бл҃же  преесте́ственнѡ сы́й прест҃ы́й, пою́щыѧ тѧ̀ свѣ́томъ  оу҆́мнымъ твои́мъ ѡ҆зарѝ. 
Въ пещѝ ѻ҆́гненнѣй, въ вавѷлѡ́нѣ ѻ҆́троки  є҆врє́йскїѧ сп҃сшаго бг҃а, сщ҃е́нницы бл҃гослови́те,  лю́дїе превозноси́те є҆го̀ во вѣ́ки. 
Въ пла́мень снизше́дшаго пѣсносло́вцємъ сїѡ̑нскимъ,  зра́комъ а҆́гг҃льскимъ, ѻ҆́троцы превозноси́те хрⷭ҇та̀ бг҃а  на́шего во вѣ́ки. 
Пѣ́снь ѳ҃. 
Ка́мень нерꙋкосѣ́чный ѿ несѣко́мыѧ горы̀ тебѐ дв҃о,  краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ, веселѧ́щесѧ, тѧ̀ бцⷣе  велича́емъ. 
[На пра́здники бг҃оро́дичны:] Всѧ́къ земноро́дный да  взыгра́етсѧ дх҃омъ просвѣща́емь, да торжествꙋ́етъ же  безпло́тныхъ оу҆мѡ́въ є҆стество̀, почита́ющее сщ҃е́нное  торжество̀꙾Оу҆спе́нїѧ вмѣ́стѡ, торжество̀:  ꙾преставле́нїе꙾   бг҃омт҃ре, и҆  да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ  приснодв҃о.  
[Бл҃говѣ́щенїѧ:] Ꙗ҆́кѡ ѡ҆дꙋшевле́нномꙋ бж҃їю кївѡ́тꙋ, да  ника́коже ко́снетсѧ рꙋка̀ скве́рныхъ, оу҆стнѣ́ же  вѣ́рныхъ бцⷣѣ немо́лчнѡ, гла́съ а҆́гг҃ла воспѣва́юще, съ  ра́достїю да вопїю́тъ: ꙳ра́дꙋйсѧ бл҃года́тнаѧ, гдⷭ҇ь съ  тобо́ю.꙳ Введе́нїѧ коне́цъ вмѣ́стѡ, ра́дꙋйсѧ: ꙳и҆́стиннѡ  вы́шши всѣ́хъ є҆сѝ дв҃о чⷭ҇таѧ.꙳ 
 [Въ недѣ́лю ва́їй:] Бг҃ъ гдⷭ҇ь, и҆ ꙗ҆ви́сѧ на́мъ,  соста́вите пра́здникъ, и҆ веселѧ́щесѧ прїиди́те возвели́чимъ  хрⷭ҇та̀, ва́їами и҆ вѣ́твьми, пѣ́сньми зовꙋ́ще:  бл҃гослове́нъ грѧды́й во и҆́мѧ гдⷭ҇а сп҃са на́шегѡ. 
[Въ недѣ́лю и҃-ю:] Ра́дꙋйсѧ цр҃и́це, мт҃родѣ́вственнаѧ  сла́во: всѧ̑ка бо оу҆добоѡбраща́тельнаѧ бл҃гоглагѡ́ливаѧ  оу҆ста̀ виті́йствовати не мо́гꙋтъ, тебѐ пѣ́ти досто́йнѡ,  и҆з̾ꙋмѣва́етъ  же  оу҆́мъ  всѧ́къ твоѐ ржⷭ҇тво̀ разꙋмѣ́ти. тѣ́мже тѧ̀ согла́снѡ  сла́вимъ.  
[Ѻ҆смогла́сника:] 
Є҆́ѵа оу҆́бѡ недꙋ́гѡмъ преслꙋша́нїѧ, клѧ́твꙋ всели́ла  є҆́сть: ты́ же дв҃о бцⷣе, прозѧбе́нїемъ чревоноше́нїѧ,  мі́рови бл҃гослове́нїе процвѣла̀ є҆сѝ. тѣ́мъ тѧ̀ всѝ  велича́емъ. 
Сокрове́нное бж҃їе неизрече́нное въ тебѣ̀ соверша́етсѧ  ꙗ҆́вственное та́инство, дв҃о пречⷭ҇таѧ: и҆́бо бг҃ъ и҆з̾  тебѐ воплоти́сѧ за млⷭ҇рдїе. тѣ́мже тѧ̀ ꙗ҆́кѡ бцⷣꙋ  велича́емъ. 
Сотворѝ держа́вꙋ мы́шцею свое́ю, низложи́ бо си̑льныѧ со  престѡ́лъ, и҆ вознесѐ смирє́нныѧ бг҃ъ і҆и҃левъ. въ ни́хже  посѣтѝ на́съ восто́къ съ высоты̀, и҆ напра́вилъ ны̀  є҆́сть на пꙋ́ть ми́ра. 
Тѧ̀ невмѣсти́мое сло́во во оу҆тро́бꙋ вмѣсти́вшꙋю нб҃съ  простра́ннѣйшꙋю и҆ херꙋві́мѡвъ сла́внѣйшꙋю, бцⷣе чⷭ҇таѧ,  пѣ́сньми велича́емъ. 
Тѧ̀ пресла́внꙋю невѣ́стꙋ, и҆ всест҃ꙋ́ю бцⷣꙋ,  зижди́телѧ ро́ждшꙋю, неви́димыхъ же и҆  всѣ́хъ ви́димыхъ, пѣ́сньми велича́емъ. 
Тѧ̀ неискꙋсобра́чнꙋю бцⷣꙋ, нбⷭ҇ный черто́гъ, ро́ждшꙋю  нача́льника сп҃се́нїѧ на́шегѡ, пѣ́сньми велича́емъ. 
Го́рнѣйшаѧ премі́рныхъ оу҆мѡ́въ и҆ многоѡбра́зныхъ  херꙋві́мѡвъ вы́шшаѧ, пречⷭ҇таѧ мт҃и бж҃їѧ, созда́телѧ  зачала̀ є҆сѝ: ты́ бо во тва́ри влады́чествꙋеши всѣ́ми:  тѣ́мже пѣ́сньми бцⷣꙋ вѣ́рнїи тѧ̀ велича́емъ. 
[Преѡбраже́нїѧ:] Ржⷭ҇тво̀ твоѐ нетлѣ́нно ꙗ҆ви́сѧ: бг҃ъ  и҆з̾ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на  землѝ, и҆ съ человѣ́ки поживѐ. тѧ̀ бцⷣе тѣ́мъ всѝ  велича́емъ. 
Ѿ земноро́дныхъ ро́ждшисѧ, и҆ творца̀ ро́ждшаѧ, на́ша  похвало̀, бцⷣе чⷭ҇таѧ. тѧ̀ ꙗ҆́кѡ влады́чествꙋющꙋю тва́рьми  велича́емъ. 
Велича́емъ всѝ человѣколю́бїе твоѐ хрⷭ҇тѐ сп҃се на́шъ,  сла́во ра̑бъ твои́хъ, и҆ вѣ́нче вѣ́рныхъ, возвели́чивый  па́мѧть ро́ждшїѧ тѧ̀.  
Безсѣ́менное ржⷭ҇тво̀ твоѐ, бцⷣе чⷭ҇таѧ, хрⷭ҇та̀ бг҃а  на́шегѡ, пѣ́сньми немо́лчными велича́емъ. 
Тѧ̀ ꙗ҆́кѡ село̀ пречⷭ҇тагѡ сло́ва, и҆ прїѧ́телище дх҃а, и҆  бл҃говоле́нїѧ дѣ́лателище пое́мъ: въ тебѣ́ бо  соизмѣне́нїе сп҃се́нїѧ на́шегѡ содѣ́ласѧ. 
Ѻ҆гнеро́снꙋю дре́вле пе́щь халде́йскꙋю и҆ ѻ҆гне́мъ  неѡпа́льнымъ кꙋпинꙋ̀ въ сїна́и, бцⷣꙋ всѝ пѣ́сньми  велича́емъ. 
Ꙗ҆́кѡ сотворѝ мнѣ̀ вели̑чїѧ си́льный, и҆ ст҃о и҆́мѧ  є҆гѡ̀, и҆ млⷭ҇ть є҆гѡ̀ въ ро́дъ и҆ ро́дъ боѧ́щымсѧ є҆гѡ̀. 
Дѣ́ва мч҃нца многострада́льческаѧ дв҃ы мт҃рь многопѣ́тꙋю  дне́сь въ є҆ѧ̀ черто́гъ приходѧ́щꙋю оу҆чрежда́етъ:  невѣстокраси́тели всѝ ликꙋ́имъ ѻ҆ч҃єскаѧ, бл҃гоче́стнѡ  цр҃и́цꙋ велича́юще. 
Тѧ̀ па́че всѧ́кїѧ мы́сли, мт҃рь дв҃ꙋ ѻ҆трокови́цꙋ  безневѣ́стнаѧ, сп҃са и҆ бг҃а   неизрече́ннымъ сло́вомъ ро́ждшꙋю по до́лгꙋ вѣ́рнїи всѝ  бл҃гоче́стнѡ велича́емъ.  
Непостижи́мое ржⷭ҇тво̀ рожде́нїѧ твоегѡ̀ несказа́нное  бога́тство чистоты̀ твоеѧ̀. по ржⷭ҇твѣ́ бо дв҃ствꙋеши  є҆ди́на ѿ же́нъ, ꙗ҆́кѡ ро́ждшаѧ творца̀ своего̀, и҆  ро́гъ сп҃си́тельный вѣ̑рнымъ возвы́сившаго чⷭ҇тны́й крⷭ҇тъ,  въ не́мже сп҃сшесѧ тобо́ю, бцⷣꙋ вои́стиннꙋ велича́емъ. 
Твою̀ пречⷭ҇тꙋю и҆ нетлѣ́ннꙋю оу҆тро́бꙋ дв҃о бцⷣе, бж҃їе  бг҃ъ сло́во ѡ҆ст҃и́вый цѣ́лꙋ соблюдѐ, и҆з̾ неѧ́же  проше́дъ четыредесѧтодне́вный младе́нецъ ꙗ҆ви́сѧ, и҆́же  прино́ситсѧ ꙗ҆́кѡ зако́на творе́цъ и҆ законода́тель:  є҆го́же велича́емъ. 
Въ тебѣ̀ бцⷣе на́ше оу҆мале́нїе преста̀, неви́димое бо  сло́во во оу҆тро́бѣ твое́й прїе́мшаѧ, сꙋгꙋ́ба того̀  родила̀ є҆сѝ, бг҃а вкꙋ́пѣ и҆ чл҃вѣ́ка: на него́же  херꙋві́ми воззрѣ́ти не дерза́ютъ: тѣ́мже тѧ̀ велича́емъ  пречⷭ҇таѧ.  
По ржⷭ҇твѣ̀ тѧ̀ чⷭ҇таѧ, и҆ пре́жде ржⷭ҇тва̀, и҆ въ  ржⷭ҇твѣ̀ пречⷭ҇таѧ, всѧ̀ тва́рь проповѣ́дающи, ꙗ҆́кѡ  бцⷣꙋ и҆́стиннꙋю велича́емъ. 
Пое́мъ тѧ̀ прест҃а́ѧ дв҃о мт҃и сла́внаѧ, ꙗ҆́кѡ прозѧбла̀  є҆сѝ нбⷭ҇ный кла́съ хрⷭ҇та̀ бг҃а, па́че всѧ́кїѧ мы́сли,  ѿ тебѐ хлѣ́бъ бы́сть живо́тный вѣ̑рнымъ. тѣ́мъ тѝ  зове́мъ: ра́дꙋйсѧ непоро́чнаѧ, пребы́вшаѧ дв҃а по ржⷭ҇твѣ̀  чⷭ҇таѧ. 
Мѡѷсе́й на горѣ̀ неѡпали́мꙋю кꙋпинꙋ̀ ви́дѣ, і҆ѡ́сифъ въ  верте́пѣ неизрече́нное ржⷭ҇тво̀ слы́ша, нескве́рнаѧ дв҃о,  безмꙋ́жнаѧ мт҃и, пѣ́сньми тѧ̀ бцⷣе велича́емъ.  


Гла́съ пѧ́тый. 
Пѣ́снь а҃.  
Конѧ̀ и҆ вса́дника въ мо́ре чермно́е, сокрꙋша́ѧй бра̑ни  мы́шцею высо́кою, хрⷭ҇то́съ и҆стрѧсѐ, і҆и҃лѧ же сп҃сѐ,  побѣ́днꙋю пѣ́снь пою́ща. 
[Вознесе́нїѧ:] Сп҃си́телю бг҃ꙋ, въ мо́ри лю́ди немо́крыми  нога́ми наста́вльшемꙋ, и҆ фараѡ́на со всево́инствомъ  пото́пльшемꙋ: томꙋ̀ є҆ди́номꙋ пои́мъ, ꙗ҆́кѡ просла́висѧ. 
[Ѻ҆смогла́сника:] 
Пои́мъ гдⷭ҇ви, сотво́ршемꙋ ди̑внаѧ чꙋдеса̀ въ чермнѣ́мъ  мо́ри, пѣ́снь побѣ́днꙋю, ꙗ҆́кѡ просла́висѧ.  
Зе́млю, на ню́же не возсїѧ̀, ни ви́дѣ со́лнце когда̀,  бе́зднꙋ, ю҆́же не ви́дѣ на́гꙋ широта̀ нбⷭ҇наѧ, і҆и҃ль  про́йде невла́жнѡ гдⷭ҇и, и҆ вве́лъ є҆сѝ є҆го̀ въ го́рꙋ  ст҃ы́ни твоеѧ̀, хва́лѧща и҆ пою́ща побѣ́днꙋю пѣ́снь. 
Пѣ́снь побѣ́днꙋю принесе́мъ лю́дїе, и҆зба́вльшемꙋ бг҃ꙋ  и҆з̾ рабо́ты фараѡ́новы мѡѷсє́йскїѧ лю́ди: сла́внѡ бо  просла́висѧ. 
Пои́мъ сп҃си́телю всѣ́хъ, во́льнымъ хотѣ́нїемъ на дре́вѣ  пригвозди́вшемꙋсѧ, и҆ мі́ръ просвѣти́вшемꙋ. 
Хрⷭ҇то́съ ꙗ҆ви́сѧ на землѝ и҆зба́вивый ро́дъ на́шъ ѿ  і҆дѡлонеи́стовства: томꙋ̀ є҆ди́номꙋ пои́мъ, ꙗ҆́кѡ  просла́висѧ. 
Пои́мъ гдⷭ҇ви ди́вномꙋ, ꙗ҆́кѡ ѿ го́рькїѧ свободи́вый  рабо́ты і҆и҃лѧ, фараѡ́на со всево́инствомъ погрꙋзѝ. 
Пѣшеше́ствꙋѧй і҆и҃ль непроходи́мꙋю стезю̀ повелѣ́нїемъ  влады́чнимъ, ра́дꙋѧсѧ поѧ́ше: гдⷭ҇ви пои́мъ, сла́внѡ бо  просла́висѧ.  
Велича́ваго фараѡ́на въ мо́ри потопи́вша со ѻ҆рꙋ́жїемъ и҆  вса́дники, і҆и҃лѧ же пресла́внѡ спа́сша и҆ по сꙋ́хꙋ  прове́дша, пое́мъ хрⷭ҇та̀, ꙗ҆́кѡ просла́висѧ.  
Пѣ́снь в҃. 
Вонмѝ нб҃о, и҆ возглаго́лю, и҆ воспою̀ хрⷭ҇та̀ на́съ ра́ди  ѿ дв҃ы воплоти́вшагосѧ, и҆ тлю̀ и҆ сме́рть стрⷭ҇тїю  разори́вшаго. 
[Во вто́рникъ ѕ҃-ѧ седми́цы поста̀:] Ви́дите ви́дите, ꙗ҆́кѡ  а҆́зъ є҆́смь бг҃ъ въ пло́ть ѡ҆блекі́йсѧ во́лею свое́ю, да  сп҃сꙋ̀ а҆да́ма, ѿ ле́сти па́дшаго въ престꙋпле́нїе  ѕмі́емъ. 
Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ въ мо́ри  сп҃сы́й лю́ди, и҆ въ пꙋсты́ни препита́вый ѧ҆̀, и҆ человѣ́къ  бы́въ, да сп҃сꙋ̀ ро́дъ человѣ́ческїй. 
Ви́дите ви́дите, ꙗ҆́кѡ а҆́зъ є҆́смь бг҃ъ, ѡ҆б̾ ѻ҆́нъ  по́лъ і҆ѻрда́на ѡ҆бходѧ́й, оу҆слы́шавъ, ꙗ҆́кѡ  ла́зарь боли́тъ, и҆ ре́къ: ꙗ҆́кѡ не  оу҆мира́етъ, но є҆́сть сїѐ ѡ҆ сла́вѣ мое́й. 
Пѣ́снь г҃. 
Водрꙋзи́вый на ничесо́мже зе́млю повелѣ́нїемъ твои́мъ, и҆  повѣ́сивый неѡдержи́мо тѧготѣ́ющꙋю, на недви́жимѣмъ  хрⷭ҇тѐ ка́мени за́повѣдей твои́хъ, цр҃ковь твою̀  оу҆твердѝ, є҆ди́не бл҃же и҆ чл҃вѣколю́бче. 
[Вознесе́нїѧ:] Си́лою крⷭ҇та̀ твоегѡ̀ хрⷭ҇тѐ, оу҆твердѝ  моѐ помышле́нїе, во є҆́же пѣ́ти и҆ сла́вити сп҃си́тельное  твоѐ вознесе́нїе. 
[Ѻ҆смогла́сника:] 
Оу҆тверди́ ны бж҃е твое́ю си́лою, и҆ низложѝ  є҆реті́чєскаѧ шата̑нїѧ, и҆ вознесѝ ро́гъ на́шъ. 
Над̾ ꙗ҆зы́ки бг҃ъ воцр҃и́сѧ, бг҃ъ сѣди́тъ на прⷭ҇то́лѣ  ст҃ѣ́мъ свое́мъ, и҆ пое́мъ є҆мꙋ̀ разꙋ́мнѡ, ꙗ҆́кѡ цр҃ю̀ и҆  бг҃ꙋ. 
Оу҆тверди́ мѧ гдⷭ҇и, въ житїѝ ѡ҆бꙋрева́ема, и҆ рꙋ́кꙋ мнѣ̀  прострѝ, ꙗ҆́кѡ всеси́ленъ.  
Дви́жимое се́рдце моѐ гдⷭ҇и, волна́ми жите́йскими,  оу҆твердѝ, въ приста́нище ти́хое наставлѧ́ѧ ꙗ҆́кѡ бг҃ъ. 
На ка́мени за́повѣдей твои́хъ коле́блющагосѧ мѧ̀  оу҆твердѝ, вознесѝ ро́гъ мо́й въ ра́зꙋмѣ повелѣ́нїй  твои́хъ, да хвалѧ́сѧ вопїю̀ тебѣ̀: нѣ́сть ст҃ъ па́че тебѐ  гдⷭ҇и си́лъ. 
Нѣ́сть ст҃ъ ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ  мо́й, вознесы́й ро́гъ на́шъ, и҆ даѧ́й крѣ́пость царє́мъ  на́шымъ. 
Оу҆тверди́ мѧ є҆ди́не ще́дре, си́лою крⷭ҇та̀ твоегѡ̀,  и҆́мъ бо хвалю́сѧ: ꙗ҆́кѡ нѣ́сть ст҃ъ, па́че тебѐ гдⷭ҇и. 
Оу҆твержде́нїе моѐ бꙋ́ди, и҆ прибѣ́жище сп҃се: и҆  црⷭ҇твїѧ твоегѡ̀ сподо́би сло́ве, и҆́стиннымъ се́рдцемъ  и҆сповѣ́дающыѧ влⷣко бж҃е́ственное твоѐ воплоще́нїе. 
Оу҆твержде́нїе притека́ющихъ къ тебѣ̀ хрⷭ҇тѐ бж҃е, мою̀  мы́сль оу҆твердѝ твои́мъ чл҃вѣколю́бїемъ, и҆ къ позна́нїю  возведѝ за́повѣдей твои́хъ всеси́льне.  
Оу҆тверди́ ны бж҃е сп҃се твое́ю си́лою, и҆ воздви́гни ро́гъ  твоеѧ̀ цр҃кве, правовѣ́рнѡ хва́лѧщихъ тѧ̀. 
Держа́вною рꙋко́ю, и҆ си́льнымъ сло́вомъ, нб҃о и҆ зе́млю  сотвори́лъ є҆сѝ, ю҆́же твое́ю кро́вїю и҆скꙋпи́лъ є҆сѝ  цр҃ковь твою̀, ꙗ҆́же ѡ҆ тебѣ̀ оу҆твержда́етсѧ зовꙋ́щи:  ꙗ҆́кѡ нѣ́сть ст҃ъ, ра́звѣ тебѐ гдⷭ҇и. 
Пѣ́снь д҃. 
Бж҃е́ственное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во  сп҃се́нїе люде́й твои́хъ, сп҃стѝ пома̑занныѧ твоѧ̑ прише́лъ  є҆сѝ. 
[Вознесе́нїѧ:[ Оу҆слы́шахъ слꙋ́хъ си́лы крⷭ҇та̀, ꙗ҆́кѡ  ра́й ѿве́рзесѧ и҆́мъ, и҆ возопи́хъ сла́ва си́лѣ твое́й  гдⷭ҇и. 
[Ѻ҆смогла́сника:] 
Дѣла̀ смотре́нїѧ твоегѡ̀ гдⷭ҇и, оу҆жаси́ша прⷪ҇ро́ка  а҆ввакꙋ́ма: и҆зше́лъ бо є҆сѝ на сп҃се́нїе  люде́й твои́хъ, сп҃стѝ пома̑занныѧ твоѧ̑ прише́лъ  є҆сѝ. 
Оу҆слы́шахъ гдⷭ҇и слꙋ́хъ тво́й, и҆ оу҆боѧ́хсѧ: разꙋмѣ́хъ  смотре́нїе твоѐ, и҆ просла́вихъ тѧ̀ є҆ди́не  чл҃вѣколю́бче. 
Оу҆слы́шахъ слꙋ́хъ си́лы гдⷭ҇ни, и҆ просла́вихъ  чл҃вѣколю́бче, непостижи́мꙋю твою̀ си́лꙋ. 
Оу҆слы́шахъ гдⷭ҇и, и҆з̾ гро́ба твоѐ воста́нїе, и҆  просла́вихъ твою̀ непобѣди́мꙋю си́лꙋ. 
Бж҃е́ственнꙋю ꙗ҆вле́нїѧ твоегѡ̀ добро́тꙋ прⷪ҇ро́къ  прови́дѧ, и҆ снизхожде́нїю оу҆жаса́ѧсѧ воплоще́нїѧ хрⷭ҇тѐ,  предвозгласѝ: ѿ ю҆́га прїи́детъ гдⷭ҇ь ѡ҆чище́нїе мі́рови  да́рꙋѧй.  
Ѿ горы̀ ча́щныѧ прише́ствїе твоѐ оу҆слы́шавъ прⷪ҇ро́къ,  вопїѧ́ше: сла́ва неизрече́нномꙋ воплоще́нїю твоемꙋ̀. 
Прⷪ҇ро́къ а҆ввакꙋ́мъ прови́дѧ тѧ̀ хрⷭ҇тѐ, бл҃года́рнымъ  гла́сомъ воспроповѣ́даше вопїѧ̀: слꙋ́хъ тво́й оу҆слы́шахъ,  и҆ оу҆боѧ́хсѧ: дѣла̀ твоѧ̑ всѧ̑ разꙋмѣ́хъ и҆ оу҆жасо́хсѧ  гдⷭ҇и.  
Смотре́нїѧ твоегѡ̀ та́инство разꙋмѣ́въ а҆ввакꙋ́мъ: та́йнѡ  схожде́нїе прише́ствїѧ твоегѡ̀ написꙋ́ѧй, взыва́ше. внегда̀  прїи́детъ вре́мѧ гдⷭ҇и, ꙗ҆ви́шисѧ. 
Оу҆слы́шахъ слꙋ́хъ тво́й, и҆ оу҆боѧ́хсѧ: разꙋмѣ́хъ дѣла̀  твоѧ̑, и҆ диви́хсѧ гдⷭ҇и. 
Дх҃омъ бж҃їимъ ѡ҆чи́щьсѧ прⷪ҇ро́къ дыха́ющимъ въ не́мъ,  а҆ввакꙋ́мъ бж҃е́ственный, боѧ́сѧ глаго́лаше: внегда̀  прибли́жатсѧ лѣ̑та, позна́нъ бꙋ́деши бж҃е, на сп҃се́нїе  человѣ́кѡвъ. 
Пѣ́снь є҃. 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀ оу҆́тренюю,  и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю хрⷭ҇тѐ,  ꙗ҆́кѡ є҆ди́нъ бл҃гоꙋтро́бенъ. 
[Вознесе́нїѧ:] Оу҆́тренююще вопїе́мъ тѝ гдⷭ҇и, сп҃си́ ны:  ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не  зна́емъ.  
[Ѻ҆смогла́сника:] 
Ѿ но́щи покланѧ́ющыѧсѧ тебѣ̀ хрⷭ҇тѐ, поми́лꙋй, и҆ ми́ръ  да́рꙋй: занѐ свѣ́тъ повелѣ̑нїѧ твоѧ̑, бы́ша и҆сцѣлє́нїѧ  рабѡ́мъ твои̑мъ чл҃вѣколю́бче. 
Свѣ́те и҆́стинный хрⷭ҇тѐ бж҃е, къ тебѣ̀ оу҆́тренюетъ  дꙋ́хъ мо́й ѿ но́щи, ꙗ҆вѝ на мѧ̀ лицѐ твоѐ. 
Ѻ҆каѧ́ннꙋю дꙋ́шꙋ мою̀ нощеборю́щꙋюсѧ со тьмо́ю страсте́й,  предвари́въ оу҆ще́дри, и҆ возсїѧ́й мы́сленное сл҃нце  днесвѣ́тлыѧ ѕвѣзды̀ во мнѣ̀, во є҆́же раздѣли́ти но́щь  ѿ свѣ́та. 
Пра́вды сл҃нце оу҆́мное просвѣти́ мѧ, но́щїю страсте́й  содержи́маго, и҆ наста́ви къ бж҃е́ственнѣй стезѝ, ꙗ҆́кѡ  є҆ди́нъ є҆сѝ ми́ра цр҃ь. 
Не паде́мъ, но падꙋ́тъ въ паде́нїе, ѡ҆́браза твоегѡ̀ бцⷣе  оу҆кори́телїе, да во́змꙋтсѧ ѿ среды̀ на́съ, да не ви́дѧтъ  сла́вꙋ твою̀ не разꙋмѣ́ющїи: занѐ свѣ́тъ и҆ ми́ръ твоегѡ̀  сн҃а повелѣ̑нїѧ.  
Гдⷭ҇и бж҃е на́шъ, стѧжи́ ны, гдⷭ҇и, ра́звѣ тебѐ и҆но́гѡ не  вѣ́мы, и҆́мѧ твоѐ и҆менꙋ́емъ, возсїѧ́й на всѧ̑ свѣ́тъ. 
Пра́вдѣ наꙋчи́тесѧ живꙋ́щїи на землѝ, и҆ оу҆́мъ  ѡ҆чи́стимъ, воздви́женнымъ се́рдцемъ къ ще́дромꙋ бг҃ꙋ ѿ  но́щи оу҆́тренююще. 
Свѣ́та непристꙋ́пнаго хрⷭ҇тѐ живота̀ вѣ́чнаго, ѿ но́щи  оу҆́тренююще, пое́мъ тѧ̀ є҆ди́наго свѣтода́вца бг҃а. 
Возсїѧ́й хрⷭ҇тѐ бж҃е, свѣ́тъ ра́зꙋма твоегѡ̀, и҆  просвѣтѝ сердца̀ на̑ша, и҆ сп҃сѝ дꙋ́шы на́шѧ. 
Сло́во бж҃їе всеси́льное, ми́ръ всемꙋ̀ мі́рꙋ послѝ. и҆  свѣ́томъ и҆́стиннымъ ѡ҆свѣща́ѧ и҆ просвѣща́ѧ всѧ̑, и҆з̾  но́щи тѧ̀ сла́вѧщыѧ. 
Пѣ́снь ѕ҃. 
Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ,  страсте́й мо́ре оу҆кротѝ, и҆ ѿ тлѝ возведи́ мѧ, ꙗ҆́кѡ  бл҃гоꙋтро́бенъ.  
[Вознесе́нїѧ:] Ѡ҆бы́де мѧ̀ бе́здна, гро́бъ мнѣ̀ ки́тъ  бы́сть: а҆́зъ же возопи́хъ къ тебѣ̀ чл҃вѣколю́бцꙋ, и҆  сп҃се́ мѧ десни́ца твоѧ̀ гдⷭ҇и. 
[Ѻ҆смогла́сника:] 
Ѿ ки́та прⷪ҇ро́ка и҆зба́вилъ є҆сѝ, мене́ же и҆з̾  глꙋбины̀ грѣхѡ́въ возведѝ гдⷭ҇и, и҆ сп҃си́ мѧ. 
Ꙗ҆́коже прⷪ҇ро́ка ѿ ѕвѣ́рѧ и҆зба́вилъ є҆сѝ гдⷭ҇и, и҆  менѐ и҆з̾ глꙋбины̀ несодержи́мыхъ страсте́й возведѝ,  молю́сѧ, да приложꙋ̀ призрѣ́ти мѝ ко хра́мꙋ ст҃о́мꙋ  твоемꙋ̀. 
Бꙋ́рѧ содержа́ мѧ сп҃се грѣхо́внаѧ, и҆ дꙋ́шꙋ мою̀  низво́дитъ въ дꙋшетли́тельнꙋю глꙋбинꙋ̀: но ꙗ҆́кѡ дре́вле  і҆ѡ́нꙋ хрⷭ҇тѐ возведѝ, ꙗ҆́кѡ да пожрꙋ́ ти и҆ а҆́зъ со  гла́сомъ хвале́нїѧ. 
Ѿ чре́ва а҆́дова, во́плѧ моегѡ̀ оу҆слы́шалъ є҆сѝ гла́съ  мо́й, и҆ и҆зба́вилъ є҆сѝ ѿ тлѝ живо́тъ мо́й,  многомлⷭ҇тиве.  
Возопѝ ѿ послѣ́днихъ а҆да́мъ: бж҃е мо́й, и҆зба́ви мѧ̀  па́дшаго, и҆ оу҆подо́бивсѧ прїидѝ, во є҆́же сп҃сти́ ны. 
Во глꙋбины̀ ѿве́ргсѧ морскі̑ѧ, ѿ нꙋ́ждъ мои́хъ и҆зба́ви  мѧ̀, ꙗ҆́коже ѿ ки́та возве́лъ є҆сѝ прⷪ҇ро́ка і҆ѡ́нꙋ,  та́кѡ и҆ менѐ, молю́сѧ, предвари́въ сп҃сѝ ѿ жите́йскихъ  ѕѡ́лъ. 
Въ ки́тово чре́во подше́дый і҆ѡ́на, не растлѣ́сѧ влⷣко,  твои́мъ повелѣ́нїемъ, но проѡбраже́нїѧ бы́сть тридне́внагѡ  твоегѡ̀ погребе́нїѧ. тѣ́мъ тѝ взыва́ше: да взы́детъ ѿ  тлѝ живо́тъ мо́й къ тебѣ̀ гдⷭ҇и. 
Возопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆  оу҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ  живо́тъ мо́й.  
Возопи́хъ въ печа́ли мое́й, сп҃се мо́й, молю́сѧ, и҆зба́ви  мѧ̀ ѿ ѡ҆бдержа́щїѧ мѧ̀ болѣ́зни и҆ ѡ҆ѕлобле́нїѧ, ꙗ҆́кѡ  млⷭ҇тивъ помѧнꙋ́въ твою̀ млⷭ҇ть. 
Въ цр҃ковь нбⷭ҇нꙋю ст҃ꙋ́ю твою̀, да прїи́детъ  мл҃тва моѧ̀, вопїю́ ти ꙗ҆́кѡ і҆ѡ́на,  и҆з̾ глꙋбины̀ се́рдца морска́гѡ: ѿ грѣ̑хъ мои́хъ  возведи́ мѧ, молю́сѧ тебѣ̀ гдⷭ҇и. 
Пѣ́снь з҃. 
Превозноси́мый ѻ҆тцє́въ гдⷭ҇ь, пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е бл҃гослове́нъ  є҆сѝ. 
[Вознесе́нїѧ:] Въ пещѝ ѻ҆́гненнѣй пѣсносло́вцы сп҃сы́й  ѻ҆́троки, бл҃гослове́нъ бг҃ъ ѻ҆тє́цъ на́шихъ. 
[Ѻ҆смогла́сника:] 
Ѻ҆гнѧ̀ гаси́лище ѻ҆трокѡ́въ мл҃твы, ѡ҆роша́ющаѧ пе́щь,  проповѣ́дница чꙋдесѐ не ѡ҆палѧ́ющи нижѐ сожига́ющи  пѣсносло́вцы бг҃а ѻ҆тє́цъ на́шихъ. 
Бл҃гослове́нъ є҆сѝ бж҃е, ви́дѧй бє́здны, и҆ на прⷭ҇то́лѣ  сла́вы сѣдѧ́й препѣ́тый и҆ пресла́вный.  
Пе́щь оу҆гаси́вый въ вавѷлѡ́нѣ ѻ҆́гненнꙋю, и҆ ѻ҆́троки  въ не́й, ꙗ҆́кѡ въ черто́зѣ, сохрани́вый, бл҃гослове́нъ  є҆сѝ бж҃е ѻ҆тє́цъ на́шихъ. 
Прехва́льно є҆́сть и҆ препросла́влено и҆́мѧ твоѐ, гдⷭ҇и  бж҃е ѻ҆тє́цъ на́шихъ, во всѧ̑ вѣ́ки: и҆ препросла́вленъ,  ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ  є҆сѝ на́мъ. 
Ѻ҆́троки въ пещѝ а҆́гг҃ломъ сохрани́вый, провозвѣща́ѧ  и҆́ми ро́ждшꙋю тѧ̀ нетлѣ́ннꙋю дв҃ꙋ: бл҃гослове́нъ є҆сѝ  бж҃е ѻ҆тє́цъ на́шихъ. 
Ѡ҆роша́емаѧ пе́щь и҆ ꙗ҆́рость мꙋчи́тельнаѧ бл҃гочести̑выѧ  не оу҆страшѝ ѻ҆́троки, де́рзостнѡ вопїю́щыѧ:  бл҃гослове́нъ є҆сѝ бж҃е ѻ҆тє́цъ на́шихъ. 
А҆́гг҃ломъ ѻ҆́троки сп҃сы́й, и҆ гремѧ́щꙋю пе́щь преложи́вый  въ ро́сꙋ, бл҃гослове́нъ є҆сѝ гдⷭ҇и. 
Трⷪ҇цы сла́вы бг҃очести́вїи и҆з̾ѡбрази́вше ѻ҆́троцы, пе́щь  дре́вле ѻ҆гне́мъ пали́мꙋю въ ро́сꙋ преложи́ша, и҆ пою́ще  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.  
Пла́мень пе́щный порабо́тиша бл҃гочести́вїи ѻ҆́троцы,  тѣ́мъ свы́ше ѡ҆росѝ ѧ҆̀ гото́вы пали́мы по є҆стествꙋ̀, но  па́че є҆стества̀ мꙋ́жески поѧ́хꙋ: бл҃гослове́нъ є҆сѝ  гдⷭ҇и, на прⷭ҇то́лѣ сла́вы црⷭ҇твїѧ твоегѡ̀. 
Пѣ́снь и҃. 
Тебѣ̀ вседѣ́телю, въ пещѝ ѻ҆́троцы въ мі́рный ли́къ  спле́тше поѧ́хꙋ: дѣла̀ всѧ̑каѧ гдⷭ҇а по́йте, и҆  превозноси́те во всѧ̑ вѣ́ки. 
[Вознесе́нїѧ:] И҆з̾ ѻ҆ц҃а̀ пре́жде вѣ̑къ рожде́ннаго сн҃а  и҆ бг҃а, и҆ въ послѣ̑днѧѧ лѣ̑та воплоще́ннаго ѿ дв҃ы  мт҃ре, сщ҃е́нницы по́йте, лю́дїе превозноси́те во всѧ̑  вѣ́ки. 
[Ѻ҆смогла́сника:] 
Творца̀ тва́ри, є҆гѡ́же оу҆жаса́ютсѧ а҆́гг҃ли, по́йте  лю́дїе, и҆ превозноси́те во всѧ̑ вѣ́ки. 
А҆́гг҃лѡвъ со́нмъ, человѣ́кѡвъ собо́ръ, цр҃ѧ̀ и҆ зижди́телѧ  всѣ́хъ, сщ҃е́нницы по́йте,   бл҃гослови́те леві́ти, лю́дїе превозноси́те во всѧ̑ вѣ́ки. 
Всѣ́хъ содѣ́телѧ, и҆ сп҃са дꙋ́шъ на́шихъ, сщ҃е́нницы  бл҃гослови́те, лю́дїе превозноси́те є҆го̀ во вѣ́ки. 
Прпⷣбнїи твоѝ ѻ҆́троцы въ пещѝ хрⷭ҇тѐ воспѣва́юще  глаго́лахꙋ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Ѻ҆те́ческое велѣ́нїе мꙋ́дрствꙋюще ю҆́нѡши трѝ въ  вавѷлѡ́нѣ, безбо́жномꙋ велѣ́нїю бл҃гоче́стнѡ не  покарѧ́ющесѧ, посредѣ̀ ѡ҆сꙋжде́нїѧ ѻ҆́гненнагѡ стоѧ́ще  вопїѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Зижди́телю всѣ́хъ бг҃оно́снїи ѻ҆́троцы въ пещѝ пѣ́снь  приноша́хꙋ, и҆ пою́ще вопїѧ́хꙋ: бл҃гослови́те всѧ̑ дѣла̀  гдⷭ҇нѧ гдⷭ҇а. 
Ѡ҆роси́вшаго пе́щь, и҆ ѻ҆́троки сохра́ньшаго посредѣ̀  горѧ́щагѡ пла́мене, ѻ҆́троцы славосло́вите, сщ҃е́нницы  бл҃гослови́те, лю́дїе превозноси́те во всѧ̑ вѣ́ки.  
Ѿ ѻ҆ц҃а̀ рожде́ннаго пре́жде вѣ̑къ бг҃а сло́ва, по́йте  сщ҃е́нницы, лю́дїе превозноси́те во всѧ̑ вѣ́ки. 
Цр҃ѧ̀ хрⷭ҇та̀, є҆го́же пою́тъ херꙋві́ми, и҆ сла́вѧтъ  серафі́ми, по́йте лю́дїе, и҆ превозноси́те во всѧ̑ вѣ́ки. 
Крѣ́пцыи ѻ҆́троцы трїѐ сꙋ́ще, си́лою ѡ҆бо́лкшесѧ ст҃ы́ѧ  трⷪ҇цы, оу҆лови́ша и҆ побѣди́ша халдє́и, и҆ ди́внѡ  и҆змѣни́сѧ є҆стество̀: ка́кѡ ѻ҆́гнь въ ро́сꙋ  прелага́шесѧ; без̾ тꙋ́ги ѧ҆̀ сохранѝ ꙗ҆́кѡ пелена́ми. ѽ  пролїѧ́вый мꙋ́дрость на всѣ́хъ дѣ́лѣхъ твои́хъ бж҃е, тѧ̀  превозно́симъ во вѣ́ки. 
Пѣ́снь ѳ҃. 
И҆са́їе ликꙋ́й, дв҃а и҆мѣ̀ во чре́вѣ, и҆ родѝ сн҃а  є҆мманꙋ́ила, бг҃а же и҆ чл҃вѣ́ка, восто́къ и҆́мѧ є҆мꙋ̀:  є҆го́же велича́юще дв҃ꙋ оу҆бл҃жа́емъ.  
[Вознесе́нїѧ:] Тѧ̀ па́че оу҆ма̀ и҆ словесѐ мт҃рь бж҃їю, въ  лѣ́то безлѣ́тнаго неизрече́ннѡ ро́ждшꙋю, вѣ́рнїи  є҆диномꙋ́дреннѡ велича́емъ. 
[Ѻ҆смогла́сника:] 
Тѧ̀ бл҃же́ннꙋю въ жена́хъ, и҆ бл҃гослове́ннꙋю бг҃омъ,  человѣ́ческїй ро́дъ пѣ́сньми велича́емъ. 
Ꙗ҆́кѡ сотворѝ тебѣ̀ вели̑чїѧ си́льный, дв҃ꙋ ꙗ҆́вль тѧ̀  чи́стꙋ по ржⷭ҇твѣ̀, ꙗ҆́кѡ ро́ждшꙋю без̾ сѣ́мене своего̀  творца̀: тѣ́мъ тѧ̀ бцⷣе велича́емъ. 
Велича́емъ хрⷭ҇тѐ, твою̀ всенепоро́чнꙋю мт҃рь чⷭ҇тꙋю ꙗ҆́кѡ  роди́ тѧ преесте́ственнѡ пло́тїю, ѿ всѧ́кїѧ льстѝ и҆ тлѝ  на́съ и҆збавлѧ́ѧй. 
Чре́во твоѐ ꙗ҆ви́сѧ ши́ршее нб҃съ, и҆ сла́вншаѧ є҆ди́на  ꙗ҆ви́ласѧ є҆сѝ, чꙋде́съ превы́шшаѧ є҆ди́на показа́ласѧ  є҆сѝ бцⷣе, ро́ждшаѧ невмѣсти́маго и҆ присносꙋ́щнаго  бг҃а: по до́лгꙋ тѧ̀ человѣ́ческїй ро́дъ непреста́ннѡ  велича́емъ.  
Ѽ чꙋ́до! и҆́бо чꙋ́до соверша́емое въ тебѣ̀ бцⷣе:  ѡ҆бновлѧ́етсѧ є҆стество̀, и҆ бг҃ъ чл҃вѣ́къ быва́етъ, и҆ во  двꙋ̀ є҆стєствꙋ̀ бг҃осло́вѧще велича́емъ. 
Тѧ̀ бж҃їю мт҃рь, и҆ дв҃ꙋ чⷭ҇тꙋю, и҆ херꙋві́мѡвъ сла́вншꙋю,  во гла́сѣхъ пѣ́сней велича́емъ. 
Же́злъ прозѧ́бшїй ѿ ко́рене дв҃дова, бцⷣе, всепѣ́таѧ,  цвѣ́тъ краснѣ́йшїй на́мъ возсїѧ́ла є҆сѝ, дре́внѧгѡ  вино́вный бл҃же́нства. тѣ́мъ тѧ̀ всѝ пѣ́сньми велича́емъ. 
Тѧ̀ рабꙋ̀ и҆ мт҃рь хрⷭ҇та̀ бг҃а на́шегѡ бцⷣе, досто́йнѡ  велича́емъ. 
Тѧ̀ неизрече́ннымъ сло́вомъ созда́телѧ заче́ншꙋю во чре́вѣ  велича́емъ, ра́дость бо ро́ждшаѧ живо́тъ всѣ̑мъ дарова́ла  є҆сѝ, всебл҃же́ннаѧ. 
Тѧ̀ неискꙋсомꙋ́жнꙋю невѣ́стꙋ, мт҃рь сло́ва, ст҃ꙋ́ю дв҃ꙋ  велича́емъ. 
И҆з̾ є҆де́ма и҆зы́де ро́дъ на́шъ пра́бабы ра́ди є҆́ѵы:  при́званъ же тобо́ю ро́ждшею на́мъ  но́ваго а҆да́ма хрⷭ҇та̀, є҆стєствꙋ̀ дв҃о чⷭ҇таѧ.  взыгра́сѧ а҆да́мъ пра́дѣдъ, ꙗ҆́кѡ и҆збы́въ пе́рвыѧ  клѧ́твы: мы́ же тобо́ю хва́лѧщесѧ, ꙗ҆́кѡ тебѐ ра́ди бг҃а  позна́хомъ, и҆ тебѐ велича́емъ.  


Гла́съ шесты́й. 
Пѣ́снь а҃. 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
[Въ вели́кїй четверто́къ:] Сѣ́ченное сѣче́тсѧ мо́ре  чермно́е, волнопита́емаѧ же и҆зсꙋша́етъ глꙋбина̀, та́ѧжде  кꙋ́пнѡ без̾ѻрꙋ̑жнымъ бы́вши проходи́ма, и҆ всеѻрꙋ́жнымъ  гро́бъ. пѣ́снь же бг҃окра́снаѧ воспѣва́шесѧ: сла́внѡ  просла́висѧ хрⷭ҇то́съ бг҃ъ на́шъ. 
[Въ вели́кꙋю сꙋббѡ́тꙋ:] Волно́ю морско́ю скры́вшаго дре́вле  гони́телѧ мꙋчи́телѧ, под̾ земле́ю скры́ша, сп҃се́нныхъ  ѻ҆́троцы: но мы̀   ꙗ҆́кѡ  ѻ҆трокови̑цы, гдⷭ҇еви пои́мъ, сла́внѡ бо просла́висѧ. 
[Ѻ҆смогла́сника:] 
Чꙋ́вственный фараѡ́нъ потопле́нъ бы́сть со всево́инствомъ,  і҆и҃ль же проше́дъ посредѣ̀ мо́рѧ, вопїѧ́ше: гдⷭ҇еви бг҃ꙋ  на́шемꙋ пои́мъ, ꙗ҆́кѡ просла́висѧ. 
Помо́щникъ и҆ покрови́тель бы́сть мнѣ̀ во сп҃се́нїе се́й  мо́й бг҃ъ, и҆ просла́влю є҆го̀, бг҃ъ ѻ҆ц҃а̀ моегѡ̀, и҆  вознесꙋ̀ є҆го̀, сла́внѡ бо просла́висѧ. 
Пои́мъ гдⷭ҇еви, ѿ рабо́ты і҆и҃лѧ свободи́вшемꙋ  є҆гѵ́петскїѧ мѡѷсе́емъ, пѣ́снь непреста́ннѡ хрⷭ҇тꙋ̀ цр҃ю̀  и҆ бг҃ꙋ на́шемꙋ. 
Проше́дше мо́ре сы́нове і҆и҃лєвы, и҆ ви́дѧще фараѡ́на  погрꙋже́на въ не́мъ, бл҃года́рнѡ поѧ́хꙋ: гдⷭ҇еви пои́мъ,  сла́внѡ бо просла́висѧ. 
Воздвиза́емое мо́ре немо́крыми нога́ми проходѧ̀ дре́вле  і҆и҃ль, є҆гда̀ ви́дѧше погрꙋжа́ема го́рдаго фараѡ́на,  ра́достнѡ взыва́ше: пои́мъ гдⷭ҇еви сотво́ршемꙋ сла̑внаѧ  чꙋдеса̀.  
Колесни̑цы фараѡ́нѡвы, и҆ си́лꙋ є҆гѡ̀, высо́кою мы́шцею  хрⷭ҇то́съ потопѝ, і҆и҃лѧ же сп҃сѐ воспѣва́юща: ди́вномꙋ  бг҃ꙋ на́шемꙋ пои́мъ. 
Пѣ́снь в҃. 
Вонмѝ нб҃о, и҆ возглаго́лю, и҆ воспою̀ хрⷭ҇та̀, ѿ дв҃ы  пло́тїю прише́дшаго. 
Ви́дите ви́дите, ꙗ҆́кѡ а҆́зъ є҆́смь бг҃ъ, ма́ннꙋ  ѡ҆дожди́вый, и҆ во́дꙋ и҆з̾ ка́мене и҆сточи́вый дре́вле въ  пꙋсты́ни лю́демъ мои̑мъ, десни́цею є҆ди́ною и҆ крѣ́постїю  мое́ю. 
Вонмѝ нб҃о, и҆ возглаго́лю, и҆ восхвалю̀ хрⷭ҇та̀,  є҆ди́наго чл҃вѣколю́бца. 
Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, крⷭ҇то́мъ  а҆́дъ разори́вый ꙗ҆́кѡ си́ленъ, и҆ безстра̑стїѧ стра́стїю  пло́ти своеѧ̀ и҆сточи́вый земны̑мъ.  
Пѣ́снь г҃. 
Нѣ́сть ст҃ъ, ꙗ҆́коже ты̀ гдⷭ҇и бж҃е мо́й, вознесы́й ро́гъ  вѣ́рныхъ твои́хъ бл҃же, и҆ оу҆тверди́вый на́съ на ка́мени  и҆сповѣ́данїѧ твоегѡ̀. 
[Въ вели́кїй четверто́къ:] Гдⷭ҇ь сы́й всѣ́хъ, и҆ зижди́тель  бг҃ъ, созда́нное безстра́стный ѡ҆бнища́въ себѣ̀ соединѝ,  и҆ па́сха за ꙗ҆́же хотѧ́ше оу҆мре́ти, са́мъ сы́й себѐ  предпожрѐ: ꙗ҆ди́те, вопїѧ̀, тѣ́ло моѐ, и҆ вѣ́рою  оу҆тверди́тесѧ. 
[Въ вели́кꙋю сꙋббѡ́тꙋ:] Тебѐ на вода́хъ повѣ́сившаго всю̀  зе́млю неѡдержи́мѡ, тва́рь ви́дѣвши на ло́бнѣмъ ви́сима,  оу҆́жасомъ мно́гимъ содрага́шесѧ, нѣ́сть ст҃ъ, ра́звѣ  тебѐ гдⷭ҇и взыва́ющи. 
[Ѻ҆смогла́сника:] 
На тве́рдѣмъ вѣ́ры твоеѧ̀ ка́мени, помышле́нїе  оу҆тверди́въ дꙋшѝ моеѧ̀, оу҆твердѝ гдⷭ҇и: тѧ́ бо и҆́мамъ  бл҃же, прибѣ́жище и҆ оу҆твержде́нїе.  
Оу҆твердѝ гдⷭ҇и на ка́мени за́повѣдей твои́хъ  подви́гшеесѧ се́рдце моѐ, ꙗ҆́кѡ є҆ди́нъ ст҃ъ є҆сѝ и҆  гдⷭ҇ь. 
На недвижи́момъ хрⷭ҇тѐ, ка́мени за́повѣдей твои́хъ,  оу҆твердѝ моѐ помышле́нїе. 
Оу҆твердѝ гдⷭ҇и цр҃ковь твою̀, ра́зꙋмомъ возвы́сивый  нб҃са̀, во є҆́же пѣ́ти пречⷭ҇тое твоѐ смотре́нїе,  є҆ди́не чл҃вѣколю́бче.  
Гдⷭ҇и сп҃се мо́й и҆ зижди́телю бж҃е всѣ́хъ, зе́млю на  ничесо́мъ повелѣ́нїемъ, въ нача́лѣ тѧ́жестнꙋ  оу҆тверди́вый, оу҆твердѝ и҆ менѐ въ вѣ́рѣ, є҆́же  вопи́ти тебѣ̀ въ весе́лїи: ты̀ моѧ̀ крѣ́пость и҆ си́ла,  ѻ҆рꙋ́жїе и҆ прибѣ́жище. 
Оу҆твердѝ менѐ хрⷭ҇тѐ и҆ и҆звѣсти́ мѧ къ тебѣ̀, и҆  просвѣще́нїемъ ра́зꙋма твоегѡ̀ наꙋчи́ мѧ. 
Разшири́шасѧ на врагѝ моѧ̑ оу҆ста̀ моѧ̑, ꙗ҆́кѡ  оу҆тверди́сѧ ѡ҆ гдⷭ҇ѣ се́рдце моѐ. 
Тобо́ю хрⷭ҇тѐ нб҃са̀ оу҆твержда́єма всѧ̑, сло́во бж҃їе и҆  си́ла, и҆сповѣ́дꙋютъ сла́вꙋ неизрече́ннꙋ,  и҆ вседѣ́тельныѧ рꙋкѝ твоеѧ̀ сотворе́нїѧ:  нѣ́сть бо пресвѧ́тъ, ра́звѣ тебѐ гдⷭ҇и. 
Въ пе́рсѣхъ се́рдца и҆ дꙋшѝ моеѧ̀ зовꙋ̀ тебѣ̀, ꙗ҆́кѡ  прⷪ҇ро́чица а҆́нна: ꙗ҆́коже ѻ҆́ной да́лъ є҆сѝ мл҃твою  самꙋ́ила, и҆ мнѣ̀ да́рꙋй гдⷭ҇и, пло́дъ покаѧ́нїѧ. 
Возвесели́сѧ непло́ды неражда́ющаѧ, ꙗ҆́кѡ прїи́де  и҆зба́витель мо́й и҆ бг҃ъ, ѿ де́мѡнскїѧ пре́лести  и҆збавлѧ́ѧй. 
Неизрече́нныѧ твоеѧ̀ си́лы, и҆ содержи́тельныѧ всѣ́хъ  премꙋ́дрости твоеѧ̀, оу҆страша́юсѧ помышлѧ́ѧй, и҆ вопїю́ ти  бл҃же: на врагѝ да вознесе́тсѧ хрⷭ҇тѐ ро́гъ мо́й. 
Пѣ́снь д҃. 
Хрⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ цр҃ковь  бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ  пра́зднꙋющи. 
[Въ вели́кїй четверто́къ:] Прови́дѣвъ прⷪ҇ро́къ та́йнꙋ  твою̀ неизрече́ннꙋю хрⷭ҇тѐ, провозгласѝ:  положи́лъ є҆сѝ тве́рдꙋю любо́вь крѣ́пости,  ѻ҆́ч҃е ще́дрый: є҆диноро́днаго бо сн҃а бл҃гі́й ѡ҆чище́нїе  въ мі́ръ посла́лъ є҆сѝ. 
[Въ вели́кꙋю сꙋббѡ́тꙋ:] На крⷭ҇тѣ̀ твоѐ бж҃е́ственное  и҆стоща́нїе прови́дѧ а҆ввакꙋ́мъ оу҆жа́ссѧ вопїѧ́ше: ты̀  си́льныхъ пресѣ́клъ є҆сѝ держа́вꙋ бл҃же, прїѡбща́ѧсѧ  сꙋ́щымъ во а҆́дѣ, ꙗ҆́кѡ всеси́ленъ. 
[Ѻ҆смогла́сника:] 
Покры́ла є҆́сть нб҃са̀ добродѣ́тель твоѧ̀ хрⷭ҇тѐ, и҆  твоегѡ̀ хвале́нїѧ гдⷭ҇и, всѧ̑ и҆спо́лнишасѧ. 
Оу҆диви́сѧ тво́й ра́зꙋмъ ѿ менѐ, оу҆слы́шавшꙋ  пресла̑внаѧ велѣ̑нїѧ смотре́нїѧ твоегѡ̀, оу҆крѣпи́сѧ же  возлюбле́нїемъ твоегѡ̀ схожде́нїѧ: ты́ бо моеѧ̀ нищеты̀ не  ѿве́рглсѧ є҆сѝ. 
Оу҆слы́шавъ повелѣ́нїѧ, презрѣ́хъ гдⷭ҇и, и҆ пꙋтѝ твоегѡ̀  не сохрани́въ оу҆мертви́хсѧ: ты́ мѧ возста́ви сп҃се  наде́ждо моѧ̀, менѐ ра́ди ѡ҆бнища́вый пло́ть человѣ́ческꙋю  прїи́мъ.  
Оу҆слы́шахъ слꙋ́хъ тво́й, и҆ оу҆боѧ́хсѧ, разꙋмѣ́хъ дѣла̀  твоѧ̑, и҆ оу҆жасо́хсѧ, гдⷭ҇и. 
Оу҆слы́шахъ слꙋ́хъ тво́й, и҆ оу҆боѧ́хсѧ, разꙋмѣ́хъ дѣла̀  твоѧ̑ и҆ оу҆жасо́хсѧ: сла́ва си́лѣ твое́й гдⷭ҇и. 
Оу҆слы́шахъ прⷪ҇ро́къ прише́ствїе твоѐ гдⷭ҇и, и҆  оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ, и҆  человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ слꙋ́хъ  тво́й, и҆ оу҆боѧ́хсѧ, сла́ва си́лѣ твое́й гдⷭ҇и. 
Ѡ҆бнови́лъ є҆сѝ добро́тꙋ твоегѡ̀ ѡ҆́браза, къ семꙋ́ бо ѿ  ѻ҆ч҃ескихъ соше́лъ є҆сѝ нѣ́дръ, и҆ вопїе́мъ тѝ: сла́ва  си́лѣ твое́й, чл҃вѣколю́бче. 
Твоегѡ̀ неизрече́ннагѡ воплоще́нїѧ, и҆зба́вителю всѣ́хъ,  прⷪ҇ро́къ а҆ввакꙋ́мъ, ѡ҆чи́стивсѧ дх҃омъ, та́инствꙋ  оу҆жа́ссѧ, вопїѧ́ше: внегда̀ прибли́жатсѧ лѣ̑та, позна́нъ  бꙋ́деши, безма́теренъ ѿ ѻ҆ц҃а̀, въ послѣ̑днѧѧ времена̀  воплоща́ѧйсѧ.  
Взы́дꙋ на высотꙋ̀ хвале́нїѧ твоегѡ̀, и҆ лю́демъ и҆збра̑ннымъ  бл҃говѣщꙋ̀ оу҆покое́нїе ѿ ѡ҆сꙋжде́нїѧ снѣ́ди, прⷪ҇ро́къ  глаго́лаше: сло́во бо ѡ҆дебелѣ́вшее, ѿ дв҃ы на́мъ  ꙗ҆ви́сѧ. 
Пѣ́снь є҃. 
Бж҃їимъ свѣ́томъ твои́мъ бл҃же, оу҆́треннюющихъ тѝ дꙋ́шы  любо́вїю ѡ҆зарѝ, молю́сѧ, тѧ̀ вѣ́дѣти сло́ве бж҃їй,  и҆́стиннаго бг҃а, ѿ мра́ка грѣхо́внагѡ взыва́юща. 
[Въ вели́кїй четверто́къ:] Сою́зомъ любвѐ свѧзꙋ́еми  а҆пⷭ҇ли, влады́чествꙋющемꙋ всѣ́ми себѐ хрⷭ҇тꙋ̀ возло́жше:  кра̑сны но́ги ѡ҆чища́хъ бл҃говѣствꙋ́юще всѣ̑мъ ми́ръ. 
[Въ вели́кїй пѧто́къ:] Къ тебѣ̀ оу҆́треннюю: милосе́рдїѧ  ра́ди себѐ и҆стощи́вшемꙋ непрело́жнѡ, и҆ до страсте́й  безстра́стнѡ прекло́ньшемꙋсѧ сло́ве бж҃їй: ми́ръ пода́ждь  мѝ па́дшемꙋ чл҃вѣколю́бче.  
[Въ вели́кꙋю сꙋббѡ́тꙋ:] Бг҃оѧвле́нїѧ твоегѡ̀ хрⷭ҇тѐ, къ  на́мъ ми́лостивнѡ бы́вшагѡ, и҆са́їа свѣ́тъ ви́дѣвъ  невече́рнїй, и҆з̾ но́щи оу҆́треневавъ взыва́ше:  воскре́снꙋтъ ме́ртвїи, и҆ воста́нꙋтъ сꙋ́щїи во гробѣ́хъ, и҆  всѝ земноро́днїи возра́дꙋютсѧ. 
[Ѻ҆смогла́сника:] 
Свѣ́тъ возсїѧ́вый мі́рꙋ хрⷭ҇тѐ, просвѣтѝ се́рдце моѐ  ѿ но́щи тебѣ̀ зовꙋ́ща, и҆ сп҃си́ мѧ. 
На тѧ̀ оу҆пова́хъ гдⷭ҇и, и҆ къ тебѣ̀ оу҆́тренюю  пребж҃е́ственнѣй добро́тѣ, дꙋ́шꙋ мою̀ возвеселѝ во  свѣ́тѣ бг҃овѣ́дѣнїѧ твоегѡ̀, и҆ сп҃си́ мѧ. 
Прозорли́вый и҆са́їа, разꙋмѣ́ѧй безсѣ́менное рожде́нїе  твоѐ дв҃о, вопїѧ́ше: сѐ во чре́вѣ прїи́метъ дв҃а,  ро́ждшаѧ сло́ва є҆диноро́днагѡ, сн҃а же ѻ҆́ч҃а, со дх҃омъ  бж҃е́ственнымъ славосло́вима. 
Ѿ но́щи пѣ́снь возсыла́емъ тебѣ̀, возниспослѝ на́мъ  ми́лость твою̀ гдⷭ҇и: ты́ бо є҆сѝ бг҃ъ на́шъ, ра́звѣ  тебѣ̀ и҆но́гѡ не вѣ́мы.  
Ѿ но́щи оу҆́тренююща, чл҃вѣколю́бче просвѣтѝ, молю́сѧ,  и҆ наста́ви и҆ менѐ на повелѣ̑нїѧ твоѧ̑, и҆ наꙋчи́ мѧ  сп҃се, твори́ти во́лю твою̀. 
Свѣ́тъ и҆ ми́ръ тво́й хрⷭ҇тѐ, рабѡ́мъ твои̑мъ пода́ждь  бл҃же: ты́ бо є҆сѝ всѣ́хъ ми́ръ, и҆ сою́зъ любвѐ  чл҃вѣколю́бче, тѧ̀ позна́вшымъ оу҆́тро свѣ́тлое, и҆  влⷣкꙋ вои́стиннꙋ и҆ гдⷭ҇а. 
Мра́къ тѧ̀, дꙋшѐ моѧ̀, поѧ́тъ беззако́нныхъ дѣѧ́нїй,  ꙗ҆̀же содѣ́лала є҆сѝ въ житїѝ се́мъ, но не преста́ни  зовꙋ́щи: наста́вниче свѣ́та, и҆ и҆зба́вителю всѣ́хъ,  ѡ҆мраче́ннꙋю дꙋ́шꙋ мою̀ свѣтово́дствꙋй къ свѣ́тꙋ  невече́рнемꙋ. 
Положѝ на стѡпы̀ моѧ̑ мглꙋ̀ всеѕлѣ́йшїй вра́гъ, гдⷭ҇и, но  ты̀ ѡ҆зарѝ свѣтода́вче сло́ве, и҆ сегѡ́ мѧ и҆зба́ви  ѡ҆сꙋжде́нїѧ. 
Ми́ръ мно́гъ лю́бѧщымъ тѧ̀ хрⷭ҇тѐ, и҆ но́щь просвѣще́нїѧ  въ пи́щи слове́съ твои́хъ: сегѡ̀ ра́ди ѿ но́щи  оу҆́тренююще, про́симъ ми́лости ѿ тебѐ чл҃вѣколю́бче.   
Пѣ́снь ѕ҃. 
Жите́йское мо́ре, воздвиза́емое зрѧ̀ напа́стей бꙋ́рею, къ  ти́хомꙋ приста́нищꙋ твоемꙋ̀ прите́къ, вопїю́ ти: возведѝ  ѿ тлѝ живо́тъ мо́й, многомлⷭ҇тиве. 
[Въ вели́кїй четверто́къ:] Бе́здна послѣ́днѧѧ грѣхѡ́въ  ѡ҆бы́де мѧ̀, и҆ волне́нїѧ не ктомꙋ̀ терпѧ̀, ꙗ҆́кѡ і҆ѡ́на  влⷣцѣ вопїю́ ти: ѿ тлѝ мѧ̀ возведѝ. 
[Въ вели́кꙋю сꙋббѡ́тꙋ:] Ꙗ҆́тъ бы́сть, но не оу҆держа́нъ въ  пе́рсехъ ки́товыхъ і҆ѡ́на: тво́й бо ѡ҆́бразъ носѧ̀,  страда́вшагѡ, и҆ погребе́нїю да́вшагѡсѧ, ꙗ҆́кѡ ѿ черто́га  ѿ ѕвѣ́рѧ и҆зы́де. приглаша́ше же кꙋстѡді́и, хранѧ́щїи  сꙋ́єтнаѧ и҆ лѡ́жнаѧ, млⷭ҇ть сїю̀ ѡ҆ста́вили є҆стѐ. 
[Ѻ҆смогла́сника:] 
Ки́томъ пожре́нъ грѣхо́внымъ, вопїю̀ тебѣ̀ хрⷭ҇тѐ: ꙗ҆́кѡ  прⷪ҇ро́ка и҆з̾ и҆стлѣ́нїѧ мѧ̀ свободѝ.  
Ѡ҆бы́де мѧ̀ бе́здна послѣ́днѧѧ грѣхо́внаѧ пожре́ мѧ  мно́жество ѕѡ́лъ мои́хъ, и҆ стенѧ̀ вопїю́ ти бж҃е мо́й:  ꙗ҆́кѡ прⷪ҇ро́ка і҆ѡ́нꙋ и҆зба́ви многомлⷭ҇тиве. 
Ки́томъ содержи́мь прегрѣше́нїй, вопїю́ ти хрⷭ҇тѐ мо́й со  прⷪ҇ро́комъ: возведѝ ѿ тлѝ живо́тъ мо́й, и҆ сп҃си́ мѧ. 
Возопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆  оу҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ  живо́тъ мо́й. 
Ѕвѣ́рю бе́здны предае́тсѧ прⷪ҇ро́къ і҆ѡ́на, глꙋбинѣ̀  морско́й, проѡбразꙋ́ѧ твоѐ сло́ве, тридне́вное воста́нїе.  тѣ́мъ и҆ взыва́ше: и҆з̾ глꙋбины̀ преиспо́днїѧ возведѝ  живо́тъ мо́й, бл҃гоꙋтро́бне. 
Возопи́хъ всѣ́мъ се́рдцемъ гдⷭ҇и, ѕлы́ми дѣ́лы ѡ҆держи́мь,  возведѝ, молю́сѧ, и҆зринове́на ѿ тлѝ: тѧ́ бо помѧнꙋ́хъ  сп҃се, и҆ возвесели́сѧ се́рдце моѐ.  
Пѣ́снь з҃. 
Росода́тельнꙋ оу҆́бѡ пе́щь содѣ́ла а҆́гг҃лъ преподѡ́бнымъ  ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе  мꙋчи́телѧ оу҆вѣща̀ вопи́ти: бл҃гослове́нъ є҆сѝ бж҃е  ѻ҆тє́цъ на́шихъ. 
[Въ вели́кїй четверто́къ:] Ѻ҆́троцы въ вавѷлѡ́нѣ пе́щнагѡ  пла́мене не оу҆боѧ́шасѧ, но посредѣ̀ пла́мене вве́ржени,  ѡ҆роша́еми поѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
[Въ вели́кꙋю сꙋббѡ́тꙋ:] Неизрече́нное чꙋ́до, въ пещѝ  и҆зба́вивый преподѡ́бныѧ ѻ҆́троки и҆з̾ пла́мене, во  гро́бѣ ме́ртвъ бездыха́ненъ полага́етсѧ, во сп҃се́нїе на́съ  пою́щихъ: и҆зба́вителю бж҃е бл҃гослове́нъ є҆сѝ. 
[Ѻ҆смогла́сника:] 
Преподо́бныхъ твои́хъ ѻ҆трокѡ́въ пѣ́снь оу҆слы́шавый, и҆  пе́щь горѧ́щꙋю ѡ҆роси́вый, бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ.  
Прпⷣбныхъ твои́хъ ѻ҆трокѡ́въ мл҃твꙋ оу҆слы́шавый, и҆  пе́щь горѧ́щꙋю ѡ҆роси́вый, бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Ты̀ ѻ҆́троки въ пещѝ жизнода́вче, а҆́гг҃ломъ ѡ҆роси́лъ  є҆сѝ, глаго́лющыѧ: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Ꙗ҆ви́сѧ на ны̀ бл҃года́ть твоѧ̀ сп҃се, и҆ свѣ́тъ крⷭ҇та̀  твоегѡ̀ возсїѧ̀ мі́рови: бл҃гослове́нъ є҆сѝ гдⷭ҇и бж҃е  ѻ҆те́цъ на́шихъ. 
Согрѣши́хомъ, беззако́нновахомъ, непра́вдовахомъ пред̾  тобо́ю, нижѐ соблюдо́хомъ, нижѐ сотвори́хомъ, ꙗ҆́коже  заповѣ́далъ є҆сѝ на́мъ: но не преда́ждь на́съ до конца̀,  ѻ҆тцє́въ бж҃е. 
Трѝ ю҆́нѡши не ѡ҆палѝ дре́вле возвыша́емый пла́мень,  неща́днѡ мѧ̀ зно́й къ тлѣ́нїю положѝ. но ꙗ҆́кѡ ѻ҆́ныѧ  и҆зба́вилъ є҆сѝ сїѧ́нїемъ твои́мъ, пою́щаго съ ни́ми  сп҃си́ мѧ: бл҃гослове́нъ є҆сѝ бж҃е ѻ҆тє́цъ на́шихъ. 
Въ вавѷлѡ́нѣ плѣне́нїи тричи́сленнїи числе́нїемъ, царю̀  беззако́нномꙋ   проти́вишасѧ,  поклоне́нїю ѡ҆́браза дꙋшетли́тельнагѡ позлаще́ннагѡ. тѣ́мже  не покори́вшесѧ, въ пе́щь ѻ҆́гненнꙋю вве́ржени бы́ша, и҆  пою́ще поѧ́хꙋ: ѻ҆тє́цъ бж҃е бл҃гослове́нъ є҆сѝ. 
Въ пꙋсты́ни кꙋпинꙋ̀ неѡпа́льнѡ горѧ́щꙋю ѡ҆бра́знѡ  є҆вре́йскꙋю пе́щь, прописꙋ́ющꙋ показа̀, и҆ дв҃ы ѡ҆́бразъ  ꙗ҆влѧ́ѧй, чꙋде́съ бж҃е, и҆ препросла́вленный. 
Пѣ́снь и҃. 
И҆з̾ пла́мене преподѡ́бнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
[Въ вели́кїй четверто́къ:] За зако́ны ѻ҆те́чєскїѧ  бл҃же́ннїи въ вавѷлѡ́нѣ ю҆́ношы предбѣ́дствꙋюще,  царю́ющагѡ ѡ҆плева́ша повелѣ́нїе безꙋ́мное, и҆ совокꙋ́плени  и҆́мже не свари́шасѧ ѻ҆гне́мъ, держа́вствꙋюшемꙋ досто́йнꙋю   воспѣва́хꙋ пѣ́снь: гдⷭ҇а по́йте  дѣла̀, и҆ превозноси́те во всѧ̑ вѣ́ки. 
[Въ вели́кїй пѧто́къ:] Сто́лпъ ѕло́бы бг҃опроти́вныѧ  бж҃е́ственнїи ѻ҆́троцы ѡ҆бличи́ша, на хрⷭ҇та̀ шата́ющеесѧ  беззако́нныхъ собо́рище, совѣ́тꙋетъ тщє́тнаѧ, оу҆би́ти  поꙋча́етсѧ живо́тъ держа́щаго дла́нїю. є҆го́же всѧ̀ тва́рь  бл҃гослови́тъ, сла́вѧщи во вѣ́ки. 
[Въ вели́кꙋю сꙋббѡ́тꙋ:] Оу҆жасни́сѧ боѧ́йсѧ нб҃о, и҆ да  подви́жатсѧ ѡ҆снова̑нїѧ землѝ, се́ бо въ мертвецѣ́хъ  вмѣнѧ́етсѧ въ вы́шнихъ живы́й, и҆ во гро́бъ ма́лъ  страннопрїе́млетсѧ є҆го́же ѻ҆́троцы бл҃гослови́те,  сщ҃е́нницы воспо́йте, лю́дїе превозноси́те во всѧ̑ вѣ́ки. 
[Ѻ҆смогла́сника:] 
Прпⷣбнїи твоѝ ѻ҆́троцы въ пещѝ херꙋві́мы подража́хꙋ,  трист҃ꙋ́ю пѣ́снь воспѣва́юще: бл҃гослови́те, по́йте и҆  превозноси́те въ всѧ̑ вѣ́ки.  
Ѻ҆трокѡ́въ пѣ́снь воспои́мъ хрⷭ҇тꙋ̀, пою́ще съ ни́ми. да  бл҃гослови́тъ всѧ̀ тва́рь гдⷭ҇а, и҆ превозно́ситъ во всѧ̑  вѣ́ки. 
Є҆го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми  и҆ серафі́ми, всѧ́ко дыха́нїе и҆ тва́рь, по́йте,  бл҃гослови́те и҆ превозноси́те во всѧ̑ вѣ́ки. 
Мꙋсїкі́йскагѡ согла́сїѧ небре́гше ѻ҆́троцы, пѣ́снь  бж҃е́ственнꙋю и҆з̾ пла́мене воспѣва́хꙋ, глаго́люще:  сщ҃е́нницы бл҃гослови́те, лю́дїе, кѡлѣ́на и҆ ꙗ҆зы́цы  превозноси́те гдⷭ҇а. 
Бг҃а ѻ҆ц҃а̀ содѣ́телѧ, є҆диносꙋ́щна сн҃а, и҆ бж҃їѧ дх҃а,  въ пла́мени ю҆́нѡши пѣ́ти повелѣва́ютсѧ: да бл҃гослови́тъ  гдⷭ҇а всѧ̀ тва́рь, и҆ превозно́ситъ во всѧ̑ вѣ́ки. 
Мꙋчи́телевꙋ златослїѧ́нномꙋ столпꙋ̀, ꙗ҆́кѡ  сопротивобо́жномꙋ и҆стꙋка́нꙋ, не поклони́шасѧ ѻ҆́троцы  сїѡ́нстїи, но бг҃охрани́ми, персі́йскꙋю пе́щь ꙗ҆́кѡ  травни́къ непщева́хꙋ, и҆ пла́мень ꙗ҆́кѡ ѡ҆роша́ющїй  ѻ҆́блакъ, и҆  ликꙋ́юще поѧ́хꙋ:  бл҃гослови́те творє́нїѧ всѧ̑ гдⷭ҇а. 
Оу҆грожа́ѧй ца́рь и҆ногда̀ ю҆́ношамъ, пе́щь оу҆гото́ва, и҆  непови̑ннымъ повелѣ̀ вве́ржєнымъ бы́ти, и҆сповѣ́дающымъ  бг҃а препросла́вленнаго: є҆го́же бл҃гословѧ́тъ творє́нїѧ  всеѧ̀ тва́ри во вѣ́ки. 
Си́ла та́инственнаѧ въ вавѷлѡ́нѣ ꙗ҆влѧ́етсѧ, ѻ҆́троки въ  пла́мени бж҃е́ственнымъ дх҃омъ ѡ҆роша́ющи, и҆ мꙋчи́телевꙋ  горды́ню попалѧ́ющи. тѣ́мже вопїѧ́хꙋ бл҃гоче́стнѡ:  бл҃гослови́те дѣла̀ гдⷭ҇нѧ гдⷭ҇а. 
Цр҃ю̀ вѣкѡ́въ хрⷭ҇тꙋ̀, пѣ́снь рце́мъ ѻ҆трокѡ́въ вѣ́рнїи:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Прохлажде́й горѧ́щꙋю пе́щь бж҃е, и҆ ѻ҆́троки же невреди́мы  сохрани́въ тебѐ воспѣва́ющыѧ: сщ҃е́нницы по́йте, и҆  превозноси́те є҆го̀ во вѣ́ки.  
Пѣ́снь ѳ҃. 
Бг҃а человѣ́кѡмъ не возмо́жно ви́дѣти, на него́же не  смѣ́ютъ чи́ни а҆́гг҃льстїи взира́ти: тобо́ю же всечⷭ҇таѧ  ꙗ҆ви́сѧ человѣ́кѡмъ сло́во воплоще́нно, є҆го́же  велича́юще съ нбⷭ҇ными вѡ́и, тѧ̀ оу҆бл҃жа́емъ. 
[Въ вели́кїй четверто́къ:] Стра́нствїѧ влⷣчнѧ, и҆  безсме́ртныѧ трапе́зы на го́рнемъ мѣ́стѣ, высо́кими  оу҆мы̀, вѣ́рнїи прїиди́те наслади́мсѧ, возше́дша сло́ва,  ѿ сло́ва наꙋчи́вшесѧ, є҆го́же велича́емъ. 
[Въ вели́кїй пѧто́къ:] Чⷭ҇тнѣ́йшꙋю херꙋві̑мъ, и҆  сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ  бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ. 
[Въ вели́кꙋю сꙋббѡ́тꙋ:] Не рыда́й менѐ мт҃и зрѧ́щи во  гро́бѣ, є҆го́же во чре́вѣ без̾ сѣ́мене зачала̀ є҆сѝ  сн҃а: воста́нꙋ бо и҆ просла́влюсѧ, и҆ вознесꙋ̀ со сла́вою  непреста́ннѡ ꙗ҆́кѡ бг҃ъ, вѣ́рою и҆ любо́вїю тѧ̀  велича́ющыѧ.  
[Ѻ҆смогла́сника:] 
Є҆́же ра́дꙋйсѧ ѿ а҆́гг҃ла прїи́мшаѧ, и҆ ро́ждшаѧ  созда́телѧ своего̀, дв҃о, сп҃си́ тѧ велича́ющыѧ. 
Вѣ́чное ѡ҆брѣ́тше и҆збавле́нїе, ѿ пра́ѻтца а҆да́ма  свы́ше рожде́нное, ро́дꙋ стра́шнагѡ и҆зрече́нїѧ, рождество̀  со безпло́тными непостижи́мое славосло́вимъ, бцⷣꙋ тѧ̀  пѣ́сньми велича́юще. 
Ра́дꙋйсѧ чⷭ҇тна́ѧ всест҃а́ѧ мт҃и дв҃о, є҆ди́на всепѣ́таѧ,  тѧ̀ сла́витъ всѧ̀ тва́рь, мт҃рь свѣ́та. 
Безсѣ́меннагѡ зача́тїѧ ржⷭ҇тво̀ несказа́нное, мт҃ре  безмꙋ́жныѧ нетлѣ́ненъ пло́дъ: бж҃їе бо рожде́нїе  ѡ҆бновлѧ́етъ є҆стєства̀. тѣ́мже тѧ̀ всѝ ро́ди, ꙗ҆́кѡ  бг҃оневѣ́стнꙋю мт҃рь, правосла́внѡ велича́емъ. 
Сло́вомъ сло́во є҆ди́на ро́ждшаѧ, є҆реті́чєскаѧ оу҆ста̀  заградѝ ѕлорѣчи̑ваѧ. и҆́но но́во  нб҃о, неѡкра́домый ра́й пречⷭ҇таѧ, тѧ̀ велича́емъ. 
Велича́емъ тѧ̀ всѝ ро́ди бцⷣе дв҃о, и҆сто́чникъ живота̀  на́шегѡ. 
Сѐ врата̀, сѐ гора̀ ст҃а́ѧ, сѐ дѣ́вствꙋющаѧ мт҃и, ю҆́же  велича́емъ. 
Слы́ши дщѝ, и҆ ви́ждь, и҆ приклонѝ оу҆́хо твоѐ, и҆  возжела́етъ ца́рь добро́тѣ твое́й: и҆́бо всѧ̀ сла́ва твоѧ̀  дв҃о ѿвнꙋ́трь, ꙗ҆́кѡ заче́нши созда́телѧ твоего̀. тѣ́мже  бога́тїи лю́дстїи лицꙋ̀ твоемꙋ̀ молѧ́щесѧ, тѧ̀ велича́емъ. 
Мт҃рними ѡ҆б̾ѧ́тїи чⷭ҇тна́ѧ носи́ла є҆сѝ сѣдѧ́щаго на  херꙋві́мѣхъ, и҆ сего̀ сосцепита́еши, за кра́йнюю всѧ́кꙋю  бл҃гость, во а҆да́мовъ ѡ҆́бразъ воѡбразꙋ́ющасѧ. тѣ́мже  соше́дшесѧ человѣ́ческое собра́нїе, и҆ тѧ̀ ро́ждшꙋю свѣ́тъ  мі́ра, велича́емъ. 
Безсѣ́меннѡ ро́ждшꙋю є҆ди́наго ѿ трⷪ҇цы на́ше всѐ без̾  и҆стлѣ́нїѧ взе́мша, є҆мꙋ́же   ѻ҆те́чєства ꙗ҆зы́кѡвъ покланѧ́ютсѧ, дв҃о тѧ̀ велича́емъ. 
Кꙋпинꙋ̀ оу҆́мнꙋю дре́вле на горѣ̀ ꙗ҆́вльшꙋюсѧ мѡѷсе́ю,  неѡпа́льнѡ горѧ́щꙋ, пречⷭ҇тꙋю и҆ ст҃ꙋ́ю дв҃ꙋ, согла́снѡ  пѣ́сньми велича́емъ.  


Гла́съ седмы́й.  
Пѣ́снь а҃. 
Ма́нїемъ твои́мъ на земны́й ѡ҆́бразъ преложи́сѧ, пре́жде  оу҆доборазлива́емое водно́е є҆стество̀, гдⷭ҇и. тѣ́мже  немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь  побѣ́днꙋю. 
[Въ недѣ́лю и҃-ю:] По́нтомъ покры̀ фараѡ́на съ  колесни́цами, сокрꙋша́ѧй бра̑ни мы́шцею высо́кою: пои́мъ  є҆мꙋ̀, ꙗ҆́кѡ просла́висѧ. 
[Ѻ҆смогла́сника:] 
Поспѣ́шествовавшемꙋ бг҃ꙋ во є҆гѵ́птѣ мѡѷсе́ови,  и҆звестѝ і҆и҃лѧ, томꙋ̀ є҆ди́номꙋ пои́мъ, ꙗ҆́кѡ  просла́висѧ.  
Сокрꙋши́вшемꙋ бра̑ни мы́шцею свое́ю, вса́дники трїста́ты  погрꙋзи́вшемꙋ, пои́мъ є҆мꙋ̀, ꙗ҆́кѡ и҆зба́вителю на́шемꙋ  бг҃ꙋ, ꙗ҆́кѡ просла́висѧ. 
И҆стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь  побѣ́днꙋю пои́мъ, ꙗ҆́кѡ просла́висѧ. 
Ѿ стрꙋ́й чермна́гѡ, стѣ́нꙋ сотво́ршемꙋ лю́демъ, и҆  покры́вшемꙋ глꙋбино́ю фараѡ́на со всево́инствомъ, пои́мъ  гдⷭ҇еви: сла́внѡ бо просла́висѧ. 
Погрꙋзи́вшемꙋ фараѡ́на въ чермнѣ́мъ мо́ри, побѣ́днꙋю  пѣ́снь пои́мъ, ꙗ҆́кѡ просла́висѧ. 
Мѡѷсе́йскїй же́злъ бж҃е́ственною си́лою чермно́е про́йде  мо́ре, и҆ проведѐ лю́ди пою́щыѧ и҆ глаго́лющыѧ: пои́мъ  ди́вномꙋ бг҃ꙋ на́шемꙋ побѣ́днꙋю пѣ́снь, ꙗ҆́кѡ  просла́висѧ. 
Пои́мъ гдⷭ҇еви погрꙋзи́вшемꙋ всю̀ си́лꙋ фараѡ́новꙋ въ мо́ри,  побѣ́днꙋю пѣ́снь, ꙗ҆́кѡ просла́висѧ.  
И҆змѣ́ншемꙋ бг҃ꙋ і҆и҃лѧ ѿ мо́рѧ чермна́гѡ, побѣ́днꙋю  пѣ́снь пои́мъ, ꙗ҆́кѡ просла́висѧ. 
Пѣ́снь в҃. 
Лю́дїе, внемли́те бж҃їю снизхожде́нїю, ꙗ҆́кѡ ѿ дв҃ы  ст҃ы́ѧ роди́сѧ, ꙗ҆́кѡ бл҃говолѝ: томꙋ̀ дади́мъ сла́вꙋ и҆  хвале́нїе. 
Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, двє́ри  нбⷭ҇ныѧ ѿве́рзый, и҆ ѡ҆дожди́вый ма́ннꙋ лю́демъ  и҆збра̑ннымъ, ꙗ҆́кѡ возмѡ́жна мнѣ̀ всѧ̑: творю́ бо,  є҆ли̑ка хощꙋ̀. 
Вонмѝ нб҃о, и҆ возглаго́лю, и҆ воспою̀ хрⷭ҇та̀ сп҃са мі́ра  є҆ди́наго, чл҃вѣколю́бца. 
Пѣ́снь г҃. 
Въ нача́лѣ нб҃са̀ всеси́льнымъ сло́вомъ твои́мъ  оу҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ  дх҃омъ всю̀ си́лꙋ и҆́хъ, на   недви́жимѣмъ мѧ̀ ка́мени и҆сповѣ́данїѧ твоегѡ̀  оу҆твердѝ. 
[Въ недѣ́лю и҃-ю:] Съ высоты̀ си́лою оу҆ч҃нкѡ́мъ хрⷭ҇тѐ,  до́ндеже ѡ҆блеце́тесѧ, ре́клъ є҆сѝ сѣди́те во  і҆ерⷭ҇ли́мѣ: а҆́зъ же ꙗ҆́кѡ менѐ оу҆тѣ́шителѧ и҆но́го,  дх҃а моего́ же и҆ ѻ҆́ч҃а послю̀, въ не́мже оу҆твердите́сѧ. 
[Ѻ҆смогла́сника:] 
Оу҆тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й  въ бз҃ѣ мое́мъ, разшири́шасѧ на врагѝ моѧ̑, оу҆ста̀ моѧ̑,  возвесели́хсѧ ѡ҆ сп҃се́нїи твое́мъ. 
Оу҆тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ  пѣ́сньми вопїе́тъ, пою́щи: ст҃ъ є҆сѝ гдⷭ҇и: и҆ тѧ̀ пое́тъ  дꙋ́хъ мо́й.  
Нб҃са̀ оу҆тверди́вый сло́вомъ, и҆ земно́е ѡ҆снова́нїе  оу҆крѣпи́вый на вода́хъ мно́гихъ, оу҆твердѝ мо́й оу҆́мъ  въ во́лю твою̀ чл҃вѣколю́бче. 
На вода́хъ зе́млю ѡ҆снова́вый, сло́ве хрⷭ҇тѐ бж҃е, и҆ на̑ша  сердца̀ сла́вити тѧ̀ оу҆твердѝ.  
Оу҆тверди́ мѧ хрⷭ҇тѐ къ твоемꙋ̀ славосло́вїю, и҆  оу҆крѣпѝ пѣ́ти а҆́ннинꙋ пѣ́снь тебѣ̀, поѧ̀ во всѣ́хъ:  ст҃ъ є҆сѝ гдⷭ҇и, содержа́й всѧ̑. 
Въ правосла́вной вѣ́рѣ и҆сповѣ́данїѧ оу҆твердѝ мѧ̀  гдⷭ҇и, да не подви́гнетъ мѧ̀ вра́гъ до конца̀. 
И҆́же ѿ безнача́льнагѡ ѻ҆ц҃а̀ сло́ве, сн҃е  є҆диноро́дный, просвѣтѝ сердца̀ на̑ша. 
Оу҆твержде́нїе мнѣ̀ бꙋ́ди, сло́вомъ оу҆тверди́вый нб҃са̀  и҆ оу҆крѣпи́вый зе́млю на вода́хъ, и҆ и҆зба́ви ꙗ҆́кѡ  бг҃ъ, ѿ всѧ́кагѡ ѡ҆бстоѧ́нїѧ. 
Въ мокрота́хъ тѧ́жестнꙋ зе́млю оу҆крѣпи́вый всеси́льне  водны́хъ, и҆ нб҃са̀ на ничесо́мъ сло́вомъ водрꙋзи́вый,  внꙋ́треннѧго слѧче́наго моего̀ страстьмѝ человѣ́ка  возвлекі́й хрⷭ҇тѐ, недви́жимомъ твоеѧ̀ вѣ́ры ка́мени  оу҆твердѝ. 
Пѣ́снь д҃. 
Ѻ҆́ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ  бж҃е та́йнꙋ оу҆слы́шахъ    смотре́нїѧ твоегѡ̀, и҆ просла́вихъ тѧ̀ є҆ди́не  чл҃вѣколю́бче. 
[Въ недѣ́лю и҃-ю:] Смотрѧ́ѧй прⷪ҇ро́къ въ послѣ̑днѧѧ твоѐ  хрⷭ҇тѐ прише́ствїе, вопїѧ́ше: твою̀ оу҆слы́шахъ гдⷭ҇и  си́лꙋ, ꙗ҆́кѡ всѧ̑ сп҃стѝ пома̑заннаѧ твоѧ̑ прише́лъ  є҆сѝ.  
[Ѻ҆смогла́сника:] 
Покры́ла є҆́сть нб҃са̀ хрⷭ҇тѐ бж҃е, смотре́нїемъ твои́мъ,  добродѣ́тель неизрече́нныѧ мꙋ́дрости твоеѧ̀,  чл҃вѣколю́бче. 
Оу҆слы́шахъ слꙋ́хъ тво́й, и҆ оу҆боѧ́хсѧ, разꙋмѣ́хъ дѣла̀  твоѧ̑, и҆ оу҆жасо́хсѧ, гдⷭ҇и. 
Плотско́е прише́ствїе твоѐ хрⷭ҇тѐ оу҆вѣрѧ́ѧ прⷪ҇ро́къ  а҆ввакꙋ́мъ взыва́ше: сла́ва си́лѣ твое́й гдⷭ҇и. 
Оу҆слы́шахъ слꙋ́хъ тво́й гдⷭ҇и, ꙗ҆́кѡ ꙗ҆ви́лсѧ є҆сѝ на  землѝ, за є҆́же сп҃сти́ ны. тѣ́мъ вопїе́мъ: сла́ва си́лѣ  твое́й гдⷭ҇и. 
Оу҆слы́шахъ слꙋ́хъ тво́й, и҆ оу҆боѧ́хсѧ, гдⷭ҇и, разꙋмѣ́хъ  дѣла̀ твоѧ̑, и҆ оу҆жасо́хсѧ: ꙗ҆́кѡ  крⷭ҇то́мъ твои́мъ разрꙋши́лъ є҆сѝ сме́рть, живо́тъ  на́мъ дарова́вый. 
Нб҃са̀ покры́ла є҆́сть добродѣ́тель твоѧ̀ гдⷭ҇и, и҆  твоегѡ̀ хвале́нїѧ всѧ̑ и҆спо́лнилъ є҆сѝ: сла́ва си́лѣ  твое́й чл҃вѣколю́бче. 
Бж҃е́ственнымъ пред̾ѧвле́ннѣ а҆ввакꙋ́мъ ѡ҆чи́стивсѧ  дх҃омъ, междꙋ̀ двою̀ живѡ́тнꙋ прише́ствїе твоѐ проповѣ́да:  тре́петомъ же содержи́мь хрⷭ҇тѐ мо́й, слꙋ́хъ ди́вныхъ  твои́хъ оу҆слы́шавъ, взыва́ше, оу҆боѧ́хсѧ. 
Пѣ́снь є҃. 
Но́щь не свѣтла̀ невѣ́рныхъ хрⷭ҇тѐ, вѣ̑рнымъ же  просвѣще́нїе въ сла́дости слове́съ твои́хъ. сегѡ̀ ра́ди къ  тебѣ̀ оу҆́треннюю, и҆ воспѣва́ю твоѐ бж҃ество̀. 
[Въ недѣ́лю и҃-ю:] Стра́ха ра́ди твоегѡ̀ зача́тый гдⷭ҇и, во  чре́вѣ прⷪ҇ро́кѡвъ, и҆ рожде́нный на землѝ дх҃ъ сп҃се́нїѧ,  а҆пⷭ҇льскаѧ сердца̀  созида́етъ  чи̑ста: и҆ въ вѣ́рныхъ пра́вый ѡ҆бновлѧ́етсѧ: свѣ́тъ бо и҆  ми́ръ, занѐ твоѧ̑ повелѣ́нїѧ. 
[Ѻ҆смогла́сника:] 
Оу҆́тренююще сло́ве, въ сла́вꙋ твою̀ и҆ хвалꙋ̀,  восхвалѧ́емъ непреста́ннѡ ѡ҆́бразъ крⷭ҇та̀ твоегѡ̀, є҆го́же  да́лъ є҆сѝ на́мъ ѻ҆рꙋ́жїе въ по́мощь. 
Разгна́вый но́щь страстнꙋ́ю, возсїѧ́й мѝ свѣ́тъ оу҆́мный,  началоро́днꙋю тьмꙋ̀ ѿгна́въ бе́здны, и҆ первозда́нный  свѣ́тъ возсїѧ́вый мі́рꙋ, содѣ́телю всѣ́хъ. 
Гдⷭ҇и бж҃е мо́й, ѿ но́щи оу҆́треневавъ тебѣ̀ молю́сѧ:  пода́ждь мѝ ѡ҆ставле́нїе прегрѣше́нїй мои́хъ, и҆ къ  свѣ́тꙋ твои́хъ повелѣ́нїй пꙋти̑ моѧ̑ напра́ви, молю́сѧ. 
Оу҆́тренюетъ дꙋ́хъ мо́й къ тебѣ̀ бж҃е, занѐ свѣ́тъ  є҆сѝ, и҆ твоѧ̑ повелѣ̑нїѧ бы́ша и҆сцѣлє́нїѧ рабѡ́мъ  твои̑мъ чл҃вѣколю́бче. 
Свѣ́та мнѣ́нїемъ ко тьмѣ̀ низри́нꙋвшаѧ помрачи́сѧ  пре́лесть: свѣ́тъ бо вои́стиннꙋ  непристꙋ́пный и҆ и҆́стинный бг҃оѧвле́нїѧ возсїѧ̀.  тѣ́мже бж҃е́ственнѣ ѿ но́щи оу҆́тренююще, пѣ́снь  воспѣва́емъ. 
Роса̀, ꙗ҆̀же ѿ тебѐ хрⷭ҇тѐ бж҃е, и҆сцѣле́нїе вѣ̑рнымъ  на́мъ ꙗ҆ви́сѧ: земли́ же нече́ствꙋющихъ ѕлочести́во  паде́нїе ѡ҆бѣща́етсѧ. тѣ́мже ѿ но́щи оу҆́тренююще,  пѣ́снь тѝ прино́симъ.  
Но́щїю мѧ̀ страсте́й помраче́ннаго, ѡ҆зарѝ свѣ́те  непристꙋ́пный воздви́жима, да оу҆́тренюѧ зовꙋ́ ти: свѣ́тъ  и҆ ми́ръ повелѣ̑нїѧ твоѧ̑.  
Къ тебѣ̀ оу҆́тренюю, и҆ тебѣ̀ вопїю̀ бл҃гоꙋтро́бне гдⷭ҇и:  ѡ҆мраче́ннꙋю грѣхмѝ дꙋ́шꙋ мою̀, свѣ́томъ ѡ҆зари́въ  за́повѣдей твои́хъ, наста́ви. 
Пѣ́снь ѕ҃. 
І҆ѡ́на и҆з̾ чре́ва а҆́дова вопїѧ́ше: возведѝ ѿ тлѝ  живо́тъ мо́й. мы́ же тебѣ̀ вопїе́мъ: всеси́льне сп҃се,  поми́лꙋй на́съ.  
[Въ недѣ́лю и҃-ю:] Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ. и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на хрⷭ҇тѐ  вопїю́ тѝ: и҆з̾ смертоно́сныѧ глꙋбины̀ возведи́ мѧ. 
[Ѻ҆смогла́сника:] 
Во глꙋбинꙋ̀ грѣхо́внꙋю впа́дсѧ, бл҃же, ꙗ҆́кѡ і҆ѡ́на ѿ  ки́та вопїю́ ти. возведѝ ѿ тлѝ живо́тъ мо́й, и҆ сп҃си́  мѧ чл҃вѣколю́бче. 
И҆з̾ глꙋбины̀ возве́лъ є҆сѝ і҆ѡ́нꙋ прⷪ҇ро́ка твоего̀  гдⷭ҇и, и҆ менѐ вопїю́ща и҆з̾ глꙋбины̀ безмѣ́рныхъ мои́хъ  прегрѣше́нїй возведѝ млⷭ҇тиве, ꙗ҆́кѡ чл҃вѣколю́бецъ. 
Возопи́хъ, гдⷭ҇и внегда̀ скорбѣ́ти мѝ къ тебѣ̀, и҆  возве́лъ є҆сѝ живо́тъ мо́й многоми́лостиве. 
Возопи́хъ внегда̀ скорбѣ́ти мѝ къ тебѣ̀: оу҆глѣбо́хъ бо  въ тимѣ́нїи глꙋбины̀ прегрѣше́нїй мно́гихъ, и҆ ꙗ҆́вльсѧ  возведи́ мѧ ѿ тлѝ.  
Возопи́хъ, гдⷭ҇и, внегда̀ скорбѣ́ти мѝ и҆ сп҃со́хсѧ, и҆  воспою́ тѧ сп҃са моего̀. 
Ѿ мно́жества прегрѣше́нїй мои́хъ, ꙗ҆́кѡ і҆ѡ́нꙋ ѿ ки́та  и҆зба́ви мѧ̀, є҆ди́не чл҃вѣколю́бче. 
Пѣ́снь з҃. 
Пе́щь ѻ҆́троцы ѻ҆гнепа́льнꙋ дре́вле, росоточа́щꙋ  показа́ша, є҆ди́наго бг҃а воспѣва́юще и҆ глаго́люще:  превозноси́мый ѻ҆тцє́въ бг҃ъ и҆ препросла́вленъ. 
[Въ недѣ́лю и҃-ю:] Въ пе́щь ѻ҆́гненнꙋю вве́ржени прпⷣбнїи  ѻ҆́троцы, ѻ҆́гнь въ ро́сꙋ преложи́ша, воспѣва́нїемъ си́це  вопїю́ще. бл҃гослове́нъ є҆сѝ, гдⷭ҇и бж҃е ѻ҆тє́цъ  на́шихъ. 
[Ѻ҆смогла́сника:] 
Пе́щь горѧ́щꙋю ѡ҆роси́лъ є҆сѝ сп҃се, ѻ҆́троки сп҃слъ  є҆сѝ пою́щыѧ и҆ глаго́лющыѧ: бл҃гослове́нъ є҆сѝ во  вѣ́ки, гдⷭ҇и бж҃е ѻ҆тє́цъ на́шихъ. 
Сꙋ́щымъ въ пещѝ ѻ҆трокѡ́мъ твои̑мъ сп҃се не прикоснꙋ́сѧ,  нижѐ стꙋжѝ ѻ҆́гнь, тогда̀  трїѐ  ꙗ҆́кѡ є҆ди́нѣми оу҆сты̀ поѧ́хꙋ, и҆ бл҃гословлѧ́хꙋ  глаго́люще: бл҃гослове́нъ є҆сѝ бж҃е ѻ҆тє́цъ на́шихъ. 
Въ пещѝ ѡ҆бличи́лъ є҆сѝ ꙗ҆́вльсѧ персі́йское безꙋ́мное  златотво́рное и҆гра́нїе. тѣ́мже ѻ҆́троцы позна́вше тѧ̀  неизмѣ́ннаго ѡ҆́браза ѻ҆́ч҃а, бл҃гослове́нъ є҆сѝ,  зовѧ́хꙋ, бж҃е ѻ҆тє́цъ на́шихъ. 
А҆́гг҃ломъ ѻ҆́троки въ пещѝ сп҃сы́й, и҆ пла́мень въ ро́сꙋ  и҆̀мъ преложи́вый, бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Херꙋві́мѡвъ ѡ҆бꙋзда́телю, и҆ созда́телю всѣ́хъ, ѻ҆́троки  въ пещѝ сп҃сы́й, бл҃гослове́нъ є҆сѝ во вѣ́ки гдⷭ҇и бж҃е  ѻ҆тє́цъ на́шихъ. 
Мꙋчи́телева повелѣ́нїѧ ѻ҆́троцы не послꙋ́шаша, пе́щи не  оу҆боѧ́шасѧ, бг҃ꙋ же воспѣва́хꙋ: ѻ҆тцє́въ бж҃е  бл҃гослове́нъ є҆сѝ. 
Въ пещѝ сꙋ́ще халде́йстѣй, а҆враа́мстїи ѻ҆́троцы  ликова́хꙋ со а҆́гг҃ломъ, глаго́люще: ѻ҆тє́цъ на́шихъ бж҃е  бл҃гослове́нъ є҆сѝ.  
Пѣ́снь и҃. 
Въ пещѝ ѻ҆́троки подража́юще, дх҃о́внꙋю ро́сꙋ прїе́мшїи,  вѣ́рою зове́мъ: бл҃гослови́те дѣла̀ гдⷭ҇нѧ гдⷭ҇а. 
[Въ недѣ́лю и҃-ю:] Неѡпа́льнаѧ ѻ҆гню̀ въ сїна́и  прича́щшаѧсѧ кꙋпина̀ бг҃а ꙗ҆вѝ: медленноѧзы́чномꙋ и҆  гꙋгни́вомꙋ мѡѷсе́ови, и҆ ѻ҆́троки ре́вность бж҃їѧ трѝ  непребори̑мыѧ во ѻ҆гнѝ пѣвцы̀ показа̀: всѧ̑ дѣла̀ гдⷭ҇нѧ  гдⷭ҇а по́йте, и҆ превозноси́те во всѧ̑ вѣ́ки. 
[Ѻ҆смогла́сника:] 
Є҆ди́наго безнача́льнаго цр҃ѧ̀ сла́вы, є҆го́же  бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте сщ҃е́нницы, лю́дїе превозноси́те є҆го̀  во вѣ́ки. 
А҆́гг҃льми немо́лчнѡ въ вы́шнихъ сла́вимаго бг҃а, нб҃са̀  нб҃съ, землѧ̀ и҆ го́ры и҆ хо́лми, и҆ глꙋбина̀, и҆ ве́сь  ро́дъ человѣ́ческїй, пѣ́сньми того̀ ꙗ҆́кѡ созда́телѧ и҆  и҆зба́вителѧ бл҃гослови́те.  
Всѣ́хъ зижди́телѧ, и҆ сп҃са дꙋ́шъ на́шихъ, по́йте лю́дїе  хрⷭ҇та̀ бг҃а на́шего, и҆ превозноси́те є҆го̀ во вѣ́ки. 
Гдⷭ҇а всѧ̑ дѣла̀ бл҃гослови́те, ꙗ҆́кѡ зижди́телѧ и҆  творца̀ всѣ́хъ. 
Ѻ҆́троцы зовѧ́хꙋ въ пещѝ ѡ҆роше́ни: тва́рь да  бл҃гослови́тъ всѧ́чєскаѧ сло́вомъ созда́вшаго, и҆  превозно́ситъ є҆го̀ во вѣ́ки. 
Вои́стиннꙋ сꙋ́щаго бг҃а, и҆ всѣ́хъ сꙋщества̀ вино́внаго,  хрⷭ҇та̀ превозно́симъ, и҆ славосло́вимъ во всѧ̑ вѣ́ки. 
Пе́щь дре́вле ѻ҆гне́мъ ѡ҆палѧ́емꙋю бг҃очести́вїи попра́ша  ѻ҆́троцы. не бо̀ стра́хъ мꙋчи́телевꙋ покори́шасѧ, но  любо́вїю же па́че бг҃оче́стїѧ пали́ми глаго́лахꙋ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Стра́шнаго херꙋві́мѡмъ, и҆ чꙋ́днаго серафі́мѡмъ, и҆ мі́рꙋ  творца̀, сщ҃е́нницы, и҆ рабѝ, и҆ дꙋ́си првⷣныхъ, по́йте,  бл҃гослови́те, и҆ превозноси́те є҆го̀ во вѣ́ки.  
Пѣ́снь ѳ҃. 
Па́че є҆стества̀ мт҃рь, и҆ по є҆стествꙋ̀ дв҃ꙋ, є҆ди́нꙋ въ  жена́хъ бл҃гослове́ннꙋю, пѣ́сньми вѣ́рнїи бцⷣꙋ  велича́емъ. 
[Въ недѣ́лю и҃-ю:] Нетлѣ́нїѧ и҆скꙋше́нїемъ ро́ждшаѧ, и҆  всехитрецꙋ̀ сло́вꙋ пло́ть взаимода́вшаѧ, мт҃и  неискꙋсомꙋ́жнаѧ дв҃о бцⷣе, прїѧ́телище нестерпи́магѡ, село̀  невмѣсти́магѡ, зижди́телѧ твоегѡ̀, тѧ̀ велича́емъ. 
[Ѻ҆смогла́сника:] 
Всепѣ́таѧ нб҃съ превы́шшаѧ, безнача́льное сло́во  безсѣ́меннѡ заче́ншаѧ, и҆ воплоще́ннаго бг҃а ро́ждшаѧ  человѣ́кѡмъ: тѣ́мъ тѧ̀ всѝ велича́емъ. 
Мт҃и бж҃їѧ и҆ дв҃а, ро́ждшаѧ и҆ дв҃ствꙋющаѧ па́ки, не  є҆стества̀ дѣ́ло, но бж҃їѧ снизхожде́нїѧ: тѣ́мъ ꙗ҆́кѡ  є҆ди́нꙋ бж҃їихъ чꙋде́съ сподо́бльшꙋюсѧ, тѧ̀ при́снѡ  велича́емъ. 
Воплоще́ннаго сло́ва безсѣ́меннѡ ѿ тебѐ бг҃олѣ́пнѡ  родила̀ є҆сѝ дв҃о бцⷣе, и҆ тѧ̀ велича́емъ.  
Безсѣ́менно ржⷭ҇тва̀ зача́тїе кто̀ ска́жетъ ѿ человѣ̑къ;  нетлѣ́ннагѡ ржⷭ҇тва̀ рожде́нїю кто̀ не почꙋди́тсѧ ѿ  земноро́дныхъ; тѣ́мъ тѧ̀ племена̀ земна̑ѧ бцⷣе велича́емъ. 
Тѧ̀ ски́нїю ст҃ꙋ́ю, ѡ҆дꙋшевле́нный ковче́гъ, ю҆́же  премꙋ́дрость бж҃їѧ созда̀, и҆́стиннꙋю бцⷣꙋ пѣ́сньми  велича́емъ. 
Тѧ̀ пречⷭ҇тꙋю мт҃рь и҆ дв҃ꙋ, невмѣсти́мое сло́во во  оу҆тро́бꙋ вмѣсти́вшꙋю, и҆ роди́вшꙋю пло́тїю, пѣ́сньми  велича́емъ. 
Ра́дꙋйсѧ невѣ́сто свѣ́тлаѧ, мт҃и свѣтода́вца, ра́дꙋйсѧ  вмѣсти́вшаѧ невмѣсти́маго во оу҆тро́бѣ твое́й: ра́дꙋйсѧ  самѣ́хъ херꙋві́мѡвъ чⷭ҇тнѣ́йшаѧ, ро́ждшаѧ сп҃са дꙋ́шъ  на́шихъ.  


Гла́съ ѻ҆сьмы́й.  
Пѣ́снь а҃.  
Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀  мѡѷсе́йскїй же́злъ, крⷭ҇тоѡбра́знѡ порази́въ, и҆  раздѣли́въ мо́ре, і҆и҃лѧ же бѣглеца̀, пѣшехо́дца сп҃сѐ,  пѣ́снь бг҃ови воспѣва́юща. 
[Въ воздви́женїе чⷭ҇тна́гѡ крⷭ҇та̀:] Крⷭ҇тъ начерта́въ  мѡѷсе́й въ прѧ́мѡ жезло́мъ чермно́е пресѣчѐ, і҆и҃лю  пѣшеходѧ́щꙋ, то́же ѡ҆бра́тнѡ фараѡ́нѡвымъ колесни́цамъ  оу҆да́ривъ совокꙋпѝ, вопрекѝ написа́въ непобѣди́мое  ѻ҆рꙋ́жїе: тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ  просла́висѧ.  
[Ѻ҆смогла́сника:] 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Посѣ́ченный несѣко́маго пресѣчѐ, и҆ ви́дѣ со́лнце  зе́млю не ви́дѣ: лю́таго врага̀ вода̀ потопѝ, и҆  непроходи́мое про́йде і҆и҃ль. пѣ́снь же воспѣва́шесѧ:  гдⷭ҇ви пои́мъ, сла́внѡ бо просла́висѧ. 
Прⷪ҇ро́чески бг҃ови́децъ бцⷣы ѡ҆́бразъ зрѧ́й немо́кренными  нога́ми чермнꙋ́ю про́йде пꙋчи́нꙋ и҆ и҆гра́ѧ вопїѧ́ше: пои́мъ  побѣ́днꙋю пѣ́снь гдⷭ҇еви, ꙗ҆́кѡ просла́висѧ. 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е  мо́ре, ꙗ҆́кѡ є҆ди́нъ сла́внѡ просла́висѧ. 
Пои́мъ гдⷭ҇еви всѝ лю́дїе, въ мо́ри чермнѣ́мъ фараѡ́на  погрꙋзи́вшемꙋ, побѣ́днꙋю пѣ́снь пою́ще, ꙗ҆́кѡ  просла́висѧ.  
І҆и҃лѧ ѿ рабо́ты и҆зба́вилъ є҆сѝ гдⷭ҇и, десни́цею твое́ю  держа́вною: ꙗ҆́кѡ ѻ҆́наго сп҃слъ є҆сѝ, ны́нѣ на́съ  сп҃сѝ. 
Пѣ́снь возсле́мъ лю́дїе чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще: пои́мъ тебѣ̀ є҆ди́номꙋ влⷣцѣ. 
И҆стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ  сꙋ́шею наста́вльшемꙋ: пои́мъ хрⷭ҇тꙋ̀, ꙗ҆́кѡ просла́висѧ во  вѣ́ки. 
[На ржⷭ҇тво̀ бцⷣы:] Сокрꙋши́вшемꙋ бра̑ни мы́шцею свое́ю и҆  прове́дшемꙋ і҆и҃лѧ сквозѣ̀ чермно́е мо́ре, пои́мъ є҆мꙋ̀,  ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ просла́висѧ. 
Пои́мъ бг҃ꙋ, ѿ го́рькїѧ рабо́ты фараѡ́новы и҆зба́вльшемꙋ  і҆и҃лѧ, и҆ ѻ҆́гненнымъ столпо́мъ, и҆ свѣ́тлымъ ѻ҆́блакомъ  наста́вльшемꙋ, ꙗ҆́кѡ просла́висѧ. 
[Въ сре́дꙋ преполове́нїѧ:] Мо́ре ѡ҆гꙋсти́лъ є҆сѝ,  погрꙋзи́вый со ѻ҆рꙋ́жїемъ го́рдаго   фараѡ́на, и҆ лю́ди сп҃слъ є҆сѝ немо́креннѡ гдⷭ҇и, и҆  вве́лъ є҆сѝ ѧ҆̀ въ го́рꙋ ст҃ы́ни, вопїю́щыѧ: пои́мъ тебѣ̀  бг҃ꙋ на́шемꙋ пѣ́снь побѣ́днꙋю ꙗ҆́кѡ просла́висѧ. 
Въ чермнѣ́мъ фараѡ́на съ колесни́цами погрꙋзи́лъ є҆сѝ, и҆  лю́ди мѡѷсе́омъ сп҃слъ є҆сѝ, пою́щыѧ тебѣ̀ гдⷭ҇и,  пѣ́снь побѣ́днꙋю, ꙗ҆́кѡ и҆зба́вителю на́шемꙋ бг҃ꙋ. 
Пресла́вный въ мо́ри оу҆стро́ивый лю́демъ пꙋ́ть, нбⷭ҇ное  на́мъ ше́ствїе проходи́мо сотворѝ, да но́вꙋю пѣ́снь пои́мъ  тебѣ̀ гдⷭ҇и. 
Внеза́пꙋ дре́вле мо́ре і҆и҃ль ꙗ҆́кѡ въ пꙋсты́ни ного́ю  пра́шною проше́дъ, вопїѧ́ше, гдⷭ҇ви бг҃ꙋ на́шемꙋ крѣ́пкомꙋ  въ бра́нехъ, пои́мъ пѣ́снь но́вꙋю. 
Ди́вномꙋ бг҃ꙋ вели̑чїѧ принесе́мъ, и҆ великолѣ́пнѡ съ на́ми  да воспое́тъ землѧ̀, и҆ нб҃о ꙗ҆́снѡ сла́вꙋ є҆гѡ̀.  
Пѣ́снь в҃. 
Вонмѝ нб҃о и҆ возглаго́лю, и҆ воспою̀ хрⷭ҇та̀, ѿ дв҃ы  ро́ждшагосѧ во сп҃се́нїе на́ше. 
Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, пре́жде  вѣ̑къ рожде́нный ѿ ѻ҆ц҃а̀ и҆ ѿ дв҃ы въ послѣ̑днѧѧ  без̾ мꙋ́жа заче́ншїйсѧ, и҆ разрꙋши́вый грѣ́хъ пра́ѻтца  а҆да́ма, ꙗ҆́кѡ чл҃вѣколю́бецъ. 
Ви́дите ви́дите, ꙗ҆́кѡ а҆́зъ є҆́смь бг҃ъ, расто́ргнꙋвый  чермно́е мо́ре жезло́мъ мѡѷсе́овымъ, и҆ проведы́й лю́ди, и҆  наста́вивый ѧ҆̀, и҆ пита́вый въ пꙋсты́ни сїна́йстѣй, и҆  введы́й въ го́рꙋ ст҃ы́ни. 
Па́че ме́да и҆ со́та сла̑ждшаѧ словеса̀ оу҆́стъ мои́хъ,  наꙋчи́тесѧ вопи́ти, глаго́летъ гдⷭ҇ь. 
[Во вто́рникъ д҃-ѧ недѣ́ли поста̀:] Ви́дите ви́дите, ꙗ҆́кѡ  а҆́зъ є҆́смь бг҃ъ, дре́вле і҆и҃лѧ сквозѣ̀ чермно́е мо́ре  проведы́й, и҆ пита́вый, и҆ сп҃сы́й, и҆ ѿ го́рькїѧ рабо́ты  свободи́вый фараѡ́новы.  
Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, въ млⷭ҇ти  бога́тый и҆ бл҃гі́й въ щедро́тахъ, и҆зба́вивый лю́ди ѿ  пре́лести, и҆ рабо́ты безбо́жныхъ врагѡ́въ. 
Нб҃са̀ простры́й и҆ зе́млю ѡ҆снова́вый хрⷭ҇тѐ, вонмѝ  моле́нїю моемꙋ̀, ꙗ҆́кѡ и҆́мѧ твоѐ ди́вное призва́хъ  чл҃вѣколю́бче. 
[Во вто́рникъ в҃-ѧ недѣ́ли поста̀:] Ви́дите ви́дите, ꙗ҆́кѡ  а҆́зъ є҆́смь бг҃ъ ва́шъ, ѡ҆ст҃и́вый нача́токъ ва́мъ  прїѧ́тенъ, ѿ дне́й всегѡ̀ лѣ́та ѡ҆десѧ́тствованїе, и҆  сїѐ да́въ лю́демъ мои̑мъ во и҆збавле́нїе страсте́й, во  сп҃се́нїѧ нача́ло. 
[Въ понедѣ́льникъ стрⷭ҇тны́ѧ недѣ́ли, на повече́рїи:]  Вонмѝ нб҃о и҆ возглаго́лю, и҆ воспою̀ хрⷭ҇та̀, ѿ дв҃ы  пло́тїю прише́дшаго. 
Вонмѝ нб҃о и҆ возглаго́лю, и҆ воспою̀ хрⷭ҇та̀ є҆ди́наго  чл҃вѣколю́бца.  
Пѣ́снь г҃. 
Оу҆твержде́й въ нача́лѣ нб҃са̀ ра́зꙋмомъ, и҆ зе́млю на  вода́хъ ѡ҆снова́вый, на ка́мени мѧ̀ хрⷭ҇тѐ за́повѣдей  твои́хъ оу҆твердѝ, ꙗ҆́кѡ нѣ́сть ст҃ъ, па́че тебѐ,  є҆ди́не чл҃вѣколю́бче. 
[Чтⷭ҇на́гѡ крⷭ҇та̀:] Же́злъ во ѡ҆́бразъ та́йны прїе́млетсѧ,  прозѧбе́нїемъ бо предразсꙋжда́етъ сщ҃е́нника: неплодѧ́щей же  пре́жде цр҃кви, ны́нѣ процвѣтѐ дре́во крⷭ҇та̀, въ  держа́вꙋ и҆ оу҆твержде́нїе. 
[Ѻ҆смогла́сника:] 
Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю,  ты̀ менѐ оу҆твердѝ въ любвѝ твое́й, жела́нїй кра́ю,  вѣ́рныхъ оу҆твержде́нїе, є҆ди́не чл҃вѣколю́бче. 
[На ржⷭ҇тво̀ бцⷣы, и҆ преполове́нїю:] Оу҆тверди́сѧ се́рдце  моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ:  разшири́шасѧ на врагѝ моѧ̑ оу҆ста̀ моѧ̑, возвесели́хсѧ ѡ҆  сп҃се́нїи твое́мъ.  
Оу҆твердѝ на́шъ оу҆́мъ и҆ сердца̀, нб҃са̀ сло́вомъ  оу҆твержде́й, во є҆́же пѣ́ти и҆ сла́вити тѧ̀ во сп҃се́нїе  дꙋ́шъ на́шихъ. 
Ты̀ є҆сѝ оу҆твержде́нїе притека́ющихъ къ тебѣ̀ гдⷭ҇и,  ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й. 
Оу҆твержде́й рꙋко́ю твое́ю сло́ве бж҃їй нб҃са̀,  просвѣще́нїемъ твоегѡ̀ и҆́стиннагѡ позна́нїѧ, оу҆твердѝ  и҆ на́съ на тѧ̀ надѣ́ющихсѧ сердца̀. 
Оу҆твержде́й сло́ве нб҃са̀ сло́вомъ, оу҆твердѝ на́шъ  оу҆́мъ и҆ се́рдце, во є҆́же сла́вити тѧ̀ сп҃са дꙋ́шъ  на́шихъ. 
Оу҆твержде́й сло́вомъ нб҃са̀, и҆ зе́млю ѡ҆снова́вый на  вода́хъ мно́гихъ, оу҆тверди́ мѧ къ пѣ́нїю славосло́вїѧ  твоегѡ̀ гдⷭ҇и. 
Нѣ́сть ст҃ъ ꙗ҆́кѡ гдⷭ҇ь и҆ нѣ́сть пра́веденъ ꙗ҆́кѡ бг҃ъ  на́шъ, є҆го́же пое́тъ всѧ̀ тва́рь: нѣ́сть пра́веденъ па́че  тебѐ гдⷭ҇и. 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди  оу҆тверди́сѧ въ гдⷭ҇ѣ се́рдце моѐ. 
Сочини́ мѧ гдⷭ҇и си̑льнымъ люде́й твои́хъ, ѡ҆поѧсꙋ́ѧ си́лою,  и҆ лꙋ́ки ра́тникѡвъ сокрꙋшѝ, и҆ нищеты̀ моеѧ̀ ро́гъ  возвы́си. 
Стра́хъ тво́й гдⷭ҇и всадѝ въ сердца̀ ра́бъ твои́хъ, и҆  бꙋ́ди на́мъ оу҆твержде́нїе тѧ̀ во и҆́стинѣ призыва́ющымъ. 
Оу҆тверди́ мѧ гдⷭ҇и си́лою крⷭ҇тною, и҆ да́рꙋй мнѣ̀  се́рдце чи́стое, да ѡ҆ тебѣ̀ хвалю́сѧ бл҃же. 
Оу҆твержде́нїе моѐ сп҃се є҆сѝ, прибѣ́жище моѐ и҆  си́ла. поколеба́вшеесѧ се́рдце моѐ оу҆твердѝ въ стра́сѣ  твое́мъ, ꙗ҆́кѡ нѣ́сть ст҃ъ, ꙗ҆́коже ты̀ бг҃ъ на́шъ. 
Въ гдⷭ҇ѣ бз҃ѣ мое́мъ оу҆тверди́сѧ дꙋша̀ моѧ̀, и҆ да  хва́литсѧ глаго́лющи: нѣ́сть ст҃ъ, нѣ́сть пра́веденъ,  па́че тебѐ гдⷭ҇и. 
Оу҆подо́би мѧ̀ хрⷭ҇тѐ оу҆́мнѡ горѣ̀ сїѡ́нстѣй,  возвы́сивый и҆ оу҆тверди́вый въ наде́жди ѡ҆ тебѣ̀, и҆  и҆ска́павый ро́сꙋ бл҃года́ти, чл҃вѣколю́бче.  
Оу҆твержде́й на ка́мени вѣ́ры, на се́мъ сози́ждꙋ мою̀  цр҃ковь, рекі́й гдⷭ҇и, сп҃си́ мѧ вопїю́ща: ты̀ є҆сѝ  хрⷭ҇тѐ сн҃ъ бг҃а жива́гѡ, и҆ въ тебѣ̀ оу҆тверди́сѧ дꙋ́хъ  мо́й. 
Оу҆тверди́ мѧ гдⷭ҇и, не́мощь мою̀ вѣ́дый, и҆ рꙋ́кꙋ мнѣ̀  прострѝ, ꙗ҆́кѡ всеси́ленъ. 
Пѣ́снь д҃. 
Ты̀ моѧ̀ крѣ́пость гдⷭ҇и, ты̀ моѧ̀ и҆ си́ла, ты̀ мо́й бг҃ъ,  ты̀ моѐ ра́дованїе, не ѡ҆ста́вль нѣ́дра ѻ҆́ч҃а и҆ на́шꙋ  нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́  ти: си́лѣ твое́й сла́ва чл҃вѣколю́бче. 
[Чтⷭ҇на́гѡ крⷭ҇та̀:] Оу҆слы́шахъ гдⷭ҇и смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
[Ѻ҆смогла́сника, и҆ преѡбраже́нїю:]  
И҆з̾ пло́ти твоеѧ̀ лꙋчѝ бж҃ества̀ и҆схожда́хъ прⷪ҇ро́кѡмъ  и҆ а҆пⷭ҇лѡмъ. тѣ́мъ нача́льницы пою́ще взыва́хꙋ: сла́ва  си́лѣ твое́й гдⷭ҇и.  
[Ѻ҆смогла́сника:] 
И҆з̾ горы̀ прїѡсѣне́нныѧ сло́ве прⷪ҇ро́къ, є҆ди́ныѧ  бцⷣы, хотѧ́ща воплоти́тисѧ бг҃ови́днѡ оу҆смотрѝ, и҆ со  стра́хомъ славосло́вѧше си́лꙋ твою̀. 
Оу҆слы́шахъ, гдⷭ҇и, слꙋ́хъ тво́й и҆ оу҆боѧ́хсѧ, ꙗ҆́кѡ  неизрече́ннымъ совѣ́томъ, бг҃ъ сы́й присносꙋ́щный, ѿ дв҃ы  проше́лъ є҆сѝ вопло́щьсѧ: сла́ва снизхожде́нїю твоемꙋ̀  хрⷭ҇тѐ, сла́ва си́лѣ твое́й. 
Всѣ́лъ є҆сѝ на ко́ни а҆пⷭ҇лы твоѧ̑ гдⷭ҇и, и҆ прїѧ́лъ  є҆сѝ рꙋка́ма твои́ма оу҆зды̑ и҆́хъ, и҆ сп҃се́нїе бы́сть  ѣ҆жде́нїе твоѐ, вѣ́рнѡ пою́щымъ: сла́ва си́лѣ твое́й  гдⷭ҇и. 
Бг҃оно́сный дх҃омъ ст҃ы́мъ просвѣти́всѧ прⷪ҇ро́къ  а҆ввакꙋ́мъ, въ послѣ̑днѧѧ твоѐ прише́ствїе прови́дѣвъ,  вопїѧ́ше: внегда̀ прибли́житисѧ лѣ́тѡмъ, позна́ешисѧ:  внегда̀ прїитѝ вре́мени, ꙗ҆ви́шисѧ. сла́ва си́лѣ твое́й  гдⷭ҇и. 
Та́йнѡ прⷪ҇ро́къ предзрѧ̀, ѿ дв҃ы тѧ̀ сло́ве  воплоща́ема, пѣ́сненнѡ вопїѧ́ше: сла́ва  си́лѣ твое́й гдⷭ҇и. 
[На ржⷭ҇тво̀ бцⷣы, и҆ преполове́нїю:] Прⷪ҇ро́къ а҆ввакꙋ́мъ,  оу҆́мныма ѻ҆чи́ма прови́дѣ гдⷭ҇и прише́ствїе твоѐ,  тѣ́мъ и҆ вопїѧ́ше: ѿ ю҆́га прїи́детъ бг҃ъ. сла́ва си́лѣ  твое́й, сла́ва снизхожде́нїю твоемꙋ̀. 
Оу҆слы́шахъ гдⷭ҇и слꙋ́хъ тво́й и҆ оу҆боѧ́хсѧ, разꙋмѣ́хъ  дѣла̀ твоѧ̑ и҆ просла́вихъ держа́вꙋ твою̀, гдⷭ҇и. 
Оу҆слы́шахъ гдⷭ҇и слꙋ́хъ тво́й, и҆ оу҆боѧ́хсѧ, разꙋмѣ́хъ  неизрече́нное твоѐ смотре́нїе и҆ просла́вихъ сло́ве  снисхожде́нїе твоѐ. 
Твоѐ вочл҃вѣ́ченїе, є҆́же пре́жде вѣ̑къ  пред̾ѡпредѣли́лъ є҆сѝ, въ послѣ̑днѧѧ бл҃говоли́лъ  є҆сѝ соверши́ти гдⷭ҇и, оу҆слы́шахъ, и҆ стра́хомъ  воспѣва́хъ. 
Твоѐ пречтⷭ҇ое прише́ствїе хрⷭ҇тѐ, прови́дѧй прⷪ҇ро́къ  а҆ввакꙋ́мъ, вопїѧ́ше тебѣ̀ съ тре́петомъ: оу҆слы́шахъ  слꙋ́хъ тво́й и҆ оу҆боѧ́хсѧ, разꙋмѣ́хъ дѣла̀ твоѧ̑, и҆  оу҆жасо́хсѧ гдⷭ҇и.  
Оу҆слы́шахъ слꙋ́хъ тво́й гдⷭ҇и, и҆ оу҆боѧ́хсѧ, разꙋмѣ́хъ  дѣла̀ твоѧ̑ и҆ оу҆жасо́хсѧ, ꙗ҆́кѡ посредѣ̀ двою̀  живѡ́тнꙋ позна́ешисѧ, во сп҃се́нїе дꙋ́шъ на́шихъ. 
Покры̀ нб҃са̀ добродѣ́тель твоѧ̀ гдⷭ҇и, и҆ всѧ́чєскаѧ  сп҃се хвале́нїѧ твоегѡ̀ и҆спо́лнишасѧ. 
Ꙗ҆́кѡ петрꙋ̀ рꙋ́кꙋ простры́й въ по́мощь, и҆ менѐ поми́лꙋй,  и҆ сп҃сѝ ꙗ҆́кѡ чл҃вѣколю́бецъ. 
А҆ввакꙋ́ме прⷪ҇ро́че, что̀ зове́ши; что̀ ви́дѣвъ  оу҆жа́слсѧ є҆сѝ: ѿ ю҆́га тѧ̀ грѧдꙋ́ща бг҃а ви́дѧ,  оу҆боѧ́хсѧ. 
Оу҆слы́шахъ слꙋ́хъ си́лы твоеѧ̀, и҆ возвесели́сѧ се́рдце  моѐ ѡ҆ гдⷭ҇ѣ. 
Пѣ́снь є҃. 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀ свѣ́те  незаходи́мый, и҆ покры́ла мѧ̀ є҆́сть чꙋжда́ѧ тьма̀  ѻ҆каѧ́ннаго. но ѡ҆брати́ мѧ и҆ къ свѣ́тꙋ за́повѣдей  твои́хъ пꙋтѝ моѧ̑ напра́ви, молю́сѧ.  
[Чⷭ҇тна́гѡ крⷭ҇та̀:] Ѽ требл҃же́нное дре́во, на не́мже  распѧ́сѧ хрⷭ҇то́съ, цр҃ь и҆ гдⷭ҇ь: и҆́мже падѐ, дре́вомъ  прельсти́вый, тобо́ю прельсти́всѧ, бг҃ꙋ пригвозди́вшꙋсѧ  пло́тїю, подаю́щемꙋ ми́ръ дꙋша́мъ на́шымъ. 
[Ѻ҆смогла́сника:] 
Просвѣтѝ на́съ повелѣ́нїи твои́ми гдⷭ҇и, и҆ мы́шцею  твое́ю высо́кою, тво́й ми́ръ пода́ждь на́мъ чл҃вѣколю́бче. 
Мра́къ дꙋшѝ моеѧ̀ разженѝ свѣтода́вче хрⷭ҇тѐ бж҃е,  началоро́днꙋю тьмꙋ̀ и҆згна́въ бе́здны, и҆ да́рꙋй мѝ свѣ́тъ  повелѣ́нїй твои́хъ сло́ве, да оу҆́треннюѧ сла́влю тѧ̀. 
Оу҆́треннююще вопїе́мъ тѝ гдⷭ҇и, сп҃си́ ны. ты́ бо є҆сѝ  бг҃ъ на́шъ, ра́звѣ тебѐ и҆но́гѡ не вѣ́мы. 
Страсте́й мѧ̀ мглы̀, ꙗ҆́кѡ ѿ глꙋбо́кїѧ но́щи и҆збавлѧ́ѧй,  оу҆́треневати сподо́би дꙋ́хъ мо́й молю́сѧ, во свѣ́тѣ днѐ  повелѣ́нїй твои́хъ хрⷭ҇тѐ.  
Твои́мъ свѣ́томъ ѡ҆зарѝ мо́й оу҆́мъ бж҃е, молю́сѧ тебѣ̀,  да мно́гꙋю твою̀ воспою̀ ѿ но́щи оу҆́треневавъ  бл҃госты́ню. 
Ѿ но́щи невѣ́дѣнїѧ, по дꙋшелови́тельномꙋ пꙋтѝ при́снѡ  блꙋдѧ́щаго, свѣ́томъ ра́зꙋма твоегѡ̀ гдⷭ҇и, преднаставлѧ́ѧ  мѧ̀ на стезю̀ за́повѣдей твои́хъ напра́ви. 
Ꙗ҆́кѡ бг҃а и҆но́гѡ бл҃же, па́че тебѐ не зна́емъ, къ тебѣ̀  свѣ́тꙋ незаходи́момꙋ ѿ но́щи оу҆́тренююще, воспѣва́емъ  тѧ̀, чл҃вѣколю́бче. 
Оу҆́тренюетъ дꙋ́хъ мо́й къ тебѣ̀ бж҃е, ѿ ѻ҆ц҃а̀  рожде́нномꙋ неизрече́ннѡ, и҆ воздви́гнꙋвшемꙋ ро́гъ сп҃се́нїѧ  на́мъ. 
Оу҆́тренюетъ дх҃ъ мо́й къ тебѣ̀ бж҃е, занѐ свѣ́тъ  повелѣ́нїѧ прише́ствїѧ твоегѡ̀: и҆́миже оу҆́бѡ ѡ҆зарѝ  оу҆́мъ на́шъ влⷣко, и҆ наста́ви на стезю̀ жи́зни. 
Ѿ но́щи невѣ́дѣнїѧ бг҃овѣ́дѣнїемъ просвѣти́вый  концы̀, просвѣти́ мѧ оу҆́тромъ чл҃вѣколю́бїѧ твоегѡ̀  гдⷭ҇и.  
Ѿ но́щи оу҆́тренюетъ дꙋ́хъ мо́й къ тебѣ̀ бж҃е, млⷭ҇ть  пода́ждь мѝ. 
[На ржⷭ҇тво̀ бцⷣы, и҆ преполове́нїю:] Гдⷭ҇и бж҃е на́шъ,  ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и,  ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ. 
Оу҆́тренююще къ тебѣ̀ чл҃вѣколю́бцꙋ, воспѣва́емъ тѧ̀  хрⷭ҇тѐ бж҃е, да́рꙋй на́мъ млⷭ҇ти твоѧ̑. 
Ѿ но́щи оу҆́тренюетъ дꙋ́хъ мо́й къ твоемꙋ̀ пѣснопѣ́нїю,  занѐ свѣ́тъ и҆ ми́ръ повелѣ̑нїѧ твоѧ̑. 
Бл҃же, свѣ́та и҆ ми́ра пода́телю, ѿ тьмы̀ мѧ̀ и҆ бра́ни  страсте́й и҆зба́ви, оу҆́тренююща хрⷭ҇тѐ къ твоемꙋ̀  хвале́нїю. 
Повелѣ̑нїѧ твоѧ̑ просвѣще́нїемъ хрⷭ҇тѐ ꙗ҆́кѡ бл҃гъ  показа́лъ є҆сѝ, занѐ свѣтода́вче ѿ но́щи  оу҆́треннююще сла́вꙋ возсыла́емъ. 
Твои́мъ свѣ́томъ ѡ҆зарѝ мо́й оу҆́мъ бж҃е молю́сѧ, да  мно́гꙋю твою̀ воспою̀, ѿ но́щи оу҆́тренюѧ, бл҃гость.  
Ѿ но́щи невѣ́дѣнїѧ, бг҃овѣ́дѣнїѧ де́нь во свѣ́тѣ  лица̀ твоегѡ̀ хрⷭ҇тѐ, возсїѧ́етъ, ко оу҆́трꙋ хвале́нїе  твоѐ въ сердца́хъ на́шихъ. 
Пѣ́снь ѕ҃. 
Ѡ҆чи́сти мѧ̀ сп҃се, мнѡ́га бо беззакѡ́нїѧ моѧ̑, и҆ и҆з̾  глꙋбины̀ ѕѡ́лъ возведѝ молю́сѧ, къ тебѣ́ бо возопи́хъ, и҆  оу҆слы́ши мѧ̀, бж҃е сп҃се́нїѧ моегѡ̀. 
[Чтⷭ҇на́гѡ крⷭ҇та̀:] Во́днагѡ ѕвѣ́рѧ во оу҆тро́бѣ, дла̑ни  і҆ѡ́на крестови́днѡ распросте́ръ, сп҃си́тельнꙋю стра́сть  проѡбража́ше ꙗ҆́вѣ. тѣ́мъ тридне́венъ и҆зше́дъ,  премі́рное воскрⷭ҇нїе прописа́ше, пло́тїю пригвожде́ннагѡ  хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
[Ѻ҆смогла́сника:]  
І҆ѡ́нꙋ въ ки́тѣ гдⷭ҇и, є҆ди́наго всели́лъ є҆сѝ, мене́ же  свѧ́заннаго мре́жами вра́жїими, ꙗ҆́кѡ ѿ тлѝ ѻ҆́наго  сп҃сѝ.  
Ꙗ҆́коже прⷪ҇ро́ка и҆зба́вилъ є҆сѝ и҆з̾ глꙋбины̀  преиспо́днїѧ хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви ꙗ҆́кѡ чл҃вѣколю́бецъ, и҆ оу҆пра́ви живо́тъ мо́й,  молю́сѧ. 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ  ри́зою, многомлⷭ҇тиве хрⷭ҇тѐ бж҃е на́шъ. 
Бе́здна грѣхѡ́въ и҆ прегрѣше́нїй бꙋ́рѧ мѧ̀ смꙋща́етъ, и҆  во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ: но твою̀  крѣ́пкꙋю рꙋ́кꙋ мнѣ̀ прострѝ ꙗ҆́кѡ петро́ви, ѽ  оу҆пра́вителю! и҆ сп҃сѝ. 
Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑,  ꙗ҆́кѡ ѕѡ́лъ дꙋша̀ моѧ̀ и҆спо́лнисѧ: и҆ живо́тъ мо́й а҆́дꙋ  прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ бж҃е,  возведи́ мѧ. 
Во і҆саа́цѣ стра́сть прописа́вый, и҆ во і҆ѡ́нѣ погребе́нїе  проѡбразова́вый, и҆ воскрⷭ҇нїе всѣ̑мъ подаѧ́й, тебѣ̀  вопїе́мъ съ прⷪ҇ро́комъ: ѿ тлѝ на́съ возведѝ,  бл҃гоꙋтро́бне гдⷭ҇и.  
Къ могꙋ́щемꙋ мѧ̀ сп҃стѝ гдⷭ҇ꙋ и҆з̾ глꙋбины̀ грѣхо́вныѧ  возопи́хъ, и҆ ѿ тлѝ возведѐ живо́тъ мо́й, ꙗ҆́кѡ  чл҃вѣколю́бецъ. 
Ѿве́рглъ мѧ̀ є҆сѝ во глꙋбины̑ се́рдца морска́гѡ, и҆  ви́дѣхъ чꙋдеса̀ твоѧ̑ гдⷭ҇и. 
Содержи́ма мѧ̀, прїимѝ чл҃вѣколю́бче, грѣхѝ мно́гими, и҆  припа́дающа щедро́тамъ твои́мъ, ꙗ҆́кѡ прⷪ҇ро́ка гдⷭ҇и, и҆  сп҃си́ мѧ. 
[На ржⷭ҇тво̀ бцⷣы, и҆ преполове́нїю:] Ꙗ҆́кѡ во́ды морскі̑ѧ  чл҃вѣколю́бче волна́ми жите́йскими ѡ҆бꙋрева́юсѧ. тѣ́мже  ꙗ҆́кѡ і҆ѡ́на, та́кѡ вопїю́ ти: возведѝ ѿ тлѝ живо́тъ  мо́й, бл҃гоꙋтро́бне гдⷭ҇и. 
Ꙗ҆́кѡ і҆ѡ́нꙋ прⷪ҇ро́ка ѿ ки́та возве́лъ є҆сѝ гдⷭ҇и,  и҆зба́ви мѧ̀ ѿ лови́твы чꙋжда́гѡ, и҆ сп҃си́ мѧ ще́дре,  ꙗ҆́кѡ многомлⷭ҇тивъ. 
Ꙗ҆́кѡ ѿ ки́та и҆зба́вилъ є҆сѝ прⷪ҇ро́ка твоего̀, и҆  менѐ сп҃се на́шъ ѿ мно́жества прегрѣше́нїй мои́хъ  и҆зба́ви. 
Превзыдо́ша главꙋ̀ мою̀ беззакѡ́нїѧ моѧ̑,  ꙗ҆́кѡ тѧ́жкое бре́мѧ на мѧ̀ ѡ҆бремени̑вшаѧсѧ, во  ѿча́ѧнїѧ глꙋбины̀ низвлача́тъ мѧ̀: но пре́жде да́же  погрѧ́знꙋти мѝ, гдⷭ҇и, сп҃си́ мѧ.  
И҆з̾ чре́ва а҆́дова во́плѧ моегѡ̀ оу҆слы́шалъ є҆сѝ  гла́съ мо́й, и҆ и҆зба́вилъ є҆сѝ ѿ тлѝ живо́тъ мо́й,  многомлⷭ҇тиве. 
Пѣ́снь з҃. 
Бж҃їѧ снизхожде́нїѧ ѻ҆́гнь оу҆стыдѣ́сѧ въ вавѷлѡ́нѣ  и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю  ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ  бж҃е ѻ҆тє́цъ на́шихъ.  
[Чтⷭ҇на́гѡ крⷭ҇та̀:] Безꙋ́мное велѣ́нїе мꙋчи́телѧ  ѕлочести́вагѡ лю́ди поколеба̀, ды́шꙋщее преще́нїе и҆  ѕлохꙋле́нїе бг҃оме́рзкое, ѻ҆ба́че трѝ ѻ҆́троки не  оу҆страшѝ ꙗ҆́рость ѕвѣ́рскаѧ, ни ѻ҆́гнь снѣда́ѧй, но  противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще поѧ́хꙋ:  препѣ́тый ѻ҆тцє́въ и҆ на́съ бж҃е бл҃гослове́нъ є҆сѝ.   
[Ѻ҆смогла́сника:] 
Ѻ҆́троцы є҆вре́йстїи въ пещѝ, попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ гдⷭ҇и, бж҃е во вѣ́ки. 
Халде́йскїѧ пе́щи, всепа́гꙋбнꙋю си́лꙋ оу҆гаси́вше,  ѡ҆́бразомъ а҆́гг҃ла снизше́дшагѡ, зижди́телю ю҆́нѡши  взыва́хꙋ: бл҃гослове́нъ є҆сѝ и҆ хва́льный бж҃е ѻ҆тє́цъ  на́шихъ. 
На по́лѣ деи́рѣ, и҆ногда̀ мꙋчи́тель пе́щь поста́ви на  мꙋче́нїе бг҃оно́сныхъ: въ не́йже трѝ ѻ҆́троки  пѣсносло́вѧхꙋ є҆ди́наго бг҃а, трⷪ҇чнѡ воспѣва́хꙋ,  глаго́люще: ѻ҆тцє́въ бж҃е бл҃гослове́нъ є҆сѝ. 
Ѿ і҆ꙋде́и доше́дше ѻ҆́троцы, въ вавѷлѡ́нѣ и҆ногда̀,  вѣ́рою трⷪ҇ческою пла́мень пе́щный попра́ша пою́ще:  ѻ҆тцє́въ бж҃е бл҃гослове́нъ є҆сѝ.  
Ѻ҆́троцы бг҃очести́вїи въ вавѷлѡ́нѣ ѡ҆́бразꙋ злато́мꙋ не  поклони́шасѧ, но посредѣ̀ пе́щи ѻ҆́гненныѧ ѡ҆роша́еми,  пѣ́снь воспѣва́хꙋ,  глаго́люще:  превозноси́мый ѻ҆тцє́въ и҆ на́съ бж҃е бл҃гослове́нъ  є҆сѝ. 
А҆́гг҃ломъ ѻ҆́троки и҆з̾ ѻ҆гнѧ̀ сп҃сы́й и҆ гремѧ́щꙋю  пе́щь преложи́вый на ро́сꙋ, бл҃гослове́нъ є҆сѝ бж҃е  ѻ҆тє́цъ на́шихъ. 
Въ нача́лѣ зе́млю ѻ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Ѻ҆́троки ѡ҆роси́вый въ пещѝ и҆ дв҃ꙋ сохрани́вый, ро́ждшꙋю  тѧ̀, по ржⷭ҇твѣ̀, бл҃гослове́нъ є҆сѝ бж҃е ѻ҆тє́цъ  на́шихъ. 
[На ржⷭ҇тво̀ бцⷣы, и҆ преполове́нїю:] Халде́йскаѧ пе́щь  ѻ҆гне́мъ распала́емаѧ, ѡ҆роша́шесѧ дх҃омъ, бж҃їимъ  предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ бж҃е  ѻ҆тє́цъ на́шихъ. 
Въ пещѝ ѻ҆́гненнѣй ѻ҆́троки сп҃сы́й, бл҃гослове́нъ  є҆сѝ во вѣ́ки гдⷭ҇и, бж҃е ѻ҆тє́цъ на́шихъ. 
Подража́тели трїе́хъ твои́хъ гдⷭ҇и ѻ҆трокѡ́въ сотвори́ ны,  сопротивлѧ́ющыѧсѧ грѣхꙋ̀, и҆   ѻ҆́гнь страсте́й попира́ющыѧ, и҆ пою́щыѧ: бл҃гослове́нъ  є҆сѝ бж҃е ѻ҆тє́цъ на́шихъ. 
Ви́дѣвъ мꙋчи́тель четве́ртагѡ зра́къ глаго́лаше сꙋ́щымъ съ  ни́мъ: трѝ вверго́хомъ въ пла́мень, ны́нѣ же четы́ре  ви́жꙋ: є҆ди́нагѡ зра́къ оу҆жаса́етъ мо́й оу҆́мъ,  оу҆дивлѧ́етъ моѐ помышле́нїе. трїе́хъ ли́къ пое́тъ тѧ̀ во  вѣ́ки. 
Ѻ҆трокѡ́мъ въ пе́щь вве́ржєннымъ, ви́дѣвъ мꙋчи́тель  четве́ртагѡ зра́къ въ ви́дѣ сн҃а бж҃їѧ, съ ни́ми зовѧ́ше:  бл҃гослове́нъ є҆сѝ бж҃е во вѣ́ки. 
Пѣ́снь и҃. 
Седмери́цею пе́щь, халде́йскїй мꙋчи́тель, бг҃очести̑вымъ  неи́стовнѡ разжжѐ, си́лою же лꙋ́чшею, сп҃се́ны сїѧ̑  ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те во  всѧ̑ вѣ́ки.  
[Чⷭ҇тна́гѡ крⷭ҇та̀:] Бл҃гослови́те ѻ҆́троцы, трⷪ҇цы  равночи́сленнїи, содѣ́телѧ ѻ҆ц҃а̀, бг҃а, по́йте  снизше́дшее сло́во, и҆ ѻ҆́гнь въ ро́сꙋ претво́ршее, и҆  превозноси́те всѣ̑мъ жи́знь подава́ющаго, дх҃а всест҃а́го,  во вѣ́ки. 
[Ѻ҆смогла́сника:] 
Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ  безчи́слєннымъ покланѧ́ющымсѧ ѡ҆́бразꙋ въ деи́рѣ, трѝ  ѻ҆́троцы не повинꙋ́вшесѧ, гдⷭ҇а воспѣва́хꙋ, и҆  славосло́вѧхꙋ во всѧ̑ вѣ́ки. 
Побѣди́тели мꙋчи́телѧ и҆ пла́мене, бл҃года́тїю твое́ю  бы́вше, за́повѣдемъ твои̑мъ ѕѣлѡ̀ прилѣжа́ще, ѻ҆́троцы  вопїѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Ѿрица́ющесѧ златослꙋже́нїѧ ѻ҆́троцы, царѧ̀ небрего́ша,  ꙗ҆ви́ бо ѧ҆̀ ѻ҆́гнь преложе́нный рабы̀ бж҃їѧ, вопїю́щыѧ:  да пое́тъ тва́рь гдⷭ҇а, и҆ превозно́ситъ во всѧ̑ вѣ́ки.  
Нече́стїѧ ѻ҆́рганы и҆нꙋ́ю пѣ́снь, бл҃гоче́стїѧ же  бл҃говѣща́ннїи поѧ́хꙋ гꙋ́сли: бл҃гослови́те дѣла̀ гдⷭ҇нѧ,  хрⷭ҇та̀ во вѣ́ки. 
Бг҃оглаго́ливїи ѻ҆́троцы въ пещѝ, со ѻ҆гне́мъ пла́мень  попира́юще, поѧ́хꙋ: бл҃гослови́те дѣла̀ гдⷭ҇нѧ гдⷭ҇а. 
Ѿ ѻ҆ц҃а̀ пре́жде вѣ̑къ рожде́ннаго, и҆ ѿ мт҃ре въ  послѣ̑днѧѧ воплоще́ннаго, сщ҃е́нницы бл҃гослови́те, лю́дїе  превозноси́те во всѧ̑ вѣ́ки. 
На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ  приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆  превозноси́те во всѧ̑ вѣ́ки. 
Безнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ  си̑лы, по́йте сщ҃е́нницы, лю́дїе превозноси́те во всѧ̑  вѣ́ки.  
[На ржⷭ҇тво̀ бцⷣы:] Покрыва́ѧй вода́ми превы́спрєннѧѧ  своѧ̑, полага́ѧй мо́рю предѣ́лъ песо́къ, и҆ содержа́й всѧ̑,  тѧ̀ пое́тъ со́лнце,  тѧ̀ сла́витъ  лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ  содѣ́телю всѣ́хъ во вѣ́ки. 
[Преполове́нїю:] А҆́гг҃ли и҆ нб҃са̀, на прⷭ҇то́лѣ сла́вы  сѣдѧ́щаго, и҆ ꙗ҆́кѡ бг҃а непреста́ннѡ сла́вимаго,  бл҃гослови́те, по́йте и҆ превозноси́те є҆го̀ во вѣ́ки. 
Въ пещѝ ликова́нїе поста́виша ѻ҆́троцы, сочине́нный чи́нъ  прїи́мше, тва́ри повелѣва́юще, сла́вити вседѣ́тельнꙋю  премꙋ́дрость, хрⷭ҇та̀ воспѣва́юще: бл҃гослови́те всѧ̑  дѣла̀ гдⷭ҇нѧ гдⷭ҇а. 
І҆ерⷭ҇ли́ме ѡ҆сщ҃е́нный, бл҃горо́днїи сꙋ́ще ѻ҆́троцы  ꙗ҆ви́шасѧ въ не́мъ, бж҃е́ственныхъ зако́нѡвъ не прїе́мше  забве́нїѧ всегꙋби́тельнагѡ. но вавѷлѡ́нскїй ѻ҆́гнь въ  себѣ̀ бл҃гоче́ствꙋющихъ хода́тайствовавше, въ не́мъ  ѡ҆роше́ни поѧ́хꙋ: бл҃гослови́те творє́нїѧ гдⷭ҇а. 
Разжжи́те пе́щь седмери́цею, до́ндеже до конца̀ разгори́тсѧ,  мꙋчи́тель речѐ халде́ѡмъ: а҆на́нїю, а҆за́рїю и҆ мїсаи́ла,  вложи́те. ѧ҆̀ въ ню̀,  и҆̀же  ѡ҆́бразꙋ злато́мꙋ не поклони́шасѧ, но глаго́лахꙋ: мы̀ бг҃а  и҆́мамы на нб҃сѣ́хъ, є҆мꙋ́же слꙋ́жимъ и҆ покланѧ́емсѧ во  вѣ́ки.  
Бл҃гослови́тъ тѧ̀ всѧ̀ тва́рь гдⷭ҇и, славосло́виша тѧ̀  нбⷭ҇ныѧ си̑лы со ѻ҆́троки, и҆ мы̀ воспѣва́емъ и҆  превозно́симъ во всѧ̑ вѣ́ки. 
Безнача́льный бг҃ъ сло́во, прише́дый на кр҃ще́нїе,  соверша́ше та́инство смотре́нїѧ во і҆ѻрда́нѣ, и҆ прⷣте́чи  глаго́лаше: ты́ мѧ кр҃ща́еши водо́ю, а҆́зъ же тѧ̀ дх҃омъ, съ  вопїю́щими мнѣ̀ вѣ́рою: бл҃гослови́те дѣла̀ гдⷭ҇нѧ гдⷭ҇а.  
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те,  и҆ превозноси́те во всѧ̑ вѣ́ки.  
Прпⷣбнїи твоѝ ѻ҆́троцы, въ пе́щь вве́ржени поѧ́хꙋ:  бл҃гослови́те дѣла̀ гдⷭ҇нѧ гдⷭ҇а. 
Пѣ́снь ѳ҃. 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ концы̀,  ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ  бы́сть  простра́ннѣйшее нб҃съ:  тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ  велича́ютъ. 
[Чтⷭ҇на́гѡ крⷭ҇та̀:] Та́инъ є҆сѝ бцⷣе ра́й,  невоздѣ́ланнѡ возрасти́вшїй хрⷭ҇та̀: и҆́мже крⷭ҇тное  живоно́сное на землѝ насади́сѧ дре́во. тѣ́мъ ны́нѣ  возноси́мꙋ, покланѧ́ющесѧ є҆мꙋ̀, тѧ̀ велича́емъ. 
Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ  оу҆праздни́сѧ дне́сь, и҆́бо прама́тернѧѧ всеро́днаѧ клѧ́тва  разрꙋши́сѧ, прозѧбе́нїемъ чтⷭ҇ыѧ бг҃ома́тере: ю҆́же всѧ̑  си̑лы нбⷭ҇ныѧ велича́ютъ. 
[Ѻ҆смогла́сника:] 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ: тѣ́мже  пречⷭ҇тꙋю бцⷣꙋ вѣ́рнїи велича́емъ. 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый ро́гъ  сп҃се́нїѧ на́мъ, въ домꙋ̀ даві́довѣ ѻ҆́трока  своегѡ̀: въ ни́хже посѣтѝ на́съ  восто́къ съ высоты̀, и҆ напра́вилъ ны̀ є҆́сть на пꙋ́ть  ми́ра. 
Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннїи тобо́ю дв҃о  чⷭ҇таѧ, съ безпло́тными ли́ки тѧ̀ велича́юще. 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че оу҆ма̀  ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ  немо́лчными славословле́нїи велича́емъ. 
Ѽ дв҃ства кра́й бцⷣе, пѣ́сньми же сла́вными, пра́здники  возвыша́ющаѧ бл҃года́тей твои́хъ, и҆ ны́нѣ дв҃ственною  сло́ва твоегѡ̀ па́мѧтїю, наи́тїемъ та́йнымъ оу҆краша́ющаѧ  въ не́й, тѧ̀ велича́ющыѧ. 
Оу҆ста́вы прешла̀ є҆сѝ є҆стества̀ содѣ́телѧ заче́нши и҆  гдⷭ҇а, и҆ две́рь сп҃се́нїѧ мі́рови была̀ є҆сѝ: тѣ́мъ тѧ̀  бцⷣе непреста́ннѡ велича́емъ. 
Велича́емъ тѧ̀ мт҃рь бж҃їю, и҆ сла́вимъ бцⷣе дв҃о, ꙗ҆́кѡ  сп҃са ро́ждшꙋю дꙋ́шъ на́шихъ.  
Неви́димаго зра́комъ бж҃е́ственнымъ прїе́мшаѧ,  неискꙋсобра́чнаѧ дв҃о и҆ мт҃и, пѣ́сньми ржⷭ҇тво̀ твоѐ  велича́емъ. 
Велича́емъ тѧ̀ всенепоро́чнꙋю мт҃рь хрⷭ҇та̀ бг҃а на́шегѡ,  ю҆́же ѡ҆сѣнѝ дх҃ъ ст҃ы́й. 
Проѧвле́нное на горѣ̀ законополо́жникꙋ во ѻ҆гнѝ и҆  кꙋпинѣ̀, ржⷭ҇тво̀ приснодв҃ы, на́ше вѣ́рныхъ сп҃се́нїе,  пѣ́сньми немо́лчными велича́емъ. 
Воспита́ннаѧ во ст҃а̑ѧ ст҃ы́хъ, и҆ ро́ждшаѧ свѣ́тъ  вселе́нныѧ, бл҃года́тнаѧ ра́дꙋйсѧ, пѣ́сньми ржⷭ҇тво̀ твоѐ  велича́емъ. 
Тѧ̀ нб҃сѐ и҆ землѝ хода́таицꙋ всѝ ро́ди оу҆бл҃жа́емъ:  пло́тски бо всели́сѧ въ тѧ̀ и҆сполне́нїе, дв҃о, бж҃ества̀. 
[На ржⷭ҇тво̀ бцⷣы, и҆ преполове́нїю:] Чꙋ́жде ма́теремъ  дѣ́вство, и҆ стра́нно дѣ́вамъ дѣторожде́нїе: на тебѣ̀  бцⷣе ѻ҆боѧ̑ оу҆стро́ишасѧ. тѣ́мъ тѧ̀ всѧ̑ племена̀  земна̑ѧ, непреста́ннѡ велича́емъ.  
Тѧ̀ неѡпа́льнꙋю, ю҆́же прови́дѧше мѡѷсе́й, неѡпа́льнѡ  горѧ́щꙋ и҆ногда̀ ѻ҆гне́мъ бж҃ества̀, ꙗ҆́кѡ неѡпа́льнѡ  ро́ждшꙋю гдⷭ҇а воплоще́ннаго бг҃а, пѣ́сньми немо́лчными  велича́емъ. 
Весе́лїемъ всѝ дв҃ѣ, є҆́же ра́дꙋйсѧ, возопїи́мъ:  бл҃года́тнаѧ мр҃і́е бг҃оневѣ́сто, тѧ̀ ꙗ҆́кѡ мт҃рь бж҃їю  вѣ́рнїи є҆диномꙋ́дреннѡ велича́емъ. 
Да оу҆молча́тъ є҆ретїкѡ́въ собра̑нїѧ, не и҆́стиннѡ бцⷣꙋ  и҆сповѣ́дающихъ тѧ̀: и҆́бо свы́ше тѧ̀ прⷪ҇ро́цы  предпроповѣ́даша мт҃рь бы́ти бж҃їю, и҆ хода́таицꙋ ро́да  на́шегѡ. тѣ́мъ тѧ̀ дв҃о велича́емъ. 
Разбо́йника подража́ѧй ѻ҆каѧ́нный а҆́зъ, и҆сповѣ́даѧй тѧ̀  зовꙋ̀ тебѐ, є҆ди́наго ѿ ѻ҆ц҃а̀, и҆ ѿ дв҃ы  неизрече́ннѡ воплоще́нна, и҆ менѐ ра́ди бы́вша по мнѣ̀: но  ꙗ҆́кѡ свѣ́тъ оу҆́мный со́лнце, не воспомѧнꙋ́въ ѕѡ́лъ, во  ца́рствїи твое́мъ помѧни́ мѧ, є҆гда̀ сꙋдїѧ̀ гдⷭ҇и сѧ́деши  прⷭ҇то́лѣ.  
Воплоще́нїѧ бж҃їѧ ѻ҆рга́нъ дв҃о была̀ є҆сѝ, и҆ смѣше́нїѧ  сло́ва въ пло́ти є҆́же ѿ тебѐ черто́гъ: соедине́нома бо  сꙋщество́ма, сꙋгꙋ́быма дѣ́йствома и҆ хотѣ́ньма показꙋ́ема:  є҆го́же пою́ще, тѧ̀ бцⷣе велича́емъ. 
Чтⷭ҇ꙋю сла́внѡ почти́мъ, лю́дїе бцⷣꙋ, ѻ҆́гнь бж҃ества̀  прїи́мшꙋю во чре́вѣ неѡпа́льнѡ, пѣ́сньми велича́емъ. 
Тѧ̀ ши́ршꙋю нб҃съ бцⷣе, и҆ свѣ́тльшꙋю со́лнца, пѣ́сньми  велича́емъ. 
Тѧ̀ бцⷣꙋ, мт҃рь свѣ́та, въ пѣ́снехъ велича́емъ.  


І҆РМОСЫ̀ 
въ предпра́зднство ржⷭ҇тва̀ хрⷭ҇то́ва. 
Мцⷭ҇а деке́мврїа въ к҃в-й де́нь, канѡ́нъ, гла́съ ѕ҃. 
Пѣ́снь а҃. і҆рмо́съ: Сѣче́ное сѣче́тсѧ: 
Пѣ́снь г҃. і҆рмо́съ: Гдⷭ҇ь сы́й всѣ́хъ, и҆ зижди́тель  бг҃ъ, созда́нное безстра́стный ѡ҆бнища́въ себѣ̀ соединѝ,  и҆ ꙗ҆́кѡ младе́нецъ носи́мь пло́тїю, въ ꙗ҆́слехъ  оу҆бо́гихъ покланѧ́емь быва́етъ: ꙗ҆ди́те, вопїѧ̀, тѣ́ло  моѐ, и҆ вѣ́рою оу҆тверди́тесѧ. 
Пѣ́снь д҃. і҆рмо́съ: Прови́дѧ прⷪ҇ро́къ: 
Пѣ́снь є҃. і҆рмо́съ: Сою́зомъ любвѐ свѧзꙋ́еми ꙗ҆́кѡ  братолю́бцы, владꙋ́щемꙋ всѣ́ми, мі́ръ ѕѣлѡ̀ возлюби́вшемꙋ,  и҆ да́вшемꙋ и҆збавле́нїе сн҃а возлю́бленнаго, дади́мъ сла́вꙋ  даю́щемꙋ всѣ̑мъ ми́ръ.  
Пѣ́снь ѕ҃. і҆рмо́съ: Бе́здна послѣ́днѧѧ:  
Пѣ́снь з҃. і҆рмо́съ: Ѻ҆́троцы въ вавѷлѡ́нѣ:  
Пѣ́снь и҃. і҆рмо́съ: За зако́ны ѻ҆те́чєскїѧ:  
Пѣ́снь ѳ҃. і҆рмо́съ: Стра́нствїѧ влⷣчнѧ, и҆ безсме́ртныѧ  трапе́зы, во оу҆бо́зѣмъ верте́пѣ высо́кими оу҆мы̀  вѣ́рнїи прїиди́те наслади́мсѧ, воплоти́вшеесѧ сло́во  неизрече́ннѡ оу҆вѣ́дѣвше, є҆го́же велича́емъ. 
Въ к҃г-й де́нь, на повече́рїи трипѣ́снецъ, гла́съ ѕ҃. 
Пѣ́снь є҃. і҆рмо́съ: Къ тебѣ̀ оу҆́треннюю, бл҃гоꙋтро́бїѧ  ра́ди себѐ и҆стощи́вшемꙋ непрело́жнѡ, и҆ зра́къ раба̀ ѿ  дв҃ы носи́вшемꙋ сло́ве бж҃їй, ми́ръ пода́ждь мѝ па́дшемꙋ  чл҃вѣколю́бче. 
Пѣ́снь и҃. і҆рмо́съ. Сто́лпъ ѕло́бы противобо́жныѧ,  ѻ҆́троцы бж҃е́ственнїи ѡ҆бличи́ша: на хрⷭ҇та́ же шата́ѧсѧ  и҆́рѡдъ свирѣ́пѣетъ, совѣ́тꙋетъ тщє́тнаѧ, оу҆би́ти  поꙋча́етсѧ  живота̀  держа́щаго дла́нїю: є҆го́же всѧ̀ тва́рь бл҃гослови́тъ,  сла́вѧщи во вѣ́ки. 
Пѣ́снь ѳ҃: Чⷭ҇тнѣ́йшꙋю херꙋві̑мъ: 
Въ к҃д-й де́нь, на повече́рїи канѡ́нъ, гла́съ ѕ҃.  
Пѣ́снь а҃. і҆рмо́съ: Волно́ю морско́ю скры́вшаго дре́вле,  гони́телѧ мꙋчи́телѧ, въ ꙗ҆́слехъ сокрыва́емаго оу҆би́ти  и҆́щетъ и҆́рѡдъ. но мы̀ волхвы̀ пои́мъ: гдⷭ҇еви воспои́мъ,  сла́внѡ бо просла́висѧ. 
Пѣ́снь г҃: Тебѐ на вода́хъ повѣ́сившаго всю̀ зе́млю  неѡдержи́мѡ, тва́рь ви́дѣвши верте́пѣ ражда́ющасѧ,  оу҆жа́снѡ содрага́шесѧ, нѣ́сть ст҃ъ па́че тебѐ гдⷭ҇и,  зовꙋ́щи. 
Пѣ́снь д҃: Ѿ дв҃ы прише́ствїе твоѐ прови́дѧ а҆ввакꙋ́мъ,  оу҆жа́ссѧ вопїѧ́ше: ты̀ ѿ ю҆́га воплоща́ѧсѧ, прише́лъ  є҆сѝ и҆зба́вителю, а҆да́ма ѿринове́ннаго воззва́ти. 
Пѣ́снь є҃: Бг҃оѧвле́нїѧ твоегѡ̀ хрⷭ҇тѐ, є҆́же къ на́мъ  ми́лостивнѡ бы́вшагѡ, и҆са́їа свѣ́тъ  ви́дѣвъ невече́рнїй, ѿ но́щи оу҆́треневавъ  взыва́ше: сѐ дв҃а во чре́вѣ прїи́метъ, и҆ породи́тъ  воплоща́емое сло́во, и҆ всѝ земноро́днїи возра́дꙋютсѧ. 
Пѣ́снь ѕ҃: Ꙗ҆́тъ бы́сть, но не оу҆держа́нъ въ пе́рсехъ  ки́товыхъ і҆ѡ́на: тво́й бо ѡ҆́бразъ носѧ̀, ро́ждшагѡсѧ и҆  пло́тїю ꙗ҆́вльшагѡсѧ, ꙗ҆́кѡ ѿ черто́га ѿ ѕвѣ́рѧ  и҆зы́де. рожде́нный бо ны́нѣ пло́тїю, во гро́бъ и҆ сме́рть  хотѣ́лъ є҆сѝ вни́ти, и҆ па́ки воскре́снꙋти тридне́венъ. 
Пѣ́снь з҃: Неизрече́нное чꙋ́до, въ пещѝ и҆зба́вивый  прпⷣбныѧ ѻ҆́троки и҆з̾ пла́мене, въ ꙗ҆́слехъ оу҆бо́гихъ  младе́нецъ возлежа̀, во сп҃се́нїе на́съ пою́щихъ:  и҆зба́вителю бж҃е бл҃гослове́нъ є҆сѝ. 
Пѣ́снь и҃: Оу҆жасни́сѧ боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо пелена́ми повива́етсѧ всѧ̑ носѧ́й  дла́нїю, и҆ во ꙗ҆́слехъ ма́лѣхъ страннопрїе́млетсѧ.  є҆го́же ѻ҆́троцы   бл҃гослови́те, сщ҃е́нницы воспо́йте, лю́дїе превозноси́те во  всѧ̑ вѣ́ки.  
Пѣ́снь ѳ҃: Не диви́сѧ ны́нѣ, ѽ мт҃и! ви́дѧщи ꙗ҆́кѡ  младе́нца, є҆го́же и҆з̾ чре́ва пре́жде денни́цы родѝ  ѻ҆ц҃ъ: возста́вити бо и҆ сопросла́вити человѣ́ческое  па́дшее є҆стество̀, прїидо́хъ ꙗ҆́вственнѡ, вѣ́рою и҆  любо́вїю тѧ̀ велича́ющее.  


І҆РМОСЫ̀ 
въ предпра́зднство ст҃ы́хъ бг҃оѧвле́нїй. 
Мцⷭ҇а і҆аннꙋа́рїа въ г҃-й де́нь, на повече́рїи трипѣ́снецъ,  гла́съ ѕ҃. 
Пѣ́снь є҃. і҆рмо́съ: Къ тебѣ̀ оу҆́тренюю, бл҃гоꙋтро́бїѧ  ра́ди себѐ и҆стощи́вшемꙋ непрело́жнѡ, и҆ раба̀ рꙋко́ю  крести́тисѧ восхотѣ́вшемꙋ, сло́ве бж҃їй, ми́ръ пода́ждь мѝ  па́дшемꙋ чл҃вѣколю́бче. 
Пѣ́снь и҃: Столпꙋ̀ ѕло́бы лю́тагѡ и҆́рѡда всѝ  порꙋга́вшесѧ, на і҆ѻрда́нъ прїиди́те, и҆́демъ вѣ́рнїи, да  оу҆́зримъ хрⷭ҇та̀ и҆зба́вителѧ, ѿ прⷣте́чи кр҃ща́емаго  пло́тїю во стрꙋѧ́хъ: є҆го́же всѧ̀ тва́рь бл҃гослови́тъ,  сла́вѧщи во вѣ́ки. 
Пѣ́снь ѳ҃: Чⷭ҇тнѣ́йшꙋю херꙋві̑мъ:  
Въ д҃-й де́нь, на повече́рїи канѡ́нъ, гла́съ ѕ҃. 
Пѣ́снь а҃. І҆рмо́съ: Сѣ́ченное сѣче́тсѧ: 
Пѣ́снь г҃: Гдⷭ҇ь сы́й всѣ́хъ, и҆ зижди́тель бг҃ъ,  созда́нное безстра́стный ѡ҆бнища́въ, себѣ̀ соедини́лъ  є҆сѝ, и҆ стрꙋѧ́ми и҆́миже хотѣ́лъ є҆сѝ прїитѝ, са́мъ  сы́й лю́демъ провозглаша́лъ є҆сѝ: во́дꙋ жи́зни почерпи́те,  и҆ вѣ́рою оу҆тверди́тесѧ. 
Пѣ́снь д҃: Прови́дѧ прⷪ҇ро́къ та́йны твоеѧ̀ неизрече́нное  хрⷭ҇тѐ, провозгласѝ: положи́лъ є҆сѝ крѣ́пкꙋю кр҃ще́нїѧ  бл҃года́ть, вѣ́рою сїѐ прїе́млющымъ всѣ̑мъ, во  и҆збавле́нїе грѣхѡ́въ. 
Пѣ́снь є҃: Сою́зомъ боѧ́зни содержи́мь ны́нѣ прⷣте́ча,  ѿрица́етсѧ крести́ти, бл҃гоговѣ́йнѡ хрⷭ҇та̀ ви́дѣвъ  на́га стоѧ́ща на водѣ̀, водо́ю покрыва́юща превы́спрєннѧѧ.  
Пѣ́снь ѕ҃: Бе́здна послѣ́днѧѧ: 
Пѣ́снь з҃: Ѻ҆́троцы въ вавѷлѡ́нѣ:  
Пѣ́снь и҃: За зако́ны ѻ҆те́чєскїѧ:  
Пѣ́снь ѳ҃: Стра́нствїѧ влⷣчнѧ, и҆ безсме́ртныѧ трапе́зы,  во оу҆бо́зѣмъ верте́пѣ пре́жде наслади́вшесѧ, ны́нѣ на  і҆ѻрда́нъ теце́мъ, та́йнꙋ зрѧ́ще стра́ннꙋ, го́рнїѧ  свѣ́тлости хода́тайственнꙋ. 
Въ є҃-й де́нь, на повече́рїи канѡ́нъ, гла́съ ѕ҃. 
Пѣ́снь а҃: Волно́ю морско́ю покры́вшаго дре́вле гони́телѧ  мꙋчи́телѧ, і҆ѻрда̑нскїѧ стрꙋи̑ спрѧ́товаютъ и҆ кры́ютъ,  моѐ ны́нѣ ѡ҆чища́ѧ человѣ́ческимъ ѡ҆чище́нїемъ, сла́внѡ  бо просла́висѧ. 
Пѣ́снь г҃: Тебѐ на вода́хъ ѡ҆снова́вшаго въ зе́млю  неѡдержи́мѡ, тва́рь ви́дѣвши пло́тїю кры́емаго въ вода́хъ,  оу҆́жасомъ мно́гимъ содержа́шесѧ, нѣ́сть ст҃ъ па́че тебѐ,  гдⷭ҇и, взыва́ющи. 
Пѣ́снь д҃: Є҆́же ко креще́нїю твоѐ прише́ствїе, прови́дѧ  а҆ввакꙋ́мъ оу҆жа́ссѧ вопїѧ́ше: на мо́ре ко́ни твоѧ̑, во́ды  мнѡ́ги наве́лъ є҆сѝ сп҃се, смꙋща́ющыѧ.  
Пѣ́снь є҃: Бг҃оѧвле́нїѧ твоегѡ̀ хрⷭ҇тѐ, къ на́мъ  млⷭ҇тивнѡ бы́вшагѡ, и҆са́їа свѣ́тъ ви́дѣвъ невече́рнїй,  и҆з̾ но́щи оу҆́треневавъ взыва́ше: просвѣще́ннїи  прїиди́те, ѡ҆мы́йтесѧ водо́ю бж҃е́ственною, и҆ дх҃омъ  ꙗ҆́вѣ и҆ дꙋ́шꙋ и҆ тѣ́ло ѡ҆чи́стите. 
Пѣ́снь ѕ҃: Ꙗ҆́тъ бы́сть, но не оу҆держа́нъ стра́хомъ  бж҃е́ственный крⷭ҇ти́тель. а҆́ще бо и҆ спрѧ́товаетсѧ  прибли́житисѧ ѻ҆гню̀ сѣ́но, но слы́шавъ, ѡ҆ста́ви ны́нѣ,  течѐ повелѣ́нїе и҆сполнѧ́ѧ ꙗ҆́кѡ ра́бъ: бж҃е́ственномꙋ же  свы́ше свидѣ́тельствꙋющемꙋ гла́сꙋ, оу҆слы́ша сн҃а  превѣ́чнаго. 
Пѣ́снь з҃: Неизрече́нное чꙋ́до, въ пещѝ и҆зба́вивый  прпⷣбныѧ ѻ҆́троки и҆з̾ пла́мене, преклонѧ́етъ ве́рхъ, и҆  про́ситъ кр҃ще́нїѧ ѿ раба̀, ѡ҆чища́ѧ вопїю́щыѧ:  и҆зба́вителю бж҃е, бл҃гослове́нъ є҆сѝ. 
Пѣ́снь и҃: Оу҆жасни́сѧ боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо водо́ю   ѡ҆блачи́тсѧ, ѡ҆пали́вый водо́ю пре́жде првⷣнагѡ же́ртвꙋ  пресла́внѡ: є҆го́же ѻ҆́троцы бл҃гослови́те, сщ҃е́нницы  воспо́йте, лю́дїе превозноси́те во всѧ̑ вѣ́ки. 
Пѣ́снь ѳ҃: Не рыда́йте всꙋ́е, ѿча́ѧнїе тенета́ми  оу҆давлѧ́еми человѣ́цы, пови́ннїи ѕлы́хъ: но во  оу҆миле́нїи дꙋшѝ пристꙋ́пимъ ѡ҆чища́ющемꙋ всѧ̑, ꙗ҆́кѡ  є҆ди́номꙋ чи́стомꙋ и҆ даю́щемꙋ проще́нїе кр҃ще́нїемъ.  


Послѣ́дованїе цр҃ко́вныхъ сочине́нїй, бж҃е́ственныѧ и҆  сщ҃е́нныѧ лїтꙋргі́и. 
По пе́рвомъ проше́нїи глаго́летъ пе́рвый ли́къ, гла́съ и҃: 
а҃ Бл҃гословѝ дꙋшѐ моѧ̀ гдⷭ҇а. Бл҃гослове́нъ є҆сѝ  гдⷭ҇и. Бл҃гословѝ дꙋшѐ моѧ̀ гдⷭ҇а, и҆ всѧ̑ внꙋ́трєннѧѧ  моѧ̑ и҆́мѧ ст҃о́е є҆гѡ̀. 
Вторы́й ли́къ: 
в҃ Бл҃гословѝ дꙋшѐ моѧ̀ гдⷭ҇а и҆ не забыва́й всѣ́хъ  воздаѧ́нїй є҆гѡ̀. 
а҃ Ѡ҆чища́ющаго всѧ̑ беззакѡ́нїѧ твоѧ̑, и҆сцѣлѧ́ющаго  всѧ̑ недꙋ́ги твоѧ̑: в҃ И҆збавлѧ́ющаго ѿ и҆стлѣ́нїѧ  живо́тъ тво́й, вѣнча́ющаго тѧ̀ млⷭ҇тїю и҆ щедро́тами: а҃  И҆сполнѧ́ющаго во бл҃ги́хъ жела́нїе твоѐ, ѡ҆бнови́тсѧ  ꙗ҆́кѡ ѻ҆́рлѧ ю҆́ность твоѧ̀. в҃ Творѧ́й млⷭ҇тыни гдⷭ҇ь,  и҆ сꙋдьбꙋ̀ всѣ̑мъ  ѡ҆би̑димымъ,  сказа̀ пꙋти̑ своѧ̑ мѡѷсе́ови, сыновѡ́мъ і҆и҃лєвымъ  хотѣ̑нїѧ своѧ̑. а҃ Ще́дръ и҆ млⷭ҇тивъ гдⷭ҇ь,  долготерпѣли́въ и҆ многомлⷭ҇тивъ. в҃ Не до конца̀  прогнѣ́ваетсѧ, нижѐ въ вѣ́къ враждꙋ́етъ: не по  беззако́нїємъ на́шымъ сотвори́лъ є҆́сть на́мъ, нижѐ но  грѣхѡ́мъ на́шымъ возда́лъ є҆́сть на́мъ. а҃ Ꙗ҆́кѡ по  высотѣ̀ нбⷭ҇нѣй ѿ землѝ, оу҆тверди́лъ є҆́сть гдⷭ҇ь  млⷭ҇ть свою̀ на боѧ́щихсѧ є҆гѡ̀. в҃ Є҆ли́кѡ ѿстоѧ́тъ  восто́цы ѿ за̑падъ, оу҆да́лилъ є҆́сть ѿ на́съ  беззакѡ́нїѧ на̑ша. а҃ Ꙗ҆́коже ще́дритъ ѻ҆те́цъ сы́ны,  оу҆ще́дри гдⷭ҇ь боѧ́щихсѧ є҆гѡ̀. в҃ Ꙗ҆́кѡ то́й позна̀  созда́нїе на́ше, помѧнꙋ̀, ꙗ҆́кѡ пе́рсть є҆смы̀. а҃  Человѣ́къ, ꙗ҆́кѡ трава̀ дні́е є҆гѡ̀, ꙗ҆́кѡ цвѣ́тъ  се́льный, та́кѡ ѡ҆цвѣте́тъ. ꙗ҆́кѡ дꙋ́хъ про́йде въ не́мъ,  и҆ не бꙋ́детъ, и҆ не позна́етъ ктомꙋ̀ мѣ́ста своегѡ̀. а҃  Млⷭ҇ть же гдⷭ҇нѧ ѿ вѣ́ка и҆ до вѣ́ка на боѧ́щихсѧ  є҆гѡ̀. в҃ И҆ пра́вда є҆гѡ̀ на сынѣ́хъ сынѡ́въ  хранѧ́щихъ завѣ́тъ є҆гѡ̀, и҆ по́мнѧщихъ  за́пѡвѣди є҆гѡ̀, твори́ти ѧ҆̀. а҃ Гдⷭ҇ь  на нб҃сѝ оу҆гото́ва прⷭ҇то́лъ сво́й и҆ црⷭ҇тво є҆гѡ̀  всѣ́ми ѡ҆блада́етъ. в҃ Бл҃гослови́те гдⷭ҇а всѝ а҆́гг҃ли  є҆гѡ̀, си́льнїи крѣ́постїю, творѧ́щїи сло́во є҆гѡ̀,  оу҆слы́шати гла́съ слове́съ є҆гѡ̀. а҃ Бл҃гослови́те  гдⷭ҇а всѧ̑ си̑лы є҆гѡ̀, слꙋги̑ є҆гѡ̀ творѧ́щїи во́лю  є҆гѡ̀. в҃ Бл҃гослови́те гдⷭ҇а всѧ̑ дѣла̀ є҆гѡ̀, на  всѧ́комъ мѣ́стѣ влады́чества є҆гѡ̀.  
Пе́рвый ли́къ вы́шшимъ гла́сомъ: 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.  
Вторы́й ли́къ: 
И҆ ны́нѣ, и҆ при́снѡ, и҆ во вѣ́ки вѣкѡ́въ, а҆ми́нь. 
Па́ки пе́рвый ли́къ:  
а҃ Бл҃гословѝ дꙋшѐ моѧ̀ гдⷭ҇а, и҆ всѧ̑ внꙋ́трєннѧѧ моѧ̑  и҆́мѧ ст҃о́е є҆гѡ̀: Бл҃гослове́нъ є҆сѝ гдⷭ҇и. 
По є҆ктенїѝ вторы́й ли́къ:  
в҃ Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.  
Хвалѝ дꙋшѐ моѧ̀ гдⷭ҇а, восхвалю̀ гдⷭ҇а въ животѣ̀ мое́мъ,  пою̀ бг҃ꙋ моемꙋ̀, до́ндеже є҆́смь. 
Пе́рвый ли́къ: 
а҃ Не надѣ́йтесѧ на кнѧ́зи, на сы́ны человѣ́чєскїѧ, въ  ни́хже нѣ́сть сп҃се́нїѧ.  
в҃ И҆зы́детъ дꙋ́хъ є҆гѡ̀, и҆ возврати́тсѧ въ зе́млю  свою̀, въ то́й де́нь поги́бнꙋтъ всѧ̑ помышлє́нїѧ є҆гѡ̀.  а҃ Бл҃же́нъ, є҆мꙋ́же бг҃ъ і҆а́кѡвль помо́щникъ є҆гѡ̀,  оу҆пова́нїе є҆гѡ̀ на гдⷭ҇а бг҃а своего̀: в҃ Сотво́ршаго  нб҃о и҆ зе́млю, мо́ре, и҆ всѧ̑ ꙗ҆̀же въ ни́хъ: а҃  Хранѧ́щаго и҆́стинꙋ въ вѣ́къ, творѧ́щаго сꙋ́дъ ѡ҆би̑димымъ,  даю́щаго пи́щꙋ а҆́лчꙋщымъ. в҃ Гдⷭ҇ь рѣши́тъ ѡ҆кова̑нныѧ,  гдⷭ҇ь оу҆мꙋдрѧ́етъ слѣпцы̀, гдⷭ҇ь возво́дитъ  низве́ржєнныѧ, гдⷭ҇ь лю́битъ првⷣники.  а҃ Гдⷭ҇ь  храни́тъ прише́льцы, си́ра и҆ вдовꙋ̀ прїи́метъ, и҆ пꙋ́ть  грѣ́шныхъ погꙋби́тъ. в҃ Воцр҃и́тсѧ гдⷭ҇ь во вѣ́къ, бг҃ъ  тво́й сїѡ́не, въ ро́дъ и҆ ро́дъ.  
И҆ ны́нѣ, гла́съ ѕ҃. 
Є҆диноро́дный сн҃е и҆ сло́ве бж҃їй, безсме́ртенъ сы́й, и҆  и҆зво́ливый сп҃се́нїѧ на́шегѡ ра́ди воплоти́тисѧ ѿ ст҃ы́ѧ  бцⷣы, и҆ приснодв҃ы мр҃і́и, непрело́жнѡ вочл҃вѣ́чивыйсѧ:  распны́йсѧ же, хрⷭ҇тѐ бж҃е, сме́ртїю сме́рть попра́вый,  є҆ди́нъ сы́й ст҃ы́ѧ трⷪ҇цы, спрославлѧ́емый ѻ҆ц҃ꙋ̀, и҆  ст҃о́мꙋ дх҃ꙋ, сп҃сѝ на́съ.  
Та́же бл҃жє́нны: 
На в҃і: а҃ Во црⷭ҇твїи твое́мъ помѧнѝ на́съ гдⷭ҇и.  Бл҃же́ни ни́щїи дх҃омъ, ꙗ҆́кѡ тѣ́хъ є҆́сть црⷭ҇тво  нбⷭ҇ное. в҃ Бл҃же́ни пла́чꙋщїи ꙗ҆́кѡ ті́и оу҆тѣ́шатсѧ. 
На де́сѧть: а҃ Бл҃же́ни кро́тцыи, ꙗ҆́кѡ ті́и наслѣ́дѧтъ  зе́млю. в҃ Бл҃же́ни а҆́лчꙋщїи и҆ жа́ждꙋщїи пра́вды, ꙗ҆́кѡ  ті́и насы́тѧтсѧ. 
На ѻ҆́смь: а҃ Бл҃же́ни млⷭ҇тивїи, ꙗ҆́кѡ ті́и поми́ловани  бꙋ́дꙋтъ. в҃ Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ.  
На ше́сть: а҃ Бл҃же́ни миротво́рцы, ꙗ҆́кѡ ті́и сы́нове  бж҃їи нарекꙋ́тсѧ. в҃ Бл҃же́ни и҆згна́ни пра́вды ра́ди,  ꙗ҆́кѡ тѣ́хъ є҆́сть црⷭ҇тво нбⷭ҇ное. 
На четы́ре: а҃ Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. в҃ Ра́дꙋйтесѧ и҆ весели́тесѧ, ꙗ҆́кѡ  мзда̀ ва́ша мно́га на нб҃сѣ́хъ. 
а҃ Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.  
в҃ И҆ ны́нѣ и҆ при́снѡ и҆ во вѣ́ки вѣкѡ́въ, а҆ми́нь. 
Во и҆ны̑ѧ же дни̑, ꙗ҆́коже оу҆ста́въ и҆з̾ѧвлѧ́етъ,  пою́тсѧ а҆нтїфѡ́ны сі́и: 
А҆нтїфѡ́нъ а҃: 
Бл҃го є҆́сть и҆сповѣ́датисѧ гдⷭ҇еви.  
Припѣ́въ: Мл҃твами бцⷣы сп҃се сп҃сѝ на́съ.  
Сті́хъ: Бл҃го є҆́сть и҆сповѣ́датисѧ гдⷭ҇еви, и҆ пѣ́ти  и҆́мени твоемꙋ̀ вы́шнїй. [Припѣ́въ.] 
Сті́хъ: Возвѣща́ти заꙋ́тра млⷭ҇ть твою̀ и҆ и҆́стинꙋ твою̀  на всѧ́кꙋ но́щь. [Припѣ́въ.]  
Сті́хъ: Ꙗ҆́кѡ пра́въ гдⷭ҇ь бг҃ъ на́шъ, и҆ нѣ́сть непра́вды  въ не́мъ. [Припѣ́въ.] 
Сла́ва: [Припѣ́въ.] И҆ ны́нѣ: [Припѣ́въ.] 
А҆нтїфѡ́нъ в҃:  
Гдⷭ҇ь воцр҃и́сѧ, въ лѣ́потꙋ ѡ҆блече́сѧ.  
Припѣ́въ: Мл҃твами ст҃ы́хъ твои́хъ, сп҃се сп҃сѝ на́съ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ, ѡ҆блече́сѧ  гдⷭ҇ь въ си́лꙋ, и҆ препоѧ́сасѧ. [Припѣ́въ.] 
Сті́хъ: И҆́бо оу҆твердѝ вселе́ннꙋю, ꙗ҆́же не подви́житсѧ.  [Припѣ́въ.] 
Сті́хъ: Свидѣ̑нїѧ твоѧ̑ оу҆вѣ́ришасѧ ѕѣлѡ̀: до́мꙋ  твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.  [Припѣ́въ.]  
Сла́ва, и҆ ны́нѣ: Є҆диноро́дный сн҃е: 
А҆нтїфѡ́нъ г҃: 
Прїиди́те возра́дꙋемсѧ гдⷭ҇еви, воскли́кнемъ бг҃ꙋ сп҃си́телю  на́шемꙋ.   
Припѣ́въ: Сп҃си́ ны сн҃е бж҃їй, во ст҃ы́хъ ди́венъ сы́й,  пою́щыѧ тѝ: а҆ллилꙋ́їа. 
Сті́хъ: Предвари́мъ лицѐ є҆гѡ̀ во и҆сповѣ́данїи, и҆ во  ѱалмѣ́хъ воскли́кнемъ є҆мꙋ̀: [Припѣ́въ.] 
Сті́хъ: Ꙗ҆́кѡ бг҃ъ ве́лїй гдⷭ҇ь, и҆ цр҃ь ве́лїй по все́й  землѝ. [Припѣ́въ.] 
Сті́хъ: Ꙗ҆́кѡ въ рꙋцѣ̀ є҆гѡ̀ всѝ концы̀ землѝ, и҆  высоты̀ го́ръ тогѡ̀ сꙋ́ть. [Припѣ́въ.] 
Сті́хъ: Ꙗ҆́кѡ тогѡ̀ є҆́сть мо́ре, и҆ то́й сотворѝ є҆̀,  и҆ сꙋ́шꙋ рꙋ́цѣ є҆гѡ̀ созда́стѣ. [Припѣ́въ.] 
По вхо́дѣ же є҆ѵⷢ҇лїа:  
Прїиди́те, поклони́мсѧ и҆ припаде́мъ ко хрⷭ҇тꙋ̀.  [Припѣ́въ.] 
А҆́ще же недѣ́лѧ, припѣ́въ: 
Сп҃си́ ны сн҃е бж҃їй, воскр҃сы́й и҆з̾ ме́ртвыхъ пою́щыѧ  тѝ: а҆ллилꙋ́їа. 
Посе́мъ тропарѝ по чи́нꙋ. 
Та́же трист҃о́е. Пе́рвый ли́къ: 
Ст҃ы́й бж҃е, ст҃ы́й крѣ́пкїй, ст҃ы́й безсме́ртный поми́лꙋй  на́съ. [ѻ҆́ба ли̑ка, три́жды.]  
Сла́ва, и҆ ны́нѣ:  
Ст҃ы́й безсме́ртный поми́лꙋй на́съ. 
Пе́рвый ли́къ вы́шшимъ гла́сомъ:  
Ст҃ы́й бж҃е, ст҃ы́й крѣ́пкїй, ст҃ы́й безсме́ртный поми́лꙋй  на́съ. 
Прокі́менъ, а҆по́столъ, а҆ллилꙋ́їа, є҆ѵⷢ҇лїе.  
Сла́ва тебѣ̀ гдⷭ҇и, сла́ва тебѣ̀. 
Та́же є҆ктєнїѝ, и҆ херꙋві́мскаѧ пѣ́снь:  
И҆̀же херꙋві́мы та́йнѡ ѡ҆бразꙋ́юще, и҆ животворѧ́щей трⷪ҇цѣ  трист҃ꙋ́ю пѣ́снь припѣва́юще, всѧ́кое ны́нѣ жите́йское  ѿложи́мъ попече́нїе. 
Ꙗ҆́кѡ да цр҃ѧ̀ всѣ́хъ под̾и́мемъ, а҆́гг҃льскими неви́димѡ  дорѷноси́ма чи́нми. а҆ллилꙋ́їа, а҆ллилꙋ́їа, а҆ллилꙋ́їа. 
А҆ сїѐ въ вели́кїй четверто́къ то́чїю пое́тсѧ: 
Ве́чери твоеѧ̀ та́йныѧ, дне́сь сн҃е бж҃їй, прича́стника мѧ̀  прїимѝ, не бо̀ врагѡ́мъ твои̑мъ та́йнꙋ повѣ́мъ, ни  лобза́нїѧ тѝ да́мъ ꙗ҆́кѡ і҆ꙋ́да, но ꙗ҆́кѡ разбо́йникъ  и҆сповѣ́даю тѧ̀: помѧни́ мѧ гдⷭ҇и во  црⷭ҇твїи твое́мъ. а҆ллилꙋ́їа, а҆ллилꙋ́їа, а҆ллилꙋ́їа. 
Въ вели́кꙋю же сꙋббѡ́тꙋ пою́тъ сїѐ:  
Да молчи́тъ всѧ́каѧ пло́ть человѣ́ча, и҆ да стои́тъ со  стра́хомъ и҆ тре́петомъ, и҆ ничто́же земно́е въ себѣ̀ да  помышлѧ́етъ: цр҃ь бо ца́рствꙋющихъ, и҆ гдⷭ҇ь  госпо́дствꙋющихъ прихо́дитъ закла́тисѧ, и҆ да́тисѧ въ  снѣ́дь вѣ̑рнымъ. предхо́дѧтъ же семꙋ̀ ли́цы а҆́гг҃льстїи,  со всѧ́кимъ нача́ломъ и҆ вла́стїю: многоѻчи́тїи херꙋві́ми,  и҆ шестокрила́тїи серафі́ми, ли́ца закрыва́юще, и҆ вопїю́ще  пѣ́снь: а҆ллилꙋ́їа, а҆ллилꙋ́їа, а҆ллилꙋ́їа. 
Сщ҃е́нникъ, є҆ктєнїѝ. Лю́дїе: Гдⷭ҇и поми́лꙋй. и҆ Пода́й  гдⷭ҇и, по ѻ҆бы́чаю:  
По є҆ктенїа́хъ, сщ҃е́нникъ: Ми́ръ всѣ̑мъ. Лю́дїе: И҆  дꙋ́хови твоемꙋ̀. Сщ҃е́нникъ: Возлю́бимъ дрꙋ́гъ дрꙋ́га, да  є҆диномы́слїемъ и҆сповѣ́мы. Лю́дїе: Ѻ҆ц҃а̀, и҆ сн҃а, и҆  ст҃а́гѡ дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю.  
Ст҃ы́й сѷмво́лъ: 
Вѣ́рꙋю во є҆ди́наго бг҃а ѻ҆ц҃а̀ вседержи́телѧ, творца̀  нб҃ꙋ и҆ землѝ, ви̑димымъ же всѣ̑мъ и҆ неви̑димымъ. И҆ во  є҆ди́наго гдⷭ҇а і҆и҃са хрⷭ҇та̀ сн҃а бж҃їѧ, є҆диноро́днаго,  и҆́же ѿ ѻ҆ц҃а̀ рожде́ннаго пре́жде всѣ́хъ вѣ̑къ.  Свѣ́та ѿ свѣ́та, бг҃а и҆́стинна ѿ бг҃а и҆́стинна,  рожде́нна, не сотворе́нна, є҆диносꙋ́щна ѻ҆ц҃ꙋ̀, и҆́мже  всѧ̑ бы́ша. На́съ ра́ди человѣ̑къ, и҆ на́шегѡ ра́ди  сп҃се́нїѧ сше́дшаго съ нб҃съ, и҆ воплоти́вшагосѧ ѿ дх҃а  ст҃а и҆ мр҃і́и дв҃ы, и҆ вочеловѣ́чшасѧ. Распѧ́таго же за  ны̀ при понті́йстѣмъ пїла́тѣ, и҆ страда́вша, и҆  погребе́на, и҆ воскрⷭ҇шаго въ тре́тїй де́нь по писа́нїємъ.  И҆ возше́дшаго на нб҃са̀, и҆ сѣдѧ́ща ѡ҆деснꙋ́ю ѻ҆ц҃а̀. И҆  па́ки грѧдꙋ́щаго со сла́вою, сꙋди́ти живы̑мъ и҆ мє́ртвымъ,  є҆гѡ́же црⷭ҇твїю не бꙋ́детъ конца̀. И҆ въ дх҃а ст҃а́го,  гдⷭ҇а, животворѧ́щаго, и҆́же ѿ ѻ҆ц҃а̀ и҆сходѧ́щаго, и҆́же  со ѻ҆ц҃е́мъ и҆ сн҃омъ спокланѧ́ема и҆ ссла́вима,  глаго́лавшаго прⷪ҇ро́ки. Во є҆ди́нꙋ  ст҃ꙋ́ю собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю  є҆ди́но кр҃ще́нїе во ѡ҆ставле́нїе грѣхѡ́въ. Ча́ю  воскрⷭ҇нїѧ ме́ртвыхъ: И҆ жи́зни бꙋ́дꙋщагѡ вѣ́ка. А҆ми́нь. 
Сщ҃е́нникъ: Ста́немъ до́брѣ: Лю́дїе: Млⷭ҇ть ми́ра, же́ртвꙋ  хвале́нїѧ. Сщ҃е́нникъ: Бл҃года́ть гдⷭ҇а: Лю́дїе: И҆ со  дх҃омъ твои́мъ. Сщ҃е́нникъ: Горѣ̀ и҆мѣ́имъ сердца̀.  Лю́дїе: И҆́мамы ко гдⷭ҇ꙋ. Сщ҃е́нникъ: Бл҃годари́мъ гдⷭ҇а.  Лю́дїе: Досто́йно и҆ пра́ведно є҆́сть покланѧ́тисѧ ѻ҆ц҃ꙋ̀,  и҆ сн҃ꙋ, и҆ ст҃о́мꙋ дх҃ꙋ: трⷪ҇цѣ є҆диносꙋ́щнѣй и҆  нераздѣ́льнѣй. Сщ҃е́нникъ: Побѣ́днꙋю пѣ́снь: Лю́дїе:  Ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀  сла́вы твоеѧ̀: ѡ҆са́нна въ вы́шнихъ, бл҃гослове́нъ грѧды́й  во и҆́мѧ гдⷭ҇не, ѡ҆са́нна въ вы́шнихъ. Сщ҃е́нникъ:  Прїими́те, ꙗ҆ди́те: Лю́дїе: А҆ми́нь. Сщ҃е́нникъ: Пі́йте ѿ  неѧ̀ всѝ: Лю́дїе: А҆ми́нь. Сщ҃е́нникъ: Твоѧ̑ ѿ твои́хъ:  Лю́дїе: Тебѐ пое́мъ, тебѐ бл҃гослови́мъ, тебѐ  бл҃годари́мъ гдⷭ҇и, и҆ мо́лимъ ти сѧ бж҃е на́шъ.  Сщ҃е́нникъ: И҆зрѧ́днѡ ѡ҆ прест҃ѣ́й:  Лю́дїе: Досто́йно є҆́сть ꙗ҆́кѡ вои́стиннꙋ бл҃жи́ти тѧ̀  бцⷣꙋ: приснобл҃же́ннꙋю, и҆ пренепоро́чнꙋю, и҆ мт҃рь бг҃а  на́шегѡ. Чⷭ҇тнѣ́йшꙋю херꙋві̑мъ, и҆ сла́внѣйшꙋю без̾  сравне́нїѧ серафі̑мъ, без̾ и҆стлѣ́нїѧ бг҃а сло́ва  ро́ждшꙋю, сꙋ́щꙋю бцⷣꙋ тѧ̀ велича́емъ. 
А҆́ще же лїтꙋргі́а вели́кагѡ васі́лїа: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ и҆ человѣ́ческїй ро́дъ, ѡ҆сщ҃е́нный  хра́ме и҆ раю̀ слове́сный, дв҃ственнаѧ похвало̀, и҆з̾  неѧ́же бг҃ъ воплоти́сѧ, и҆ млⷣнецъ бы́сть, пре́жде вѣ̑къ  сы́й бг҃ъ на́шъ: ложесна̀ бо твоѧ̑ престо́лъ сотворѝ, и҆  чре́во твоѐ простра́ннѣе нб҃съ содѣ́ла. ѡ҆ тебѣ̀  ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀. 
Сщ҃е́нникъ, є҆ктєнїѝ. Лю́дїе: Гдⷭ҇и поми́лꙋй, по  ѻ҆бы́чаю. Сщ҃е́нникъ: И҆ сподо́би на́съ влⷣко: Лю́дїе:  Ѻ҆́ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ  твоѐ: да прїи́детъ црⷭ҇твїе твоѐ:  да бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ:  хлѣ́бъ на́шъ насꙋ́щный да́ждь на́мъ дне́сь: и҆ ѡ҆ста́ви  на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ должникѡ́мъ  на́шымъ: и҆ не введѝ на́съ во и҆скꙋше́нїе: но и҆зба́ви  на́съ ѿ лꙋка́вагѡ. 
И҆ про́чее по ѻ҆бы́чаю, до: Во́нмемъ. Ст҃а̑ѧ ст҃ы̑мъ.  Лю́дїе: Є҆ди́нъ ст҃ъ, є҆ди́нъ гдⷭ҇ь, і҆и҃съ хрⷭ҇то́съ, въ  сла́вꙋ бг҃а ѻ҆ц҃а̀, а҆ми́нь. 
Прича̑стны седми́цы. 
Прича́стный въ недѣ́лю, гла́съ и҃: 
Хвали́те гдⷭ҇а съ нб҃съ: А҆ллилꙋ́їа, [три́жды.]  
Въ понедѣ́льникъ, гла́съ а҃: 
Творѧ́й а҆́гг҃лы своѧ̑ дх҃и, и҆ слꙋги̑ своѧ̑ пла́мень  ѻ҆́гненный. А҆ллилꙋ́їа, [три́жды.]. 
Во вто́рникъ, гла́съ и҃: 
Въ па́мѧть вѣ́чнꙋю бꙋ́детъ првⷣникъ: А҆ллилꙋ́їа,  [три́жды].  
Въ сре́дꙋ, гла́съ ѕ҃: 
Ча́шꙋ сп҃се́нїѧ прїимꙋ̀, и҆ и҆́мѧ гдⷭ҇не призовꙋ̀.  А҆ллилꙋ́їа, [три́жды.]. 
Въ четверто́къ, гла́съ ѕ҃:  
Во всю̀ зе́млю и҆зы́де вѣща́нїе и҆́хъ и҆ въ концы̀  вселе́нныѧ глаго́лы и҆́хъ. А҆ллилꙋ́їа, [три́жды.]. 
Въ пѧто́къ, гла́съ ѕ҃: 
Сп҃се́нїе содѣ́лалъ є҆сѝ посредѣ̀ землѝ, бж҃е.  А҆ллилꙋ́їа, [три́жды.]. 
Въ сꙋббѡ́тꙋ, гла́съ є҃: 
Бл҃же́ни ꙗ҆̀же и҆збра́лъ и҆ прїѧ́лъ є҆сѝ гдⷭ҇и, и҆  па́мѧть и҆́хъ въ ро́дъ и҆ ро́дъ. А҆ллилꙋ́їа, [три́жды.]. 
Въ ꙗ҆вле́нїе ст҃ы́хъ дарѡ́въ, сщ҃е́нникъ рече́тъ:  
Со стра́хомъ бж҃їимъ, и҆ вѣ́рою пристꙋпи́те.  
Лю́дїе: Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь,  и҆ ꙗ҆ви́сѧ на́мъ.  
Сщ҃е́нникъ: Сп҃сѝ бж҃е лю́ди твоѧ̑:  
Лю́дїе: Ви́дѣхомъ свѣ́тъ и҆́стинный, прїѧ́хомъ дх҃а  нбⷭ҇нагѡ, ѡ҆брѣто́хомъ вѣ́рꙋ и҆́стиннꙋю, нераздѣ́льнѣй  трⷪ҇цѣ покланѧ́емсѧ, та́ бо на́съ сп҃сла̀ є҆́сть. 
Сщ҃е́нникъ: Всегда̀, ны́нѣ и҆ при́снѡ:  
Лю́дїе: А҆ми́нь. Да и҆спо́лнѧтсѧ оу҆ста̀ на̑ша хвале́нїѧ  твоегѡ̀ гдⷭ҇и, ꙗ҆́кѡ да пое́мъ сла́вꙋ твою̀: ꙗ҆́кѡ  сподо́билъ є҆сѝ на́съ причасти́тисѧ ст҃ы̑мъ твои̑мъ,  бж҃е́ствєннымъ, безсмє́ртнымъ, и҆ животворѧ́щымъ та́йнамъ:  соблюдѝ на́съ во твое́й ст҃ы́ни, ве́сь де́нь поꙋча́тисѧ  пра́вдѣ твое́й. А҆ллилꙋ́їа, [три́жды.]. 
Сщ҃е́нникъ є҆ктенїю̀ и҆ заамвѡ́ннꙋю мл҃твꙋ, и҆ раздае́тъ  а҆нті́дѡръ лю́демъ. 
Ли́къ: Бꙋ́ди и҆́мѧ гдⷭ҇не бл҃гослове́нно ѿ ны́нѣ и҆ до  вѣ́ка. [Три́жды]. 
Ѱало́мъ: Бл҃гословлю̀ гдⷭ҇а на всѧ́кое вре́мѧ: ве́сь до  конца̀.  
Сщ҃е́нникъ: Бл҃гослове́нїе гдⷭ҇не на ва́съ: и҆ Сла́ва тебѣ̀  хрⷭ҇тѐ бж҃е, оу҆пова́нїе на́ше, сла́ва тебѣ̀. 
Лю́дїе: Сла́ва, и҆ ны́нѣ: Гдⷭ҇и поми́лꙋй, три́жды.  Бл҃гословѝ.  
Сщ҃е́нникъ ѿпꙋ́стъ. 
Лю́дїе многолѣ́тствꙋютъ по ѻ҆бы́чаю.  


А҆́ще же є҆́сть вели́каѧ четыредесѧ́тница, по стїхосло́вїи,  Ко Гдⷭ҇ꙋ внегда̀ скорбѣ́ти мѝ: А҆́бїе, Гдⷭ҇и воззва́хъ въ  прилꙋчи́вшїйсѧ гла́съ. 
а Пе́рвый ли́къ: Гдⷭ҇и воззва́хъ тебѣ̀, оу҆слы́ши мѧ̀:  оу҆слы́ши мѧ̀ гдⷭ҇и. Гдⷭ҇и воззва́хъ къ тебѣ̀, оу҆слы́ши  мѧ̀, вонмѝ гла́сꙋ моле́нїѧ моегѡ̀, внегда̀ воззва́ти мѝ къ  тебѣ̀. Оу҆слы́ши мѧ̀ гдⷭ҇и.  
в Вторы́й ли́къ: Да и҆спра́витсѧ мл҃тва моѧ̀, ꙗ҆́кѡ  кади́ло пред̾ тобо́ю: воздѣѧ́нїе рꙋкꙋ̀ моє́ю, же́ртва  вече́рнѧѧ. Оу҆слы́ши мѧ̀ гдⷭ҇и. 
И҆ по чи́нꙋ стїхѝ:  
а Положѝ гдⷭ҇и хране́нїе оу҆стѡ́мъ мои̑мъ, и҆ две́рь  ѡ҆гражде́нїѧ ѡ҆ оу҆стна́хъ мои́хъ. в Не  оу҆клонѝ се́рдце моѐ въ словеса̀  лꙋка́вствїѧ, непщева́ти вины̀ ѡ҆ грѣсѣ́хъ: а Съ  человѣ́ки дѣ́лающими беззако́нїе, и҆ не сочтꙋ́сѧ со  и҆збра́нными и҆́хъ. в Нака́жетъ мѧ̀ првⷣникъ млⷭ҇тїю, и҆  ѡ҆бличи́тъ мѧ̀: є҆ле́й же грѣ́шнагѡ да не нама́ститъ  главы̀ моеѧ̀. а Ꙗ҆́кѡ є҆щѐ и҆ мл҃тва моѧ̀ во  бл҃говоле́нїихъ и҆́хъ, поже́рты бы́ша при ка́мени сꙋдїи̑  и҆́хъ. в Оу҆слы́шатсѧ глаго́ли моѝ, ꙗ҆́кѡ возмого́ша,  ꙗ҆́кѡ то́лща землѝ просѣ́десѧ на землѝ, расточи́шасѧ  кѡ́сти и҆́хъ при а҆́дѣ. а Ꙗ҆́кѡ къ тебѣ̀, гдⷭ҇и гдⷭ҇и,  ѻ҆́чи моѝ, на тѧ̀ оу҆пова́хъ, не ѿимѝ дꙋ́шꙋ мою̀. в  Сохранѝ мѧ̀ ѿ сѣ́ти, ю҆́же соста́виша мѝ, и҆ ѿ  собла̑знъ дѣ́лающихъ беззако́нїе. а Падꙋ́тъ во мре́жꙋ  свою̀ грѣ̑шницы: є҆ди́нъ є҆́смь а҆́зъ, до́ндеже прейдꙋ̀.  в Гла́сомъ мои́мъ ко гдⷭ҇ꙋ воззва́хъ, гла́сомъ мои́мъ ко  гдⷭ҇ꙋ помоли́хсѧ. а Пролїю̀ пред̾ ни́мъ моле́нїе моѐ,  печа́ль мою̀ пред̾ ни́мъ возвѣщꙋ̀. в Внегда̀ и҆счеза́ти  ѿ менѐ дꙋ́хꙋ моемꙋ̀,  и҆ ты̀  позна́лъ є҆сѝ стєзѝ моѧ̑. а На пꙋтѝ се́мъ, по  немꙋ́же хожда́хъ, скры́ша сѣ́ть мнѣ̀. в Смотрѧ́хъ  ѡ҆деснꙋ́ю, и҆ возглѧ́дахъ, и҆ не бѣ̀ зна́ѧй менѐ. а  Поги́бе бѣ́гство ѿ менѐ, и҆ нѣ́сть взыска́ѧй дꙋ́шꙋ  мою̀. в Воззва́хъ къ тебѣ̀ гдⷭ҇и, рѣ́хъ: ты̀ є҆сѝ  оу҆пова́нїе моѐ, ча́сть моѧ̀ є҆сѝ на землѝ живы́хъ.  а Вонмѝ моле́нїю моемꙋ̀, ꙗ҆́кѡ смири́хсѧ ѕѣлѡ̀. в  И҆зба́ви мѧ̀ ѿ гонѧ́щихъ мѧ̀, ꙗ҆́кѡ оу҆крѣпи́шасѧ па́че  менѐ. 
На де́сѧть: а И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. в Менѐ ждꙋ́тъ  првⷣницы, до́ндеже возда́си мнѣ̀. 
На ѻ҆́смь: а И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и оу҆слы́ши гла́съ мо́й. в Да бꙋ́дꙋтъ оу҆́ши твоѝ  вне́млюще гла́сꙋ моле́нїѧ моегѡ̀. 
На ше́сть: а А҆́ще беззакѡ́нїѧ на́зриши гдⷭ҇и, гдⷭ҇и кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. в  И҆́мене ра́ди твоегѡ̀ потерпѣ́хъ тѧ̀ гдⷭ҇и.  потерпѣ̀ дꙋша̀ моѧ̀ въ сло́во твоѐ,  оу҆пова̀ дꙋша̀ моѧ̀ на гдⷭ҇а. 
На четы́ре: а Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. в  Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆ негѡ̀  и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. а Хвали́те гдⷭ҇а всѝ ꙗ҆зы́цы,  похвали́те є҆го̀ всѝ лю́дїе. в Ꙗ҆́кѡ оу҆тверди́сѧ  млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во  вѣ́къ. 
Сла́ва, и҆ ны́нѣ: Вхо́дъ. 
Свѣ́те ти́хїй, ст҃ы́ѧ сла́вы, безсме́ртнагѡ ѻ҆ц҃а̀  нбⷭ҇нагѡ, ст҃а́гѡ бл҃же́ннагѡ, і҆и҃се хрⷭ҇тѐ. прише́дше на  за́падъ со́лнца, ви́дѣвше свѣ́тъ вече́рнїй, пое́мъ  ѻ҆ц҃а̀, сн҃а и҆ ст҃а́гѡ дх҃а, бг҃а, досто́инъ є҆сѝ во  всѧ̑ времена̀ пѣ́тъ бы́ти гла́сы прпⷣбными, сн҃е бж҃їй,  живо́тъ даѧ́й: тѣ́мже мі́ръ тѧ̀ сла́витъ. 
Прокі́менъ. Бытїѐ. И҆ при́тча.  
И҆ по и҆сполне́нїи си́хъ, сщ҃е́нникъ пое́тъ: Да и҆спра́витсѧ  мл҃тва моѧ̀, ꙗ҆́кѡ кади́ло пред̾ тобо́ю, воздѣѧ́нїе рꙋкꙋ̀  моє́ю, же́ртва вече́рнѧѧ. 
И҆ ли́къ пое́тъ то́жде: Да и҆спра́витсѧ:  
Сщ҃е́нникъ, сті́хъ: Гдⷭ҇и воззва́хъ къ тебѣ̀, оу҆слы́ши  мѧ̀, вонмѝ гла́сꙋ моле́нїѧ моегѡ̀, внегда̀ воззва́ти мѝ къ  тебѣ̀. 
Ли́къ: Да и҆спра́витсѧ мл҃тва моѧ̀:  
Сщ҃е́нникъ, сті́хъ: Положѝ гдⷭ҇и, хране́нїе оу҆стѡ́мъ  мои̑мъ, и҆ две́рь ѡ҆гражде́нїѧ ѡ҆ оу҆стна́хъ мои́хъ. 
Ли́къ: Да и҆спра́витсѧ мл҃тва моѧ̀:  
Сщ҃е́нникъ, сті́хъ: Не оу҆клонѝ се́рдце моѐ въ словеса̀  лꙋка́вствїѧ непщева́ти вины̀ ѡ҆ грѣсѣ́хъ. 
Ли́къ: Да и҆спра́витсѧ мл҃тва моѧ̀:  
И҆ па́ки сщ҃е́нникъ: Да и҆спра́витсѧ мл҃тва моѧ̀, ꙗ҆́кѡ  кади́ло пред̾ тобо́ю. 
Ли́къ: Воздѣѧ́нїе рꙋкꙋ̀ моє́ю, же́ртва вече́рнѧѧ.  
Вмѣ́стѡ херꙋві́мскїѧ пѣ́сни, глаго́летсѧ сїѐ. Гла́съ ѕ҃.  
Ны́нѣ си̑лы нбⷭ҇ныѧ съ на́ми неви́димѡ слꙋ́жатъ, се́ бо  вхо́дитъ цр҃ь сла́вы: сѐ же́ртва та́йнаѧ соверше́на  дорѷно́ситсѧ. вѣ́рою и҆ любо́вїю пристꙋ́пимъ, да  прича̑стницы жи́зни вѣ́чныѧ бꙋ́демъ. а҆ллилꙋ́їа,  а҆ллилꙋ́їа, а҆ллилꙋ́їа. 
Прича́стенъ во гла́съ и҃: 
Вкꙋси́те и҆ ви́дите, ꙗ҆́кѡ бл҃гъ гдⷭ҇ь. а҆ллилꙋ́їа,  а҆ллилꙋ́їа, а҆ллилꙋ́їа. 
По ꙗ҆вле́нїи же ст҃ы́хъ дарѡ́въ, ко́снѡ и҆ со  сладкопѣ́нїемъ, во гла́съ и҃: 
Бл҃гословлю̀ гдⷭ҇а на всѧ́кое вре́мѧ, хвала̀ є҆гѡ̀ во  оу҆стѣ́хъ мои́хъ. хлѣ́бъ нбⷭ҇ный, и҆ ча́шꙋ жи́зни  вкꙋси́те, и҆ ви́дите, ꙗ҆́кѡ бл҃гъ гдⷭ҇ь. а҆ллилꙋ́їа,  а҆ллилꙋ́їа, а҆ллилꙋ́їа. 
По є҆́же сохрани́ти ст҃а̑ѧ:  
Да и҆спо́лнѧтсѧ оу҆ста̀ на̑ша: [ли́стъ рк҃д на ѡ҆б.] 
 Та́же, Бꙋ́ди и҆́мѧ гдⷭ҇не бл҃гослове́но: три́жды. И҆  ѱало́мъ: Бл҃гословлю̀ гдⷭ҇а на всѧ́кое вре́мѧ:  


Бг҃оро́дичны воскрⷭ҇ны на ѻ҆́смь гласѡ́въ. 
Гла́съ а҃. Бг҃оро́диченъ: 
Всемі́рнꙋю сла́вꙋ ѿ человѣ̑къ прозѧ́бшꙋю и҆ влⷣкꙋ  ро́ждшꙋю, нбⷭ҇нꙋю две́рь воспои́мъ мр҃і́ю дв҃ꙋ, безпло́тныхъ  пѣ́снь, и҆ вѣ́рныхъ оу҆добре́нїе. сїѧ́ бо ꙗ҆ви́сѧ нб҃о,  и҆ хра́мъ бж҃ества̀: сїѧ̀ прегражде́нїе вражды̀ разрꙋши́вши,  ми́ръ введѐ и҆ црⷭ҇твїе ѿве́рзе. сїю̀ оу҆́бѡ и҆мꙋ́ще  вѣ́ры оу҆твержде́нїе, побо́рника и҆́мамы и҆з̾ неѧ̀  ро́ждшагосѧ гдⷭ҇а. дерза́йте оу҆́бѡ, дерза́йте лю́дїе  бж҃їи: и҆́бо то́й побѣди́тъ врагѝ, ꙗ҆́кѡ всеси́ленъ. 
На стїхо́внѣ бг҃оро́диченъ: 
Сѐ и҆спо́лнисѧ и҆са́їино прорече́нїе, дв҃а родила̀ є҆сѝ,  и҆ по ржⷭ҇твѣ̀ ꙗ҆́кѡ пре́жде ржⷭ҇тва̀ пребыла̀ є҆сѝ,  бг҃ъ бо бѣ̀ рожде́йсѧ.   тѣ́мже и҆ є҆стєства̀ новопресѣчѐ. но ѽ бг҃омт҃и!  молє́нїѧ твои́хъ рабѡ́въ, въ твое́мъ хра́мѣ приноси̑маѧ  тебѣ̀ не пре́зри: но ꙗ҆́кѡ бл҃гоꙋтро́бнаго твои́ма рꙋка́ма  носѧ́щи, на твоѧ̑ рабы̑ оу҆млⷭ҇рдисѧ, и҆ молѝ сп҃сти́сѧ  дꙋша́мъ на́шымъ. 
Гла́съ в҃. Бг҃оро́диченъ: 
Пре́йде сѣ́нь зако́ннаѧ, бл҃года́ти прише́дши. ꙗ҆́коже бо  кꙋпина̀ не сгара́ше ѡ҆палѧ́ема: та́кѡ дв҃а родила̀ є҆сѝ,  и҆ дв҃а пребыла̀ є҆сѝ. вмѣ́стѡ столпа̀ ѻ҆́гненнагѡ,  пра́ведное возсїѧ̀ сл҃нце: вмѣ́стѡ мѡѷсе́а хрⷭ҇то́съ  сп҃се́нїе дꙋ́шъ на́шихъ. 
На стїхо́внѣ бг҃оро́диченъ: 
Ѽ чꙋдесѐ но́вагѡ, всѣ́хъ дре́внихъ чꙋде́съ! кто́ бо  позна̀ мт҃рь без̾ мꙋ́жа ро́ждшꙋю, и҆ на рꙋкꙋ̑ носѧ́щꙋю,  всю̀ тва́рь содержа́щаго; бж҃їе є҆́сть и҆зволе́нїе  ро́ждшеесѧ: є҆го́же ꙗ҆́кѡ млⷣнца пречⷭ҇таѧ, твои́ма  рꙋка́ма  носи́вшаѧ, и҆ мт҃рне  дерзнове́нїе къ немꙋ̀ и҆мꙋ́щаѧ, не преста́й молѧ́щи ѡ҆  чтꙋ́щихъ тѧ̀, оу҆ще́дрити и҆ сп҃стѝ дꙋ́шы на́шѧ. 
Гла́съ г҃. Бг҃оро́диченъ: 
Ка́кѡ не диви́мсѧ бг҃омꙋ́жномꙋ ржⷭ҇твꙋ̀ твоемꙋ̀ пречⷭ҇тна́ѧ;  и҆скꙋше́нїѧ бо мꙋ́жескагѡ не прїе́мши всенепоро́чнаѧ,  родила̀ є҆сѝ без̾ ѻ҆ц҃а̀ сн҃а пло́тїю, пре́жде вѣ̑къ  ѿ ѻ҆ц҃а̀ рожде́ннаго без̾ мт҃ре: ника́коже  претерпѣ́вшаго и҆змѣне́нїѧ, и҆лѝ смѣше́нїѧ, и҆лѝ  раздѣле́нїѧ: но ѻ҆бою̀ сꙋщєствꙋ̀ сво́йство цѣ́ло  сохра́ньшаго. тѣ́мже мт҃и дв҃о влⷣчце, того̀ молѝ  сп҃сти́сѧ дꙋша́мъ, правосла́внѡ бцⷣꙋ и҆сповѣ́дающихъ тѧ̀.  
На стїхо́внѣ бг҃оро́диченъ: 
Без̾ сѣ́мене ѿ бж҃е́ственнагѡ дх҃а, во́лею же ѻ҆́ч҃ею  зачала̀ є҆сѝ сн҃а бж҃їѧ: ѿ ѻ҆ц҃а̀ без̾ мт҃ре пре́жде  вѣ̑къ сꙋ́ща, на́съ же ра́ди и҆з̾ тебѐ без̾ ѻ҆ц҃а̀  бы́вша, пло́тїю родила̀   є҆сѝ, и҆ млⷣнца млеко́мъ пита́ла є҆сѝ. тѣ́мже не  преста́й моли́ти, и҆зба́витисѧ ѿ бѣ́дъ дꙋша́мъ на́шымъ. 
Гла́съ д҃. Бг҃оро́диченъ: 
И҆́же тебѐ ра́ди бг҃оѻте́цъ прⷪ҇ро́къ дв҃дъ, пѣ́сненнѡ ѡ҆  тебѣ̀ провозгласѝ, вели̑чїѧ тебѣ̀ сотво́ршемꙋ: предста̀  цр҃и́ца ѡ҆деснꙋ́ю тебѐ. тѧ́ бо мт҃рь хода́таицꙋ живота̀  показа̀, без̾ ѻ҆ц҃а̀ и҆з̾ тебѐ вочл҃вѣ́читисѧ  бл҃говоли́вый бг҃ъ, да сво́й па́ки ѡ҆бнови́тъ ѡ҆́бразъ,  и҆стлѣ́вшїй страстьмѝ, и҆ заблꙋ́ждшее горохи́щное  ѡ҆брѣ́тъ ѻ҆вча̀, на ра́мо воспрїи́мъ, и҆ ѻ҆ц҃ꙋ̀  принесе́тъ и҆ своемꙋ̀ хотѣ́нїю, съ нбⷭ҇ными совокꙋпи́тъ  си́лами, и҆ сп҃се́тъ, бцⷣе, мі́ръ, хрⷭ҇то́съ и҆мѣ́ѧй  ве́лїю и҆ бога́тꙋю млⷭ҇ть. 
На стїхо́внѣ бг҃оро́диченъ: 
При́зри на молє́нїѧ твои́хъ ра̑бъ всенепоро́чнаѧ,  оу҆толѧ́ющи лю̑таѧ на ны̀   воста̑нїѧ, всѧ́кїѧ ско́рби на́съ и҆змѣнѧ́ющи. тѧ́ бо  є҆ди́нꙋ тве́рдое и҆ и҆звѣ́стное оу҆твержде́нїе и҆́мамы,  и҆ твоѐ предста́тельство стѧжа́хомъ, да не постыди́мсѧ  влⷣчце, тѧ̀ призыва́ющїи. потщи́сѧ на оу҆моле́нїе тебѣ̀  вѣ́рнѡ вопїю́щихъ: ра́дꙋйсѧ, влⷣчце, всѣ́хъ по́моще,  ра́досте и҆ покро́ве, и҆ сп҃се́нїе дꙋ́шъ на́шихъ. 
Гла́съ є҃. Бг҃оро́диченъ: 
Въ чермнѣ́мъ мо́ри неискꙋсобра́чныѧ невѣ́сты ѡ҆́бразъ  написа́сѧ и҆ногда̀. та́мѡ мѡѷсе́й раздѣли́тель воды̀:  здѣ́ же гаврїи́лъ слꙋжи́тель чꙋдесѐ. тогда̀ глꙋбинꙋ̀  ше́ствова немо́креннѡ і҆и҃ль: ны́нѣ же хрⷭ҇та̀ родѝ  безсѣ́меннѡ дв҃а. мо́ре по проше́ствїи і҆и҃левѣ пребы́сть  непрохо́дно: непоро́чнаѧ по ржⷭ҇твѣ̀ є҆мманꙋ́илевѣ  пребы́сть нетлѣ́нна. сы́й и҆ пре́жде сы́й, ꙗ҆вле́йсѧ  ꙗ҆́кѡ человѣ́къ, бж҃е поми́лꙋй на́съ.  
На стїхо́внѣ бг҃оро́диченъ: 
Хра́мъ и҆ две́рь є҆сѝ, пала́та и҆ прⷭ҇то́лъ цр҃е́въ, дв҃о  всечⷭ҇тна́ѧ: є҆́юже и҆зба́витель мо́й хрⷭ҇то́съ гдⷭ҇ь во  тьмѣ̀ спѧ́щымъ ꙗ҆ви́сѧ, сл҃нце сы́й пра́вды, просвѣти́ти  хотѧ̀, ꙗ҆̀же созда̀ по ѡ҆́бразꙋ своемꙋ̀ рꙋко́ю свое́ю.  тѣ́мже всепѣ́таѧ, ꙗ҆́кѡ мт҃рне дерзнове́нїе къ немꙋ̀  стѧжа́вшаѧ, непреста́ннѡ молѝ сп҃сти́сѧ дꙋша́мъ на́шымъ. 
Гла́съ ѕ҃. Бг҃оро́диченъ: 
Кто̀ тебѐ не оу҆бл҃жи́тъ, прест҃а́ѧ дв҃о; кто́ ли не  воспое́тъ твоегѡ̀ пречⷭ҇тагѡ ржⷭ҇тва̀; безлѣ́тнѡ бо ѿ  ѻ҆ц҃а̀ возсїѧ́вый сн҃ъ є҆диноро́дный, то́йже ѿ тебѐ  чⷭ҇тыѧ про́йде, неизрече́ннѡ вопло́щьсѧ, є҆стество́мъ бг҃ъ  сы́й, и҆ є҆стество́мъ бы́въ чл҃вѣ́къ на́съ гдⷭ҇и, не во  двою̀ лицꙋ̀ раздѣлѧ́емый, но во двою̀ є҆стєствꙋ̀  несли́тнѡ познава́емый: того̀   молѝ чⷭ҇таѧ, всебл҃же́ннаѧ, поми́ловатисѧ дꙋша́мъ на́шымъ.  
На стїхо́внѣ бг҃оро́диченъ: 
Творе́цъ и҆ и҆зба́витель мо́й, пречⷭ҇таѧ, хрⷭ҇то́съ гдⷭ҇ь,  и҆з̾ твои́хъ ложе́снъ проше́дъ, въ мѧ̀ ѡ҆болкі́йсѧ, пе́рвыѧ  клѧ́твы а҆да́ма свободѝ. тѣ́мже тѝ всечⷭ҇таѧ, ꙗ҆́кѡ  бж҃їи мт҃ри же и҆ дв҃ѣ вои́стиннꙋ, вопїе́мъ немо́лчнѡ:  ра́дꙋйсѧ а҆́гг҃льски, ра́дꙋйсѧ влⷣчце, предста́тельство и҆  покро́ве, и҆ сп҃се́нїе дꙋ́шъ на́шихъ. 
Гла́съ з҃. Бг҃оро́диченъ: 
Мт҃и оу҆́бѡ позна́ласѧ є҆сѝ, па́че є҆стества̀ бцⷣе:  пребыла́ же є҆сѝ дв҃а па́че сло́ва и҆ ра́зꙋма: и҆ чꙋдесѐ  ржⷭ҇тва̀ твоегѡ̀ сказа́ти ѧ҆зы́къ не мо́жетъ. пресла́внꙋ бо  сꙋ́щꙋ зача́тїю чⷭ҇таѧ, непости́женъ є҆́сть ѡ҆́бразъ  рожде́нїѧ: и҆дѣ́же бо хо́щетъ бг҃ъ, побѣжда́етсѧ  є҆стества̀ чи́нъ. тѣ́мже тѧ̀ всѝ мт҃рь бж҃їю  вѣ́дꙋще, мо́лимъ ти сѧ прилѣ́жнѡ,  молѝ сп҃сти́сѧ дꙋша́мъ на́шымъ. 
На стїхо́внѣ бг҃оро́диченъ: 
Под̾ кро́въ тво́й влⷣчце, всѝ земноро́днїи прибѣга́юще,  вопїе́мъ тѝ: бцⷣе, оу҆пова́нїе на́ше, и҆зба́ви ны̀ ѿ  безмѣ́рныхъ прегрѣше́нїй, и҆ сп҃сѝ дꙋ́шы на́шѧ. 
Гла́съ и҃. Бг҃оро́диченъ: 
Цр҃ь нбⷭ҇ный за человѣколю́бїе на землѝ ꙗ҆ви́сѧ, и҆ съ  человѣ́ки поживѐ: ѿ дв҃ы бо чⷭ҇тыѧ пло́ть прїе́мый, и҆  и҆з̾ неѧ̀ проше́дый съ воспрїѧ́тїемъ, є҆ди́нъ є҆́сть  сн҃ъ, сꙋгꙋ́бъ є҆стество́мъ, но не ѵ҆поста́сїю. тѣ́мже  соверше́нна того̀ бг҃а, и҆ соверше́нна чл҃вѣ́ка вои́стиннꙋ  проповѣ́дающе, и҆сповѣ́дꙋемъ хрⷭ҇та̀ бг҃а на́шего:  є҆го́же молѝ, мт҃и безневѣ́стнаѧ, поми́ловатисѧ дꙋша́мъ  на́шымъ.  
На стїхо́внѣ бг҃оро́диченъ: 
Безневѣ́стнаѧ дв҃о, ꙗ҆́же бг҃а неизрече́ннѡ заче́нши  пло́тїю, мт҃и бг҃а вы́шнѧгѡ, твои́хъ рабѡ́въ мольбы̑ прїимѝ  всенепоро́чнаѧ, всѣ̑мъ подаю́щи ѡ҆чище́нїе прегрѣше́нїй.  ны́нѣ на̑ша молє́нїѧ прїе́млющи, молѝ спасти́сѧ всѣ̑мъ  на́мъ.  


Бг҃оро́дичны ѻ҆смѝ гла́сѡвъ. 
Пое́мъ и҆̀хъ, є҆гда̀ є҆́сть Сла́ва ст҃о́мꙋ въ мине́и: И҆  ны́нѣ, по гла́сꙋ сїѧ̑ бг҃оро́дичны пое́мъ: 
Гла́съ а҃. 
Въ недѣ́лю ве́чера: 
Нбⷭ҇ныхъ чи́нѡвъ ра́дованїе, на землѝ человѣ́кѡвъ  крѣ́пкое предста́тельство, пречⷭ҇таѧ дв҃о, сп҃сѝ ны̀ и҆̀же  къ тебѣ̀ прибѣга́ющыѧ: ꙗ҆́кѡ на тѧ̀ оу҆пова́нїе по  бз҃ѣ, бцⷣе, возложи́хомъ. 
Въ понедѣ́льникъ на оу҆́трени: 
Ст҃ѣ́йшаѧ ст҃ы́хъ всѣ́хъ си́лъ, чⷭ҇тнѣ́йшаѧ всеѧ̀ тва́ри  бцⷣе влⷣчце мі́ра, сп҃си́ ны сп҃са  ро́ждшаѧ ѿ прегрѣше́нїй тмори́чныхъ и҆ бѣ́дъ,  ꙗ҆́кѡ бл҃га́ѧ, мл҃твами твои́ми. 
Въ понедѣ́льникъ ве́чера:  
Дв҃о всепѣ́таѧ, ю҆́же въ тебѣ̀ та́йнꙋ мѡѷсе́й  прⷪ҇ро́ческима ви́дѣ ѻ҆чи́ма, кꙋпинꙋ̀ горѧ́щꙋ и҆  неѡпалѧ́емꙋ, бж҃ества́ бо ѻ҆́гнь оу҆тро́бꙋ твою̀, чⷭ҇таѧ,  не ѡ҆палѝ: тѣ́мже мо́лимъ тѧ̀, ꙗ҆́кѡ мт҃рь бг҃а на́шегѡ,  ми́ръ и҆спроси́ти мі́рови, и҆ ве́лїю млⷭ҇ть. 
Во вто́рникъ оу҆́тра: 
Блꙋдни́цꙋ и҆ блꙋ́днаго а҆́зъ, и҆ разбо́йника побѣди́хъ, и҆  мытарѧ̀ прегрѣше́нїи преминꙋ́хъ и҆ нїнеѵі́тѧны: оу҆вы̀  мнѣ̀, что̀ бꙋ́дꙋ; ка́кѡ оу҆бѣ́гнꙋ мꙋ́ки а҆́зъ  ѻ҆каѧ́нный; чⷭ҇таѧ, припа́даю тѝ, оу҆ще́дри мѧ̀ млⷭ҇тїю  твое́ю, ꙗ҆́коже ѻ҆́ныѧ сн҃ъ тво́й сп҃слъ є҆́сть. 
Въ сре́дꙋ ве́чера: 
Ра́дꙋйсѧ ра́досте пра́дѣдѡвъ, а҆пⷭ҇лѡвъ, и҆ мч҃нкѡвъ  весе́лїе, и҆ покро́въ на́съ дв҃о, твои́хъ рабѡ́въ.  
Въ четверто́къ оу҆́тра: 
Ра́дꙋйсѧ бцⷣе дв҃о, ра́дꙋйсѧ похвало̀ всеѧ̀ вселе́нныѧ,  ра́дꙋйсѧ пречⷭ҇таѧ мт҃и бж҃їѧ бл҃гослове́ннаѧ. 
Въ пѧто́къ ве́чера: 
Вои́стиннꙋ па́че оу҆ма̀ чꙋ̑днаѧ твоѧ̑ вели̑чїѧ, ржⷭ҇тва̀  твоегѡ̀ бг҃оневѣ́сто, ꙗ҆̀же проповѣ́даша прⷪ҇ро́цы всѝ,  всѧ̑ пресла̑внаѧ, зача́тїе и҆ ржⷭ҇тво̀ всепѣ́таѧ  недомы́сленно, и҆ несказа́нно: и҆́мже мі́ръ сп҃слъ є҆́сть,  ꙗ҆́кѡ милосе́рдъ. 
Въ сꙋббѡ́тꙋ оу҆́тра: 
Ра́дꙋйсѧ ѿ на́съ ст҃а́ѧ бцⷣе дв҃о, чⷭ҇тый сосꙋ́де всеѧ̀  вселе́нныѧ: свѣщѐ неꙋгаси́маѧ: вмѣсти́лище  невмѣсти́магѡ: хра́ме неѡбори́мый. ра́дꙋйсѧ, и҆з̾ неѧ́же  роди́сѧ а҆́гнецъ бж҃їй, взе́млѧй грѣхѝ всегѡ̀ мі́ра.  
Гла́съ в҃. 
Въ недѣ́лю ве́чера: 
Ра́дꙋйсѧ мр҃і́е бцⷣе, хра́ме неразрꙋши́мый, па́че же  ст҃ы́й, ꙗ҆́коже вопїе́тъ прⷪ҇ро́къ: ст҃ъ хра́мъ тво́й,  ди́венъ въ пра́вдѣ. 
Въ понедѣ́льникъ оу҆́тра: 
На тѧ̀ оу҆пова́нїе, бцⷣе, возложи́хомъ, ча́ѧнїѧ да не  ѿпаде́мъ: сп҃сѝ на́съ ѿ бѣ́дъ, помо́щнице  недоꙋмѣ́ємымъ, и҆ сопроти́вныхъ совѣ́ты разорѝ: ты́ бо  є҆сѝ на́ше сп҃се́нїе, бл҃гослове́ннаѧ. 
Въ понедѣ́льникъ ве́чера: 
Непроходи̑маѧ врата̀, та́йнѡ запеча̑тствованнаѧ,  бл҃гослове́ннаѧ бцⷣе дв҃о: прїимѝ молє́нїѧ на̑ша, и҆  принесѝ твоемꙋ̀ сн҃ꙋ и҆ бг҃ꙋ, да сп҃се́тъ тобо́ю дꙋ́шы  на́шѧ. 
Во вто́рникъ оу҆́тра: 
Ра́дꙋйсѧ мр҃і́е бцⷣе, хра́ме неразрꙋши́мый, па́че же  ст҃ы́й, ꙗ҆́коже вопїе́тъ прⷪ҇ро́къ: ст҃ъ хра́мъ тво́й,  ди́венъ въ пра́вдѣ.  
Въ сре́дꙋ ве́чера: 
Ꙗ҆́кѡ плодови́та ма́слина, дв҃а и҆зрастѝ тебѐ плода̀  живо́тнаго, плодоноси́ти мі́рови ве́лїю и҆ бога́тꙋю млⷭ҇ть. 
Въ четверто́къ оу҆́тра:  
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ под̾ кро́вомъ твои́мъ. 
Въ пѧто́къ ве́чера: 
Сп҃сѝ ѿ бѣ́дъ рабы̑ твоѧ̑ бцⷣе дв҃о, ꙗ҆́кѡ всѝ по  бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀  и҆ предста́тельствꙋ. 
Въ сꙋббѡ́тꙋ оу҆́тра: 
Прїиди́те, мт҃рь свѣ́та, пѣ́сньми немо́лчными зовꙋ́ще,  всѝ просла́вимъ, та́ бо родѝ сп҃се́нїе на́ше: и҆ ра́дꙋйсѧ  принесе́мъ, ꙗ҆́кѡ є҆ди́ной ро́ждшей всѣ́хъ  нача́льнѣйшаго, и҆́же пре́жде вѣ̑къ бг҃а. ра́дꙋйсѧ, ꙗ҆́же  є҆́ѵꙋ па́дшꙋю па́ки назда́вшаѧ: ра́дꙋйсѧ, пречⷭ҇таѧ дв҃о  неискꙋсобра́чнаѧ.  
Гла́съ г҃. Въ недѣ́лю ве́чера: 
Бцⷣе, предста́тельнице всѣ́хъ молѧ́щихсѧ тебѣ̀, тобо́ю  дерза́емъ, и҆ тобо́ю хва́лимсѧ. и҆ къ тебѣ̀ всѐ  оу҆пова́нїе на́ше є҆́сть, молѝ ро́ждшагосѧ и҆з̾ тебѐ за  непотрє́бныѧ рабы̑ твоѧ̑. 
Въ понедѣ́льникъ оу҆́тра:  
Свѧтопервочⷭ҇таѧ похвало̀ сꙋ́щи нбⷭ҇ныхъ чинѡ́въ, а҆пⷭ҇лѡвъ  пѣ́нїе, и҆ прⷪ҇ро́кѡвъ сбытїѐ, влⷣчце, прїимѝ мл҃твы  на́шѧ. 
Въ понедѣ́льникъ ве́чера: 
Въ жена́хъ ст҃а́ѧ бцⷣе, мт҃и безневѣ́стнаѧ, молѝ є҆го́же  родила̀ є҆сѝ, цр҃ѧ̀ и҆ бг҃а, да сп҃се́тъ на́съ ꙗ҆́кѡ  чл҃вѣколю́бецъ. 
Во вто́рникъ оу҆́тра: 
Без̾ сѣ́мене зачала̀ є҆сѝ ѿ дх҃а ст҃а́гѡ, и҆  славосло́вѧще воспѣва́емъ тѧ̀: ра́дꙋйсѧ прест҃а́ѧ дв҃о.  
Въ сре́дꙋ ве́чера: 
Вельмѝ согрѣша́юща мѧ̀ ѻ҆трокови́це, и҆схитѝ вели́кою  твое́ю мл҃твою пла́мене нꙋ́жнагѡ: и҆ и҆спра́ви чⷭ҇таѧ  твои́ми мольба́ми, ко сп҃сє́ннымъ стезѧ́мъ наставлѧ́ющи  мѧ̀, мт҃рними твои́ми мл҃твами.  
Въ четверто́къ оу҆́тра: 
Без̾ сѣ́мене зачала̀ є҆сѝ ѿ дх҃а ст҃а́гѡ, и҆  славосло́вѧще воспѣва́емъ тѧ̀: ра́дꙋйсѧ, прест҃а́ѧ дв҃о. 
Въ пѧто́къ ве́чера: 
Въ жена́хъ ст҃а́ѧ бцⷣе, мт҃и безневѣ́стнаѧ, молѝ є҆го́же  родила̀ є҆сѝ, цр҃ѧ̀ и҆ бг҃а, да сп҃се́тъ на́съ ꙗ҆́кѡ  чл҃вѣколю́бецъ. 
Въ сꙋббѡ́тꙋ оу҆́тра: 
Без̾ сѣ́мене зачала̀ є҆сѝ ѿ дх҃а ст҃а́гѡ, и҆  славосло́вѧще воспѣва́емъ тѧ̀: ра́дꙋйсѧ, прест҃а́ѧ дв҃о.   
Гла́съ д҃. 
Въ недѣ́лю ве́чера: 
Ра́дꙋйсѧ, свѣ́та ѻ҆́блаче. ра́дꙋйсѧ, свѣ́щниче свѣ́тлый.  ра́дꙋйсѧ, рꙋ́чко, въ не́йже ма́нна. ра́дꙋйсѧ, же́зле  а҆арѡ́новъ. ра́дꙋйсѧ, кꙋпино̀ неѡпали́маѧ. ра́дꙋйсѧ,  черто́же. ра́дꙋйсѧ, прⷭ҇то́ле. ра́дꙋйсѧ, горо̀ ст҃а́ѧ.  ра́дꙋйсѧ, прибѣ́жище. ра́дꙋйсѧ, бж҃е́ственнаѧ трапе́зо.  ра́дꙋйсѧ, две́ре та́йнаѧ. ра́дꙋйсѧ, всѣ̑мъ ра́досте. 
Въ понедѣ́льникъ оу҆́тра:  
Бцⷣе всѣ́хъ цр҃и́це, правосла́вныхъ похвало̀,  є҆реті́чествꙋющихъ шата̑нїѧ разорѝ, и҆ ли́ца и҆́хъ  посрамѝ, не кла́нѧющихсѧ, нижѐ чтꙋ́щихъ пречⷭ҇таѧ,  чⷭ҇тны́й тво́й ѡ҆́бразъ. 
Въ понедѣ́льникъ ве́чера:  
И҆зба́ви на́съ ѿ нꙋ́ждъ на́шихъ, мт҃и хрⷭ҇та̀ бг҃а,  ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ,  є҆ди́но предста́тельство дꙋ́шъ на́шихъ.  
Во вто́рникъ оу҆́тра: 
Ѿ всѣ́хъ бѣ́дъ рабы̑ твоѧ̑ сохранѧ́й, бл҃гослове́ннаѧ  бцⷣе: да тѧ̀ сла́вимъ, наде́ждꙋ дꙋ́шъ на́шихъ. 
Въ сре́дꙋ ве́чера: 
И҆мꙋ́ще тѧ̀ бцⷣе, оу҆пова́нїе и҆ предста́тельство,  вра́жїихъ навѣ̑тъ не оу҆бои́мсѧ, ꙗ҆́кѡ сп҃са́еши дꙋ́шы  на́шѧ. 
Въ четверто́къ оу҆́тра:  
Тѧ̀ стѣ́нꙋ стѧжа́хомъ, бцⷣе пречⷭ҇таѧ, и҆ бл҃гоꙋти́шное  приста́нище и҆ оу҆твержде́нїе. тѣ́мъ молю́сѧ и҆́же въ  житїѝ ѡ҆бꙋрева́емь, ѡ҆кормѝ, и҆ сп҃си́ мѧ. 
Въ пѧто́къ ве́чера: 
Свѣщѐ неꙋгаси́маѧ, прⷭ҇то́ле првⷣный, пречⷭ҇таѧ влⷣчце,  молѝ сп҃сти́сѧ дꙋша́мъ на́шымъ.  
Въ сꙋббѡ́тꙋ оу҆́тра: 
Є҆ди́на чⷭ҇таѧ и҆ пречⷭ҇таѧ дв҃о, ꙗ҆́же бг҃а безсѣ́меннѡ  ро́ждшаѧ, молѝ сп҃сти́сѧ дꙋша́мъ на́шымъ.  
Гла́съ є҃. 
Въ недѣ́лю ве́чера: 
Стра́шно и҆ пресла́вно, и҆ ве́лїе та́инство: невмѣсти́мый  во чре́вѣ вмѣсти́сѧ, и҆ мт҃и по ржⷭ҇твѣ̀ па́ки пребы́сть  дв҃а: бг҃а бо родѝ и҆з̾ неѧ̀ воплоще́нна. томꙋ̀  возопїи́мъ, томꙋ̀ пѣ́снь рце́мъ, со а҆́гг҃лы воспѣва́юще:  ст҃ъ є҆сѝ хрⷭ҇тѐ бж҃е, и҆́же на́съ ра́ди  вочл҃вѣ́чивыйсѧ, сла́ва тебѣ̀. 
Въ понедѣ́льникъ оу҆́тра:  
Ѡ҆бра́дованнаѧ, хода́тайствꙋй твои́ми моли́твами, и҆  и҆спросѝ дꙋша́мъ на́шымъ мно́жество щедро́тъ, и҆ ѡ҆чище́нїе  мно́гихъ прегрѣше́нїй, мо́лимсѧ.  
Въ понедѣ́льникъ ве́чера:  
Оу҆толѝ бѡлѣ́зни многовоздыха́ющїѧ дꙋшѝ моеѧ̀,  оу҆толи́вшаѧ всѧ́кꙋ сле́зꙋ ѿ лица̀ землѝ. ты́ бо  человѣ́кѡвъ бѡлѣ́зни ѿго́ниши, и҆ грѣ́шныхъ скѡ́рби  разрꙋша́еши:  тебе́ бо всѝ  стѧжа́хомъ наде́ждꙋ и҆ оу҆твержде́нїе, прест҃а́ѧ мт҃и дв҃о. 
Во вто́рникъ оу҆́тра:  
Ѡ҆бра́дованнаѧ, хода́тайствꙋй твои́ми моли́твами, и҆  и҆спросѝ дꙋша́мъ на́шымъ мно́жество щедро́тъ, и҆ ѡ҆чище́нїе  мно́гихъ прегрѣше́нїй, мо́лимсѧ. 
Въ сре́дꙋ ве́чера: 
Бл҃жи́мъ тѧ̀ бцⷣе дв҃о, и҆ сла́вимъ тѧ̀ вѣ́рнїи по до́лгꙋ,  гра́дъ непоколеби́мый, стѣ́нꙋ неѡбори́мꙋю, тве́рдꙋю  предста́тельницꙋ, и҆ прибѣ́жище дꙋ́шъ на́шихъ. 
Въ четверто́къ оу҆́тра: 
Бл҃жи́мъ тѧ̀ бцⷣе дв҃о, ꙗ҆́кѡ и҆з̾ тебѐ возсїѧ̀ сл҃нце  пра́вды хрⷭ҇то́съ, и҆мѣ́ѧй ве́лїю млⷭ҇ть. 
Въ пѧто́къ ве́чера: 
Тебѣ̀ мо́лимсѧ ꙗ҆́кѡ бж҃їи мт҃ри, бл҃гослове́ннаѧ, молѝ  ѡ҆ сп҃се́нїи дꙋ́шъ на́шихъ.  
Въ сꙋббѡ́тꙋ оу҆́тра:  
Ѽле ѡ҆каѧ́ннаѧ дꙋшѐ! кі́и ѿвѣ́тъ и҆́маши рещѝ сꙋдїѝ  во ѻ҆́нъ ча́съ, є҆гда̀ престо́ли поста́вѧтсѧ на сꙋдѣ̀, и҆  сꙋдїѧ̀ прїи́детъ ѿ нб҃съ, соше́дъ со тьма́ми  а҆́гг҃льскими; є҆гда̀ сѧ́детъ на сꙋди́щи, прю̀ сотвори́ти  съ рабы̑ непотре́бными, подо́бными мнѣ̀, что̀ ѿвѣща́ти  и҆́маши; что́ же принестѝ тогда̀; пои́стиннѣ ничто́же,  оу҆́мъ и҆ тѣ́ло ѡ҆скверни́вши твоѐ. тѣ́мже припадѝ къ  дв҃ѣ, и҆ зовѝ непреста́ннѡ, пода́ти тебѣ̀ бога́тнѡ  грѣхѡ́въ проще́нїе. 
Гла́съ ѕ҃. 
Въ недѣ́лю ве́чера: 
А҆рха́гг҃льски воспои́мъ вѣ́рнїи, нбⷭ҇ный черто́гъ, и҆  две́рь запеча́танꙋ вои́стиннꙋ: ра́дꙋйсѧ, є҆ѧ́же ра́ди  ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆  бг҃ъ. низложѝ влⷣчце мꙋчи́тели, безбѡ́жныѧ врагѝ на́шѧ,  рꙋко́ю твое́ю пречⷭ҇таѧ, оу҆пова́нїе хрⷭ҇тїа́нъ.  
Въ понедѣ́льникъ оу҆́тра: 
А҆рха́гг҃льское сло́во прїѧ́ла є҆сѝ, и҆ херꙋві́мскїй  прⷭ҇то́лъ показа́ласѧ є҆сѝ, и҆ на ѡ҆б̾ѧ́тїихъ твои́хъ  носи́ла є҆сѝ бцⷣе, наде́ждꙋ дꙋ́шъ на́шихъ.  
Въ понедѣ́льникъ ве́чера: 
Никто́же притека́ѧй къ тебѣ̀ посра́мленъ ѿ тебѐ  и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆  прїе́млетъ дарова́нїе къ поле́зномꙋ проше́нїю. 
Во вто́рникъ оу҆́тра: 
Вели́кихъ дарова́нїй чⷭ҇таѧ дв҃о бг҃омт҃и, ты̀ сподо́биласѧ  є҆сѝ, ꙗ҆́кѡ родила̀ є҆сѝ пло́тїю є҆ди́наго ѿ трⷪ҇цы,  хрⷭ҇та̀ жизнода́вца, во сп҃се́нїе дꙋ́шъ на́шихъ. 
Въ сре́дꙋ ве́чера: 
Ѻ҆́ко се́рдца моегѡ̀ воспꙋща́ю къ тебѣ̀ влⷣчце: не  пре́зри ма́лагѡ моегѡ̀ воздыха́нїѧ, въ ча́съ є҆гда̀ сꙋ́дитъ  сн҃ъ тво́й мі́рꙋ, бꙋ́ди мѝ покро́въ и҆ помо́щница.  
Въ четверто́къ оу҆́тра: 
Преложе́нїе скорбѧ́щихъ, премѣне́нїе болѧ́щихъ є҆сѝ бцⷣе  всепѣ́таѧ, сп҃сѝ гра́дъ и҆ лю́ди, бори́мыхъ оу҆мире́нїе,  ѡ҆бꙋрева́емыхъ тишина̀, є҆ди́на предста́тельнице вѣ́рныхъ.  
Въ пѧто́къ ве́чера: 
Мл҃твами ро́ждшїѧ тѧ̀ хрⷭ҇тѐ, мч҃нкъ твои́хъ, и҆ а҆пⷭ҇лъ,  и҆ прⷪ҇рѡ́къ, и҆ ст҃и́телей, прпⷣбныхъ и҆ првⷣныхъ, и҆  всѣ́хъ ст҃ы́хъ, оу҆со́пшыѧ рабы̑ твоѧ̑ оу҆поко́й. 
Въ сꙋббѡ́тꙋ оу҆́тра: 
Бг҃а и҆з̾ тебѐ воплоти́вшагосѧ разꙋмѣ́хъ бцⷣе дв҃о:  того̀ молѝ ѡ҆ сп҃се́нїи дꙋ́шъ на́шихъ. 
Гла́съ з҃. 
Въ недѣ́лю ве́чера:  
Є҆́же ра́дꙋйсѧ, тебѣ̀ зове́мъ со а҆́гг҃ломъ,  бг҃оневѣ́сто, черто́гъ и҆ две́рь, и҆ прⷭ҇то́лъ ѻ҆́гненный  нарица́юще тебѐ, и҆ несѣко́мꙋю го́рꙋ, и҆ кꙋпинꙋ̀  неѡпали́мꙋю.  
Въ понедѣ́льникъ оу҆́тра:  
Оу҆мирѝ мл҃твами бцⷣы жи́знь на́шꙋ, вопїю́щихъ тѝ:  млⷭ҇тиве гдⷭ҇и, сла́ва тебѣ̀. 
Въ понедѣ́льникъ ве́чера:  
Ра́дꙋйсѧ со́лнца ѻ҆́блаче мы́сленнагѡ и҆ неизрече́ннагѡ  влⷣчце, ра́дꙋйсѧ всесвѣ́тлаѧ свѣщѐ, ра́дꙋйсѧ свѣ́щниче  всезлаты́й: тобо́ю прест҃а́ѧ, є҆́ѵа и҆зба́висѧ ѿ клѧ́твы.  но, ꙗ҆́кѡ и҆мꙋ́щи дерзнове́нїе ко бл҃гопремѣ́нномꙋ сн҃ꙋ  твоемꙋ̀ и҆ бг҃ꙋ, мт҃рнею твое́ю мл҃твою не ѡ҆скꙋдѣ́й  моли́тисѧ пречⷭ҇таѧ. 
Во вто́рникъ оу҆́тра: 
Свѣ́тъ хрⷭ҇тѐ прозѧ́блъ є҆сѝ ѿ дв҃ы, и҆ просвѣти́лъ  є҆сѝ ро́дъ человѣ́ческїй: гдⷭ҇и, сла́ва тебѣ̀. 
Въ сре́дꙋ ве́чера: 
Є҆ди́нꙋ по ржⷭ҇твѣ̀ пречⷭ҇тꙋю дв҃ꙋ воспои́мъ, ꙗ҆́кѡ мт҃рь  бг҃а сло́ва, глаго́люще: сла́ва тебѣ̀. 
Въ четверто́къ оу҆́тра: 
Роди́лсѧ є҆сѝ ѿ дв҃ы несказа́ннѡ хрⷭ҇тѐ, и҆  просвѣти́лъ є҆сѝ сꙋ́щыѧ во тьмѣ̀,  вопїю́щыѧ: гдⷭ҇и сла́ва тебѣ̀. 
Въ пѧто́къ ве́чера: 
Ꙗ҆́же є҆ди́на невмѣсти́маго прїи́мши, и҆ ро́ждши бг҃а  сло́ва воплоще́нна, молѝ сп҃сти́сѧ дꙋша́мъ на́шымъ. 
Въ сꙋббѡ́тꙋ оу҆́тра: 
Молѝ дв҃о, со а҆пⷭ҇лы и҆ мч҃нки, ѡ҆брѣстѝ на сꙋдѣ̀  преста́вльшымсѧ ве́лїю млⷭ҇ть. 
Гла́съ и҃. 
Въ недѣ́лю ве́чера: 
А҆рха́гг҃ла гаврїи́ла гла́съ воспрїи́мше рце́мъ: ра́дꙋйсѧ  мт҃и бж҃їѧ, ꙗ҆́же жизнода́вца хрⷭ҇та̀ мі́рꙋ ро́ждши.  
Въ понедѣ́льникъ оу҆́тра: 
Нбⷭ҇наѧ пою́тъ тѧ̀, ѡ҆бра́дованнаѧ мт҃и безневѣ́стнаѧ, и҆  мы̀ славосло́вимъ неизслѣ́дованное твоѐ ржⷭ҇тво̀, бцⷣе,  молѝ сп҃сти́сѧ дꙋша́мъ на́шымъ.  
Въ понедѣ́льникъ ве́чера: 
Ра́дꙋйсѧ вселе́нныѧ похвало̀. ра́дꙋйсѧ хра́ме гдⷭ҇нь.  ра́дꙋйсѧ горо̀ прїѡсѣне́ннаѧ. ра́дꙋйсѧ всѣ́хъ прибѣ́жище.  ра́дꙋйсѧ свѣ́щниче златы́й. ра́дꙋйсѧ сла́во правосла́вныхъ  чⷭ҇тна́ѧ. ра́дꙋйсѧ мр҃і́е мт҃и хрⷭ҇та̀ бг҃а. ра́дꙋйсѧ раю̀.  ра́дꙋйсѧ бж҃е́ственнаѧ трапе́зо. ра́дꙋйсѧ сѣ́не. ра́дꙋйсѧ  рꙋ́чко всезлата́ѧ. ра́дꙋйсѧ всѣ́хъ оу҆пова́нїе. 
Во вто́рникъ оу҆́тра: 
Кро́въ тво́й бцⷣе дв҃о, врачевство̀ є҆́сть дх҃о́вное:  во́нь бо прибѣга́юще, ѿ дꙋше́вныхъ недꙋ̑гъ и҆збавлѧ́емсѧ. 
Въ сре́дꙋ ве́чера: 
А҆́зъ, дв҃о ст҃а́ѧ бцⷣе, къ покро́вꙋ твоемꙋ̀ прибѣга́ю:  вѣ́мъ, ꙗ҆́кѡ ѡ҆брѧ́щꙋ тобо́ю сп҃се́нїе, мо́жеши бо чⷭ҇таѧ,  помощѝ мнѣ̀.  
Въ четверто́къ оу҆́тра:  
И҆схи́ти мѧ̀ влⷣчце, рꙋкѝ ѕмі́ѧ человѣкоꙋбі́йцы, хотѧ́ща  мѧ̀ лꙋка́вствомъ поглоти́ти  до  конца̀: сокрꙋшѝ чє́люсти є҆гѡ̀, молю́ тѧ, и҆ кѡ́зни  разорѝ, ꙗ҆́кѡ да и҆збы́въ ѿ ногте́й є҆гѡ̀, велича́ю  застꙋпле́нїе твоѐ. 
Въ пѧто́къ ве́чера: 
Чⷭ҇таѧ дв҃о, сло́ва врата̀, бг҃а на́шегѡ мт҃и, молѝ  сп҃сти́сѧ на́мъ. 
Въ сꙋббѡ́тꙋ оу҆́тра: 
Влⷣчце, прїимѝ мл҃твы рабѡ́въ твои́хъ, и҆ и҆зба́ви на́съ  ѿ всѧ́кїѧ нꙋ́жды и҆ печа́ли.  


Степє́нны на ѻ҆́смь гласѡ́въ. 
Кі́йждо сті́хъ повторѧ́емъ. 
Гла́съ а҃. 
А҆нтїфѡ́нъ а҃: 
Внегда̀ скорбѣ́ти мѝ, оу҆слы́ши моѧ̑ болѣ̑зни: гдⷭ҇и,  тебѣ̀ зовꙋ̀. 
Пꙋсты́ннымъ непреста́нное бж҃е́ственное жела́нїе быва́етъ,  мі́ра сꙋ́щымъ сꙋ́етнагѡ кромѣ̀.  
Сла́ва: Ст҃о́мꙋ дх҃ꙋ, че́сть и҆ сла́ва, ꙗ҆́коже ѻ҆ц҃ꙋ̀  подоба́етъ, кꙋ́пнѡ же и҆ сн҃ꙋ: сегѡ̀ ра́ди да пои́мъ трⷪ҇цѣ  є҆динодержа́вїе.  
И҆ ны́нѣ, то́йже. 
А҆нтїфѡ́нъ в҃: 
На го́ры твои́хъ возне́слъ є҆сѝ мѧ̀ зако́нѡвъ,  добродѣ́тельми просвѣтѝ бж҃е, да пою́ тѧ.  
Десно́ю твое́ю рꙋко́ю прїи́мъ ты̀ сло́ве, сохрани́ мѧ,  соблюдѝ, да не ѻ҆́гнь менѐ ѡ҆пали́тъ грѣхо́вный. 
Сла́ва: Ст҃ы́мъ дх҃омъ всѧ́каѧ тва́рь ѡ҆бновлѧ́етсѧ, па́ки  текꙋ́щи на пе́рвое: равномо́щенъ бо є҆́сть ѻ҆ц҃ꙋ̀ и҆  сло́вꙋ. 
И҆ ны́нѣ, то́йже. 
А҆нтїфѡ́нъ г҃:  
Ѡ҆ ре́кшихъ мнѣ̀, вни́демъ во дворы̀ гдⷭ҇ни, возвесели́сѧ  мо́й дꙋ́хъ, сра́дꙋетсѧ се́рдце.  
Въ домꙋ̀ дв҃довѣ стра́хъ вели́къ: та́мѡ бо прⷭ҇то́лѡмъ  поста́влєннымъ, сꙋ́дѧтсѧ всѧ̑ племена̀ земна̑ѧ и҆ ꙗ҆зы́цы. 
Сла́ва: Ст҃о́мꙋ дх҃ꙋ че́сть, поклоне́нїе, сла́ва и҆  держа́ва, ꙗ҆́коже ѻ҆ц҃ꙋ̀ досто́итъ, и҆ сн҃ови подоба́етъ  приноси́ти: є҆ди́ница бо є҆́сть трⷪ҇ца є҆стество́мъ, но  не ли́цы.  
И҆ ны́нѣ, то́йже.  
Гла́съ в҃. 
А҆нтїфѡ́нъ а҃: 
На нб҃о ѻ҆́чи пꙋща́ю моегѡ̀ се́рдца, къ тебѣ̀ сп҃се.  сп҃си́ мѧ твои́мъ ѡ҆сїѧ́нїемъ. 
Поми́лꙋй на́съ согрѣша́ющихъ тебѣ̀ мно́гѡ на всѧ́кїй  ча́съ, ѽ хрⷭ҇тѐ мо́й, и҆ да́ждь ѡ҆́бразъ пре́жде конца̀  пока́ѧтисѧ тебѣ̀. 
Сла́ва: Ст҃о́мꙋ дх҃ꙋ, є҆́же црⷭ҇твовати подоба́етъ,  ѡ҆сщ҃а́ти, подвиза́ти тва́рь: бг҃ъ бо є҆́сть,  є҆диносꙋ́щенъ ѻ҆ц҃ꙋ̀ и҆ сло́вꙋ. 
И҆ ны́нѣ, то́йже. 
А҆нтїфѡ́нъ в҃. 
А҆́ще не гдⷭ҇ь бы бы́лъ въ на́съ, кто̀ дово́ленъ цѣ́лъ  сохране́нъ бы́ти ѿ врага̀ кꙋ́пнѡ и҆ человѣкоꙋбі́йцы; 
Зꙋбѡ́мъ и҆́хъ не преда́ждь сп҃се твоего̀ раба̀: и҆́бо  льво́вымъ ѡ҆́бразомъ на мѧ̀ подвиза́ютсѧ вразѝ моѝ.  
Сла́ва: Ст҃о́мꙋ дх҃ꙋ живонача́лїе и҆ че́сть: всѧ̑ бо  созда̑ннаѧ, ꙗ҆́кѡ бг҃ъ сы́й: си́лою соблюда́етъ во  ѻ҆ц҃ѣ̀, сн҃омъ же. 
И҆ ны́нѣ, то́йже. 
А҆нтїфѡ́нъ г҃: 
Надѣ́ющїисѧ на гдⷭ҇а оу҆подо́бишасѧ горѣ̀ ст҃ѣ́й, и҆̀же  ника́коже дви́жꙋтсѧ прило́ги вра́жїими. 
Въ беззако́нїи рꙋ́къ свои́хъ да не прострꙋ́тъ бж҃е́ственнѣ  живꙋ́щїи: не ѡ҆ставлѧ́етъ бо хрⷭ҇то́съ жезла̀ на жре́бїи  свое́мъ. 
Сла́ва: Ст҃ы́мъ дх҃омъ то́читсѧ всѧ́ка премꙋ́дрость,  ѿсю́дꙋ бл҃года́ть а҆пⷭ҇лѡмъ, и҆ страда́льчествы  вѣнча́ютсѧ мч҃нцы, и҆ прⷪ҇ро́цы зрѧ́тъ. 
И҆ ны́нѣ, то́йже. 
Гла́съ г҃. 
А҆нтїфѡ́нъ а҃: 
Плѣ́нъ сїѡ́нь ты̀ и҆з̾ѧ́лъ є҆сѝ ѿ вавѷлѡ́на, и҆ менѐ  ѿ страсте́й къ животꙋ̀ привлецы̀ сло́ве.  
Въ ю҆́гъ сѣ́ющїи слеза́ми бж҃е́ственными, жнꙋ́тъ кла́сы  ра́достїю присноживо́тїѧ. 
Сла́ва: Ст҃о́мꙋ дх҃ꙋ всѧ́кое бл҃года́рїе, ꙗ҆́коже ѻ҆ц҃ꙋ̀  и҆ сн҃ꙋ соѡблиста́етъ, въ не́мже всѧ̑ живꙋ́тъ и҆ дви́жꙋтсѧ. 
И҆ ны́нѣ, то́йже. 
А҆нтїфѡ́нъ в҃: 
А҆́ще не гдⷭ҇ь сози́ждетъ до́мъ добродѣ́телей, всꙋ́е  трꙋжда́емсѧ: дꙋ́шꙋ же покрыва́ющꙋ, никто́же на́шъ разори́тъ  гра́дъ. 
Плода̀ чре́вна дх҃омъ сынотворе́нное тебѣ̀ хрⷭ҇тꙋ̀,  ꙗ҆́коже и҆ ѻ҆ц҃ꙋ̀, ст҃і́и всегда̀ сꙋ́ть. 
Сла́ва: Ст҃ы́мъ дх҃омъ прозри́тсѧ всѧ́каѧ ст҃ы́нѧ,  премꙋ́дрость, ѡ҆сꙋществꙋ́етъ бо всѧ́кꙋю тва́рь: томꙋ̀  послꙋ́жимъ, бг҃ъ бо, ꙗ҆́кѡ ѻ҆ц҃ꙋ́ же и҆ сло́вꙋ.  
И҆ ны́нѣ, то́йже. 
А҆нтїфѡ́нъ г҃:  
Боѧ́щїисѧ гдⷭ҇а бл҃же́ни, въ пꙋтѝ ходѧ́ще за́повѣдей,  снѣдѧ́тъ бо живо́тное всепло́дїе.  
Ѻ҆́крестъ трапе́зы твоеѧ̀ возвесели́сѧ, твоѧ̑  пастыренача́льниче и҆сча̑дїѧ, носѧ̑ща вѣ̑тви  бл҃годѣ́ланїѧ. 
Сла́ва: Ст҃ы́мъ дх҃омъ всѧ́кое бога́тство сла́вы, ѿ  негѡ́же бл҃года́ть и҆ живо́тъ всѧ́кой тва́ри: со ѻ҆ц҃е́мъ  бо воспѣва́емь є҆́сть и҆ съ сло́вомъ. 
И҆ ны́нѣ, то́йже. 
Гла́съ д҃. 
А҆нтїфѡ́нъ а҃: 
Ѿ ю҆́ности моеѧ̀ мно́зи бо́рютъ мѧ̀ стра̑сти: но са́мъ мѧ̀  застꙋпѝ, и҆ сп҃сѝ сп҃се мо́й. 
Ненави́дѧщїи сїѡ́на, посрами́тесѧ ѿ гдⷭ҇а: ꙗ҆́кѡ трава́  бо ѻ҆гне́мъ бꙋ́дете и҆зсо́хше. 
Сла́ва: Ст҃ы́мъ дх҃омъ всѧ́ка дꙋша̀ живи́тсѧ, и҆ чистото́ю  возвыша́етсѧ, свѣтлѣ́етсѧ трⷪ҇ческимъ є҆ди́нствомъ  сщ҃еннота́йнѣ. 
И҆ ны́нѣ, то́йже. 
А҆нтїфѡ́нъ в҃: Воззва́хъ тебѣ̀ гдⷭ҇и, те́плѣ и҆з̾  глꙋбины̀  дꙋшѝ моеѧ̀, и҆  мнѣ̀ да бꙋ́дꙋтъ на послꙋша́нїе бж҃е́ствєннаѧ твоѧ̑  оу҆шеса̀. 
На гдⷭ҇а наде́ждꙋ всѧ́къ кто̀ стѧжа́въ, вы́шшїй є҆́сть  всѣ́хъ скорбѧ́щихъ. 
Сла́ва: Ст҃ы́мъ дх҃омъ то́чатсѧ бл҃года̑тныѧ стрꙋи̑,  напаѧ́ющѧ всѧ́кꙋ тва́рь ко ѡ҆живле́нїю. 
И҆ ны́нѣ, то́йже. 
А҆нтїфѡ́нъ г҃: 
Се́рдце моѐ къ тебѣ̀ сло́ве да возвы́ситсѧ, и҆ да ничто́же  оу҆слади́тъ мѧ̀ ѿ мїрски́хъ красо́тъ на сла́бость. 
Къ ма́тери свое́й ꙗ҆́коже и҆́мать кто̀ любо́вь, ко гдⷭ҇ꙋ  те́пльше любле́нїемъ до́лжни є҆смы̀. 
Сла́ва: Ст҃ы́мъ дх҃омъ бг҃овѣ́дѣнїѧ бога́тство, зрѣ́нїѧ  и҆ премꙋ́дрости: всѧ̑ бо въ се́мъ ѻ҆ч҃єскаѧ велѣ̑нїѧ  сло́во ѿкрыва́етъ. 
И҆ ны́нѣ, то́йже.  
Гла́съ є҃. 
А҆нтїфѡ́нъ а҃: 
Внегда̀ скорбѣ́ти мнѣ̀ дв҃дски пою̀ тебѣ̀, сп҃се мо́й:  и҆зба́ви дꙋ́шꙋ мою̀ ѿ ѧ҆зы́ка льсти́вагѡ. 
Пꙋсты́ннымъ живо́тъ бл҃же́нъ є҆́сть, бж҃е́ственнымъ  раче́нїемъ воскрилѧ́ющымсѧ. 
Сла́ва: Ст҃ы́мъ дх҃омъ ѡ҆держа́тсѧ всѧ̑, ви̑димаѧ же съ  неви́димыми, самодержа́венъ бо сы́й трⷪ҇цы є҆ди́нъ є҆́сть  нело́жнѡ. 
И҆ ны́нѣ, то́йже. 
А҆нтїфѡ́нъ в҃: На го́ры, дꙋшѐ, воздви́гнемсѧ, грѧдѝ та́мѡ,  ѿню́дꙋже по́мощь и҆́детъ. 
Десна́ѧ твоѧ̀ рꙋка̀, и҆ менѐ, хрⷭ҇тѐ, каса́ющаѧсѧ, ѿ  ле́сти всѧ́кїѧ да сохрани́тъ. 
Сла́ва: Ст҃о́мꙋ дх҃ꙋ бг҃осло́вѧще рце́мъ: ты̀ є҆сѝ бг҃ъ,  живо́тъ, раче́нїе, свѣ́тъ, оу҆́мъ: ты̀ бл҃госты́нѧ, ты̀  црⷭ҇твꙋеши во вѣ́ки. 
И҆ ны́нѣ, то́йже.  
А҆нтїфѡ́нъ г҃: 
Ѡ҆ ре́кшихъ мнѣ̀, во дворы̀ вни́демъ гдⷭ҇нѧ, ра́дости  мно́гїѧ и҆спо́лненъ бы́въ, мл҃твы возсыла́ю. 
Въ домꙋ̀ дв҃довѣ стра̑шнаѧ соверша́ютсѧ: ѻ҆́гнь бо та́мѡ  палѧ̀ всѧ́къ сра́мный оу҆́мъ. 
Сла́ва: Ст҃о́мꙋ дх҃ꙋ живонача́льное досто́инство, ѿ  негѡ́же всѧ́кое живо́тно ѡ҆дꙋшевлѧ́етсѧ: ꙗ҆́кѡ во ѻ҆ц҃ѣ̀,  кꙋ́пнѡ же и҆ сло́вѣ. 
И҆ ны́нѣ, то́йже. 
Гла́съ ѕ҃. 
А҆нтїфѡ́нъ а҃: 
На нб҃о ѻ҆́чи моѝ возвожꙋ̀ къ тебѣ̀, сло́ве: оу҆ще́дри  мѧ̀, да живꙋ̀ тебѣ̀. 
Поми́лꙋй на́съ оу҆ничиже́нныхъ, оу҆строѧ́ѧ  бл҃гопотрє́бныѧ твоѧ̑ сосꙋ́ды, сло́ве. 
Сла́ва: Ст҃о́мꙋ дх҃ꙋ, всѧ́каѧ всесп҃си́тельнаѧ вина̀, а҆́ще  ко́емꙋ се́й по достоѧ́нїю дхне́тъ,   ско́рѡ взе́млетъ ѿ земны́хъ, восперѧ́етъ, возраща́етъ,  оу҆строѧ́етъ горѣ̀. 
И҆ ны́нѣ, то́йже. 
А҆нтїфѡ́нъ в҃: 
А҆́ще не гдⷭ҇ь бы бы́лъ въ на́съ, никто́же ѿ на́съ  проти́вꙋ возмо́глъ бы вра̑жїимъ бра́немъ ѡ҆долѣ́ти:  побѣжда́ющїи бо ѿ здѣ̀ возно́сѧтсѧ. 
Зꙋбы̀ и҆́хъ да не ꙗ҆́та бꙋ́детъ дꙋша̀ моѧ̀, ꙗ҆́кѡ  птене́цъ, сло́ве: оу҆вы̀ мнѣ̀, ка́кѡ и҆́мамъ ѿ врага̀  и҆збы́ти, грѣхолюби́въ сы́й; 
Сла́ва: Ст҃ы́мъ дх҃омъ ѡ҆боже́нїе всѣ̑мъ, бл҃говоле́нїе,  ра́зꙋмъ, ми́ръ и҆ бл҃гослове́нїе: равнодѣ́тельный бо  є҆́сть ѻ҆ц҃ꙋ̀ и҆ сло́вꙋ. 
И҆ ны́нѣ, то́йже. 
А҆нтїфѡ́нъ г҃: 
Надѣ́ющїисѧ на гдⷭ҇а врагѡ́мъ стра́шни, и҆ всѣ̑мъ ди́вни,  горѣ́ бо зрѧ́тъ. 
Въ беззакѡ́нїѧ рꙋ́къ свои́хъ пра́ведныхъ жре́бїй, помо́щника  тѧ̀ и҆мѣ́ѧ, сп҃се, не простира́етъ.  
Сла́ва: Ст҃а́гѡ дх҃а держа́ва на всѣ́хъ: є҆мꙋ́же вы̑шнѧѧ  вѡ́инства покланѧ́ютсѧ, со всѧ́кимъ дыха́нїемъ до́льнымъ. 
И҆ ны́нѣ, то́йже. 
Гла́съ з҃. 
А҆нтїфѡ́нъ а҃: 
Плѣ́нъ сїѡ́нь ѿ ле́сти ѡ҆брати́въ, и҆ менѐ, сп҃се,  ѡ҆живѝ, и҆з̾има́ѧ рабо́тныѧ стра́сти. 
Въ ю҆́гъ сѣ́ѧй скѡ́рби пѡ́стныѧ со слеза́ми, се́й  ра́дѡстныѧ по́жнетъ рꙋкоѧ̑ти присноживопита́нїѧ. 
Сла́ва: Ст҃ы́мъ дх҃омъ и҆сто́чникъ бж҃е́ственныхъ сокро́вищь  ѿ негѡ́же премꙋ́дрость ра́зꙋмъ, стра́хъ: томꙋ̀ хвала̀ и҆  сла́ва, че́сть и҆ держа́ва.  
И҆ ны́нѣ, то́йже. 
А҆нтїфѡ́нъ в҃: 
А҆́ще не гдⷭ҇ь сози́ждетъ до́мъ дꙋше́вный, всꙋ́е  трꙋжда́емсѧ: ра́звѣ бо тогѡ̀ ни дѣѧ́нїе, ни сло́во  соверша́етсѧ.  
Плода̀ чре́внагѡ, ст҃і́и дх҃одви́жнѡ прозѧба́ютъ  ѻ҆те́чєскаѧ преда̑нїѧ, сыноположе́нїѧ. 
Сла́ва: Ст҃ы́мъ дх҃омъ, всѧ́чєскаѧ є҆́же бы́ти и҆́мꙋтъ,  пре́жде бо всѣ́хъ бг҃ъ, всѣ́хъ гдⷭ҇ьство, свѣ́тъ  непристꙋ́пенъ, живо́тъ всѣ́хъ. 
И҆ ны́нѣ, то́йже. 
А҆нтїфѡ́нъ г҃: 
Боѧ́щїисѧ гдⷭ҇а, пꙋти̑ живота̀ ѡ҆брѣ́тше, ны́нѣ и҆ при́снѡ  оу҆бл҃жа́ютсѧ сла́вою нетлѣ́нною. 
Ѻ҆́крестъ трапе́зы твоеѧ̀, ꙗ҆́кѡ сте́блїе ви́дѧ и҆сча̑дїѧ  твоѧ̑, ра́дꙋйсѧ и҆ весели́сѧ, приводѧ̀ сїѧ̑ хрⷭ҇то́ви  пастыренача́льникꙋ. 
Сла́ва: Ст҃ы́мъ дх҃омъ глꙋбина̀ дарова́нїй, бога́тство  сла́вы, сꙋде́бъ глꙋбина̀ ве́лїѧ, є҆диносла́венъ ѻ҆ц҃ꙋ̀, и҆  сн҃ꙋ, слꙋжи́мь бо. 
И҆ ны́нѣ, то́йже. 
Гла́съ и҃. 
А҆нтїфѡ́нъ а҃: 
Ѿ ю҆́ности моеѧ̀ вра́гъ мѧ̀ и҆скꙋша́етъ,  сластьмѝ пали́тъ мѧ̀: а҆́зъ же надѣ́ѧсѧ на  тѧ̀, гдⷭ҇и, побѣжда́ю сего̀. 
Ненави́дѧщїи сїѡ́на, да бꙋ́дꙋтъ оу҆́бѡ пре́жде и҆сторже́нїѧ  ꙗ҆́кѡ трава̀: ссѣче́тъ бо хрⷭ҇то́съ вы̑ѧ и҆́хъ,  оу҆сѣче́нїемъ мꙋ́къ.  
Сла́ва: Ст҃ы́мъ дх҃омъ, є҆́же жи́ти всѧ́чєскимъ: свѣ́тъ  ѿ свѣ́та, бг҃ъ вели́къ, со ѻ҆ц҃е́мъ пое́мъ є҆мꙋ̀, и҆  сло́вомъ. 
И҆ ны́нѣ, то́йже. 
А҆нтїфѡ́нъ в҃: 
Се́рдце моѐ стра́хомъ твои́мъ да покры́етсѧ,  смиренномꙋ́дрствꙋющее: да не возне́сшеесѧ ѿпаде́тъ ѿ  тебѐ, всеще́дре.  
На гдⷭ҇а и҆мѣ́вый наде́ждꙋ, не оу҆страши́тсѧ тогда̀,  є҆гда̀ ѻ҆гне́мъ всѧ̑ сꙋди́ти и҆́мать и҆ мꙋ́кою. 
Сла́ва: Ст҃ы́мъ дх҃омъ, всѧ́къ кто̀ бж҃е́ственный ви́дитъ,  и҆ предглаго́летъ: чꙋдодѣ́йствꙋетъ вы̑шнѧѧ, въ трїе́хъ  є҆ди́наго  бг҃а поѧ̀: а҆́ще бо и҆  трисїѧ́етъ, є҆динонача́льствꙋетъ бж҃ество̀.  
И҆ ны́нѣ, то́йже. 
А҆нтїфѡ́нъ г҃: 
Воззва́хъ тебѣ̀, гдⷭ҇и, вонмѝ, приклони́ ми оу҆́хо твоѐ  вопїю́щꙋ: и҆ ѡ҆чи́сти, пре́жде да́же не во́змеши менѐ  ѿсю́дꙋ. 
Къ ма́тери свое́й землѝ ѿходѧ́й всѧ́къ, па́ки  разрѣша́етсѧ, прїѧ́ти мꙋ̑ки, и҆лѝ по́чєсти пожи́вшихъ. 
Сла́ва: Ст҃ы́мъ дх҃омъ, бг҃осло́вїе, є҆ди́ница трист҃а́ѧ:  ѻ҆ц҃ъ бо безнача́ленъ, ѿ негѡ́же роди́сѧ сн҃ъ безлѣ́тнѡ,  и҆ дх҃ъ сопресто́ленъ, соѡбра́зенъ, ѿ ѻ҆ц҃а̀  спросїѧ́вшїй. 
И҆ ны́нѣ, то́йже. 
А҆нтїфѡ́нъ д҃: 
Сѐ ны́нѣ что̀ добро̀, и҆лѝ что̀ красно̀, но є҆́же жи́ти  бра́тїи вкꙋ́пѣ; въ се́мъ бо гдⷭ҇ь ѡ҆бѣща̀ живо́тъ  вѣ́чный.  
Ѡ҆ ри́зѣ свое́й, и҆́же крі́ны сє́льныѧ оу҆краша́ѧй  повелѣва́етъ, ꙗ҆́кѡ не подоба́етъ пещи́сѧ. 
Сла́ва: Ст҃ы́мъ дх҃омъ, є҆динови́дною вино́ю, всѧ̑  содержа́тсѧ миропода́тельнѣ: бг҃ъ бо се́й є҆́сть, ѻ҆ц҃ꙋ̀  же и҆ сн҃ови є҆диносꙋ́щенъ гдⷭ҇ьственнѣ. 
И҆ ны́нѣ, то́йже.  


На оу҆́трени по шестоѱа́лмїи быва́етъ є҆ктенїа̀  вели́каѧ. Та́же пое́тсѧ: 
Бг҃ъ гдⷭ҇ь, и҆ ꙗ҆ви́сѧ на́мъ, бл҃гослове́нъ грѧды́й во  и҆́мѧ гдⷭ҇не. [По гла́сꙋ днѐ тропарѧ̀.] 
Сті́хъ: И҆сповѣ́дайтесѧ гдⷭ҇еви ꙗ҆́кѡ бл҃гъ ꙗ҆́кѡ въ  вѣ́къ млⷭ҇ть є҆гѡ̀. 
Сті́хъ: Ѡ҆быше́дше ѡ҆быдо́ша мѧ̀, и҆ и҆́менемъ гдⷭ҇нимъ  противлѧ́хсѧ и҆̀мъ. 
Сті́хъ: Не оу҆мрꙋ̀, но жи́въ бꙋ́дꙋ, и҆ повѣ́мъ дѣла̀  гдⷭ҇нѧ. 
Сті́хъ: Ка́мень, є҆го́же небрего́ша зи́ждꙋщїи, се́й бы́сть  во главꙋ̀ оу҆́гла: ѿ гдⷭ҇а бы́сть се́й, и҆ є҆́сть  ди́венъ во ѻ҆чесѣ́хъ на́шихъ. 
Пое́тсѧ же бг҃ъ гдⷭ҇ь, четы́режды. Та́же глаго́летсѧ  тропа́рь слꙋчи́вшїйсѧ два́жды,  и҆  бг҃оро́диченъ въ то́йже гла́съ. И҆ а҆́ще слꙋча́тсѧ  два̀ тропарѧ̑, всегда̀ пе́рвый глаго́летсѧ два́жды. Та́же  вторы́й, пото́мъ бг҃оро́диченъ. Пое́мꙋ же Бг҃ъ гдⷭ҇ь,  ѿхо́дитъ канѡна́рхъ, и҆ стои́тъ посредѣ̀ хра́ма  ѿкрове́нъ, и҆ глаго́летъ ти́хѡ вышепи̑санныѧ стїхѝ.  Стои́тъ же та́мѡ, до́ндеже начнꙋ́тъ бг҃оро́диченъ. Та́же  покланѧ́етсѧ на не́мже стои́тъ мѣ́стѣ, и҆ ѡ҆брати́всѧ  покланѧ́етсѧ ликѡ́мъ, и҆ ѿхо́дитъ. Си́це твори́тъ, и҆  є҆гда̀ є҆́сть а҆ллилꙋ́їа. А҆́ще є҆́сть а҆ллилꙋ́їа, и҆лѝ  вели́каѧ четыредесѧ́тница, по є҆ктенїѝ пое́мъ а҆ллилꙋ́їа,  четы́режды, въ слꙋчи́вшїйсѧ гла́съ ѻ҆смогла́сника: Стїхи́  же глаго́летъ сїѧ̑: 
Сті́хъ а҃: Ѿ но́щи оу҆́тренюетъ дх҃ъ мо́й къ тебѣ̀ бж҃е,  занѐ свѣ́тъ повелѣ̑нїѧ твоѧ̑ на землѝ.  
Сті́хъ в҃: Пра́вдѣ наꙋчи́тесѧ живꙋ́щїи на землѝ. 
Сті́хъ г҃: За́висть прїи́метъ лю́ди ненака̑занныѧ.  
Сті́хъ д҃: Приложѝ и҆̀мъ ѕла̀ гдⷭ҇и, приложѝ ѕла̀  сла̑внымъ землѝ. 
И҆ а҆́бїе трⷪ҇чны гла́са. 
Вѣ́домо бꙋ́ди, ꙗ҆́кѡ въ трⷪ҇чныхъ, глаго́лемъ въ  понедѣ́льникъ ꙗ҆́кѡ въ концѣ̀ си́хъ, си́це: 
Предста́тельствы безпло́тныхъ твои́хъ поми́лꙋй на́съ. Во  вто́рникъ: Мл҃твами прⷣте́чи твоегѡ̀ поми́лꙋй на́съ. Въ  сре́дꙋ: Си́лою крⷭ҇та̀ твоегѡ̀ сохранѝ на́съ гдⷭ҇и.  Та́кожде и҆ въ пѧто́къ. Въ четверто́къ: Мл҃твами ст҃ы́хъ  а҆пⷭ҇лъ твои́хъ, и҆ ст҃и́телѧ нїкола́а поми́лꙋй на́съ. А҆  оу҆ про́чихъ двою̀ трⷪ҇чнѡвъ глаго́лати, ꙗ҆́коже въ  конца́хъ и҆́хъ пи́сано є҆́сть.  
Пѣ̑сни трⷪ҇чны. Гла́съ а҃.  
Плотски́ми ѡ҆бразова́нїи безпло́тныхъ си́лъ къ мы́сленномꙋ  и҆ невеще́ственномꙋ возводи́ми оу҆мꙋ̀, и҆ трист҃о́ю  пѣ́снїю трїѷпоста́снагѡ бж҃ества̀ прїе́млюще сїѧ́нїе,  херꙋві́мски возопїи́мъ є҆ди́номꙋ бг҃ꙋ: ст҃ъ, ст҃ъ, ст҃ъ  є҆сѝ бж҃е на́шъ:  
Сла́ва: Со всѣ́ми нбⷭ҇ными си́лами: херꙋві́мски сꙋ́щемꙋ въ  вы́шнихъ возопїи́мъ, трист҃ꙋ́ю возсыла́юще хвалꙋ̀:  ст҃ъ,  ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ  твои́хъ поми́лꙋй на́съ: 
И҆ ны́нѣ: Воста́вше ѿ сна̀, припа́даемъ тѝ, бл҃же, и҆  а҆́гг҃льскꙋю пѣ́снь вопїе́мъ тѝ, си́льне: ст҃ъ, ст҃ъ, ст҃ъ  є҆сѝ бж҃е, бцⷣею поми́лꙋй на́съ: 
Пѣ̑сни трⷪ҇чны. Гла́съ в҃. 
Вы̑шнїѧ си̑лы подража́юще на землѝ, побѣ́днꙋю пѣ́снь  прино́симъ тѝ, бл҃же: ст҃ъ, ст҃ъ, ст҃ъ є҆сѝ бж҃е на́шъ: 
Сла́ва: Несозда́нное є҆стество̀, всѣ́хъ зижди́телю,  оу҆стнѣ̀ на́ша ѿве́рзи, ꙗ҆́кѡ да возвѣсти́мъ хвалꙋ̀  твою̀ вопїю́ще: ст҃ъ, ст҃ъ, ст҃ъ є҆сѝ бж҃е на́шъ, мл҃твами  всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Ѿ ѻ҆дра̀ и҆ сна̀ воздви́глъ мѧ̀ є҆сѝ, гдⷭ҇и,  оу҆́мъ мо́й просвѣтѝ и҆ се́рдце, и҆  оу҆стнѣ̀ моѝ ѿве́рзи, во є҆́же пѣ́ти тѧ̀ ст҃а́ѧ  трⷪ҇це: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ. 
Пѣ̑сни трⷪ҇чны. Гла́съ г҃.  
Трⷪ҇це є҆диносꙋ́щнаѧ и҆ нераздѣ́льнаѧ, є҆ди́нице  трїѷпоста́снаѧ и҆ соприсносꙋ́щнаѧ, тебѣ̀ ꙗ҆́кѡ бг҃ꙋ  а҆́гг҃льскꙋю пѣ́снь вопїе́мъ: ст҃ъ, ст҃ъ, ст҃ъ є҆сѝ бж҃е  на́шъ: 
Сла́ва: Ѻ҆ц҃а̀ безнача́льна, сн҃а собезнача́льна, дх҃а  соприсносꙋ́щна, бж҃ество̀ є҆ди́но, херꙋві́мски  славосло́вити дерза́юще, глаго́лемъ: ст҃ъ, ст҃ъ, ст҃ъ є҆сѝ  бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Напра́снѡ сꙋдїѧ̀ прїи́детъ, и҆ коегѡ́ждо дѣѧ̑нїѧ  ѡ҆бнажа́тсѧ, но стра́хомъ зове́мъ въ полꙋ́нощи: ст҃ъ, ст҃ъ,  ст҃ъ є҆сѝ бж҃е на́шъ, бцⷣею поми́лꙋй на́съ. 
Пѣ̑сни трⷪ҇чны. Гла́съ д҃.  
Оу҆́мныхъ твои́хъ слꙋ́гъ, приноси́ти сме́ртнїи пѣ́снь  дерза́юще, глаго́лемъ: ст҃ъ, ст҃ъ, ст҃ъ є҆сѝ бж҃е на́шъ:   
Сла́ва: Ꙗ҆́кѡ чи́ни ны́нѣ а҆́гг҃льстїи на нб҃сѝ, и҆  стоѧ̑нїѧ стра́хомъ человѣ́чєскаѧ и҆ землѝ, побѣ́днꙋю  пѣ́снь прино́симъ тѝ, бл҃же ст҃ъ, ст҃ъ, ст҃ъ є҆сѝ бж҃е  на́шъ, мл҃твами всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Безнача́льнаго твоего̀ ѻ҆ц҃а̀ и҆ тебѐ хрⷭ҇тѐ  бж҃е, и҆ прест҃а́го твоего̀ дх҃а херꙋві́мски славосло́вити  дерза́юще глаго́лемъ: ст҃ъ, ст҃ъ, ст҃ъ, є҆сѝ бж҃е на́шъ,  бцⷣею поми́лꙋй на́съ. 
Пѣ̑сни трⷪ҇чны. Гла́съ є҃: 
Пѣ́нїю вре́мѧ и҆ мл҃твѣ ча́съ, прилѣ́жнѡ возопїи́мъ  є҆ди́номꙋ бг҃ꙋ: ст҃ъ, ст҃ъ, ст҃ъ є҆сѝ бж҃е на́шъ: 
Сла́ва: Ѡ҆бразова́ти дерза́юще оу҆́мнаѧ твоѧ̑ вѡ́инства,  трⷪ҇це безнача́льнаѧ, оу҆сты̀ недосто́йными вопїе́мъ: ст҃ъ,  ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ  твои́хъ поми́лꙋй на́съ. 
И҆ ны́нѣ: И҆́же въ ложесна̀ дв҃и́чєскаѧ вмѣсти́выйсѧ и҆  нѣ́дръ ѻ҆ч҃скихъ не   разлꙋчи́выйсѧ, со а҆́гг҃лы и҆ на́съ хрⷭ҇тѐ бж҃е, прїимѝ  вопїю́щихъ тѝ: ст҃ъ, ст҃ъ, ст҃ъ є҆сѝ бж҃е на́шъ, бцⷣею  поми́лꙋй на́съ. 
Пѣ̑сни трⷪ҇чны. Гла́съ ѕ҃: 
Предстоѧ́ще со стра́хомъ херꙋві́ми оу҆жаса́ющесѧ съ  тре́петомъ серафі́ми, трист҃ꙋ́ю пѣ́снь прино́сѧтъ  немо́лчнымъ гла́сомъ. съ ни́миже и҆ мы̀ вопїе́мъ грѣ́шнїи:  ст҃ъ, ст҃ъ, ст҃ъ є҆сѝ бж҃е на́шъ: 
Сла́ва: Безпло́тными оу҆сты̀, немо́лчными славослове́ньми,  шестокри́льнїи вопїю́тъ тѝ трист҃ꙋ́ю пѣ́снь бж҃е на́шъ. и҆  мы̀ и҆́же на землѝ, недосто́йными оу҆сты̀ хвалꙋ́ ти  возсыла́емъ: ст҃ъ, ст҃ъ, ст҃ъ є҆сѝ бж҃е на́шъ мл҃твами  всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Трⷪ҇чныѧ є҆ди́ницы бж҃ество̀ неслїѧ́ннымъ  соедине́нїемъ сла́вимъ, и҆ а҆́гг҃льскꙋю пѣ́снь вопїе́мъ:  ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.   
Пѣ̑сни трⷪ҇чны. Гла́съ з҃:  
Вы́шнею си́лою херꙋві́мски воспѣва́емый, и҆ бж҃е́ственною  сла́вою а҆́гг҃льски покланѧ́емый, прїимѝ и҆ на́съ сꙋ́щихъ  на землѝ, недосто́йными оу҆стна́ми хвале́нїе тебѣ̀  возсыла́ющихъ: ст҃ъ, ст҃ъ ст҃ъ є҆сѝ бж҃е на́шъ. 
Сла́ва: Ꙗ҆́кѡ со́нъ лѣ́ность ѿложи́вши, дꙋшѐ,  и҆справле́нїе къ хвале́нїю покажѝ сꙋдїѝ, и҆ со стра́хомъ  возопі́й: ст҃ъ, ст҃ъ, ст҃ъ є҆сѝ бж҃е на́шъ, мл҃твами  всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Непристꙋ́пномꙋ бж҃ествꙋ̀, во є҆ди́ницѣ трⷪ҇цѣ,  серафі́мскꙋю трист҃ꙋ́ю возсыла́юще хвалꙋ̀, со стра́хомъ  возопїи́мъ: ст҃ъ, бг҃ъ, ст҃ъ є҆сѝ бж҃е на́шъ, бцⷣею  поми́лꙋй на́съ. 
Пѣ̑сни трⷪ҇чны. Гла́съ и҃: 
На нб҃о сердца̀ и҆мꙋ́ще, а҆́гг҃льскїй подража́имъ чи́нъ, и҆  со стра́хомъ сꙋдїѝ припаде́мъ, побѣ́днꙋю взыва́юще хвалꙋ̀:  ст҃ъ, ст҃ъ, ст҃ъ є҆сѝ бж҃е на́шъ.  
Сла́ва: Зрѣ́ти тебѐ не смѣ́юще херꙋві́ми, летѧ́ще зовꙋ́тъ  со восклица́нїемъ, бж҃е́ственнꙋю пѣ́снь трист҃а́гѡ гла́са,  съ ни́миже и҆ мы̀ вопїе́мъ тѝ: ст҃ъ, ст҃ъ, ст҃ъ є҆сѝ бж҃е  на́шъ, мл҃твами всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Слѧца́еми мно́жествомъ прегрѣше́нїй на́шихъ, и҆  не смѣ́юще воззрѣ́ти на высотꙋ̀ нбⷭ҇нꙋю, дꙋ́шꙋ съ тѣ́ломъ  прекло́ньше, со а҆́гг҃лы пѣ́снь вопїе́мъ тѝ: ст҃ъ, ст҃ъ,  ст҃ъ є҆сѝ бж҃е, бцⷣею поми́лꙋй на́съ. 
Та́же стїхосло́вїе Ѱалти́ра, и҆ сѣда́льны по чи́нꙋ и҆́хъ. 
И҆ по си́хъ глаго́лемъ: Гдⷭ҇и поми́лꙋй, три́жды. Сла́ва, и҆  ны́нѣ: Поми́лꙋй мѧ̀ бж҃е:  
И҆ а҆́бїе начина́етъ пѣ̑сни. 
Подоба́етъ вѣ́дати, а҆́ще нѣ́сть недѣ́лѧ, нижѐ влⷣчнїй  ни бг҃оро́дичный пра́здникъ, ни предпра́зднство и҆лѝ  попра́зднство и҆́хъ, и҆лѝ пра́зднꙋемагѡ ст҃а́гѡ,  стїхосло́вѧтсѧ пѣ̑сни ско́рѡ си́це.  
Пе́рвый ли́къ глаго́летъ:  
Гдⷭ҇еви пое́мъ, сла́внѡ бо просла́висѧ. Конѧ̀ и҆ вса́дника  ве́рже въ мо́ре. 
Та́же вторы́й ли́къ: 
Помо́щникъ и҆ покрови́тель бы́сть мнѣ̀ во сп҃се́нїе, се́й  мо́й бг҃ъ, и҆ просла́влю є҆го̀, бг҃ъ ѻ҆ц҃а̀ моегѡ̀, и҆  вознесꙋ̀ є҆го̀. 
И҆ па́ки пе́рвый ли́къ:  
Гдⷭ҇ь сокрꙋша́ѧй бра̑ни, гдⷭ҇ь и҆́мѧ є҆мꙋ̀: колєсни́цы  фараѡ́нѡвы и҆ си́лꙋ є҆гѡ̀ ве́рже въ мо́ре. 
Вторы́й ли́къ: 
Пꙋчи́ною покры̀ ѧ҆̀, погрѧзо́ша во глꙋбинѣ̀ ꙗ҆́кѡ ка́мень. 
Ѿ здѣ̀ начина́й стїхѝ, въ слꙋчи́вшїйсѧ гла́съ канѡ́на,  и҆ глаго́ли і҆рмо́съ со стїхо́мъ, и҆ по чи́нꙋ тропарѝ:  
Ѡ҆гꙋстѣ́ша ꙗ҆́кѡ стѣна̀ во́ды, ѡ҆гꙋстѣ́ша и҆ во́лны  посредѣ̀ мо́рѧ. 
Глаго́ли і҆рмо́съ. 
Речѐ вра́гъ: гна́въ пости́гнꙋ, раздѣлю̀  коры́сть, и҆спо́лню дꙋ́шꙋ мою̀, оу҆бїю̀ мече́мъ  мои́мъ, госпо́дствовати бꙋ́детъ рꙋка̀ моѧ̀. 
Глаго́ли тропа́рь. 
Посла́лъ є҆сѝ дх҃ъ тво́й, покры̀ ѧ҆̀ мо́ре, погрѧзо́ша  ꙗ҆́кѡ ѻ҆́лово въ водѣ̀ ѕѣ́льнѣй. 
Кто̀ подо́бенъ тебѣ̀ въ бозѣ́хъ гдⷭ҇и; кто̀ подо́бенъ  тебѣ̀, просла́вленъ во ст҃ы́хъ, ди́венъ сла́внѡ творѧ́й  чꙋдеса̀; 
Просте́рлъ є҆сѝ десни́цꙋ твою̀, пожрѐ ѧ҆̀ землѧ̀:  наста́вилъ є҆сѝ пра́вдою твое́ю лю́ди твоѧ̑ сїѧ̑, ꙗ҆̀же  и҆зба́вилъ є҆сѝ.  
Оу҆тѣ́шилъ є҆сѝ крѣ́постїю твое́ю во ѻ҆би́тель ст҃ꙋ́ю  твою̀. слы́шаша ꙗ҆зы́цы, и҆ прогнѣ́вашасѧ, болѣ̑зни  прїѧ́ша живꙋ́щїи въ фїлїсті́мѣ. 
На и҃: Тогда̀ потща́шасѧ влады̑ки є҆дѡ́мстїи и҆ кнѧзе́й  мѡаві́тскихъ, прїѧ́тъ ѧ҆̀ тре́петъ, раста́ѧша всѝ живꙋ́щїи  въ ханаа́нѣ.  
Нападе́тъ на нѧ̀ стра́хъ и҆ тре́петъ, вели́чїемъ мы́шцы  твоеѧ̀ да ѡ҆каменѧ́тсѧ.  
На ѕ҃: До́ндеже про́йдꙋтъ лю́дїе твоѝ, гдⷭ҇и, до́ндеже  про́йдꙋтъ лю́дїе твоѝ сі́и, ꙗ҆̀же стѧжа́лъ є҆сѝ. 
Содѣ́лалъ є҆сѝ, гдⷭ҇и, ст҃ы́ню, ю҆́же оу҆гото́вастѣ  рꙋ́цѣ твоѝ. 
На д҃: Гдⷭ҇ь црⷭ҇твꙋѧй вѣ́ки и҆ на вѣ́къ, и҆ є҆щѐ:  є҆гда̀ вни́де ко́нь фараѡ́новъ съ колесни́цами и҆ вса́дники  въ мо́ре. 
Сы́нове же і҆и҃лєвы проидо́ша сꙋ́шею посредѣ̀ мо́рѧ. 
Сла́ва: И҆ ны́нѣ: 
Подоба́етъ вѣ́дати, ꙗ҆́кѡ втора́ѧ пѣ́снь никогда́же  стїхосло́витсѧ, то́кмѡ въ вели́кой четыредесѧ́тницѣ во  вто́рники. 
Пѣ́снь тре́тїѧ: 
Оу҆тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й  ѡ҆ бз҃ѣ мое́мъ, разшири́шасѧ оу҆ста̀ моѧ̑ на врагѝ моѧ̑,  возвесели́хсѧ ѡ҆ сп҃се́нїи твое́мъ.  
Ꙗ҆́кѡ нѣ́сть ст҃ъ, ꙗ҆́кѡ гдⷭ҇ь, и҆ нѣ́сть пра́веденъ,  ꙗ҆́кѡ бг҃ъ на́шъ, и҆ нѣ́сть ст҃ъ, па́че тебѐ. 
Не хвали́тесѧ и҆ не глаго́лите высѡ́каѧ въ горды́ни, нижѐ  да и҆зы́детъ велерѣ́чїе и҆з̾ оу҆́стъ ва́шихъ. 
Ꙗ҆́кѡ бг҃ъ ра́зꙋмѡвъ гдⷭ҇ь, и҆ бг҃ъ оу҆готовлѧ́ѧй  начина̑нїѧ своѧ̑. 
Начина́й: Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою. 
И҆спо́лненнїи хлѣ́бѡвъ лиши́шасѧ и҆ а҆́лчꙋщїи  прише́льствоваша зе́млю. 
Ꙗ҆́кѡ непло́ды родѝ се́дмь, и҆ мнѡ́гаѧ въ ча́дѣхъ  и҆знемо́же. 
Гдⷭ҇ь мертви́тъ и҆ живи́тъ, низво́дитъ во а҆́дъ, и҆  возво́дитъ. 
Гдⷭ҇ь оу҆бо́житъ и҆ богати́тъ, смирѧ́етъ и҆ вы́ситъ:  возставлѧ́етъ ѿ землѝ оу҆бо́га, и҆ ѿ гно́ища  воздвиза́етъ ни́ща. 
Посади́ти є҆го̀ съ могꙋ́щими люде́й, и҆ престо́лъ сла́вы  наслѣ́дꙋѧ є҆мꙋ̀.  
На и҃: Даѧ́й мл҃твꙋ молѧ́щемꙋсѧ, и҆ бл҃гословѝ лѣ̑та  првⷣнагѡ. 
Гдⷭ҇ь не́мощна сотворѝ сꙋпоста́та є҆гѡ̀, гдⷭ҇ь ст҃ъ. 
На ѕ҃: Да не хва́литсѧ премꙋ́дрый премꙋ́дростїю свое́ю, и҆  да не хва́литсѧ си́льный си́лою свое́ю, и҆ да не хва́литсѧ  бога́тый бога́тствомъ свои́мъ. 
И҆ твори́ти сꙋ́дъ и҆ пра́вдꙋ посредѣ̀ землѝ. 
На д҃: Гдⷭ҇ь взы́де на нб҃са̀, и҆ возгремѣ̀, то́й сꙋ́дитъ  концє́мъ землѝ пра́веденъ сы́й. 
И҆ да́стъ крѣ́пость царю̀ на́шемꙋ и҆ вознесе́тъ ро́гъ  хрїста̀ своегѡ̀. 
Сла́ва: И҆ ны́нѣ: 
Та́же пое́мъ і҆рмо́съ тре́тїѧ пѣ́сни, послѣ́днѧгѡ канѡ́на,  въ кото́рый лю́бо де́нь слꙋчи́тсѧ: подо́бнѣ и҆ въ седмꙋ́ю  шесты́ѧ пѣ́сни і҆рмо́съ, и҆ въ девѧ́тꙋю ѻ҆смы́ѧ, и҆ по  девѧ́той девѧ́тыѧ. По про́чихъ же дне́хъ, ре́кше по пе́рвой,  по четве́ртой, по пѧ́той, по седмо́й, є҆гда̀ пое́тсѧ  ѻ҆смогла́сникъ съ мине́ею, во   всѐ лѣ́то не глаго́летсѧ і҆рмо́съ ѿ мине́и, кромѣ̀  си́хъ, ꙗ҆̀же здѣ̀ оу҆каза́шасѧ. 
Пѣ́снь четве́ртаѧ. 
Гдⷭ҇и, оу҆слы́шахъ слꙋ́хъ тво́й и҆ оу҆боѧ́хсѧ, гдⷭ҇и,  разꙋмѣ́хъ дѣла̀ твоѧ̑, и҆ оу҆жасо́хсѧ. 
Внегда̀ смꙋти́тисѧ дꙋшѝ мое́й во гнѣ́вѣ, млⷭ҇ть твою̀  помѧне́ши. 
Бг҃ъ ѿ ю҆́га прїи́детъ, и҆ ст҃ы́й и҆з̾ горы̀  прїѡсѣне́нныѧ ча́щи. 
Покры̀ нб҃са̀ добродѣ́тель є҆гѡ̀, и҆ хвалы̀ є҆гѡ̀  и҆спо́лнь землѧ̀. 
Начина́й: Вложи́лъ є҆сѝ во главы̑ беззако́нныхъ сме́рть,  воздви́глъ є҆сѝ оу҆́зы да́же до вы́и въ коне́цъ. 
Разсѣ́клъ є҆сѝ во и҆зстꙋпле́нїи главы̀ си́льныхъ.  стрѧсꙋ́тсѧ въ не́й. разве́рзꙋтъ оу҆зды̑ своѧ̑, ꙗ҆́кѡ  снѣда́ѧй ни́щїй та́й. 
И҆зве́лъ є҆сѝ на мо́ре ко́ни твоѝ, смꙋща́ющыѧ во́ды  мнѡ́ги.  
Сохрани́хсѧ, и҆ оу҆боѧ́сѧ се́рдце моѐ, ѿ гла́са мл҃твы  оу҆сте́нъ мои́хъ. 
И҆ вни́де тре́петъ въ кѡ́сти моѧ̑, и҆ во мнѣ̀ смѧте́сѧ  крѣ́пость моѧ̀. 
Почі́ю въ де́нь ско́рби моеѧ̀, да взы́дꙋ въ лю́ди  прише́льствїѧ моегѡ̀.  
На и҃: Занѐ смо́квь не плодопринесе́тъ, и҆ не бꙋ́детъ ро́да  въ лоза́хъ. 
Солже́тъ дѣ́ло ма́слинное, и҆ полѧ̀ не сотворѧ́тъ ꙗ҆́ди. 
На ѕ҃: Ѡ҆скꙋдѣ́ша ѻ҆́вцы ѿ пи́щи, и҆ не бꙋ́детъ волѡ́въ  при ꙗ҆́слехъ. 
А҆́зъ же ѡ҆ гдⷭ҇ѣ возра́дꙋюсѧ, возвеселю́сѧ ѡ҆ бз҃ѣ сп҃сѣ  мое́мъ. 
На д҃: Гдⷭ҇ь бг҃ъ мо́й си́ла моѧ̀, и҆ оу҆чини́тъ но́зѣ  моѝ на соверше́нїе. 
И҆ на высѡ́каѧ возво́дитъ мѧ̀, побѣди́ти мѝ въ пѣ́сни  є҆гѡ̀. 
Сла́ва: И҆ ны́нѣ:  
Пѣ́снь пѧ́таѧ. 
Ѿ но́щи оу҆́тренюетъ дꙋ́хъ мо́й къ тебѣ̀, бж҃е, занѐ  свѣ́тъ повелѣ̑нїѧ твоѧ̑ на землѝ. 
Пра́вдѣ наꙋчи́тесѧ живꙋ́щїи на землѝ. 
Начина́й: Гдⷭ҇и, высока̀ твоѧ̀ мы́шца, и҆ не вѣ́дѣша,  разꙋмѣ́вше же постыдѧ́тсѧ. 
За́висть прїи́метъ лю́ди ненака̑занныѧ, и҆ ны́нѣ ѻ҆́гнь  сꙋпоста́ты поѧ́стъ. 
Гдⷭ҇и бж҃е на́шъ, ми́ръ да́ждь на́мъ, всѧ̑ бо возда́лъ  є҆сѝ на́мъ. 
Гдⷭ҇и бж҃е на́шъ, стѧжи́ ны: гдⷭ҇и, ра́звѣ тебѐ и҆но́гѡ не  вѣ́мы, и҆́мѧ твоѐ и҆менꙋ́емъ. 
Ме́ртвїи же живота̀ не и҆́мꙋтъ ви́дѣти, нижѐ вра́чеве  воскресѧ́тъ. 
Сегѡ̀ ра́ди наве́лъ є҆сѝ и҆ погꙋби́лъ, и҆ взѧ́лъ є҆сѝ  всѧ́къ мꙋ́жескъ по́лъ и҆́хъ. 
На и҃: Приложѝ и҆̀мъ ѕла̀ гдⷭ҇и, приложѝ ѕла̀ сла̑внымъ  землѝ. 
Гдⷭ҇и, въ ско́рби помѧнꙋ́хомъ тѧ̀, въ ско́рби ма́лѣ  наказа́нїе твоѐ на́мъ.  
На ѕ҃: И҆ ꙗ҆́кѡ болѧ́щаѧ приближа́етсѧ роди́ти, и҆ въ  болѣ́зни свое́й вопїѧ́ше: та́кѡ бы́хомъ возлю́бленномꙋ  твоемꙋ̀. 
Не паде́мъ, но падꙋ́тъ живꙋ́щїи на землѝ. 
На д҃: Воскре́снꙋтъ ме́ртвїи, и҆ воста́нꙋтъ и҆̀же во  гробѣ́хъ, и҆ возвеселѧ́тсѧ и҆̀же на землѝ. 
Роса́ бо ꙗ҆́же ѿ тебѐ, и҆сцѣле́нїе и҆̀мъ є҆́сть,  землѧ́ же нечести́выхъ паде́тъ. 
Сла́ва: И҆ ны́нѣ: 
Подоба́етъ вѣ́дати, ꙗ҆́кѡ шеста́ѧ пѣ́снь не  стїхосло́витсѧ, но глаго́лемъ і҆рмо́съ, и҆ є҆ди́нъ тропа́рь  без̾ стїха̀, занѐ не и҆́мать шеста́ѧ пѣ́снь мно́жайшыѧ  стїхѝ, ꙗ҆́кѡ про́чыѧ: подо́бнѣ же и҆ седма́ѧ, и҆ девѧ́таѧ  пѣ̑сни. 
Седма́ѧ же стїхосло́витсѧ всѧ̀ въ сꙋббѡ́тахъ ст҃ы́ѧ м҃-цы.   
Пѣ́снь шеста́ѧ. 
Возопи́хъ въ ско́рби мое́й ко гдⷭ҇ꙋ бг҃ꙋ моемꙋ̀, и҆  оу҆слы́ша мѧ̀. 
Ѿве́рглъ мѧ̀ є҆сѝ во глꙋбины̀ се́рдца морска́гѡ, и҆  рѣ́ки ѡ҆быдо́ша мѧ̀. 
Всѧ̑ высѡты̀ твоѧ̑, и҆ во́лны твоѧ̑ на мнѣ̀ преидо́ша. 
Є҆да̀ приложꙋ̀ призрѣ́ти мѝ къ хра́мꙋ ст҃о́мꙋ твоемꙋ̀; 
На и҃: Возлїѧ́сѧ вода̀ до дꙋшѝ моеѧ̀, бе́здна ѡ҆бы́де мѧ̀  послѣ́днѧѧ. 
Понрѐ глава̀ моѧ̀ въ разсѣ́ли го́ръ: снидо́хъ въ зе́млю,  є҆ѧ́же верєѝ є҆ѧ̀ закле́пи вѣ́чнїи. 
На ѕ҃: И҆ да взы́детъ и҆з̾ и҆стлѣ́нїѧ живо́тъ мо́й, къ  тебѣ̀ гдⷭ҇и бж҃е мо́й. 
И҆ да прїи́детъ къ тебѣ̀ мл҃тва моѧ̀, къ хра́мꙋ ст҃о́мꙋ  твоемꙋ̀. 
На д҃: Хранѧ́щїи сꙋ́єтнаѧ и҆ лѡ́жнаѧ, млⷭ҇ть свою̀  ѡ҆ста́виша.  
Є҆ли̑ка ѡ҆бѣща́хъ, возда́мъ тебѣ̀ во сп҃се́нїе моѐ  гдⷭ҇еви.  
Сла́ва: И҆ ны́нѣ: 
Пѣ́снь седма́ѧ. 
Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆  хва́льно и҆ просла́влено и҆́мѧ твоѐ во вѣ́ки. 
И҆ всѧ̑ дѣла̀ твоѧ̑ и҆́стинна, и҆ пра́ви пꙋтїѐ твоѝ. 
И҆ всѝ сꙋдѝ твоѝ и҆́стинни, и҆ сꙋдьбы̑ и҆́стинны  сотвори́лъ є҆сѝ.  
И҆ на гра́дъ ст҃ы́й ѻ҆тє́цъ на́шихъ і҆ерⷭ҇ли́мъ. 
На и҃: Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆  препѣ́тый и҆ превозноси́мый во вѣ́ки. 
И҆ бл҃гослове́но и҆́мѧ сла́вы твоеѧ̀ ст҃о́е, препѣ́тое и҆  превозноси́мое во вѣ́ки. 
На ѕ҃: Бл҃гослове́нъ є҆сѝ въ хра́мѣ ст҃ы́ѧ сла́вы твоеѧ̀,  препѣ́тый и҆ превозноси́мый во вѣ́ки.  
Бл҃гослове́нъ є҆сѝ ви́дѧй бє́здны, сѣдѧ́й на  херꙋві́мѣхъ, препѣ́тый и҆ превозноси́мый во вѣ́ки. 
На д҃: Бл҃гослове́нъ є҆сѝ на прⷭ҇то́лѣ сла́вы црⷭ҇твїѧ  твоегѡ̀, препѣ́тый и҆ превозноси́мый во вѣ́ки. 
Бл҃гослове́нъ є҆сѝ на тве́рди нбⷭ҇нѣй, препѣ́тый и҆  превозноси́мый во вѣ́ки. 
Сла́ва: И҆ ны́нѣ: 
Пѣ́снь ѻ҆сма́ѧ. 
Бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
Бл҃гослови́те а҆́гг҃ли гдⷭ҇ни, нб҃са̀ гдⷭ҇нѧ гдⷭ҇а по́йте и҆  превозноси́те є҆го̀ во вѣ́ки. 
Бл҃гослови́те во́ды всѧ̑, ꙗ҆̀же превы́ше нб҃съ, всѧ̑ си̑лы  гдⷭ҇ни гдⷭ҇а, по́йте и҆ превозноси́те є҆го̀ во вѣ́ки. 
Бл҃гослови́те со́лнце и҆ мѣ́сѧцъ, ѕвѣ́зды нбⷭ҇ныѧ гдⷭ҇а,  по́йте и҆ превозноси́те є҆го̀ во вѣ́ки.  
Начина́й: Бл҃гослови́те всѧ́къ до́ждь и҆ роса̀, всѝ дꙋ́си  гдⷭ҇а, по́йте и҆ превозноси́те є҆го̀ во вѣ́ки. 
Бл҃гослови́те ѻ҆́гнь и҆ ва́ръ, стꙋ́дь и҆ зно́й гдⷭ҇а,  по́йте и҆ превозноси́те є҆го̀ во вѣ́ки.  
Бл҃гослови́те сла́ны и҆ снѣ́зи, нѡ́щи и҆ дні́е гдⷭ҇а,  по́йте и҆ превозноси́те є҆го̀ во вѣ́ки. 
Бл҃гослови́те свѣ́тъ и҆ тьма̀, мѡ́лнїѧ и҆ ѻ҆́блацы гдⷭ҇а,  по́йте и҆ превозноси́те є҆го̀ во вѣ́ки. 
Бл҃гослови́те землѧ̀, го́ры и҆ хо́лмы, и҆ всѧ̑ прозѧба̑ющаѧ  на не́й гдⷭ҇а, по́йте и҆ превозноси́те є҆го̀ во вѣ́ки. 
Бл҃гослови́те и҆сто́чницы, морѧ̀ и҆ рѣ́ки, ки́ти, и҆ всѧ̑  дви̑жꙋщаѧсѧ въ вода́хъ гдⷭ҇а, по́йте и҆ превозноси́те є҆го̀  во вѣ́ки. 
На и҃: Бл҃гослови́те всѧ̑ пти̑цы нбⷭ҇ныѧ, ѕвѣ́рїе и҆ всѝ  ско́ти гдⷭ҇а, по́йте и҆ превозноси́те є҆го̀ во вѣ́ки.  
Бл҃гослови́те сы́нове человѣ́честїи, да бл҃гослови́тъ  і҆и҃ль гдⷭ҇а, по́йте и҆ превозноси́те є҆го̀ во вѣ́ки. 
На ѕ҃: Бл҃гослови́те сщ҃е́нницы гдⷭ҇ни, рабѝ гдⷭ҇ни гдⷭ҇а,  по́йте и҆ превозноси́те є҆го̀ во вѣ́ки. 
Бл҃гослови́те дꙋ́си и҆ дꙋ́шы првⷣныхъ прпⷣбнїи и҆  смире́ннїи се́рдцемъ гдⷭ҇а, по́йте и҆ превозноси́те є҆го̀  во вѣ́ки. 
На д҃: Бл҃гослови́те а҆на́нїа, а҆за́рїа, мїсаи́лъ гдⷭ҇а,  по́йте и҆ превозноси́те є҆го̀ во вѣ́ки. 
Бл҃гослови́те а҆пⷭ҇ли, прⷪ҇ро́цы и҆ мч҃нцы гдⷭ҇ни гдⷭ҇а,  по́йте и҆ превозноси́те є҆го̀ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а. 
И҆ ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Та́же глаго́лемъ: Хва́лимъ, бл҃гослови́мъ покланѧ́емсѧ  гдⷭ҇еви, пою́ще и҆ превозносѧ́ще во всѧ̑ вѣ́ки. 
И҆ покло́нъ. И҆ пое́мъ і҆рмо́съ ѻ҆смы́ѧ пѣ́сни  послѣ́днѧгѡ канѡ́на.  
Пѣ́снь девѧ́таѧ. 
Вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆  бз҃ѣ сп҃сѣ мое́мъ. 
Ꙗ҆́кѡ призрѣ̀ на смире́нїе рабы̀ своеѧ̀, се́ бо ѿ ны́нѣ  оу҆бл҃жа́тъ мѧ̀ всѝ ро́ди. 
Ꙗ҆́кѡ сотворѝ мнѣ̀ вели́чїе си́льный, и҆ ст҃о и҆́мѧ  є҆гѡ̀, и҆ млⷭ҇ть є҆гѡ̀ въ ро́ды родѡ́въ боѧ́щымсѧ є҆гѡ̀. 
Сотворѝ держа́вꙋ мы́шцею свое́ю, расточѝ гѡ́рдыѧ мы́слїю  се́рдца и҆́хъ. 
Низложѝ си́льныѧ со престѡ́лъ, и҆ вознесѐ смирє́нныѧ,  а҆́лчꙋщыѧ и҆спо́лни бла̑гъ, и҆ богатѧ́щыѧсѧ ѿпꙋстѝ тщы̀. 
Воспрїѧ́тъ і҆и҃лѧ ѻ҆́трока своего̀, помѧнꙋ́ти ми́лѡсти,  ꙗ҆́коже глаго́ла ко ѻ҆тцє́мъ на́шымъ, а҆враа́мꙋ и҆  сѣ́мени є҆гѡ̀, да́же до вѣ́ка. 
Пѣ́снь ст҃а́гѡ прⷪ҇ро́ка заха́рїи, ѻ҆тца̀ предте́чева:  
Бл҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆  сотворѝ и҆збавле́нїе лю́демъ свои́мъ.  
И҆ воздви́же ро́гъ сп҃се́нїѧ на́мъ, въ домꙋ̀ дв҃довѣ  ѻ҆́трока своегѡ̀. 
Ꙗ҆́коже глаго́ла оу҆сты̀ ст҃ы́хъ, сꙋ́щихъ ѿ вѣ́ка  прⷪ҇рѡ́къ є҆гѡ̀, сп҃се́нїе ѿ вра̑гъ на́шихъ, и҆ и҆з̾  рꙋкѝ всѣ́хъ ненави́дѧщихъ на́съ. 
Сотвори́ти млⷭ҇ть со ѻ҆тцы̀ на́шими, и҆ помѧнꙋ́ти завѣ́тъ  ст҃ы́й сво́й. 
На и҃: Клѧ́твꙋ, є҆́юже клѧ́тсѧ ко а҆враа́мꙋ ѻ҆тцꙋ̀  на́шемꙋ, да́ти на́мъ без̾ стра́ха и҆з̾ рꙋкѝ вра̑гъ  на́шихъ и҆зба́вльшымсѧ. 
Слꙋжи́ти є҆мꙋ̀ преподо́бїемъ и҆ пра́вдою пред̾ ни́мъ, всѧ̑  дни̑ живота̀ на́шегѡ. 
На ѕ҃: И҆ ты̀ ѻ҆троча̀, прⷪ҇ро́къ вы́шнѧгѡ нарече́шисѧ:  пред̾и́деши бо пред̾ лице́мъ гдⷭ҇нимъ, оу҆гото́вати пꙋти̑  є҆гѡ̀. 
Да́ти ра́зꙋмъ сп҃се́нїѧ лю́демъ є҆гѡ̀, во ѡ҆ставле́нїе  грѣ̑хъ и҆́хъ, милосе́рдїѧ ра́ди ми́лости бг҃а на́шегѡ. 
На д҃: Въ ни́хже посѣтѝ на́съ восто́къ съ  высоты̀, ꙗ҆ви́тисѧ во тьмѣ̀ и҆ сѣ́ни  сме́ртнѣй сѣдѧ́щихъ. 
Напра́вити но́ги на́шѧ на пꙋ́ть ми́ренъ. 
Сла́ва: И҆ ны́нѣ: 
И҆ по і҆рмосѣ̀: Досто́йно є҆́сть: И҆ є҆ктенїа̀. а҆́ще  є҆́сть м҃-ца, и҆лѝ а҆ллилꙋ́їа, глаго́лемъ свѣти́льны въ  слꙋчи́вшїйсѧ гла́съ, по три́жды. Во и҆сполнє́нїѧ же  свѣти́льнѡвъ, глаго́лемъ си́це: 
Въ понедѣ́льникъ оу҆́бѡ къ пе́рвомꙋ: Предста́тельствы  безпло́тныхъ твои́хъ, и҆ сп҃си́ мѧ. 
Во вто́рникъ же: Мл҃твами гдⷭ҇и прⷣте́чи твоегѡ̀, и҆ сп҃си́  мѧ. 
Въ сре́дꙋ и҆ пѧто́къ: Си́лою гдⷭ҇и крⷭ҇та̀ твоегѡ̀, и҆  сп҃си́ мѧ. 
Въ четверто́къ: Мл҃твами гдⷭ҇и а҆пⷭ҇лъ твои́хъ и҆ ст҃и́телѧ  нїкола́а, и҆ сп҃си́ мѧ. 
Во второ́е на Сла́ва: глаго́лати внегда̀ въ конца́хъ  мл҃твами гдⷭ҇и ст҃ы́хъ твои́хъ, и҆ сп҃си́ мѧ. 
Въ тре́тїе же на И҆ ны́нѣ: въ конца́хъ глаго́лати: Мл҃твами  гдⷭ҇и бцⷣы, и҆ сп҃си́ мѧ.  


Въ недѣ́лю же, и҆ во влⷣчни, и҆ бг҃оро́дичны пра́здники,  и҆ въ предпра̑зднства, и҆ попра̑зднства и҆́хъ, и҆ въ  пра́здникъ ст҃а́гѡ, и҆мꙋ́щагѡ полѷеле́й, и҆лѝ славосло́вїе  вели́кое, и҆ во всю̀ пѧтьдесѧ́тницꙋ, и҆ є҆гда̀  оу҆казꙋ́етъ, Гдⷭ҇еви пое́мъ, не стїхосло́вимъ, пое́мъ  пѣ̑сни си́це. 
Въ недѣ́лю оу҆́бѡ по возгла́сѣ сщ҃е́нника: Млⷭ҇тїю и҆  щедро́тами: начина́емъ і҆рмо́съ канѡ́на. 
Глаго́лемъ же и҆ є҆ди́нъ тропа́рь без̾ стїха̀, глаго́люще:  
Сла́ва гдⷭ҇и, ст҃о́мꙋ воскрⷭ҇нїю твоемꙋ̀. 
А҆́ще же влⷣчнїй пра́здникъ, и҆лѝ пра́зднꙋемагѡ ст҃а́гѡ  є҆́сть, глаго́лемъ і҆рмо́съ два́жды.  
Та́же начина́етъ пе́рвый ли́къ сті́хъ пѣ́сни:  
Пое́мъ гдⷭ҇еви, сла́внѡ бо просла́висѧ. Конѧ̀ и҆ вса́дника  ве́рже въ мо́ре. 
И҆ тропа́рь.  
Та́же вторы́й ли́къ: 
Помо́щникъ и҆ покрови́тель бы́сть мнѣ̀ во сп҃се́нїе, се́й  мо́й бг҃ъ, и҆ просла́влю є҆гѡ̀, бг҃ъ ѻ҆тца̀ моегѡ̀, и҆  вознесꙋ̀ є҆го̀. 
И҆ тропа́рь. 
Гдⷭ҇ь сокрꙋша́ѧ бра̑ни, гдⷭ҇ь и҆́мѧ є҆мꙋ̀: колесни̑цы  фараѡ́нѡвы и҆ си́лꙋ є҆гѡ̀ ве́рже въ мо́ре. 
Пꙋчи́ною покры̀ ѧ҆̀, погрѧзо́ша во глꙋбинѣ̀ ꙗ҆́кѡ ка́мень. 
На и҃: Тогда̀ потща́шасѧ влады̑ки є҆дѡ́мстїи, и҆ кнѧзе́й  мѡаві́тскихъ, прїѧ́тъ ѧ҆̀  тре́петъ, раста́ѧша всѝ живꙋ́щїи  въ ханаа́нѣ. 
Нападе́тъ на нѧ̀ стра́хъ и҆ тре́петъ, вели́чїемъ мы́шцы  твоеѧ̀ да ѡ҆каменѧ́тсѧ.  
На ѕ҃: До́ндеже про́йдꙋтъ лю́дїе твоѝ гдⷭ҇и, до́ндеже  про́йдꙋтъ лю́дїе твоѝ сі́и, ꙗ҆̀же стѧжа́лъ є҆сѝ. 
Содѣ́лалъ є҆сѝ гдⷭ҇и ст҃ы́ню, ю҆́же оу҆гото́вастѣ,  рꙋ́цѣ твоѝ. 
На д҃: Гдⷭ҇ь црⷭ҇твꙋѧй вѣ́ки, и҆ на вѣ́къ и҆ є҆щѐ,  є҆гда̀ вни́де ко́нь фараѡ́новъ съ колесни́цами и҆ вса́дники  въ мо́ре. 
Сы́нове же і҆и҃лєвы проидо́ша сꙋ́шею посредѣ̀ мо́рѧ. 
Сла́ва ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ. 
Ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
И҆ катава́сїа по ко́ейждо пѣ́сни. 
Пѣ́снь тре́тїѧ. 
Оу҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й  ѡ҆ бз҃ѣ мое́мъ, разшири́шасѧ оу҆ста̀ моѧ̑ на врагѝ моѧ̑,  возвесели́хсѧ ѡ҆ сп҃се́нїи твое́мъ. 
Ꙗ҆́кѡ нѣ́сть ст҃ъ, ꙗ҆́кѡ гдⷭ҇ь, и҆ нѣ́сть првⷣнъ,  ꙗ҆́кѡ бг҃ъ на́шъ, и҆ нѣ́сть ст҃ъ па́че тебѐ.  
Не хвали́тесѧ и҆ не глаго́лите высѡ́каѧ въ горды́ни, нижѐ  да и҆зы́детъ велерѣ́чїе и҆з̾ оу҆́стъ ва́шихъ. 
Ꙗ҆́кѡ бг҃ъ ра́зꙋмѡвъ гдⷭ҇ь, и҆ бг҃ъ оу҆готовлѧ́ѧй  начина̑нїѧ своѧ̑. 
На и҃: Даѧ́й мл҃твꙋ молѧ́щемꙋсѧ, и҆ бл҃гословѝ лѣ̑та  пра́веднагѡ. 
Гдⷭ҇ь не́мощна сотворѝ сꙋпоста́та є҆гѡ̀, гдⷭ҇ь ст҃ъ. 
На ѕ҃: Да не хва́литсѧ премꙋ́дрый премꙋ́дростїю свое́ю, и҆  да не хва́литсѧ си́льный си́лою свое́ю, и҆ да не хва́литсѧ  бога́тый бога́тствомъ свои́мъ. 
Но ѡ҆ се́мъ да хва́литсѧ хвалѧ́йсѧ, є҆́же разꙋмѣ́ти и҆  зна́ти гдⷭ҇а, и҆ твори́ти сꙋ́дъ и҆ пра́вдꙋ посредѣ̀ землѝ. 
На д҃: Гдⷭ҇ь взы́де на нб҃са̀ и҆ возгремѣ̀, то́й сꙋ́дитъ  концє́мъ землѝ, пра́веденъ сы́й. 
И҆ да́стъ крѣ́пость цр҃ю̀ на́шемꙋ, и҆ вознесе́тъ ро́гъ  хрⷭ҇та̀ своегѡ̀.  
Сла́ва: И҆ ны́нѣ: 
Катава́сїа. И҆ є҆ктенїа̀. 
Пѣ́снь четве́ртаѧ 
Гдⷭ҇и, оу҆слы́шахъ слꙋ́хъ тво́й и҆ оу҆боѧ́хсѧ: гдⷭ҇и,  разꙋмѣ́хъ дѣла̀ твоѧ̑ и҆ оу҆жасо́хсѧ. 
Внегда̀ смꙋти́тисѧ дꙋшѝ мое́й во гнѣ́вѣ, ми́лость твою̀  помѧне́ши. 
Бг҃ъ ѿ ю҆́га прїи́детъ, и҆ ст҃ы́й и҆з̾ горы̀  прїѡсѣне́нныѧ ча́щи. 
Покры̀ нб҃са̀ добродѣ́тель є҆гѡ̀, и҆ хвалы̀  є҆гѡ̀  и҆спо́лнь землѧ̀. 
На и҃: Занѐ смо́квь не плодопринесе́тъ, и҆ не бꙋ́детъ ро́да  въ лоза́хъ. 
Солже́тъ дѣ́ло ма́слинное, и҆ полѧ̀ не сотворѧ́тъ ꙗ҆́ди. 
На ѕ҃: Ѡ҆скꙋдѣ́ша ѻ҆́вцы ѿ пи́щи, и҆ не бꙋ́детъ волѡ́въ  при ꙗ҆́слехъ. 
А҆́зъ же ѡ҆ гдⷭ҇ѣ возра́дꙋюсѧ, возвеселю́сѧ ѡ҆ бз҃ѣ сп҃сѣ  мое́мъ.  
На д҃: Гдⷭ҇ь бг҃ъ мо́й, си́ла моѧ̀, и҆ оу҆чини́тъ но́зѣ  моѝ на соверше́нїе.  
И҆ на высѡ́каѧ возво́дитъ мѧ̀, побѣди́ти мѝ въ пѣ́сни  є҆гѡ̀. 
Сла́ва: И҆ ны́нѣ: 
Катава́сїа. 
Пѣ́снь пѧ́таѧ. 
Ѿ но́щи оу҆́тренюетъ дꙋ́хъ мо́й къ тебѣ̀ бж҃е, занѐ  свѣ́тъ повелѣ̑нїѧ твоѧ̑ на землѝ. 
Пра́вдѣ наꙋчи́тесѧ живꙋ́щїи на землѝ. 
Да во́зметсѧ нечести́вый, да не ви́дитъ сла́вы гдⷭ҇ни.  гдⷭ҇и, высока̀ твоѧ̀ мы́шца, и҆ не вѣ́дѣша, разꙋмѣ́вше же  постыдѧ́тсѧ. 
За́висть прїи́метъ лю́ди ненака̑занныѧ, и҆ ны́нѣ ѻ҆́гнь  сꙋпоста́ты поѧ́стъ. 
На и҃: Приложѝ и҆̀мъ ѕла̀ гдⷭ҇и, приложѝ ѕла̀ сла̑внымъ  землѝ. 
Гдⷭ҇и, въ ско́рби помѧнꙋ́хомъ тѧ̀, въ ско́рби ма́лѣ  наказа́нїе твоѐ на́мъ.  
На ѕ҃: И҆ ꙗ҆́кѡ болѧ́щаѧ приближа́етсѧ роди́ти и҆ въ  болѣ́зни свое́й вопїѧ́ше, та́кѡ бы́хомъ возлю́бленномꙋ  твоемꙋ̀. 
Не паде́мъ, но падꙋ́тъ живꙋ́щїи на землѝ. 
На д҃: Воскре́снꙋтъ ме́ртвїи, и҆ воста́нꙋтъ и҆̀же во  гробѣ́хъ, и҆ возвеселѧ́тсѧ и҆́же на землѝ. 
Роса́ бо, ꙗ҆́же ѿ тебѐ, и҆сцѣле́нїе и҆̀мъ є҆́сть:  землѧ́ же нечести́выхъ паде́тъ. 
Сла́ва: И҆ ны́нѣ:  
Катава́сїа. 
Пѣ́снь шеста́ѧ. 
Возопи́хъ въ ско́рби мое́й ко гдⷭ҇ꙋ бг҃ꙋ моемꙋ̀, и҆  оу҆слы́ша мѧ̀. 
Ѿве́рглъ мѧ̀ є҆сѝ во глꙋбины̑ се́рдца морска́гѡ, и҆  рѣ́ки ѡ҆быдо́ша мѧ̀. 
Всѧ̑ высоты̑ твоѧ̑, и҆ во́лны твоѧ̑ на мнѣ̀ прїидо́ша. 
Є҆да̀ приложꙋ̀ призрѣ́ти мѝ къ хра́мꙋ ст҃о́мꙋ твоемꙋ̀;   
На и҃: Возлїѧ́сѧ вода̀ до дꙋшѝ моеѧ̀, бе́здна ѡ҆бы́де мѧ̀  послѣ́днѧѧ.  
Понрѐ глава̀ моѧ̀ въ разсѣ́ли го́ръ, снидо́хъ въ зе́млю,  є҆ѧ́же верєѝ є҆ѧ̀ закле́пи вѣ́чнїи.  
На ѕ҃: И҆ да взы́детъ и҆з̾ и҆стлѣ́нїѧ живо́тъ мо́й, къ  тебѣ̀ гдⷭ҇и бж҃е мо́й.  
И҆ да прїи́детъ къ тебѣ̀ мл҃тва моѧ̀, къ хра́мꙋ ст҃о́мꙋ  твоемꙋ̀.  
На д҃: Хранѧ́щїи сꙋ́єтнаѧ и҆ лѡ́жнаѧ, млⷭ҇ть свою̀  ѡ҆ста́виша.  
Є҆ли̑ка ѡ҆бѣща́хъ, возда́мъ тебѣ̀ во сп҃се́нїе моѐ  гдⷭ҇еви.  
Сла́ва: И҆ ны́нѣ:  
Катава́сїа.  
Пѣ́снь седма́ѧ.  
Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆  хва́льно и҆ просла́влено и҆́мѧ твоѐ во вѣ́ки.  
И҆ всѧ̑ дѣла̀ твоѧ̑ и҆́стинна, и҆ пра́ви пꙋтїѐ твоѝ. 
И҆ всѝ сꙋдѝ твоѝ и҆́стинни, и҆ сꙋдьбы̑ и҆́стинны  сотвори́лъ є҆сѝ. 
И҆ на гра́дъ ст҃ы́й ѻ҆тє́цъ на́шихъ і҆ерⷭ҇ли́мъ. 
На и҃: Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆  препѣ́тый и҆ превозноси́мый во вѣ́ки. 
И҆ бл҃гослове́но и҆́мѧ сла́вы твоеѧ̀ ст҃о́е, препѣ́тое и҆  превозноси́мое во вѣ́ки. 
На ѕ҃: Бл҃гослове́нъ є҆сѝ въ хра́мѣ ст҃ы́ѧ сла́вы твоеѧ̀,  препѣ́тый и҆ превозноси́мый во вѣ́ки. 
Бл҃гослове́нъ є҆сѝ ви́дѧй бє́здны, сѣдѧ́й на  херꙋві́мѣхъ, препѣ́тый и҆ превозноси́мый во вѣ́ки. 
На д҃: Бл҃гослове́нъ є҆сѝ на прⷭ҇то́лѣ сла́вы црⷭ҇твїѧ  твоегѡ̀ препѣ́тый и҆ превозноси́мый во вѣ́ки. 
Бл҃гослове́нъ є҆сѝ на тве́рди нбⷭ҇нѣй, препѣ́тый и҆  превозноси́мый во вѣ́ки.  
Сла́ва: И҆ ны́нѣ:  
И҆ катава́сїа. 
Пѣ́снь ѻ҆сма́ѧ. 
Бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
Бл҃гослови́те а҆́гг҃ли гдⷭ҇ни, нб҃са̀ гдⷭ҇нѧ гдⷭ҇а, по́йте  и҆ превозноси́те є҆го̀ во вѣ́ки. 
Бл҃гослови́те во́ды всѧ̑, ꙗ҆̀же превы́ше нб҃съ, всѧ̑ си̑лы  гдⷭ҇ни гдⷭ҇а, по́йте и҆ превозноси́те є҆го̀ во вѣ́ки. 
Бл҃гослови́те со́лнце и҆ мѣ́сѧцъ, ѕвѣ́зды нбⷭ҇ныѧ гдⷭ҇а,  по́йте и҆ превозноси́те є҆го̀ во вѣ́ки. 
На и҃: Бл҃гослови́те всѧ̑ пти̑цы нбⷭ҇ныѧ, ѕвѣ́рїе, и҆ всѝ  ско́ти гдⷭ҇а, по́йте и҆ превозноси́те є҆го̀ во вѣ́ки. 
Бл҃гослови́те сы́нове человѣ́честїи, да бл҃гослови́тъ  і҆и҃ль гдⷭ҇а, по́йте и҆ превозноси́те во во вѣ́ки.  
На ѕ҃: Бл҃гослови́те сщ҃е́нницы гдⷭ҇ни, рабѝ гдⷭ҇ни гдⷭ҇а,  по́йте и҆ превозноси́те є҆го̀ во вѣ́ки. 
Бл҃гослови́те дꙋ́си и҆ дꙋ́шы првⷣныхъ, прпⷣбнїи смире́нїи  се́рдцемъ гдⷭ҇а, по́йте и҆ превозноси́те є҆го̀ во вѣ́ки. 
На д҃: Бл҃гослови́те а҆на́нїа, а҆за́рїа, мїсаи́лъ гдⷭ҇а,  по́йте и҆ превозноси́те є҆го̀ во вѣ́ки. 
Бл҃гослови́те а҆пⷭ҇ли, прⷪ҇ро́цы и҆ мч҃нцы гдⷭ҇ни гдⷭ҇а,  по́йте и҆ превозноси́те є҆го̀ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а. 
И҆ ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Та́же глаго́лемъ: Хва́лимъ, бл҃гослови́мъ, покланѧ́емсѧ  гдⷭ҇еви, пою́ще и҆ превозносѧ́ще во всѧ̑ вѣ́ки. 
Покло́нъ и҆ катава́сїа. 
Пѣ́снь прест҃ы́ѧ бцⷣы: 
Вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆  бз҃ѣ сп҃сѣ мое́мъ. 
Ꙗ҆́кѡ призрѣ̀ на смире́нїе рабы̀ своеѧ̀, се́ бо ѿ ны́нѣ  оу҆бл҃жа́тъ мѧ̀ всѝ ро́ди.  
Ꙗ҆́кѡ сотворѝ мнѣ̀ вели́чїе си́льный, и҆ ст҃о и҆́мѧ  є҆гѡ̀, и҆ млⷭ҇ть є҆гѡ̀ въ ро́ды родѡ́въ боѧ́щымсѧ є҆гѡ̀. 
Сотворѝ держа́вꙋ мы́шцею свое́ю, расточѝ гѡ́рдыѧ мы́слїю  се́рдца и҆́хъ. 
Низложѝ си̑льныѧ со престѡ́лъ и҆ вознесѐ смирє́нныѧ,  а҆́лчꙋщыѧ и҆спо́лни бла̑гъ, и҆ богатѧ́щыѧсѧ ѿпꙋстѝ тщы̀. 
Воспрїѧ́тъ і҆и҃лѧ ѻ҆́трока своегѡ̀, помѧнꙋ́ти млⷭ҇ти,  ꙗ҆́коже глаго́ла ко ѻ҆тцє́мъ на́шымъ, а҆враа́мꙋ и҆  сѣ́мени є҆гѡ̀, да́же до вѣ́ка. 
Пѣ́снь ст҃а́гѡ прⷪ҇ро́ка заха́рїи, ѻ҆тца̀ прⷣте́чева:  
Бл҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆  сотворѝ и҆збавле́нїе лю́демъ свои̑мъ. 
И҆ воздви́же ро́гъ сп҃се́нїѧ на́мъ, въ домꙋ̀ дв҃довѣ  ѻ҆́трока своегѡ̀. 
Ꙗ҆́коже глаго́ла оу҆сты̀ ст҃ы́хъ, сꙋ́щихъ ѿ вѣ́ка  прⷪ҇рѡ́къ є҆гѡ̀, сп҃се́нїе ѿ вра̑гъ на́шихъ, и҆ и҆з̾  рꙋкѝ всѣ́хъ ненави́дѧщихъ на́съ.  
Сотвори́ти млⷭ҇ть со ѻ҆тцы̀ на́шими, и҆ помѧнꙋ́ти завѣ́тъ  ст҃ы́й сво́й. 
На и҃: Клѧ́твꙋ, є҆́юже клѧ́тсѧ ко а҆враа́мꙋ ѻ҆тцꙋ̀  на́шемꙋ, да́ти на́мъ без̾ стра́ха и҆з̾ рꙋкѝ вра̑гъ  на́шихъ и҆зба́вльшымсѧ. 
Слꙋжи́ти є҆мꙋ̀ прпⷣбїемъ и҆ пра́вдою пред̾ ни́мъ, всѧ̑  дни̑ живота̀ на́шегѡ. 
На ѕ҃: И҆ ты̀, ѻ҆троча̀, прⷪ҇ро́къ вы́шнѧгѡ нарече́шисѧ,  пред̾и́деши бо пред̾ лице́мъ гдⷭ҇нимъ, оу҆гото́вати пꙋти̑  є҆гѡ̀. 
Да́ти ра́зꙋмъ сп҃се́нїѧ лю́демъ є҆гѡ̀, во ѡ҆ставле́нїе  грѣ̑хъ и҆́хъ, млⷭ҇рдїѧ ра́ди млⷭ҇ти бг҃а на́шегѡ. 
На д҃: Въ ни́хже посѣтѝ на́съ восто́къ въ высоты̀,  ꙗ҆ви́тисѧ во тьмѣ̀ и҆ сѣ́ни сме́ртнѣй сѣдѧ́щымъ. 
Напра́ви но́ги на́шѧ на пꙋ́ть ми́ренъ. 
Сла́ва: И҆ ны́нѣ: 
Катава́сїа. Є҆ктенїа̀: занѐ въ сицевы́ѧ дни̑, досто́йно,  не пое́тсѧ. Та́же є҆ѯапостїла́рїй.  


Во ст҃ꙋ́ю и҆ вели́кꙋю четыредесѧ́тницꙋ стїхосло́вѧтсѧ  пѣ̑сни си́це. 
По возгла́сѣ сщ҃е́нника, Млⷭ҇тїю и҆ щедро́тами: начина́емъ:  Гдⷭ҇еви пое́мъ: на гла́съ канѡ́на мине́и днѐ ст҃а́гѡ, и҆  глаго́лютъ стїхѝ пѣ́сней ско́рѡ, кі́йждо ли́къ сво́й  сті́хъ, до́ндеже дости́гнꙋтъ до Ѡ҆гꙋстѣ́ша: и҆ ѿ тогѡ̀  начина́ютъ стїхѝ держа́ти на д҃і. И҆ пое́мъ мине́и, со  і҆рмосо́мъ на ѕ҃: пое́мъ же си́це. Пе́рвый ли́къ глаго́летъ  сті́хъ: Ѡ҆гꙋстѣ́ша: и҆ пое́тъ і҆рмо́съ. Вторы́й же ли́къ  глаго́летъ вторы́й сті́хъ: Речѐ вра́гъ: и҆ по не́мъ  тропа́рь канѡ́на. И҆ порѧ́дꙋ стїхѝ, по ликѡ́мъ, до Тогда̀  потща́шасѧ: Ѿ стїха́ же, Тогда̀ потща́шасѧ: начина́емъ  трипѣ́снецъ господи́на і҆ѡ́сифа, на д҃. На Гдⷭ҇ь же  црⷭ҇твꙋѧй: пое́мъ дрꙋгі́й трипѣ́снецъ, господи́на ѳео́дѡра   стꙋді́та. И҆ пое́тъ є҆ди́нъ  ли́къ тропа́рь. Дрꙋгі́й же ли́къ вторы́й сті́хъ, и҆  тропа́рь. Посе́мъ соедини́вшымсѧ двꙋ́мъ ликѡ́мъ, пою́тъ,  Сла́ва: трⷪ҇ченъ, вы́шшимъ гла́сомъ: И҆ ны́нѣ:  бг҃оро́диченъ. Та́же глаго́лемъ высоча́йшимъ гла́сомъ:  Сла́ва тебѣ̀ бж҃е на́шъ, сла́ва тебѣ̀. И҆ пое́мъ и҆ны́й  тропа́рь господи́на ѳео́дѡра. Поне́же бо по пѧтѝ тропаре́й  и҆́мать пѣ́снь. Послѣди́ же глаго́лемъ катава́сїю,  і҆рмо́съ втора́гѡ канѡ́на. Си́це пое́тсѧ и҃-ѧ и҆ ѳ҃-ѧ  пѣ̑сни. Тре́тїю же пѣ́снь пое́мъ си́це. Глаго́летъ пе́рвый  ли́къ сті́хъ: Гдⷭ҇ь взы́де на нб҃са̀: тропа́рь канѡ́на  мине́и. Вторы́й ли́къ, сті́хъ: И҆ да́стъ крѣ́пость царю̀:  и҆ вторы́й тропа́рь канѡ́на мине́и. Та́же, Сла́ва, и҆  ны́нѣ: съ тропарѝ канѡ́на. И҆ пое́тъ пе́рвый ли́къ  і҆рмо́съ мине́и тре́тїѧ пѣ́сни, послѣдѝ канѡ́на. Си́мъ  ѡ҆́бразомъ пое́мъ и҆ ѕ҃-ю пѣ́снь. Четве́ртꙋю же и҆ пѧ́тꙋю,  и҆ седмꙋ́ю пѣ̑сни си́це пое́мъ: Глаго́ли пе́рвѣе і҆рмо́съ  канѡ́на мине́и. Та́же конє́чныѧ два̀ стїха̑ пѣ́сни пое́мъ  къ тропарє́мъ канѡ́на. и҆ Сла́ва, и҆ ны́нѣ: І҆рмосо́мъ же  не покрыва́емъ пѣ̑сни, занѐ і҆рмо́съ глаго́летсѧ пре́жде  пѣ́сни. Пою́тсѧ же   і҆рмосы̀ мине́и по канѡ́нѣ, то́кмѡ по г҃-й и҆ ѕ҃-й  пѣ́снехъ. Зане́же оу҆ тѣ́хъ пѣ́сней пе́рвѣе і҆рмо́съ не  пое́тсѧ. Въ про́чыѧ же дни̑ седми́цы, кромѣ̀  понедѣ́льника, та́кѡ пое́тсѧ и҆ пе́рваѧ пѣ́снь, ꙗ҆́коже  оу҆каза́сѧ ѡ҆ д҃-й и҆ є҃-й пѣ́снехъ. А҆ въ ни́хже  пѣ́снехъ бꙋ́детъ трипѣ́снецъ, пое́тсѧ послѣдѝ канѡ́на  катава́сїа, і҆рмо́съ трипѣ́снца, ꙗ҆́коже вы́ше  и҆з̾ѧви́сѧ. 
Вѣ́домо же бꙋ́ди, ꙗ҆́кѡ ѻ҆смогла́сникъ не пое́тсѧ во всю̀  ст҃ꙋ́ю м҃-цꙋ, кромѣ̀ недѣ́ль. Пое́тсѧ же то́чїю мине́а, и҆  трипѣ́снецъ. А҆ въ ни́хже пѣ́снехъ нѣ́сть трипѣ́снца,  пое́тсѧ то́кмѡ мине́а.  
Пѣ́снь пе́рваѧ:  
сⷯ а҃ Пое́мъ гдⷭ҇еви, сла́внѡ бо просла́висѧ: конѧ̀ и҆  вса́дника ве́рже въ мо́ре. в҃ Помо́щникъ и҆ покрови́тель  бы́сть мнѣ̀ во сп҃се́нїе: се́й мо́й бг҃ъ, и҆ просла́влю  є҆го̀: бг҃ъ ѻ҆ц҃а̀ моегѡ̀, и҆ вознесꙋ̀ є҆го̀: г҃ Гдⷭ҇ь  сокрꙋша́ѧй бра̑ни, гдⷭ҇ь и҆́мѧ є҆мꙋ̀, колесни̑цы фараѡ́новы  и҆ си́лꙋ є҆гѡ̀ ве́рже въ мо́ре. д҃ И҆збра̑нныѧ вса́дники  трїста́ты потопѝ въ чермнѣ́мъ мо́ри. є҃ Пꙋчи́ною покры̀  и҆́хъ, погрѧзо́ша во глꙋбинѣ̀ ꙗ҆́кѡ ка́мень. ѕ҃ Десни́ца  твоѧ̀ гдⷭ҇и, просла́висѧ въ крѣ́пости, десна́ѧ твоѧ̀ рꙋка̀  гдⷭ҇и сокрꙋшѝ врагѝ: и҆ мно́жествомъ сла́вы твоеѧ̀ сте́рлъ  є҆сѝ сопроти́вныхъ. з҃ Посла́лъ є҆сѝ гнѣ́въ тво́й,   поѧдѐ ѧ҆̀ ꙗ҆́кѡ сте́блїе,  и҆ дх҃омъ ꙗ҆́рости твоеѧ̀ разстꙋпи́сѧ вода̀. 
На д҃і: и҃ Ѡ҆гꙋстѣ́ша ꙗ҆́кѡ стѣна̀ во́ды, ѡ҆гꙋстѣ́ша  и҆ во́лны посредѣ̀ мо́рѧ. ѳ҃ Речѐ вра́гъ: гна́въ  пости́гнꙋ, раздѣлю̀ коры́сть, и҆спо́лню дꙋ́шꙋ мою̀,  оу҆бїю̀ мече́мъ мои́мъ, госпо́дствовати бꙋ́детъ рꙋка̀ моѧ̀.  і҃ Посла́лъ є҆сѝ дх҃ъ тво́й, покры̀ ѧ҆̀ мо́ре,  погрѧзо́ша ꙗ҆́кѡ ѻ҆́лово въ водѣ̀ ѕѣ́льнѣ. а҃і Кто̀  подо́бенъ тебѣ̀ въ бозѣ́хъ гдⷭ҇и, кто̀ подо́бенъ тебѣ̀;  просла́вленъ во ст҃ы́хъ, ди́венъ сла́внѡ творѧ́й чꙋдеса̀.  в҃і Просте́рлъ є҆сѝ десни́цꙋ твою̀, пожрѐ ѧ҆̀ землѧ̀.  наста́вилъ є҆сѝ пра́вдою твое́ю лю́ди твоѧ̑ сїѧ̑, ꙗ҆̀же  и҆зба́вилъ є҆сѝ. г҃і Оу҆тѣ́шилъ є҆сѝ крѣ́постїю  твое́ю во ѻ҆би́тель ст҃ꙋ́ю твою̀. слы́шаша ꙗ҆зы́цы, и҆  прогнѣ́вашасѧ, болѣ̑зни прїѧ́ша живꙋ́щїи въ фѷлїсті́мѣ. 
На и҃: д҃і Тогда̀ потща́шасѧ влады̑ки є҆дѡ́мстїи, и҆  кнѧзе́й мѡаві́тскихъ, прїѧ́тъ ѧ҆̀ тре́петъ, раста́ѧша всѝ  живꙋ́щїи въ ханаа́нѣ.  є҃і  Нападе́тъ на нѧ̀ стра́хъ и҆ тре́петъ, вели́чїемъ мы́шцы  твоеѧ̀ да ѡ҆каменѧ́тсѧ. ѕ҃і До́ндеже про́йдꙋтъ лю́дїе  твоѝ гдⷭ҇и, до́ндеже про́йдꙋтъ лю́дїе твоѝ сі́и, ꙗ҆̀же  стѧжа́лъ є҆сѝ. з҃і Вве́дъ насадѝ ѧ҆̀ въ го́рꙋ  достоѧ́нїѧ твоегѡ̀, въ гото́вое жили́ще твоѐ, є҆́же  содѣ́лалъ є҆сѝ гдⷭ҇и, ст҃ы́ню, ю҆́же оу҆гото́вастѣ  рꙋ́цѣ твоѝ. 
На д҃: и҃і Гдⷭ҇ь црⷭ҇твꙋѧй вѣ́ки, и҆ на вѣ́къ, и҆  є҆щѐ, є҆гда̀ вни́де ко́нь фараѡ́новъ съ колесни́цами и҆  вса́дники въ мо́ре. ѳ҃і И҆ наведѐ на нѧ̀ гдⷭ҇ь во́дꙋ  морскꙋ́ю, сы́нове же і҆и҃лєвы проидо́ша сꙋ́шею посредѣ̀  мо́рѧ. 
Сла́ва: И҆ ны́нѣ:  
Подоба́етъ вѣ́дати, ꙗ҆́кѡ втора́ѧ пѣ́снь никогда́же  стїхосло́витсѧ, то́кмѡ во є҆ди́ной вели́кой м҃-цѣ, во  вто́рникъ, стїхосло́вимъ же ю҆̀ да́же до конца̀, къ  тропарє́мъ же глаго́лемъ припѣ́въ: Сла́ва тебѣ̀ бж҃е  на́шъ, сла́ва тебѣ̀: [Є҆ди́номꙋ коемꙋ́ждо.]  
Пѣ́снь втора́ѧ. 
сⷯ а҃ Вонмѝ нб҃о, и҆ возглаго́лю, и҆ да слы́шитъ землѧ̀  глаго́лы оу҆́стъ мои́хъ. в҃ Да ча́етъ ꙗ҆́кѡ до́ждь  вѣща́нїе моѐ, да сни́дꙋтъ ꙗ҆́кѡ роса̀ глаго́ли моѝ. г҃  Ꙗ҆́кѡ тꙋ́ча на тро́скотъ, и҆ ꙗ҆́кѡ и҆́ней на сѣ́но:  ꙗ҆́кѡ и҆́мѧ гдⷭ҇не призва́хъ, дади́те вели́чїе бг҃ꙋ  на́шемꙋ. д҃ Бг҃ъ, и҆́стинна дѣла̀ є҆гѡ̀, и҆ всѝ пꙋтїѐ  є҆гѡ̀ сꙋ́дъ: є҃ Бг҃ъ вѣ́ренъ, и҆ нѣ́сть непра́вды въ  не́мъ, првⷣнъ и҆ прпⷣбенъ гдⷭ҇ь. ѕ҃ Согрѣши́ша, не  тогѡ̀ ча̑да порѡ́чнаѧ: ро́де стропти́вый и҆ развраще́нный,  сїѧ̑ ли гдⷭ҇еви воздаетѐ: з҃ Сі́и лю́дїе бꙋ́и и҆ не  мꙋ́дри: не са́мъ ли се́й ѻ҆ц҃ъ тво́й стѧжа́ тѧ, и҆ сотвори́  тѧ, и҆ созда́ тѧ; и҃ Помѧни́те дни̑ вѣ̑чныѧ, разꙋмѣ́йте  лѣ̑та ро́да родѡ́въ. ѳ҃ Вопросѝ ѻ҆тца̀ твоего̀, и҆  возвѣсти́тъ тебѣ̀: ста́рцы твоѧ̑, и҆ рекꙋ́тъ тѝ. і҃  Є҆гда̀ раздѣлѧ́ше вы́шнїй ꙗ҆зы́ки, ꙗ҆́коже разсѣ́ѧ  сы́ны а҆да́мѡвы: а҃і Поста́ви предѣ́лы ꙗ҆зы́кѡвъ по  числꙋ̀ а҆́гг҃лъ бж҃їихъ. и҆ бы́сть  ча́сть гдⷭ҇нѧ, лю́дїе є҆гѡ̀ і҆а́кѡвъ, оу҆́же  наслѣ́дїѧ є҆гѡ̀ і҆и҃ль. в҃і Оу҆довлѝ є҆го̀ въ  пꙋсты́ни въ жа́жди зно́ѧ въ безво́днѣ. Ѡ҆бы́де є҆го̀, и҆  наказа̀ є҆го̀, и҆ сохранѝ є҆го̀ ꙗ҆́кѡ зѣ́ницꙋ ѻ҆́ка.  д҃і Ꙗ҆́кѡ ѻ҆ре́лъ покры̀ гнѣздо̀ своѐ, и҆ на птенцы̀  своѧ̑ возжелѣ̀. Просте́ръ крилѣ̑ своѝ, и҆ прїѧ́тъ ѧ҆̀, и҆  под̾ѧ́тъ ѧ҆̀ на ра́мꙋ своє́ю. ѕ҃і Гдⷭ҇ь є҆ди́нъ  вожда́ше ѧ҆̀, и҆ не бѣ̀ съ ни́ми бо́гъ чꙋ́ждь. з҃і  Возведѐ ѧ҆̀ на си́лꙋ землѝ, насы́ти ѧ҆̀ жи́тъ се́льныхъ.  и҃і Сса́ша ме́дъ и҆з̾ ка́мене, и҆ є҆ле́й ѿ тве́рда  ка́мене. ѳ҃і Ма́сло кра́вїе, и҆ млеко̀ ѻ҆́вчее съ  тꙋ́комъ а҆́гнчимъ и҆ ѻ҆́внимъ, сынѡ́въ ю҆́нчихъ и҆  ко́злихъ, съ тꙋ́комъ пшени́чнымъ, и҆ кро́вь гро́здовꙋ пїѧ́хꙋ  вїно̀. к҃ И҆ ꙗ҆дѐ і҆а́кѡвъ и҆ насы́тисѧ, и҆ ѿве́ржесѧ  возлю́бленный. к҃а Оу҆ты̀, оу҆толстѣ̀, разширѣ̀, и҆  ѡ҆ста́ви бг҃а сотво́ршаго є҆го̀, ѿстꙋпѝ ѿ бг҃а сп҃са  своегѡ̀. к҃в Прогнѣ́ваша мѧ̀ ѡ҆ чꙋжи́хъ, и҆ въ  ме́рзостехъ свои́хъ преѡгорчи́ша мѧ̀. к҃г Пожро́ша  бѣсовѡ́мъ, а҆ не бг҃ꙋ,   богѡ́мъ, и҆́хже не вѣ́дѣша: но́ви и҆ секра́ти прїидо́ша,  и҆́хже не вѣ́дѣша ѻ҆тцы̀ и҆́хъ. к҃д  Бг҃а ро́ждшаго тѧ̀  ѡ҆ста́вилъ є҆сѝ и҆ забы́лъ є҆сѝ бг҃а пита́ющаго тѧ̀.  к҃є И҆ ви́дѣ гдⷭ҇ь, и҆ возревнова̀, и҆ раздражи́сѧ за  гнѣ́въ сынѡ́въ и҆́хъ и҆ дще́рей. к҃ѕ И҆ речѐ: ѿвращꙋ̀  лицѐ моѐ ѿ ни́хъ, и҆ покажꙋ̀, что̀ бꙋ́детъ и҆̀мъ  напослѣ́докъ. к҃з Ꙗ҆́кѡ ро́дъ развраще́нъ є҆́сть  сы́нове, и҆̀мже нѣ́сть вѣ́ры въ ни́хъ. к҃и Ті́и  раздражи́ша мѧ̀ не ѡ҆ бз҃ѣ прогнѣ́ваша мѧ̀ во і҆́дѡлѣхъ  свои́хъ. к҃ѳ И҆ а҆́зъ раздражꙋ̀ ѧ҆̀ не ѡ҆ ꙗ҆зы́цѣ, ѡ҆  ꙗ҆зы́цѣ же неразꙋ́мливѣ прогнѣ́ваю ѧ҆̀. л҃ Ꙗ҆́кѡ  ѻ҆́гнь возгори́тсѧ ѿ ꙗ҆́рости моеѧ̀, разжже́тсѧ до а҆́да  преиспо́днѧгѡ. л҃а Снѣ́сть зе́млю и҆ жи̑та є҆ѧ̀,  попали́тъ ѡ҆снова̑нїѧ го́ръ. л҃в Соберꙋ̀ на ни́хъ ѕла̑ѧ,  и҆ стрѣ́лы моѧ̑ сконча́ю въ ни́хъ. л҃г Та́юще гла́домъ,  и҆ снѣ́дь пти́цъ и҆ го́рбъ неисцѣ́ленъ. л҃д Зꙋ́бы  ѕвѣре́й послю̀ въ нѧ̀,  съ ꙗ҆́ростїю пресмыка́ющихсѧ по  землѝ. л҃є Ѿвнѣ̀ безча́дитъ ѧ҆̀ ме́чь, и҆ ѿ  хра́мѡвъ и҆́хъ стра́хъ:  ю҆́ноша  съ дѣ́вою, ссꙋ́щее съ соверше́ннымъ ста́рцемъ. л҃ѕ   Рѣ́хъ: разсѣ́ю ѧ҆̀, оу҆ста́влю же ѿ человѣ̑къ па́мѧть  и҆́хъ. л҃з А҆́ще не за гнѣ́въ врагѡ́въ, да не  долголѣ́тствꙋютъ, и҆ да не налѧ́гꙋтъ сꙋпоста́ти. л҃и Да  не рекꙋ́тъ: рꙋка̀ на́ша высока̀, и҆ не гдⷭ҇ь сотворѝ сїѧ̑  всѧ̑. л҃ѳ Ꙗ҆́кѡ ꙗ҆зы́къ погꙋби́вый совѣ́тъ є҆́сть, и҆  нѣ́сть въ ни́хъ хꙋдо́жества. м҃ Не смы́слиша разꙋмѣ́ти  сїѧ̑ всѧ̑, да прїи́мꙋтъ во грѧдꙋ́щее лѣ́то. м҃а Ка́кѡ  пожене́тъ є҆ди́нъ ты́сѧщы, и҆ два̀ дви́гнета тьмы̀: м҃в  А҆́ще не бг҃ъ ѿда́стъ тѧ̀, и҆ гдⷭ҇ь преда́стъ ѧ҆̀; м҃г  Не сꙋ́ть бо бо́зи и҆́хъ, ꙗ҆́кѡ бг҃ъ на́шъ: врази́ же на́ши  неразꙋ́мливи. м҃д Ѿ вїногра́дѡвъ бо содо́мскихъ  вїногра́дъ и҆́хъ и҆ розга̀ и҆́хъ ѿ гомо́рры. м҃є  Гро́здъ и҆́хъ, гро́здъ же́лчи, гро́здъ го́рести и҆́хъ. м҃ѕ  Ꙗ҆́рость ѕмїє́въ вїно̀ и҆́хъ: и҆ ꙗ҆́рость а҆́спїдѡвъ  неисцѣ́льна. м҃з Не сїѧ̑ ли всѧ̑ собра́шасѧ оу҆ менѐ,  и҆ запечатлѣ́шасѧ въ сокро́вищахъ мои́хъ; м҃и Въ де́нь  ѿмще́нїѧ возда́мъ, м҃ѳ Во вре́мѧ, внегда̀ соблазни́тсѧ    нога̀ и҆́хъ. н҃ Ꙗ҆́кѡ  бли́зъ де́нь поги́бели и҆́хъ, и҆ предстоѧ́тъ готѡ́ваѧ ва́мъ.  н҃а Ꙗ҆́кѡ сꙋ́дитъ гдⷭ҇ь лю́демъ свои̑мъ, и҆ ѡ҆ рабѣ́хъ  свои́хъ оу҆моле́нъ бꙋ́детъ. н҃в Ви́дѣ бо ѧ҆̀  разсла́блены, и҆ и҆ста́ѧвшѧ во вре́мѧ, и҆ и҆знемо́гшѧ. н҃г  И҆ речѐ гдⷭ҇ь: гдѣ̀ сꙋ́ть бо́зи и҆́хъ, и҆́хже оу҆пова́ша  на нѧ̀; и҆́хже тꙋ́къ же́ртвъ и҆́хже ꙗ҆дѧ́сте, и҆ пїѧ́сте  вїно̀ тре́бъ и҆́хъ; н҃д Да воскрⷭ҇нꙋтъ, помо́гꙋтъ ва́мъ,  и҆ бꙋ́дꙋтъ ва́мъ покрови́тели. н҃є Ви́дите, ви́дите,  ꙗ҆́кѡ а҆́зъ є҆́смь, и҆ нѣ́сть бг҃ъ ра́звѣ менѐ. н҃ѕ  А҆́зъ оу҆бїю̀, и҆ жи́ти сотворю̀: поражꙋ̀, и҆ а҆́зъ  и҆сцѣлю̀: и҆ нѣ́сть, и҆́же и҆́зметъ ѿ рꙋкꙋ̀ моє́ю.  н҃з Ꙗ҆́кѡ воздви́гнꙋ на нб҃о рꙋ́кꙋ мою̀, и҆ кленꙋ́сѧ  десни́цею мое́ю, и҆ рекꙋ̀: жи́въ а҆́зъ во вѣ́ки. н҃и  Ꙗ҆́кѡ поѡстрю̀ ꙗ҆́кѡ мо́лнїю ме́чь мо́й, и҆ прїи́метъ  сꙋ́дъ рꙋка̀ моѧ̀. н҃ѳ И҆ возда́мъ ме́сть врагѡ́мъ, и҆  ненави́дѧщымъ мѧ̀ возда́мъ. ѯ҃ Оу҆пою̀ стрѣ́лы моѧ̑  ѿ кро́ве, и҆ ме́чь мо́й снѣ́сть мѧса̀: ѯ҃а Ѿ кро́ве  ꙗ҆́звенныхъ и҆ плѣне́нїѧ, ѿ гла́въ  кнѧзе́й ꙗ҆зы́ческихъ. ѯ҃в Возвесели́тесѧ нб҃са̀  кꙋ́пнѡ съ ни́мъ, и҆ да покло́нѧтсѧ є҆мꙋ̀ всѝ а҆́гг҃ли  бж҃їи. ѯ҃г Возвесели́тесѧ ꙗ҆зы́цы съ людьмѝ є҆гѡ̀, и҆  да оу҆крѣпѧ́тсѧ є҆мꙋ̀ всѝ сы́нове бж҃їи. ѯ҃д Ꙗ҆́кѡ  кро́вь сынѡ́въ свои́хъ ѿмща́етъ, и҆ ѿмсти́тъ и҆  возда́стъ ме́сть врагѡ́мъ, и҆ ненави́дѧщымъ є҆гѡ̀  возда́стъ. ѯ҃є И҆ ѡ҆чи́ститъ гдⷭ҇ь зе́млю люде́й  свои́хъ. 
Сла́ва: И҆ ны́нѣ:  
Пѣ́снь тре́тїѧ.  
сⷯ а҃ Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й ѡ҆ бз҃ѣ мое́мъ: разшири́шасѧ оу҆ста̀ моѧ̑ на  врагѝ моѧ̑, возвесели́хсѧ ѡ҆ сп҃се́нїи твое́мъ. в҃ Ꙗ҆́кѡ  нѣ́сть ст҃ъ, ꙗ҆́кѡ гдⷭ҇ь, и҆ нѣ́сть првⷣнъ, ꙗ҆́кѡ бг҃ъ  на́шъ: и҆ нѣ́сть ст҃ъ па́че тебѐ. г҃ Не хвали́тесѧ и҆ не  глаго́лите высѡ́каѧ въ горды́ни: нижѐ да и҆зы́детъ  велерѣ́чїе и҆з̾ оу҆́стъ ва́шихъ. д҃ Ꙗ҆́кѡ бг҃ъ  ра́зꙋмѡвъ гдⷭ҇ь, и҆ бг҃ъ оу҆готовлѧ́ѧй начина̑нїѧ своѧ̑.   
На д҃і: є҃ Лꙋ́къ си́льныхъ и҆знемо́же и҆ немощствꙋ́ющїи  препоѧ́сашасѧ си́лою. ѕ҃ И҆спо́лненнїи хлѣ́бѡвъ,  лиши́шасѧ, и҆ а҆́лчꙋщїи прише́льствоваша зе́млю. з҃ Ꙗ҆́кѡ  непло́ды родѝ се́дмь, и҆ мнѡ́гаѧ въ ча́дѣхъ и҆знемо́же.  и҃ Гдⷭ҇ь мертви́тъ и҆ живи́тъ, низво́дитъ во а҆́дъ, и҆  возво́дитъ. ѳ҃ Гдⷭ҇ь оу҆бо́житъ, и҆ богати́тъ, смирѧ́етъ  и҆ вы́ситъ: возставлѧ́етъ ѿ землѝ оу҆бо́га, и҆ ѿ  гно́ища воздвиза́етъ ни́ща. і҃ Посади́те є҆го̀ съ  могꙋ́щими люде́й и҆ прⷭ҇то́лъ сла́вы наслѣ́дꙋѧ є҆мꙋ̀. 
На и҃: а҃і Даѧ́й мл҃твꙋ молѧ́щемꙋсѧ, и҆ бл҃гословѝ  лѣ̑та првⷣнагѡ. в҃і Ꙗ҆́кѡ не оу҆крѣплѧ́етсѧ и҆  си́ленъ мꙋ́жъ крѣ́постїю свое́ю, гдⷭ҇ь не́мощна сотворѝ  сꙋпоста́та є҆гѡ̀, гдⷭ҇ь ст҃ъ. г҃і Да не хва́литсѧ  премꙋ́дрый премꙋ́дростїю свое́ю, и҆ да не хва́литсѧ си́льный  си́лою свое́ю, и҆ да не хва́литсѧ бога́тый бога́тствомъ  свои́мъ. д҃і Но ѡ҆ се́мъ да хва́литсѧ хвалѧ́йсѧ, є҆́же  разꙋмѣ́ти и҆ зна́ти гдⷭ҇а, и҆ твори́ти сꙋ́дъ и҆ пра́вдꙋ  посредѣ̀ землѝ.  
На д҃: є҃і Гдⷭ҇ь взы́де на нб҃са̀, и҆ возгремѣ̀, то́й  сꙋ́дитъ концє́мъ землѝ првⷣнъ сы́й. ѕ҃і И҆ да́стъ  крѣ́пость царю̀ на́шемꙋ, и҆ вознесе́тъ ро́гъ хрⷭ҇та̀  своегѡ̀.  
Сла́ва: И҆ ны́нѣ: 
Пѣ́снь четве́ртаѧ. 
сⷯ а҃ Гдⷭ҇и, оу҆слы́шахъ слꙋ́хъ тво́й, и҆ оу҆боѧ́сѧ:  гдⷭ҇и, разꙋмѣ́хъ дѣла̀ твоѧ̑, и҆ оу҆жасо́хсѧ. в҃  Посредѣ̀ двою̀ живѡ́тнꙋ позна́нъ бꙋ́деши. внегда̀  прибли́житисѧ лѣ́тѡмъ, позна́ешисѧ. внегда̀ прїитѝ  вре́мени, ꙗ҆ви́шисѧ, внегда̀ смꙋти́тисѧ дꙋшѝ мое́й во  гнѣ́вѣ, млⷭ҇ть твою̀ помѧне́ши. г҃ Бг҃ъ ѿ ю҆́га  прїи́детъ, и҆ ст҃ы́й и҆з̾ горы̀ прїѡсѣне́нныѧ ча́щи. д҃  Покры̀ нб҃са̀ добродѣ́тель є҆гѡ̀, и҆ хвалы̀ є҆гѡ̀  и҆спо́лнь землѧ̀. є҃ И҆ сїѧ́нїе є҆гѡ̀, ꙗ҆́кѡ свѣ́тъ  бꙋ́детъ ро́зи въ рꙋка́хъ є҆гѡ̀, и҆ положѝ любо́вь  держа́внꙋ крѣ́пости свое́й. ѕ҃ Пред̾ лице́мъ є҆гѡ̀  пред̾и́детъ сло́во, и҆ и҆зы́детъ на по́ле за  пѧ́тꙋ є҆гѡ̀. з҃ Ста̀, и҆  подви́жесѧ землѧ̀: призрѣ̀ и҆ раста́ѧша ꙗ҆зы́цы. и҃  Стры́шасѧ и҆ го́ры нꙋ́ждею, раста́ѧша хо́лми вѣ́чнїи,  шє́ствїѧ вѣ̑чнаѧ и҆́хъ за трꙋ́дъ ви́дѣша. ѳ҃ Селє́нїѧ  є҆ѳїѡ́пскаѧ оу҆боѧ́тсѧ, и҆ кро́вы землѝ мадїа́мскїѧ.  і҃ Є҆да̀ въ рѣка́хъ прогнѣ́ваешисѧ гдⷭ҇и; є҆да̀ въ  рѣка́хъ ꙗ҆́рость твоѧ̀; и҆лѝ въ мо́ри оу҆стремле́нїе  твоѐ; а҃і Ꙗ҆́кѡ всѧ́деши на ко́ни твоѧ̑, и҆ ѣ҆жде́нїе  твоѐ сп҃се́нїе. в҃і Налѧца́ѧ налѧче́ши лꙋ́къ тво́й на  ски́птры, глаго́летъ гдⷭ҇ь. г҃і Рѣка́ми разсѧ́детсѧ  землѧ̀, оу҆́зрѧтъ тѧ̀ и҆ поболѧ́тъ лю́дїе. д҃і Расточа́ѧ  во́ды ше́ствїѧ, дадѐ бе́здна гла́съ сво́й, высота̀  привидѣ́нїѧ своѧ̑. є҃і Воздви́жесѧ со́лнце, и҆ лꙋна̀  ста̀ въ чи́нѣ свое́мъ. ѕ҃і Во свѣ́тъ стрѣ́лы твоѧ̑  по́йдꙋтъ, въ блиста́нїи мо́лнїи ѻ҆рꙋ́жїй твои́хъ. з҃і  Преще́нїемъ оу҆ма́лиши зе́млю и҆ ꙗ҆́ростїю низложи́ши  ꙗ҆зы́ки. И҆зше́лъ є҆сѝ на сп҃се́нїе люде́й твои́хъ,  сп҃стѝ пома̑занныѧ твоѧ̑ прише́лъ є҆сѝ.  
На д҃і: ѳ҃і Вложи́лъ є҆сѝ во главы̑ беззако́нныхъ  сме́рть, воздви́глъ є҆сѝ оу҆́за да́же до вы́и въ коне́цъ.  к҃ Разсѣ́клъ є҆сѝ во и҆зстꙋпле́нїи главы̑ си́льныхъ,  стрѧсꙋ́тсѧ въ не́й: разве́рзꙋтъ оу҆зды̑ своѧ̑, ꙗ҆́кѡ  снѣда́ѧй ни́щїй та́й. к҃а И҆ возве́лъ є҆сѝ на мо́ре  ко́ни твоѝ, смꙋща́ющыѧ во́ды мнѡ́ги. к҃в Сохрани́хсѧ, и҆  оу҆боѧ́сѧ се́рдце моѐ ѿ гла́са мл҃твы оу҆сте́нъ мои́хъ.  к҃г И҆ вни́де тре́петъ въ кѡ́сти моѧ̑, и҆ во мнѣ̀  смѧте́сѧ крѣ́пость моѧ̀. к҃д Почі́ю въ де́нь ско́рби  моеѧ̀, да взы́дꙋ въ лю́ди прише́льствїѧ моегѡ̀. 
На и҃: к҃є Занѐ смо́ковь не плодопринесе́тъ, и҆ не  бꙋ́детъ ро́да въ лоза́хъ. к҃ѕ Солже́тъ дѣ́ло ма́слинное,  и҆ полѧ̀ не сотворѧ́тъ ꙗ҆́ди. к҃з Ѡ҆скꙋдѣ́ша ѻ҆́вцы ѿ  пи́щи, и҆ не бꙋ́детъ волѡ́въ при ꙗ҆́слехъ. к҃и А҆́зъ же  ѡ҆ гдⷭ҇ѣ возра́дꙋюсѧ, возвеселю́сѧ ѡ҆ бз҃ѣ сп҃сѣ мое́мъ.  
На д҃: к҃ѳ Гдⷭ҇ь бг҃ъ мо́й, си́ла моѧ̀, и҆ оу҆чини́тъ  но́зѣ моѝ на соверше́нїе. И҆ на высѡ́каѧ  возво́дитъ мѧ̀, побѣди́ти мѝ въ пѣ́сни  є҆гѡ̀. 
Сла́ва: И҆ ны́нѣ: 
Пѣ́снь пѧ́таѧ. 
сⷯ а҃ Ѿ но́щи оу҆́тренюетъ дх҃ъ мо́й къ тебѣ̀ бж҃е,  занѐ свѣ́тъ повелѣ̑нїѧ твоѧ̑ на землѝ. в҃ Пра́вдѣ  наꙋчи́тесѧ живꙋ́щїи на землѝ: преста́ бо нечести́вый, не  наꙋчи́тсѧ пра́вдѣ, на землѝ и҆́стины не сотвори́тъ. г҃  Да во́зметсѧ нечести́вый, да не ви́дитъ сла́вы гдⷭ҇ни. гдⷭ҇и  высока̀ твоѧ̀ мы́шца, и҆ не вѣ́дѣша, разꙋмѣ́вше же  постыдѧ́тсѧ.  
На д҃і: д҃ За́висть прїи́метъ лю́ди ненака̑занныѧ, и҆  ны́нѣ ѻ҆́гнь сꙋпоста́ты поѧ́стъ. є҃ Гдⷭ҇и бж҃е на́шъ,  ми́ръ да́ждь на́мъ, всѧ̑ бо возда́лъ є҆сѝ на́мъ. ѕ҃  Гдⷭ҇и бж҃е на́шъ, стѧжи́ ны: гдⷭ҇и ра́звѣ тебѐ и҆но́гѡ не  вѣ́мы, и҆́мѧ твоѐ и҆менꙋ́емъ. з҃ Ме́ртвїи же живота̀ не  и҆́мꙋтъ ви́дѣти, нижѐ вра́чеве воскресѧ́тъ. и҃ Сегѡ̀  ра́ди  наве́лъ є҆сѝ, и҆  погꙋби́лъ, и҆ взѧ́лъ є҆сѝ всѧ́къ мꙋ́жескъ по́лъ и҆́хъ.  ѳ҃ Приложѝ и҆̀мъ ѕла̀ гдⷭ҇и, приложѝ ѕла̀ сла̑внымъ  землѝ. 
На и҃: і҃ Гдⷭ҇и, въ ско́рби помѧнꙋ́хомъ тѧ̀, въ ско́рби  ма́лѣ наказа́нїе твоѐ на́мъ. а҃і И҆ ꙗ҆́кѡ болѧ́щаѧ  приближа́етсѧ роди́ти, и҆ въ болѣ́зни свое́й вопїѧ́ше:  та́кѡ бы́хомъ возлю́бленномꙋ твоемꙋ̀. в҃і Стра́ха ра́ди  твоегѡ̀, гдⷭ҇и, во чре́вѣ прїѧ́хомъ, и҆ поболѣ́хомъ, и҆  роди́хомъ дх҃ъ сп҃се́нїѧ, є҆го́же сотвори́хомъ на землѝ.  г҃і Не паде́мъ, но падꙋ́тъ живꙋ́щїи на землѝ. 
На д҃: д҃і Воскре́снꙋтъ ме́ртвїи, и҆ воста́нꙋтъ и҆̀же во  гробѣ́хъ, и҆ возвеселѧ́тсѧ и҆̀же на зелмѝ. є҃і Роса́  бо, ꙗ҆́же ѿ тебѐ, и҆сцѣле́нїе и҆̀мъ є҆́сть: землѧ́ же  нечести́выхъ паде́тъ.  
Сла́ва: И҆ ны́нѣ: 
Пѣ́снь шеста́ѧ. 
сⷯ а҃ Возопи́хъ ско́рби мое́й ко гдⷭ҇ꙋ бг҃ꙋ моемꙋ̀, и҆  оу҆слы́ша мѧ̀. в҃ И҆з̾ чре́ва а҆́дова  во́пль мо́й, оу҆слы́шалъ є҆сѝ гла́съ мо́й:  ѿве́рглъ мѧ̀ є҆сѝ во глꙋбины̑ се́рдца морска́гѡ, и҆  рѣ́ки ѡ҆быдо́ша мѧ̀. г҃ Всѧ̑ высоты̀ твоѧ̑, и҆ во́лны  твоѧ̑ на мнѣ̀ преидо́ша. д҃ И҆ а҆́зъ рѣ́хъ: ѿри́нꙋхсѧ  ѿ ѻ҆́чїю твоє́ю, є҆да̀ приложꙋ̀ призрѣ́ти мѝ къ  хра́мꙋ ст҃о́мꙋ твоемꙋ̀; є҃ Возлїѧ́сѧ вода̀ до дꙋшѝ  моеѧ̀, бе́здна ѡ҆бы́де мѧ̀ послѣ́днѧѧ. 
На и҃: ѕ҃ Понрѐ глава̀ моѧ̀ въ разсѣ́ли го́ръ: снидо́хъ  въ зе́млю, є҆ѧ́же верєѝ є҆ѧ̀ закле́пи вѣ́чнїи. з҃ И҆  да взы́детъ и҆з̾ и҆стлѣ́нїѧ живо́тъ мо́й къ тебѣ̀, гдⷭ҇и  бж҃е мо́й. и҃ Внегда̀ скончава́тисѧ ѿ менѐ дꙋшѝ мое́й,  гдⷭ҇а помѧнꙋ́хъ. ѳ҃  И҆ да прїи́детъ къ тебѣ̀ мл҃тва  моѧ̀, къ хра́мꙋ ст҃о́мꙋ твоемꙋ̀. 
На д҃: і҃ Хранѧ́щїи сꙋ́єтнаѧ и҆ лѡ́жнаѧ, ми́лость свою̀  ѡ҆ста́виша. а҃і А҆́зъ же со гла́сомъ хвале́нїѧ и҆  и҆сповѣ́данїѧ пожрꙋ̀ тебѣ̀: є҆ли̑ка ѡ҆бѣща́хъ возда́мъ  тебѣ̀ во сп҃се́нїе моѐ гдⷭ҇еви.  
Сла́ва: И҆ ны́нѣ.  
Пѣ́снь седма́ѧ. 
сⷯ а҃ Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ,  и҆ хва́льно и҆ просла́влено и҆́мѧ твоѐ во вѣ́ки. в҃  Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ  є҆сѝ на́мъ: г҃ И҆ всѧ̑ дѣла̀ твоѧ̑ и҆́стинна, и҆ пра́ви  пꙋтїѐ твоѝ, и҆ всѝ сꙋдѝ твоѝ и҆́стинни: д҃ И҆ сꙋдьбы̑  и҆́стинны сотвори́лъ є҆сѝ по всѣ̑мъ, ꙗ҆̀же наве́лъ  є҆сѝ на ны̀, и҆ на гра́дъ ст҃ы́й ѻ҆тє́цъ на́шихъ  і҆ерⷭ҇ли́мъ. є҃ Ꙗ҆́кѡ и҆́стиною и҆ сꙋдо́мъ наве́лъ  є҆сѝ сїѧ̑ всѧ̑ на ны̀, грѣ̑хъ ра́ди на́шихъ. ѕ҃ Ꙗ҆́кѡ  согрѣши́хомъ и҆ беззако́нновахомъ ѿстꙋпи́ти ѿ тебѐ, и҆  прегрѣши́хомъ во всѣ́хъ. з҃ И҆ за́повѣдей твои́хъ не  послꙋ́шахомъ, нижѐ соблюдо́хомъ, нижѐ сотвори́хомъ,  ꙗ҆́коже заповѣ́далъ є҆сѝ на́мъ, да бла́го на́мъ бꙋ́детъ.  и҃ И҆ всѧ̑ ꙗ҆̀же сотвори́лъ є҆сѝ на́мъ, и҆ всѧ̑  є҆ли́ка наве́лъ є҆сѝ на́мъ, и҆́стиннымъ сꙋдо́мъ  сотвори́лъ є҆сѝ. ѳ҃ И҆ преда́лъ є҆сѝ на́съ въ рꙋ́ки  врагѡ́въ беззако́нныхъ, ме́рзкихъ ѿстꙋ́пникѡвъ, и҆ царе́ви  непра́веднꙋ и҆  лꙋка́внѣйшꙋ  па́че всеѧ̀ землѝ. і҃ И҆ ны́нѣ нѣ́сть на́мъ ѿве́рсти  оу҆́стъ, стꙋ́дъ и҆ поноше́нїе бы́хомъ рабѡ́мъ твои̑мъ, и҆  чтꙋ́щымъ тѧ̀. а҃і Не преда́ждь же на́съ до конца̀ и҆́мене  твоегѡ̀ ра́ди, и҆ не разорѝ завѣ́та твоегѡ̀, и҆ не  ѿста́ви млⷭ҇ти твоеѧ̀ ѿ на́съ, а҆враа́ма ра́ди  возлю́бленнагѡ ѿ тебѐ, и҆ за і҆саа́ка раба̀ твоего̀, и҆  і҆и҃лѧ ст҃а́го твоего̀: в҃і И҆̀мже глаго́лалъ є҆сѝ  оу҆мно́жити сѣ́мѧ и҆́хъ, ꙗ҆́кѡ ѕвѣ́зды нбⷭ҇ныѧ, и҆  ꙗ҆́кѡ песо́къ при краѝ мо́рѧ. г҃і Ꙗ҆́кѡ влⷣко,  оу҆ма́лихомсѧ па́че всѣ́хъ ꙗ҆зы́къ, и҆ є҆смы̀ смире́ни  по всѣ́й землѝ дне́сь, грѣ̑хъ ра́ди на́шихъ. д҃і И҆  нѣ́сть во вре́мѧ сїѐ нача́льника и҆ прⷪ҇ро́ка и҆ вожда̀,  нижѐ всесожже́нїѧ, нижѐ же́ртвы, нижѐ приноше́нїѧ, нижѐ  кади́ла, ни мѣ́ста, є҆́же пожре́ти пред̾ тобо́ю, и҆  ѡ҆брѣстѝ млⷭ҇ть. є҃і Но дꙋше́ю сокрꙋше́нною, и҆  дꙋ́хомъ смире́ннымъ, да прїѧ́ти бꙋ́демъ. ѕ҃і Ꙗ҆́кѡ во  всесожже́нїихъ ѻ҆́внихъ и҆ ю҆́нчихъ, и҆ ꙗ҆́кѡ во тьма́хъ  а҆́гнецъ тꙋ́чныхъ, та́кѡ да бꙋ́детъ же́ртва  на́ша пред̾ тобо́ю дне́сь, и҆ да соверши́тсѧ по  тебѣ̀, ꙗ҆́кѡ нѣ́сть стꙋда̀ оу҆пова́ющымъ на тѧ̀. з҃і  И҆ ны́нѣ возслѣ́дꙋемъ всѣ́мъ се́рдцемъ. и҆ бои́мсѧ тебѐ,  и҆ и҆́щемъ лица̀ твоегѡ̀. и҃і Не посрамѝ на́съ, но  сотворѝ съ на́ми по кро́тости твое́й, и҆ по мно́жествꙋ  млⷭ҇ти твоеѧ̀: ѳ҃і И҆ и҆змѝ на́съ по чꙋдесє́мъ твои́мъ,  и҆ да́ждь сла́вꙋ и҆́мени твоемꙋ̀ гдⷭ҇и. к҃ И҆ да  посра́мѧтсѧ всѝ ꙗ҆влѧ́ющїи рабѡ́мъ твои̑мъ ѕла̑ѧ, и҆ да  постыдѧ́тсѧ ѿ всѧ́кїѧ си́лы, и҆ крѣ́пость и҆́хъ да  сокрꙋши́тсѧ. к҃а И҆ да разꙋмѣ́ютъ, ꙗ҆́кѡ ты̀ є҆сѝ  гдⷭ҇ь бг҃ъ є҆ди́нъ, и҆ сла́венъ по все́й вселе́ннѣй. к҃в  И҆ не преста́ша влага́ющїи ѧ҆̀ слꙋги̑ царє́вы, жгꙋ́ще пе́щь  на́фѳою, и҆ смоло́ю, и҆ и҆згре́бьми, и҆ ро́ждїемъ.  
На д҃і: к҃г И҆ разлива́шесѧ пла́мень над̾ пе́щїю, на  ла́кти четы́редесѧть де́вѧть: к҃д И҆ ѡ҆бы́де и҆ пожжѐ,  ꙗ҆̀же ѡ҆брѣ́те ѡ҆ пе́щи халде́йстѣй. к҃є А҆́гг҃лъ же  гдⷭ҇нь сни́де кꙋ́пнѡ съ сꙋ́щими ѡ҆ а҆за́рїи въ пе́щь: к҃ѕ  И҆ ѿтрѧсѐ пла́мень ѻ҆́гненный  ѿ пе́щи. к҃з И҆ сотворѝ сре́днее пе́щи, ꙗ҆́кѡ  дꙋ́хъ росы̀ шꙋмѧ́щъ, и҆ не прикоснꙋ́сѧ и҆́хъ ѿню́дь  ѻ҆́гнь, ни ѡ҆скорбѝ, нижѐ стꙋжѝ и҆̀хъ. к҃и Тогда̀  трїѐ ꙗ҆́кѡ є҆ди́нѣми оу҆сты̀ поѧ́хꙋ, и҆ бл҃гословлѧ́хꙋ,  и҆ сла́влѧхꙋ бг҃а въ пещѝ, глаго́люще: 
На и҃: к҃ѳ Бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ, и҆ препѣ́тый и҆ превозноси́мый во вѣ́ки. л҃ И҆  бл҃гослове́но и҆́мѧ сла́вы твоеѧ̀ ст҃о́е, препѣ́тое и҆  превозноси́мое во вѣ́ки. л҃а Бл҃гослове́нъ є҆сѝ въ  хра́мѣ ст҃ы́ѧ сла́вы твоеѧ̀, препѣ́тый и҆ превозноси́мый  во вѣ́ки. л҃в Бл҃гослове́нъ є҆сѝ ви́дѧй бє́здны,  сѣдѧ́й на херꙋві́мѣхъ, препѣ́тый и҆ превозноси́мый во  вѣ́ки. 
На д҃: л҃г Бл҃гослове́нъ є҆сѝ на прⷭ҇то́лѣ сла́вы  црⷭ҇твїѧ твоегѡ̀, препѣ́тый и҆ превозноси́мый во вѣ́ки.  л҃д Бл҃гослове́нъ є҆сѝ на тве́рди нбⷭ҇нѣй, препѣ́тый  и҆ превозноси́мый во вѣ́ки. 
Сла́ва: И҆ ны́нѣ:  
Пѣ́снь ѻ҆сма́ѧ.  
сⷯ а҃ Бл҃гослови́те всѧ̑ дѣла̀ гдⷭ҇нѧ гдⷭ҇а, по́йте  превозноси́те є҆го̀ во вѣ́ки. в҃ Бл҃гослови́те а҆́гг҃ли  гдⷭ҇ни, нб҃са̀ гдⷭ҇нѧ гдⷭ҇а, по́йте и҆ превозноси́те є҆го̀  во вѣ́ки. г҃ Бл҃гослови́те во́ды всѧ̑, ꙗ҆̀же превы́ше  нб҃съ, всѧ̑ си̑лы гдⷭ҇ни гдⷭ҇а, по́йте и҆ превозноси́те  є҆го̀ во вѣ́ки. д҃ Бл҃гослови́те со́лнце и҆ мѣ́сѧцъ,  ѕвѣ́зды нбⷭ҇ныѧ гдⷭ҇а, по́йте и҆ превозноси́те є҆го̀ во  вѣ́ки. є҃ Бл҃гослови́те всѧ́къ до́ждь и҆ роса̀, всѝ  дꙋ́си гдⷭ҇а, по́йте и҆ превозноси́те є҆го̀ во вѣ́ки.  
На д҃і: ѕ҃ Бл҃гослови́те ѻ҆́гнь и҆ ва́ръ, стꙋ́дь и҆  зно́й гдⷭ҇а, по́йте и҆ превозноси́те є҆го̀ во вѣ́ки. з҃  Бл҃гослови́те ро́сы и҆ и҆́ней, ле́ди и҆ мра́зъ гдⷭ҇а, и҆  по́йте и҆ превозноси́те є҆го̀ во вѣ́ки. и҃ Бл҃гослови́те  сла́ны и҆ снѣ́зи, нѡ́щи и҆ дні́е гдⷭ҇а, по́йте и҆  превозноси́те є҆го̀ во вѣ́ки. ѳ҃ Бл҃гослови́те свѣ́тъ  и҆ тьма̀, мо́лнїѧ и҆ ѻ҆́блацы гдⷭ҇а, по́йте и҆  превозноси́те є҆го̀ во вѣ́ки. і҃ Бл҃гослови́те землѧ̀,  го́ры и҆ хо́лми, и҆ всѧ̑   прозѧба̑ющаѧ на не́й гдⷭ҇а, по́йте и҆ превозноси́те є҆го̀  во вѣ́ки. а҃і Бл҃гослови́те и҆сто́чницы, морѧ̀ и҆  рѣ́ки, ки́ти и҆ всѧ̑ дви̑жꙋщаѧсѧ въ вода́хъ гдⷭ҇а, по́йте  и҆ превозноси́те є҆го̀ во вѣ́ки. 
На и҃: в҃і Бл҃гослови́те всѧ̑ пти̑цы нбⷭ҇ныѧ, ѕвѣ́рїе и҆  всѝ ско́ти гдⷭ҇а, по́йте и҆ превозноси́те є҆го̀ во вѣ́ки.  г҃і Бл҃гослови́те сы́нове человѣ́честїи, да  бл҃гослови́тъ і҆и҃ль гдⷭ҇а, по́йте и҆ превозноси́те є҆го̀  во вѣ́ки. д҃і Бл҃гослови́те сщ҃е́нницы гдⷭ҇ни, рабѝ  гдⷭ҇ни гдⷭ҇а, по́йте и҆ превозноси́те є҆го̀ во вѣ́ки.  є҃і Бл҃гослови́те дꙋ́си и҆ дꙋ́ши првⷣныхъ, прпⷣбнїи и҆  смире́ннїи се́рдцемъ оу҆́мъ гдⷭ҇а, по́йте и҆ превозноси́те  є҆го̀ во вѣ́ки.  
На д҃: ѕ҃і Бл҃гослови́те а҆на́нїа, а҆за́рїа, мїсаи́лъ  по́йте и҆ превозноси́те є҆го̀ во вѣ́ки. з҃і  Бл҃гослови́те а҆пⷭ҇ли, прⷪ҇ро́цы и҆ мч҃нцы гдⷭ҇ни гдⷭ҇а,  по́йте и҆ превозноси́те є҆го̀ во вѣ́ки. и҃і  Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а гдⷭ҇а.  ѳ҃і Ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.   
Хва́лимъ, бл҃гослови́мъ, покланѧ́емсѧ гдⷭ҇еви, пою́ще и҆  превозносѧ́ще во всѧ̑ вѣ́ки.  
Пѣ́снь прест҃ы́ѧ бцⷣы. 
сⷯ а҃ Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ  мо́й ѡ҆ бз҃ѣ сп҃сѣ мое́мъ. в҃ Ꙗ҆́кѡ призрѣ̀ на  смире́нїе рабы̀ своеѧ̀, се́ бо ѿ ны́нѣ оу҆бл҃жа́тъ мѧ̀  всѝ ро́ди. г҃ Ꙗ҆́кѡ сотворѝ мнѣ̀ вели́чїе си́льный и҆  ст҃о и҆́мѧ є҆гѡ̀, и҆ млⷭ҇ть є҆гѡ̀ въ ро́ды родѡ́въ  боѧ́щымсѧ є҆гѡ̀. д҃ Сотворѝ держа́вꙋ мы́шцею свое́ю,  расточѝ гѡ́рдыѧ мы́слїю се́рдца и҆́хъ. є҃ Низложѝ  си̑льныѧ со престѡ́лъ, и҆ вознесѐ смирє́нныѧ, а҆́лчꙋщыѧ  и҆спо́лни бла̑гъ, и҆ богатѧ́щыѧсѧ ѿпꙋстѝ тщы̀. ѕ҃  Воспрїѧ́тъ і҆и҃лѧ ѻ҆́трока своего̀, помѧнꙋ́ти млⷭ҇ти,  ꙗ҆́коже глаго́ла ко ѻ҆тцє́мъ на́шымъ а҆враа́мꙋ и҆  сѣ́мени є҆гѡ̀ да́же до вѣ́ка. 
Пѣ́снь девѧ́таѧ. 
сⷯ а҃ Бл҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ  и҆ сотворѝ и҆збавле́нїе лю́демъ свои̑мъ  в҃ И҆ воздви́же ро́гъ сп҃се́нїѧ на́мъ, въ домꙋ̀  дв҃довѣ ѻ҆́трока своегѡ̀. г҃ Ꙗ҆́коже глаго́ла оу҆сты̀  ст҃ы́хъ сꙋ́щихъ ѿ вѣ́ка прⷪ҇рѡ́къ є҆гѡ̀. д҃ Сп҃се́нїе  ѿ вра̑гъ на́шихъ, и҆ и҆з̾ рꙋкѝ всѣ́хъ ненави́дѧщихъ  на́съ. є҃ Сотвори́ти млⷭ҇ть со ѻ҆тцы̀ на́шими, и҆  помѧнꙋ́ти завѣ́тъ ст҃ы́й сво́й. 
На и҃: ѕ҃ Клѧ́твꙋ, є҆́юже клѧ́тсѧ ко а҆враа́мꙋ ѻ҆тцꙋ̀  на́шемꙋ, да́ти на́мъ без̾ стра́ха и҆з̾ рꙋкѝ вра̑гъ  на́шихъ и҆зба́вльшымсѧ. з҃ Слꙋжи́ти є҆мꙋ̀ прпⷣбїемъ и҆  пра́вдою пред̾ ни́мъ всѧ̑ дни̑ живота̀ на́шегѡ. и҃ И҆  ты̀, ѻ҆троча̀, прⷪ҇ро́къ вы́шнѧгѡ нарече́шисѧ: пред̾и́деши  бо пред̾ лице́мъ гдⷭ҇нимъ, оу҆гото́вати пꙋти̑ є҆гѡ̀. ѳ҃  Да́ти ра́зꙋмъ сп҃се́нїѧ лю́демъ є҆гѡ̀, во ѡ҆ставле́нїе  грѣ̑хъ и҆́хъ, млⷭ҇рдїѧ ра́ди млⷭ҇ти бг҃а на́шегѡ.  
На д҃: і҃ Въ ни́хже посѣтѝ на́съ восто́къ съ высоты̀,  ꙗ҆ви́тисѧ во тьмѣ̀ и҆ сѣ́ни сме́ртнѣй сѣдѧ́щымъ. а҃і  Напра́вити но́ги на́шѧ на пꙋ́ть ми́ренъ. 
Сла́ва: И҆ ны́нѣ:  


Тропарѝ воскрⷭ҇ны, 
пое́мїи по непоро́чнахъ въ недѣ́лѧхъ всегѡ̀ лѣ́та, гла́съ  є҃. 
На є҆ди́номъ ко́емждо тропарѣ̀ глаго́лемъ: 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
А҆́гг҃льскїй собо́ръ оу҆диви́сѧ, зрѧ̀ тебѐ въ ме́ртвыхъ  вмѣни́вшасѧ, сме́ртнꙋю же, сп҃се, крѣ́пость разори́вша, и҆  съ собо́ю а҆да́ма воздви́гша, и҆ ѿ а҆́да всѧ̑ свобо́ждша. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Почто̀ мѵ́ра съ млⷭ҇тивными слеза́ми, ѽ оу҆чн҃цы,  растворѧ́ете; блиста́ѧйсѧ во гро́бѣ а҆́гг҃лъ мѷроно́сицамъ  вѣща́ше: ви́дите вы̀  гро́бъ  и҆ оу҆разꙋмѣ́йте, сп҃съ бо воскр҃се ѿ гро́ба. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Ѕѣлѡ̀ ра́нѡ мѷронѡ́сицы теча́хꙋ ко гро́бꙋ твоемꙋ̀  рыда́ющыѧ: но предста̀ къ ни́мъ а҆́гг҃лъ, и҆ речѐ: рыда́нїѧ  вре́мѧ преста̀, не пла́чите: воскрⷭ҇нїе же а҆пⷭ҇лѡмъ рцы́те.  
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ.  
Мѷронѡ́сицы жєны̀, съ мѵ́ры прише́дшыѧ ко гро́бꙋ твоемꙋ̀  сп҃се, рыда́хꙋ: а҆́гг҃лъ же къ ни̑мъ речѐ, глаго́лѧ: что̀  съ ме́ртвыми жива́го помышлѧ́ете; ꙗ҆́кѡ бг҃ъ бо воскр҃се  ѿ гро́ба.  
Сла́ва, трⷪ҇ченъ: Поклони́мсѧ ѻ҆ц҃ꙋ̀, и҆ є҆гѡ̀ сн҃ови, и҆  ст҃о́мꙋ дх҃ꙋ, ст҃ѣ́й трⷪ҇цѣ во є҆ди́номъ сꙋществѣ̀, съ  серафі́мы зовꙋ́ще: ст҃ъ, ст҃ъ є҆сѝ гдⷭ҇и. 
И҆ ны́нѣ, бг҃оро́диченъ: Жизнода́вца ро́ждши, грѣха̀,  дв҃о, а҆да́ма и҆зба́вила є҆сѝ, ра́дость же  є҆́ѵѣ въ печа́ли мѣ́сто подала̀ є҆сѝ.  па́дшыѧ же ѿ жи́зни къ се́й напра́ви, и҆з̾ тебѐ  воплоти́выйсѧ бг҃ъ и҆ чл҃вѣ́къ.  
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀ бж҃е.  Три́жды. 
А҆́ще пра́здникъ влⷣчнїй, и҆лѝ пра́зднꙋемагѡ ст҃а́гѡ,  пое́мъ степе́ннꙋ д҃-гѡ гла́са, [ли́стъ рм҃д на ѡ҆бор.]  


Прокі́мны воскрⷭ҇ны. 
Прокі́менъ, гла́съ а҃: Ны́нѣ воскрⷭ҇нꙋ̀, глаго́летъ гдⷭ҇ь,  положꙋ́сѧ во сп҃се́нїе, не ѡ҆биню́сѧ ѡ҆ не́мъ. Сті́хъ:  Словеса̀ гдⷭ҇нѧ, словеса̀ чи́ста. 
Прокі́менъ, гла́съ в҃: Воста́ни гдⷭ҇и бж҃е мо́й  повелѣ́нїемъ, и҆́мже заповѣ́далъ є҆сѝ, и҆ со́нмъ люде́й  ѡ҆бы́детъ тѧ̀. Сті́хъ: Гдⷭ҇и бж҃е мо́й, на тѧ̀ оу҆пова́хъ,  сп҃си́ мѧ. 
Прокі́менъ, гла́съ г҃: Рцы́те во ꙗ҆зы́цѣхъ, ꙗ҆́кѡ гдⷭ҇ь  воцр҃и́сѧ: и҆́бо и҆спра́ви вселе́ннꙋю, ꙗ҆́же не  подви́житсѧ. Сті́хъ: Воспо́йте гдⷭ҇еви пѣ́снь но́вꙋ. 
Прокі́менъ, гла́съ д҃: Воскрⷭ҇нѝ гдⷭ҇и, помозѝ на́мъ, и҆  и҆зба́ви на́съ и҆́мене твоегѡ̀ ра́ди. Сті́хъ: Бж҃е,  оу҆ши́ма на́шима оу҆слы́шахомъ.  
Прокі́менъ, гла́съ є҃: Воскрⷭ҇нѝ гдⷭ҇и бж҃е мо́й, да  вознесе́тсѧ рꙋка̀ твоѧ̀, ꙗ҆́кѡ ты̀ црⷭ҇твꙋеши во вѣ́ки.  Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ мои́мъ. 
Прокі́менъ, гла́съ ѕ҃: Гдⷭ҇и, воздви́гни си́лꙋ твою̀, и҆  прїидѝ во є҆́же сп҃стѝ на́съ. Сті́хъ: Пасы́й і҆и҃лѧ  вонмѝ, наставлѧ́ѧй ꙗ҆́кѡ ѻ҆вча̀ і҆ѡ́сифа. 
Прокі́менъ, гла́съ з҃: Воскрⷭ҇нѝ гдⷭ҇и бж҃е мо́й, да  вознесе́тсѧ рꙋка̀ твоѧ̀, не забꙋ́ди оу҆бо́гихъ твои́хъ до  конца̀. Сті́хъ: И҆сповѣ́мсѧ тебѣ̀, гдⷭ҇и, всѣ́мъ  се́рдцемъ мои́мъ.  
Прокі́менъ, гла́съ и҃: Воцр҃и́тсѧ гдⷭ҇ь во вѣ́къ, бг҃ъ  тво́й, сїѡ́не, въ ро́дъ и҆ ро́дъ. Сті́хъ: Хвалѝ дꙋшѐ моѧ̀  гдⷭ҇а, восхвалю̀ гдⷭ҇а въ животѣ̀ мое́мъ. 
По є҆ѵⷢ҇лїи, а҆́ще є҆́сть недѣ́лѧ, глаго́лемъ се́й  тропа́рь: 
Воскрⷭ҇нїе хрⷭ҇то́во ви́дѣвше, поклони́мсѧ ст҃о́мꙋ гдⷭ҇ꙋ  і҆и҃сꙋ, є҆ди́номꙋ безгрѣ́шномꙋ,  крⷭ҇тꙋ̀ твоемꙋ̀ покланѧ́емсѧ, хрⷭ҇тѐ, и҆ ст҃о́е  воскрⷭ҇нїе твоѐ пое́мъ и҆ сла́вимъ: ты́ бо є҆сѝ бг҃ъ  на́шъ, ра́звѣ тебѣ̀ и҆но́гѡ не зна́емъ, и҆́мѧ твоѐ  и҆менꙋ́емъ. прїиди́те всѝ вѣ́рнїи, поклони́мсѧ ст҃о́мꙋ  хрⷭ҇то́вꙋ воскрⷭ҇нїю: се́ бо прїи́де крⷭ҇то́мъ ра́дость  всемꙋ̀ мі́рꙋ. всегда̀ бл҃гословѧ́ще гдⷭ҇а, пое́мъ воскрⷭ҇нїе  є҆гѡ̀: распѧ́тїе бо претерпѣ́въ, сме́ртїю сме́рть  разрꙋшѝ. 
По н҃-мъ ѱалмѣ̀: 
Сла́ва: Мл҃твами а҆пⷭ҇лѡвъ, млⷭ҇тиве, ѡ҆чи́сти мно́жєства  согрѣше́нїй на́шихъ.  
И҆ ны́нѣ: Мл҃твами бцⷣы, млⷭ҇тиве, ѡ҆чи́сти мно́жєства  согрѣше́нїй на́шихъ. 
Та́же, гла́съ ѕ҃: 
Поми́лꙋй мѧ̀, бж҃е, по вели́цѣй млⷭ҇ти твое́й, и҆ по  мно́жествꙋ щедро́тъ твои́хъ, ѡ҆чи́сти беззако́нїе моѐ.  
Та́же: Воскр҃съ і҆и҃съ ѿ гро́ба, ꙗ҆́коже проречѐ, дадѐ  на́мъ живо́тъ вѣ́чный, и҆ ве́лїю млⷭ҇ть. 
А҆́ще ли недѣ́лѧ мытарѧ̀, и҆лѝ блꙋ́днагѡ, и҆лѝ  мѧсопꙋ́стнаѧ, и҆ сыропꙋ́стнаѧ, и҆ въ про́чыѧ недѣ̑ли  вели́кагѡ поста̀, 
вмѣ́стѡ, Мл҃твами а҆пⷭ҇лъ: 
Сла́ва, гла́съ и҃: Покаѧ́нїѧ ѿве́рзи мѝ двє́ри  жизнода́вче: оу҆́тренюетъ бо дх҃ъ мо́й ко хра́мꙋ ст҃о́мꙋ  твоемꙋ̀, хра́мъ носѧ́й тѣле́сный ве́сь ѡ҆скверне́нъ: но  ꙗ҆́кѡ ще́дръ ѡ҆чи́сти бл҃гоꙋтро́бною твое́ю млⷭ҇тїю. 
И҆ ны́нѣ, бг҃оро́диченъ: На сп҃се́нїѧ стєзѝ наста́ви мѧ̀,  бцⷣе, стꙋ́дными бо ѡ҆калѧ́хъ дꙋ́шꙋ грѣхмѝ, и҆ въ  лѣ́ности всѐ житїѐ моѐ и҆жди́хъ: но твои́ми мл҃твами  и҆зба́ви мѧ̀ ѿ всѧ́кїѧ нечистоты̀. 
Та́же, гла́съ ѕ҃:  
Поми́лꙋй мѧ̀ бж҃е: [пи́санъ вы́ше сегѡ̀.]  
Посе́мъ: Мно́жєства содѣ́ѧнныхъ мно́ю лю́тыхъ, помышлѧ́ѧ  ѻ҆каѧ́нный, трепе́щꙋ стра́шнагѡ днѐ сꙋ́днагѡ: но надѣ́ѧсѧ  на млⷭ҇ть бл҃гоꙋтро́бїѧ твоегѡ̀, ꙗ҆́кѡ дв҃дъ вопїю́ тѝ:  поми́лꙋй мѧ̀, бж҃е, по вели́цѣй твое́й млⷭ҇ти. 
На введе́нїе прест҃ы́ѧ бцⷣы, вмѣ́стѡ, Мл҃твами бцⷣы: 
Сла́ва, гла́съ в҃: Дне́сь хра́мъ ѡ҆дꙋшевле́нный, и҆  вели́кагѡ цр҃ѧ̀, въ хра́мъ вхо́дитъ томꙋ̀ оу҆гото́ватисѧ въ  бж҃е́ственное жили́ще: лю́дїе весели́тесѧ. 
И҆ ны́нѣ, то́йже. 
На ржⷭ҇тво̀ хрⷭ҇то́во. 
Сла́ва: Всѧ́чєскаѧ дне́сь ра́дости и҆сполнѧ́ютсѧ, хрⷭ҇то́съ  роди́сѧ ѿ дв҃ы. 
И҆ ны́нѣ: Всѧ́чєскаѧ дне́сь ра́дости и҆сполнѧ́ютсѧ,  хрⷭ҇то́съ роди́сѧ въ виѳлее́мѣ.  
На бг҃оѧвле́нїе. 
Сла́ва: Всѧ́чєскаѧ дне́сь да возра́дꙋютсѧ хрⷭ҇тꙋ̀  ꙗ҆́вльшꙋсѧ во і҆ѻрда́нѣ.  
И҆ ны́нѣ, то́йже. 
Въ недѣ́лю ва́їй. 
Сла́ва, гла́съ в҃: Дне́сь хрⷭ҇то́съ вхо́дитъ во гра́дъ  виѳа́нїю, на жребѧ́ти сѣдѧ́й, безслове́сїе разрѣша́ѧ  ꙗ҆зы̑къ ѕлѣ́йшее, дре́вле свирѣ́пѣющее. 
И҆ ны́нѣ, па́ки то́йже. 
На преѡбраже́нїе гдⷭ҇не. 
Сла́ва: Всѧ́чєскаѧ дне́сь ра́дости и҆спо́лнишасѧ, хрⷭ҇то́съ  преѡбрази́сѧ пред̾ оу҆ч҃нкѝ. 
И҆ ны́нѣ, то́йже. 
По канѡ́нѣ, а҆́ще є҆́сть недѣ́лѧ:  
Ст҃ъ гдⷭ҇ь: и҆ оу҆́треннїй є҆ѯапостїла́рїй. 
А҆́ще же є҆́сть м҃-ца, глаго́лемъ свѣти́льны въ  прилꙋчи́вшїйсѧ гла́съ. И҆ а҆́бїе хвали́тны.  
А҆́ще оу҆́бѡ є҆́сть недѣ́лѧ, и҆лѝ влⷣчнїй пра́здникъ  и҆лѝ ст҃ы́й и҆мѣ́ѧй вели́кое славосло́вїе, пое́тсѧ си́це:  Всѧ́кое дыха́нїе, въ прилꙋчи́вшїйсѧ гла́съ. 
Всѧ́кое дыха́нїе да хва́литъ гдⷭ҇а. Хвали́те гдⷭ҇а съ нб҃съ,  хвали́те є҆го̀ въ вы́шнихъ. Тебѣ̀ подоба́етъ пѣ́снь бг҃ꙋ. 
А҆́ще же и҆ны́й де́нь, си́це: 
Пе́рвый ли́къ: Хвали́те гдⷭ҇а съ нб҃съ. Тебѣ̀ подоба́етъ  пѣ́снь бг҃ꙋ. 
Па́ки пе́рвый ли́къ: Хвали́те гдⷭ҇а съ нб҃съ, хвали́те  є҆го̀ въ вы́шнихъ. Тебѣ̀ подоба́етъ пѣ́снь бг҃ꙋ. 
Вторы́й ли́къ: Хвали́те є҆го̀ всѝ а҆́гг҃ли є҆гѡ̀,  хвали́те є҆го̀ всѧ̑ си̑лы є҆гѡ̀. Тебѣ̀ подоба́етъ пѣ́снь  бг҃ꙋ. 
а҃ Хвали́те є҆го̀ со́лнце и҆ лꙋна̀, хвали́те є҆го̀ всѧ̑  ѕвѣ́зды и҆ свѣ́тъ. в҃ Хвали́те є҆го̀ нб҃са̀ нб҃съ, и҆  вода̀, ꙗ҆́же превы́ше нб҃съ, да восхва́лѧтъ и҆́мѧ гдⷭ҇не.  а҃ Ꙗ҆́кѡ то́й речѐ, и҆ бы́ша: то́й повелѣ̀, и҆  созда́шасѧ. в҃ Поста́ви  ѧ҆̀ въ  вѣ́къ, и҆ въ вѣ́къ вѣ́ка: повелѣ́нїе положѝ, и҆ не  ми́мѡ и҆́детъ. а҃ Хвали́те гдⷭ҇а ѿ землѝ ѕмі́евє, и҆  всѧ̑ бє́здны: в҃ Ѻ҆́гнь, гра́дъ, снѣ́гъ, го́лоть, дх҃ъ  бꙋ́ренъ, творѧ̑щаѧ сло́во є҆гѡ̀. а҃ Го́ры и҆ всѝ хо́лми,  древа̀ плодонѡ́сна и҆ всѝ ке́дри. в҃ Ѕвѣ́рїе и҆ всѝ  ско́ти, га́ди и҆ пти̑цы перна́ты. а҃ Ца́рїе зе́мстїи и҆  всѝ лю́дїе, кнѧ́зи и҆ всѝ сꙋдїи̑ зе́мстїи, в҃ Ю҆́нѡши и҆  дѣ̑вы, ста́рцы съ ю҆́нотами, да восхва́лѧтъ и҆́мѧ гдⷭ҇не,  ꙗ҆́кѡ вознесе́сѧ и҆́мѧ тогѡ̀ є҆ди́нагѡ. а҃  И҆сповѣ́данїе є҆гѡ̀ на землѝ и҆ на нб҃сѝ, и҆ вознесе́тъ  ро́гъ люде́й свои́хъ. в҃ Пѣ́снь всѣ̑мъ прпⷣбнымъ  є҆гѡ̀, сыновѡ́мъ і҆и҃лєвымъ, лю́демъ, приближа́ющымсѧ  є҆мꙋ̀. а҃ Воспо́йте гдⷭ҇ви пѣ́снь но́вꙋ, хвале́нїе въ  цр҃кви прпⷣбныхъ. в҃ Да возвесели́тсѧ і҆и҃ль ѡ҆  сотво́ршемъ є҆го̀, и҆ сы́нове сїѡ́ни возра́дꙋютсѧ ѡ҆ цр҃ѣ̀  свое́мъ. а҃ Да восхва́лѧтъ и҆́мѧ є҆гѡ̀ въ ли́цѣ, въ  тѷмпа́нѣ и҆ ѱалти́ри пою́тъ є҆мꙋ̀. в҃ Ꙗ҆́кѡ  бл҃говоли́тъ гдⷭ҇ь въ лю́дехъ   свои́хъ, и҆ вознесе́тъ крѡ́ткїѧ во сп҃се́нїе. а҃  Восхва́лѧтсѧ прпⷣбнїи во сла́вѣ, и҆ возра́дꙋютсѧ на  ло́жахъ свои́хъ. в҃ Возношє́нїѧ бж҃їѧ въ горта́ни и҆́хъ,  и҆ мечѝ ѻ҆бою́дꙋ ѻ҆стры̀ въ рꙋка́хъ и҆́хъ: а҃  Сотвори́ти ѿмще́нїе во ꙗ҆зы́цѣхъ, ѡ҆бличє́нїѧ въ  лю́дехъ. в҃ Свѧза́ти царѝ и҆́хъ пꙋ́ты, и҆ сла̑вныѧ и҆́хъ  рꙋчны́ми ѡ҆ко́вы желѣ́зными. 
Ѿ здѣ̀ начина́емъ стїхи̑ры на ѕ҃: 
а҃ Сотвори́ти въ ни́хъ сꙋ́дъ напи́санъ: сла́ва сїѧ̀  бꙋ́детъ всѣ̑мъ прпⷣбнымъ є҆гѡ̀. в҃ Хвали́те бг҃а во  ст҃ы́хъ є҆гѡ̀, хвали́те є҆го̀ во оу҆тверже́нїи си́лы  є҆гѡ̀. 
На д҃: г҃ Хвали́те є҆го̀ на си́лахъ є҆гѡ̀, хвали́те  є҆го̀ по мно́жествꙋ вели́чествїѧ є҆гѡ̀. д҃ Хвали́те  є҆го̀ во гла́сѣ трꙋ́бнѣмъ, хвали́те є҆го̀ во ѱалти́ри  и҆ гꙋ́слехъ. є҃ Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. ѕ҃ Хвали́те  є҆го̀ въ кѷмва́лѣхъ доброгла́сныхъ,  хвали́те є҆го̀ въ кѷмва́лѣхъ восклица́нїѧ: всѧ́кое  дыха́нїе да хва́литъ гдⷭ҇а. 
А҆́ще є҆́сть недѣ́лѧ, по стїхи́рахъ: 
Сла́ва, стїхи́ра є҆ѵⷢ҇льскаѧ. 
И҆ ны́нѣ, настоѧ́щїй бг҃оро́диченъ: 
Пребл҃гослове́нна є҆сѝ бцⷣе дв҃о, вопло́щьшимъ бо сѧ  и҆з̾ тебѐ а҆́дъ плѣни́сѧ, а҆да́мъ воззва́сѧ, клѧ́тва  потреби́сѧ, є҆́ѵа свободи́сѧ, сме́рть оу҆мертви́сѧ, и҆ мы̀  ѡ҆жи́хомъ. тѣ́мъ воспѣва́юще вопїе́мъ: бл҃гослове́нъ  хрⷭ҇то́съ бг҃ъ бл҃говоли́вый та́кѡ, сла́ва тебѣ̀. 
Сла́ва тебѣ̀ показа́вшемꙋ на́мъ свѣ́тъ. 
Сла́ва въ вы́шнихъ бг҃ꙋ, и҆ на землѝ ми́ръ, въ  человѣ́цѣхъ бл҃говоле́нїе. Хва́лимъ тѧ̀, бл҃гослови́мъ  тѧ̀, кла́нѧемъ ти сѧ, славосло́вимъ тѧ̀, бл҃годари́мъ тѧ̀,  вели́кїѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный, бж҃е  ѻ҆́ч҃е вседержи́телю. Гдⷭ҇и сн҃е є҆диноро́дный і҆и҃се  хрⷭ҇тѐ, и҆ ст҃ы́й дш҃е. Гдⷭ҇и бж҃е, а҆́гнче бж҃їй, сн҃е  ѻ҆ч҃ь, взе́млѧй грѣ́хъ мі́ра, поми́лꙋй на́съ. Взе́млѧй  грѣхѝ мі́ра прїимѝ мл҃твꙋ  на́шꙋ. Сѣдѧ́й ѡ҆деснꙋ́ю ѻ҆ц҃а̀ поми́лꙋй на́съ. Ꙗ҆́кѡ ты̀  є҆сѝ є҆ди́нъ ст҃ъ, ты̀ є҆сѝ є҆ди́нъ гдⷭ҇ь, і҆и҃съ  хрⷭ҇то́съ, въ сла́вꙋ бг҃а ѻ҆ц҃а̀, а҆ми́нь. 
На всѧ́къ де́нь бл҃гословлю́ тѧ, и҆ восхвалю̀ и҆́мѧ твоѐ во  вѣ́ки, и҆ въ вѣ́къ вѣ́ка. 
Сподо́би гдⷭ҇и въ де́нь се́й без̾ грѣха̀ сохрани́тисѧ  на́мъ. Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆  хва́льно, и҆ просла́влено и҆́мѧ твоѐ во вѣ́ки, а҆ми́нь.  Бꙋ́ди гдⷭ҇и млⷭ҇ть твоѧ̀ на на́съ, ꙗ҆́коже оу҆пова́хомъ на  тѧ̀. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои́мъ. Три́жды. 
Гдⷭ҇и, прибѣ́жище бы́лъ є҆сѝ на́мъ въ ро́дъ и҆ ро́дъ.  а҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀,  ꙗ҆́кѡ согрѣши́хъ тебѣ̀. Гдⷭ҇и, къ тебѣ̀ прибѣго́хъ,  наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й:  ꙗ҆́кѡ оу҆ тебѐ и҆сто́чникъ живота̀, во свѣ́тѣ твое́мъ  оу҆́зримъ свѣ́тъ. Проба́ви млⷭ҇ть твою̀ вѣ́дꙋщымъ тѧ̀.   
Ст҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй  на́съ. Три́жды. 
Сла́ва и҆ ны́нѣ: Ст҃ы́й безсме́ртный, поми́лꙋй на́съ. 
Та́же вы́шшимъ гла́сомъ: Ст҃ы́й бж҃е, ст҃ы́й крѣ́пкїй,  ст҃ы́й безсме́ртный, поми́лꙋй на́съ.  


Тропарѝ, пое́мїи по непоро́чнахъ въ сꙋббѡ́тꙋ, гла́съ є҃. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Ст҃ы́хъ ли́къ ѡ҆брѣ́те и҆сто́чникъ жи́зни, и҆ две́рь  ра́йскꙋю, да ѡ҆брѧ́щꙋ и҆ а҆́зъ пꙋ́ть покаѧ́нїемъ: поги́бшее  ѻ҆вча̀ а҆́зъ є҆́смь, воззови́ мѧ, сп҃се, и҆ сп҃си́ мѧ. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
А҆́гнца бж҃їѧ проповѣ́давше, и҆ закла́ни бы́вше ꙗ҆́коже  а҆́гнцы, и҆ къ жи́зни нестарѣ́емѣй ст҃і́и и҆  присносꙋ́щнѣй преста́вльшесѧ, того̀ прилѣ́жнѡ мч҃нцы  моли́те, долгѡ́въ разрѣше́нїе на́мъ дарова́ти.  
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Въ пꙋ́ть оу҆́зкїй хо́ждшїи приско́рбный всѝ въ житїѝ  крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀ послѣ́довавшїи  вѣ́рою, прїиди́те наслади́тесѧ, и҆́хже оу҆гото́вахъ ва́мъ  по́честей и҆ вѣнцѡ́въ нбⷭ҇ныхъ. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Ѡ҆́бразъ є҆́смь неизрече́нныѧ твоеѧ̀ сла́вы, а҆́ще и҆  ꙗ҆́звы ношꙋ̀ прегрѣше́нїй: оу҆ще́дри твоѐ созда́нїе  влⷣко, и҆ ѡ҆чи́сти твои́мъ бл҃гоꙋтро́бїемъ, и҆  возжелѣ́нное ѻ҆ч҃ество пода́ждь мѝ, раѧ̀ па́ки жи́телѧ  мѧ̀ сотворѧ́ѧ. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Дре́вле оу҆́бѡ ѿ несꙋ́щихъ созда́вый мѧ̀, и҆ ѡ҆́бразомъ  твои́мъ бж҃е́ственнымъ почты́й, престꙋпле́нїемъ же  за́повѣди па́ки мѧ̀ возврати́вый въ зе́млю, ѿ неѧ́же  взѧ́тъ бы́хъ,  на є҆́же по  подо́бїю возведѝ, дре́внею добро́тою воз̾ѡбрази́тисѧ. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Оу҆поко́й бж҃е рабы̑ твоѧ̑, и҆ оу҆чинѝ ѧ҆̀ въ раѝ,  и҆дѣ́же ли́цы ст҃ы́хъ гдⷭ҇и, и҆ првⷣницы сїѧ́ютъ ꙗ҆́кѡ  свѣти̑ла, оу҆со́пшыѧ рабы̑ твоѧ̑ оу҆поко́й, презира́ѧ  и҆́хъ всѧ̑ согрѣшє́нїѧ. 
Сла́ва: Трисїѧ́тельное є҆ди́нагѡ бж҃ества̀ бл҃голѣ́пнѡ  пое́мъ вопїю́ще: ст҃ъ є҆сѝ ѻ҆́ч҃е безнача́льный,  собезнача́льный сн҃е и҆ бж҃е́ственый дш҃е, просвѣтѝ на́съ  вѣ́рою тебѣ̀ слꙋжа́щихъ, и҆ вѣ́чнагѡ ѻ҆гнѧ̀ и҆схитѝ. 
И҆ ны́нѣ: Ра́дꙋйсѧ чⷭ҇таѧ, бг҃а пло́тїю ро́ждшаѧ во  сп҃се́нїе всѣ́хъ, є҆́юже ро́дъ человѣ́ческїй ѡ҆брѣ́те  сп҃се́нїе, тобо́ю да ѡ҆брѧ́щемъ ра́й бцⷣе чⷭ҇таѧ,  бл҃гослове́ннаѧ. 
А҆ллилꙋ́їа, три́жды.  


Канѡ́нъ во ст҃ꙋ́ю недѣ́лю па́схи, и҆ во всю̀ свѣ́тлꙋю  седми́цꙋ. 
Тропа́рь: Хрⷭ҇то́съ воскр҃се и҆з̾ ме́ртвыхъ, сме́ртїю  сме́рть попра́въ, и҆ сꙋ́щымъ во гробѣ́хъ живо́тъ дарова́въ. 
И҆ про́чее по оу҆ста́вꙋ. 
И҆ начина́етъ предстоѧ́тель канѡ́нъ, творе́нїе господи́на  і҆ѡа́нна дамаски́на. І҆рмосы̀ на д҃, и҆ тропарѝ на в҃і. И҆  па́ки послѣдѝ кі́йждо ли́къ пое́тъ і҆рмо́съ. Послѣди́ же  на схо́дѣ, катава́сїа, і҆рмо́съ то́йже: Воскрⷭ҇нїѧ де́нь:  И҆ по не́мъ, Хрⷭ҇то́съ воскр҃се: три́жды. [Въ про́чыѧ же  дни̑ по оу҆ста́вꙋ].  
Канѡ́нъ. Пѣ́снь а҃. Гла́съ а҃.  
І҆рмо́съ: Воскрⷭ҇нїѧ де́нь, просвѣти́мсѧ лю́дїе, па́сха  гдⷭ҇нѧ па́сха: ѿ сме́рти бо къ жи́зни, и҆ ѿ  землѝ къ нб҃сѝ, хрⷭ҇то́съ бг҃ъ  на́съ преведѐ, побѣ́днꙋю пою́щыѧ. 
Припѣ́въ: Хрⷭ҇то́съ воскр҃се и҆з̾ ме́ртвыхъ:  
Ѡ҆чи́стимъ чꙋ̑вствїѧ, и҆ оу҆́зримъ непристꙋ́пнымъ свѣ́томъ  воскрⷭ҇нїѧ хрⷭ҇та̀ блиста́ющасѧ, и҆ ра́дꙋйтесѧ рекꙋ́ща,  ꙗ҆́снѡ да оу҆слы́шимъ, побѣ́днꙋю пою́ще. 
Нб҃са̀ оу҆́бѡ досто́йнѡ да веселѧ́тсѧ, землѧ́ же да  ра́дꙋетсѧ, да пра́зднꙋетъ же мі́ръ, ви́димый же ве́сь и҆  неви́димый: хрⷭ҇то́съ бо воста̀, весе́лїе вѣ́чное. 
И҆́ный канѡ́нъ бг҃оро́диченъ, подо́бенъ. Творе́нїе  господи́на ѳеофа́на, и҆ господи́на і҆ѡ́сифа, є҆гѡ́же  краестро́чїе на пе́рвыхъ тропарѣ́хъ: ѳеофа́нꙋсъ. Гла́съ  то́йже. [Глаго́летсѧ же се́й кромѣ̀ пе́рвагѡ днѐ.] 
ѳеофа́нъ Оу҆мерщвле́нїѧ предѣ́лъ сломи́ла є҆сѝ,  вѣ́чнꙋю жи́знь ро́ждшаѧ хрⷭ҇та̀, и҆з̾ гро́ба возсїѧ́вшаго  дне́сь, дв҃о всенепоро́чнаѧ и҆ мі́ръ просвѣти́вшаго.  
і҆ѡ́сифъ Воскрⷭ҇шаго ви́дѣвши сн҃а твоего̀ и҆ бг҃а,  ра́дꙋйсѧ со а҆пⷭ҇лы бг҃обл҃года́тнаѧ чⷭ҇таѧ, и҆ є҆́же  ра́дꙋйсѧ пе́рвѣе, ꙗ҆́кѡ всѣ́хъ ра́дости вина̀ воспрїѧ́ла  є҆сѝ, бг҃ома́ти всенепоро́чнаѧ. 
На всѧ́кꙋю же пѣ́снь по тропарѣ̀ быва́етъ є҆ктенїа̀  ма́лаѧ въ а҃-й де́нь. 
Пѣ́снь тре́тїѧ. 
І҆рмо́съ: Прїиди́те пи́во пїе́мъ но́вое, не ѿ ка́мене  непло́дна чꙋдодѣ́емое, но нетлѣ́нїѧ и҆сто́чникъ и҆з̾  гро́ба ѡ҆дожди́вша хрⷭ҇та̀, въ не́мже оу҆твержда́емсѧ. 
Ны́нѣ всѧ̑ и҆спо́лнишасѧ свѣ́та, нб҃о же и҆ землѧ̀ и҆  преиспѡ́днѧѧ: да пра́зднꙋетъ оу҆́бѡ всѧ̀ тва́рь воста́нїе  хрⷭ҇то́во, въ не́мже оу҆твержда́етсѧ. 
Вчера̀ спогребо́хсѧ тебѣ̀ хрⷭ҇тѐ, совостаю̀ дне́сь  воскрⷭ҇шꙋ тебѣ̀, сраспина́хсѧ тебѣ̀ вчера̀, са́мъ мѧ̀  спросла́ви сп҃се во црⷭ҇твїи твое́мъ. 
ѳеофа́нъ На нетлѣ́ннꙋю жи́знь прихождꙋ̀ дне́сь, бл҃гостїю  ро́ждшагѡсѧ и҆з̾ тебѐ чⷭ҇таѧ, и҆ всѣ̑мъ концє́мъ свѣ́тъ  ѡ҆блиста́вшагѡ.  
і҆ѡ́сифъ Бг҃а, є҆го́же родила̀ є҆сѝ пло́тїю, и҆з̾  ме́ртвыхъ, ꙗ҆́коже речѐ, воста́вша ви́дѣвши чⷭ҇таѧ,  ликꙋ́й: и҆ сегѡ̀ ꙗ҆́кѡ бг҃а пречⷭ҇таѧ возвелича́й. 
Є҆ктенїа̀. 
Ѵ҆пакоѝ, гла́съ д҃: Предвари́вшаѧ оу҆́трѡ ꙗ҆̀же ѡ҆  марі́и, и҆ ѡ҆брѣ́тшыѧ ка́мень ѿвале́нъ ѿ гро́ба,  слы́шахꙋ ѿ а҆́гг҃ла во свѣ́тѣ присносꙋ́щнѣмъ сꙋ́щагѡ,  съ ме́ртвыми что̀ и҆́щете ꙗ҆́кѡ человѣ́ка; ви́дите  грѡ́бныѧ пелєны̀, тецы́те и҆ мі́рꙋ проповѣ́дите, ꙗ҆́кѡ  воста̀ гдⷭ҇ь, оу҆мертви́вый сме́рть: ꙗ҆́кѡ є҆́сть сн҃ъ  бг҃а, сп҃са́ющагѡ ро́дъ человѣ́ческїй.  
Пѣ́снь четве́ртаѧ. 
І҆рмо́съ: На бж҃е́ственнѣй стра́жи, бг҃оглаго́ливый  а҆ввакꙋ́мъ да ста́нетъ съ на́ми, и҆ пока́жетъ свѣтоно́сна  а҆́гг҃ла, ꙗ҆́снѡ глаго́люща: дне́сь сп҃се́нїе мі́рꙋ, ꙗ҆́кѡ  воскр҃се хрⷭ҇то́съ, ꙗ҆́кѡ всеси́ленъ. 
Мꙋ́жескїй оу҆́бѡ по́лъ, ꙗ҆́кѡ разве́рзый дв҃ственнꙋю  оу҆тро́бꙋ, ꙗ҆ви́сѧ хрⷭ҇то́съ ꙗ҆́кѡ чл҃вѣ́къ же а҆́гнецъ  нарече́сѧ. непоро́ченъ же,  ꙗ҆́кѡ  невкꙋ́сенъ скве́рны, на́ша па́сха, и҆ ꙗ҆́кѡ бг҃ъ  и҆́стиненъ, соверше́нъ рече́сѧ. 
Ꙗ҆́кѡ є҆динолѣ́тный а҆́гнецъ, бл҃гослове́нный на́мъ  вѣне́цъ хрⷭ҇то́съ, во́лею за всѣ́хъ закла́нъ бы́сть,  па́сха чисти́тельнаѧ, и҆ па́ки и҆з̾ гро́ба кра́сное пра́вды  на́мъ возсїѧ̀ сл҃нце. 
Бг҃оѻте́цъ оу҆́бѡ дв҃дъ, пред̾ сѣ́ннымъ ковче́гомъ  скака́ше и҆гра́ѧ: лю́дїе же бж҃їи ст҃і́и ѡ҆́бразѡвъ сбытїѐ  зрѧ́ще, весели́мсѧ бж҃е́ственнѣ, ꙗ҆́кѡ воскр҃се хрⷭ҇то́съ,  ꙗ҆́кѡ всеси́ленъ.  
ѳеофа́нъ Созда́вый а҆да́ма твоего̀ пра́ѻтца чтⷭ҇аѧ,  зи́ждетсѧ ѿ тебѐ, и҆ сме́ртное жили́ще разорѝ свое́ю  сме́ртїю дне́сь, и҆ ѡ҆зарѝ всѧ̑ бж҃е́ственными блиста́ньми  воскрⷭ҇нїѧ. 
і҆ѡ́сифъ Є҆го́же родила̀ є҆сѝ хрⷭ҇та̀, прекра́снѡ и҆з̾  ме́ртвыхъ возсїѧ́вша чⷭ҇таѧ зрѧ́щи, до́браѧ и҆ непоро́чнаѧ  въ жена́хъ и҆ кра́снаѧ, дне́сь во сп҃се́нїе всѣ́хъ со  а҆пⷭ҇лы ра́дꙋющисѧ, того̀ прославлѧ́й.  
Пѣ́снь пѧ́таѧ. 
І҆рмо́съ: Оу҆́тренюемъ оу҆́треннюю глꙋбокꙋ̀ и҆ вмѣ́стѡ  мѵ́ра пѣ́снь принесе́мъ влⷣцѣ, и҆ хрⷭ҇та̀ оу҆́зримъ  пра́вды сл҃нце, всѣ̑мъ жи́знь возсїѧ́юща.  
Безмѣ́рное твоѐ бл҃гоꙋтро́бїе, а҆́довыми оу҆́зами  содержи́мїи зрѧ́ще, къ свѣ́тꙋ и҆дѧ́хꙋ, хрⷭ҇тѐ, весе́лыми  нога́ми, па́схꙋ хва́лѧще вѣ́чнꙋю. 
Пристꙋ́пимъ свѣщено́снїи, и҆сходѧ́щꙋ хрⷭ҇тꙋ̀ и҆з̾ гро́ба  ꙗ҆́кѡ женихꙋ̀, и҆ спра́зднꙋимъ любопра́зднственными чи́нми  
па́схꙋ бж҃їю спаси́тельнꙋю. 
ѳеофа́нъ Просвѣща́етсѧ бж҃е́ственными лꙋча́ми и҆  живоно́сными воскрⷭ҇нїѧ сн҃а твоегѡ̀, бг҃омт҃и пречⷭ҇таѧ, и҆  ра́дости и҆сполнѧ́етсѧ бл҃гочести́выхъ собра́нїе. 
і҆ѡ́сифъ Не разве́рзлъ є҆сѝ врата̀ дв҃ства въ  воплоще́нїи, гро́ба не разрꙋши́лъ є҆сѝ печа́тей цр҃ю̀  созда́нїѧ, ѿѻнꙋ́дꙋже воскре́сшаго тѧ̀ зрѧ́щи мт҃и  ра́довашесѧ.  
Пѣ́снь шеста́ѧ. 
І҆рмо́съ: Снизше́лъ є҆сѝ въ преиспѡ́днѧѧ землѝ, и҆  сокрꙋши́лъ є҆сѝ верєѝ вѣ̑чныѧ, содержа́щыѧ свѧ́занныѧ,  хрⷭ҇тѐ, и҆ тридне́венъ ꙗ҆́кѡ ѿ ки́та і҆ѡ́на, воскрⷭ҇лъ  є҆сѝ ѿ гро́ба. 
Сохрани́въ цѣ̑ла зна́мєнїѧ, хрⷭ҇тѐ, воскре́слъ є҆сѝ ѿ  гро́ба, ключѝ дв҃ы не вреди́вый въ ржⷭ҇твѣ̀ твое́мъ, и҆  ѿве́рзлъ є҆сѝ на́мъ ра̑йскїѧ двє́ри. 
Сп҃се мо́й, живо́е же и҆ неже́ртвенное заколе́нїе, ꙗ҆́кѡ  бг҃ъ са́мъ себѐ во́лею приве́дъ ѻ҆ц҃ꙋ̀, совоскреси́лъ  є҆сѝ всеро́днаго а҆да́ма, воскре́съ ѿ гро́ба. 
ѳеофа́нъ Возведе́сѧ дре́вле держи́мое сме́ртїю и҆  тлѣ́нїемъ, воплоти́вшимсѧ ѿ твоегѡ̀ пречⷭ҇тагѡ чре́ва, къ  нетлѣ́ннѣй и҆ присносꙋ́щнѣй жи́зни бцⷣе дв҃о. 
і҆ѡ́сифъ Сни́де въ преиспѡ́днѧѧ землѝ въ ложесна̀ твоѧ̑,  чⷭ҇таѧ, сше́дый, и҆ всели́выйсѧ и҆ воплоти́выйсѧ па́че  оу҆ма̀, и҆ воздви́же съ собо́ю а҆да́ма, воскре́съ ѿ  гро́ба.  
Є҆ктенїа̀. 
Конда́къ, гла́съ и҃: А҆́ще и҆ во гро́бъ снизше́лъ є҆сѝ,  безсме́ртне, но а҆́довꙋ разрꙋши́лъ є҆сѝ си́лꙋ, и҆  воскрⷭ҇лъ є҆сѝ ꙗ҆́кѡ побѣди́тель, хрⷭ҇тѐ бж҃е, жена́мъ  мѷроно́сицамъ вѣща́вый: ра́дꙋйтесѧ, и҆ твои́мъ а҆пⷭ҇лѡмъ  ми́ръ да́рꙋѧй, па́дшымъ подаѧ́й воскрⷭ҇нїе. 
І҆́косъ: Є҆́же пре́жде со́лнца сл҃нце заше́дшее и҆ногда̀ во  гро́бъ, предвари́ша ко оу҆́трꙋ, и҆́щꙋщыѧ ꙗ҆́кѡ днѐ  мѷронѡ́сицы дѣ̑вы, и҆ дрꙋга̀ ко дрꙋзѣ́й вопїѧ́хꙋ: ѽ  дрꙋги̑ни! прїиди́те, вонѧ́ми пома́жемъ тѣ́ло живоно́сное и҆  погребе́ное, пло́ть воскреси́вшагѡ па́дшаго а҆да́ма лежа́щꙋю  во гро́бѣ: и҆́демъ, потщи́мсѧ ꙗ҆́коже волсвѝ, и҆  поклони́мсѧ, и҆ принесе́мъ мѵ̑ра ꙗ҆́кѡ да́ры, не въ  пелена́хъ, но въ плащани́цѣ ѡ҆бви́томꙋ, и҆ пла́чимъ, и҆  возопїи́мъ: влⷣко воста́ни, па́дшымъ подаѧ́й воскрⷭ҇нїе. 
Та́же чте́нїе. 
Посе́мъ, Воскрⷭ҇нїе хрⷭ҇то́во: три́жды.  
Воскр҃съ і҆и҃съ ѿ гро́ба, ꙗ҆́коже проречѐ, дадѐ на́мъ  живо́тъ вѣ́чный, и҆ ве́лїю млⷭ҇ть. Три́жды. 
Пѣ́снь седма́ѧ. 
І҆рмо́съ: Ѻ҆́троки ѿ пе́щи и҆зба́вивый, бы́въ чл҃вѣ́къ,  стра́ждетъ ꙗ҆́кѡ сме́ртенъ, и҆ стра́стїю сме́ртное въ  нетлѣ́нїѧ ѡ҆блачи́тъ бл҃голѣ́пїе, є҆ди́нъ бл҃гослове́нъ  ѻ҆тцє́въ бг҃ъ и҆ препросла́вленъ. 
Жєны̀ съ мѵ́ры бг҃омꙋ̑дрыѧ въ слѣ́дъ тебѐ теча́хꙋ:  є҆го́же ꙗ҆́кѡ ме́ртва со слеза́ми и҆ска́хꙋ, поклони́шасѧ  ра́дꙋющыѧсѧ живо́мꙋ бг҃ꙋ, и҆ па́схꙋ та́йнꙋю твои́мъ, хрⷭ҇тѐ  оу҆ч҃нкѡ́мъ бл҃говѣсти́ша. 
Сме́рти пра́зднꙋемъ оу҆мерщвле́нїе, а҆́дово разрꙋше́нїе,  и҆но́гѡ житїѧ̀ вѣ́чнагѡ нача́ло, и҆ и҆гра́юще пое́мъ  вино́внаго, є҆ди́наго бл҃гослове́ннаго, ѻ҆тцє́въ бг҃а, и҆  препросла́вленнаго. 
Ꙗ҆́кѡ вои́стиннꙋ сщ҃е́ннаѧ и҆ всепра́зднственнаѧ сїѧ̀  сп҃си́тельнаѧ но́щь, и҆ свѣтоза́рнаѧ, свѣтоно́снагѡ днѐ,  воста́нїѧ сꙋ́щи   провозвѣ́стница, въ не́йже безлѣ́тный свѣ́тъ и҆з̾ гро́ба  пло́тски всѣ̑мъ возсїѧ̀. 
ѳеофа́нъ Оу҆мертви́въ сн҃ъ тво́й сме́рть, всенепоро́чнаѧ,  дне́сь, всѣ̑мъ смє́ртнымъ пребыва́ющїй живо́тъ во вѣ́ки  вѣкѡ́въ дарова̀, є҆ди́нъ бл҃гослове́нный ѻ҆тцє́въ бг҃ъ  и҆ препросла́вленный.  
і҆ѡ́сифъ Всѣ́мъ црⷭ҇твꙋѧй созда́нїемъ, бы́въ чл҃вѣ́къ,  всели́сѧ въ твою̀ бг҃обл҃года́тнаѧ оу҆тро́бꙋ, и҆ распѧ́тїе  претерпѣ́въ и҆ сме́рть, воскре́се бг҃олѣ́пнѡ,  совозста́вивъ на́съ ꙗ҆́кѡ всеси́ленъ. 
Пѣ́снь ѻ҆сма́ѧ. 
І҆рмо́съ: Се́й нарече́нный и҆ ст҃ы́й де́нь, є҆ди́нъ  сꙋббѡ́тъ цр҃ь и҆ гдⷭ҇ь, пра́здникѡвъ пра́здникъ, и҆  торжество̀ є҆́сть торже́ствъ: во́ньже бл҃гослови́мъ хрⷭ҇та̀  во вѣ́ки. 
Прїиди́те но́вагѡ вїногра́да рождє́нїѧ, бж҃е́ственнагѡ  весе́лїѧ, въ наро́читомъ днѝ вокр҃се́нїѧ, црⷭ҇твїѧ  хрⷭ҇то́ва прїѡбщи́мсѧ, пою́ще є҆го̀ ꙗ҆́кѡ бг҃а во вѣ́ки.   
Возведѝ ѻ҆́крестъ ѻ҆́чи твоѝ, сїѡ́не, и҆ ви́ждь: се́ бо  прїидо́ша къ тебѣ̀, ꙗ҆́кѡ бг҃освѣ̑тлаѧ свѣти̑ла, ѿ  за́пада и҆ сѣ́вера и҆ мо́рѧ и҆ восто́ка ча̑да твоѧ̑, въ  тебѣ̀ бл҃гословѧ̑щаѧ хрⷭ҇та̀ во вѣ́ки. 
Трⷪ҇ченъ: Ѻ҆́ч҃е вседержи́телю, и҆ сло́ве и҆ дш҃е, тремѝ  соединѧ́емое во ѵ҆поста́сехъ є҆стество̀ пресꙋ́щественнѣ,  и҆ пребж҃е́ственнѣ, въ тѧ̀ крⷭ҇ти́хомсѧ и҆ тѧ̀  бл҃гослови́мъ во всѧ̑ вѣ́ки.  
ѳеофа́нъ Прїи́де тобо́ю въ мі́ръ гдⷭ҇ь дв҃о бцⷣе, и҆  чре́во а҆́дово расто́ргъ, смє́ртнымъ на́мъ воскрⷭ҇нїе  дарова̀. тѣ́мже бл҃гослови́мъ є҆го̀ во вѣ́ки.  
і҆ѡ́сифъ Всю̀ низложи́въ сме́рти держа́вꙋ сн҃ъ тво́й,  дв҃о, свои́мъ воскрⷭ҇нїемъ, ꙗ҆́кѡ бг҃ъ крѣ́пкїй совознесѐ  на́съ, и҆ ѡ҆божѝ. тѣ́мже воспѣва́емъ є҆го̀ во вѣ́ки. 
Припѣ́вы на ѳ҃-й пѣ́сни:  
Вели́читъ дꙋша̀ моѧ̀ воскрⷭ҇шаго тридне́внѡ ѿ гро́ба  хрⷭ҇та̀ жизнода́вца.  
И҆ і҆рмо́съ: Свѣти́сѧ, свѣти́сѧ:  
И҆ вторы́й ли́къ пое́тъ то́йже припѣ́въ, и҆ і҆рмо́съ: Та́же  пе́рвый ли́къ пое́тъ вторы́й припѣ́въ. 
Вели́читъ дꙋша̀ моѧ̀ во́лею страда́вша, и҆ погребе́на, и҆  воскрⷭ҇шаго тридне́внѡ ѿ гро́ба.  
И҆ і҆рмо́съ: Свѣти́сѧ:  
И҆ вторы́й ли́къ пое́тъ то́йже припѣ́въ и҆ і҆рмо́съ. 
Та́же пе́рвый ли́къ пое́тъ тре́тїй припѣ́въ: 
Хрⷭ҇то́съ но́ваѧ па́сха, же́ртва жива́ѧ, а҆́гнецъ бж҃їй,  взе́млѧй грѣхѝ мі́ра.  
И҆ сті́хъ. 
И҆ вторы́й ли́къ пое́тъ то́йже припѣ́въ и҆ сті́хъ.  
Та́же пе́рвый ли́къ пое́тъ четве́ртый припѣ́въ:  
А҆́гг҃лъ вопїѧ́ше бл҃года́тнѣй: чⷭ҇таѧ дв҃о ра́дꙋйсѧ, и҆  па́ки рекꙋ̀, ра́дꙋйсѧ, тво́й сн҃ъ воскр҃се, тридне́венъ ѿ  гро́ба, и҆ мє́ртвыѧ воздви́гнꙋвый, лю́дїе весели́тесѧ.  
И҆ сті́хъ: 
И҆ вторы́й ли́къ пое́тъ то́йже припѣ́въ, и҆ сті́хъ.  
И҆ про́чихъ ѻ҆́смь припѣ́вѡвъ припѣва́ютъ по є҆ди́ножды,  ко стїхѡ́мъ: 
Возбꙋди́лъ є҆сѝ, оу҆снꙋ́въ, мє́ртвыѧ ѿ вѣ́ка, ца́рски  рыка́вый, ꙗ҆́кѡ ѿ і҆ꙋ́ды ле́въ.  
Магдали́на марі́а притечѐ ко гро́бꙋ, и҆ хрⷭ҇та̀ ви́дѣвши,  ꙗ҆́кѡ вертогра́дарѧ вопроша́ше. 
А҆́гг҃лъ ѡ҆блиста́ѧй жена́мъ вопїѧ́ше: преста́ните ѿ  сле́зъ, ꙗ҆́кѡ хрⷭ҇то́съ воскр҃се. 
Хрⷭ҇то́съ воскр҃се, сме́рть попра́вый, и҆ мє́ртвыѧ  воздви́гнꙋвый, лю́дїе весели́тесѧ. 
Дне́сь всѧ́ка тва́рь весели́тсѧ и҆ ра́дꙋетсѧ: ꙗ҆́кѡ  хрⷭ҇то́съ воскр҃се и҆ а҆́дъ плѣни́сѧ. 
Дне́сь влⷣка плѣнѝ а҆́да, воздви́гнꙋвый ю҆́зники, ꙗ҆̀же  ѿ вѣ́ка и҆мѧ́ше, лю́тѣ ѡ҆держи̑мыѧ. 
Вели́читъ дꙋша̀ моѧ̀ трїѷпоста́снагѡ, и҆ нераздѣ́льнагѡ  бж҃ества̀ держа́вꙋ. 
Ра́дꙋйсѧ дв҃о, ра́дꙋйсѧ, ра́дꙋйсѧ бл҃гослове́ннаѧ, ра́дꙋйсѧ  препросла́вленнаѧ: тво́й бо сн҃ъ воскр҃се, тридне́венъ ѿ  гро́ба. 
Послѣди́ же пе́рвый ли́къ пое́тъ па́ки пе́рвый припѣ́въ и҆  і҆рмо́съ. Посе́мъ вторы́й ли́къ пое́тъ вторы́й припѣ́въ и҆  і҆рмо́съ. Та́же ѻ҆́ба ли̑ка соше́дшесѧ вкꙋ́пѣ, пою́тъ  і҆рмо́съ и҆ тропа́рь: Хрⷭ҇то́съ воскр҃се: три́жды.  
Пѣ́снь девѧ́таѧ. 
І҆рмо́съ: Свѣти́сѧ свѣти́сѧ но́вый і҆ерⷭ҇ли́ме, сла́ва бо  гдⷭ҇нѧ на тебѣ̀ возсїѧ̀, ликꙋ́й ны́нѣ, и҆ весели́сѧ  сїѡ́не: ты́ же чⷭ҇таѧ красꙋ́йсѧ бцⷣе, ѡ҆ воста́нїи ржⷭ҇тва̀  твоегѡ̀.  
Ѽ бж҃е́ственнагѡ, ѽ любе́знагѡ, ѽ сладча́йшагѡ твоегѡ̀  гла́са! съ на́ми бо нело́жнѡ ѡ҆бѣща́лсѧ є҆сѝ бы́ти до  сконча́нїѧ вѣ́ка, хрⷭ҇тѐ: є҆го́же вѣ́рнїи  оу҆твержде́нїе наде́жди и҆мꙋ́ще, ра́дꙋемсѧ. 
Ѽ па́сха ве́лїѧ, и҆ сщ҃е́ннѣйшаѧ хрⷭ҇тѐ! ѽ мꙋ́дросте, и҆  сло́ве бж҃їй, и҆ си́ло! подава́й на́мъ и҆́стѣе тебѐ  причаща́тисѧ, въ невече́рнѣмъ днѝ црⷭ҇твїѧ твоегѡ̀. 
ѳеофа́нъ Согла́снѡ дв҃о тебѐ бл҃жи́мъ вѣ́рнїи: ра́дꙋйсѧ  две́ре гдⷭ҇нѧ, ра́дꙋйсѧ гра́де ѡ҆дꙋшевле́нный: ра́дꙋйсѧ,  є҆ѧ́же ра́ди на́мъ ны́нѣ возсїѧ̀ свѣ́тъ, и҆з̾ тебѐ  рожде́ннагѡ и҆з̾ ме́ртвыхъ воскрⷭ҇нїѧ. 
і҆ѡ́сифъ Весели́сѧ и҆ ра́дꙋйсѧ бж҃е́ственнаѧ две́ре  свѣ́та: заше́дый бо і҆и҃съ во гро́бъ, возсїѧ̀ просїѧ́въ  со́лнца свѣтлѣ́е, и҆ вѣ̑рныѧ всѧ̑  ѡ҆зари́въ, бг҃ора́дованнаѧ влⷣчце. 
Є҆ѯапостїла́рїй. Самогла́сенъ:  
Пло́тїю оу҆снꙋ́въ ꙗ҆́кѡ ме́ртвъ, цр҃ю̀ и҆ гдⷭ҇и,  тридне́венъ воскре́слъ є҆сѝ, а҆да́ма воздви́глъ ѿ тлѝ,  и҆ оу҆праздни́въ сме́рть, па́сха нетлѣ́нїѧ мі́ра  сп҃се́нїе. [Три́жды.]  
И҆ по стїхи́рахъ хвали́тныхъ воскрⷭ҇ныхъ пое́мъ стїхи̑ры  па́схи, гла́съ є҃. 
Сті́хъ: Да воскрⷭ҇нетъ бг҃ъ, и҆ расточа́тсѧ вразѝ є҆гѡ̀. 
Па́сха сщ҃е́ннаѧ на́мъ дне́сь показа́сѧ, па́сха но́ва  ст҃а́ѧ, па́сха та́инственнаѧ, па́сха всечⷭ҇тна́ѧ, па́сха  хрⷭ҇то́съ и҆зба́витель: па́сха непоро́чнаѧ, па́сха вели́каѧ,  па́сха вѣ́рныхъ: па́сха двє́ри ра̑йскїѧ на́мъ  ѿверза́ющаѧ: па́сха всѣ́хъ ѡ҆свѧща́ющаѧ вѣ́рныхъ. 
Сті́хъ: Ꙗ҆́кѡ и҆счеза́етъ ды́мъ, да и҆сче́знꙋтъ. 
Прїиди́те ѿ видѣ́нїѧ жєны̀ бл҃говѣ̑стницы, и҆ сїѡ́нꙋ  рцы́те: прїимѝ ѿ на́съ ра́дости бл҃говѣ́щенїѧ,  воскрⷭ҇нїѧ хрⷭ҇то́ва: красꙋ́йсѧ,  ликꙋ́й, и҆ ра́дꙋйсѧ і҆ерⷭ҇ли́ме, цр҃ѧ̀ хрⷭ҇та̀  оу҆зрѣ́въ и҆з̾ гро́ба, ꙗ҆́кѡ жениха̀ происходѧ́ща.  
Сті́хъ: Та́кѡ да поги́бнꙋтъ грѣ̑шницы ѿ лица̀ бж҃їѧ, а҆  првⷣницы да возвеселѧ́тсѧ.  
Мѷронѡ́сицы жєны̀, оу҆́трꙋ глꙋбокꙋ̀, предста́вшѧ гро́бꙋ  живода́вца, ѡ҆брѣто́ша а҆́гг҃ла на ка́мени сѣдѧ́ща, и҆  то́й провѣща́въ и҆̀мъ, си́це глаго́лаше: что̀ и҆́щете  жива́гѡ съ ме́ртвыми; что̀ пла́чете нетлѣ́ннагѡ во тлѝ;  ше́дше проповѣ́дите оу҆ч҃нкѡ́мъ є҆гѡ̀. 
Сті́хъ: Се́й де́нь, є҆го́же сотворѝ гдⷭ҇ь, возра́дꙋемсѧ и҆  возвесели́мсѧ во́нь. 
Па́сха кра́снаѧ, па́сха, гдⷭ҇нѧ па́сха, па́сха всечⷭ҇тна́ѧ  на́мъ возсїѧ̀: па́сха, ра́достїю дрꙋ́гъ дрꙋ́га ѡ҆б̾и́мемъ.  ѽ па́сха, и҆збавле́нїе ско́рби! и҆́бо и҆з̾ гро́ба дне́сь,  ꙗ҆́кѡ ѿ черто́га возсїѧ́въ хрⷭ҇то́съ, жєны̀ ра́дости  и҆спо́лни, глаго́лѧ: проповѣ́дите а҆пⷭ҇лѡмъ. 
Сла́ва, и҆ ны́нѣ: 
Воскрⷭ҇нїѧ де́нь, и҆ просвѣти́мсѧ   торжество́мъ, и҆ дрꙋ́гъ дрꙋ́га ѡ҆б̾и́мемъ. рце́мъ, бра́тїе!  и҆ ненави́дѧщымъ на́съ, прости́мъ всѧ̑ воскрⷭ҇нїемъ, и҆  та́кѡ возопїи́мъ: хрⷭ҇то́съ воскр҃се и҆з̾ ме́ртвыхъ,  сме́ртїю сме́рть попра́въ и҆ сꙋ́щымъ во гробѣ́хъ живо́тъ  дарова́въ. 
Та́же: Хрⷭ҇то́съ воскр҃се: три́жды.  
И҆ пое́мъ, до́ндеже бра́тїѧ цѣлꙋ́ютъ дрꙋ́гъ дрꙋ́га. Пото́мъ  чте́тсѧ сло́во ѡ҆гласи́тельное ст҃а́гѡ і҆ѡа́нна  златоꙋ́стагѡ. 
Та́же тропа́рь, гла́съ и҃: Оу҆́стъ твои́хъ ꙗ҆́коже  свѣ́тлость ѻ҆гнѧ̀: Посе́мъ є҆ктенїа̀, и҆ возгла́съ, и҆  про́чее. Та́же: Оу҆твердѝ, бж҃е: И҆ вмѣ́стѡ, Сла́ва  тебѣ̀ хрⷭ҇тѐ бж҃е, пое́тъ і҆ере́й: Хрⷭ҇то́съ воскр҃се: Мы́  же: И҆ сꙋ́щымъ во гробѣ́хъ живо́тъ дарова́въ. И҆ а҆́бїе  ѿпꙋ́стъ. 
Та́же крⷭ҇тъ возвыша́ѧ, глаго́летъ: Хрⷭ҇то́съ воскр҃се.  три́жды. И҆ мы̀ ѿвѣща́емъ: Вои́стиннꙋ воскр҃се: три́жды.  Та́же пое́мъ: Хрⷭ҇то́съ воскр҃се: три́жды, ве́сь тропа́рь.  И҆  пое́мъ: И҆ на́мъ дарова̀  живо́тъ вѣ́чный, покланѧ́емсѧ є҆гѡ̀ тридне́вномꙋ  воскрⷭ҇нїю. 
И҆ ча́съ пе́рвый. 
Пое́тсѧ же си́це: Хрⷭ҇то́съ воскр҃се: три́жды. 
Воскрⷭ҇нїе хрⷭ҇то́во ви́дѣвше, поклони́мсѧ ст҃о́мꙋ гдⷭ҇ꙋ  і҆и҃сꙋ, є҆ди́номꙋ безгрѣ́шномꙋ. крⷭ҇тꙋ̀ твоемꙋ̀  покланѧ́емсѧ, хрⷭ҇тѐ, и҆ ст҃о́е воскрⷭ҇нїе твоѐ пое́мъ и҆  сла́вимъ: ты́ бо є҆сѝ бг҃ъ на́шъ, ра́звѣ тебѐ и҆но́гѡ не  зна́емъ, и҆́мѧ твоѐ и҆менꙋ́емъ. прїиди́те всѝ вѣ́рнїи,  поклони́мсѧ ст҃о́мꙋ хрⷭ҇то́вꙋ воскрⷭ҇нїю: се́ бо прїи́де  крⷭ҇то́мъ ра́дость всемꙋ̀ мі́рꙋ. всегда̀ бл҃гословѧ́ще  гдⷭ҇а, пое́мъ воскрⷭ҇нїе є҆гѡ̀: распѧ́тїе бо претерпѣ́въ,  сме́ртїю сме́рть разрꙋшѝ. [Три́жды.] 
Предвари́вшыѧ оу҆́трѡ ꙗ҆̀же ѡ҆ мр҃і́и, и҆ ѡ҆брѣ́тшыѧ  ка́мень ѿвале́нъ ѿ гро́ба, слы́шахꙋ ѿ а҆́гг҃ла: во  свѣ́тѣ присносꙋ́щнѣмъ сꙋ́щаго, съ ме́ртвыми что̀ и҆́щете  ꙗ҆́кѡ человѣ́ка: ви́дите грѡ́бныѧ пелєны̀: тецы́те и҆  мі́рꙋ проповѣ́дите, ꙗ҆́кѡ воста̀ гдⷭ҇ь,  оу҆мертви́вый сме́рть, ꙗ҆́кѡ є҆́сть сн҃ъ бг҃а,  сп҃са́ющагѡ ро́дъ человѣ́ческїй. [Є҆ди́ножды.] 
А҆́ще и҆ во гро́бъ снизше́лъ є҆сѝ безсме́ртне, но а҆́довꙋ  разрꙋши́лъ є҆сѝ си́лꙋ, и҆ воскрⷭ҇лъ є҆сѝ ꙗ҆́кѡ  побѣди́тель, хрⷭ҇тѐ бж҃е, жена́мъ мѷроно́сицамъ  вѣща́вый: ра́дꙋйтесѧ, и҆ твои̑мъ а҆пⷭ҇лѡмъ ми́ръ да́рꙋѧй,  па́дшымъ подаѧ́й воскрⷭ҇нїе. 
Во гро́бѣ пло́тски, во а҆́дѣ же съ дꙋше́ю ꙗ҆́кѡ бг҃ъ, въ  раи́ же съ разбо́йникомъ, и҆ на прⷭ҇то́лѣ бы́лъ є҆сѝ,  хрⷭ҇тѐ, со ѻ҆ц҃е́мъ и҆ дх҃омъ, всѧ̑ и҆сполнѧ́ѧй  неѡпи́санный. 
Сла́ва: Ꙗ҆́кѡ живоно́сецъ, ꙗ҆́кѡ раѧ̀ краснѣ́йшїй,  вои́стиннꙋ и҆ черто́га всѧ́кагѡ црⷭ҇кагѡ показа́сѧ  свѣтлѣ́йшїй, хрⷭ҇тѐ, гро́бъ тво́й, и҆сто́чникъ на́шегѡ  воскрⷭ҇нїѧ. 
И҆ ны́нѣ: Вы́шнѧгѡ ѡ҆сщ҃е́нное бж҃е́ственное селе́нїе  ра́дꙋйсѧ, тобо́ю бо даде́сѧ ра́дость бцⷣе, зовꙋ́щымъ:  бл҃гослове́нна ты̀ въ жена́хъ є҆сѝ всенепоро́чнаѧ влⷣчце.   
Гдⷭ҇и поми́лꙋй, м҃. Сла́ва, и҆ ны́нѣ: Чⷭ҇тнѣ́йшꙋю  херꙋві̑мъ: І҆ере́й: Мл҃твами ст҃ы́хъ ѻ҆тє́цъ: Мы́ же:  А҆ми́нь. И҆ Хрⷭ҇то́съ воскр҃се: три́жды. Посе́мъ, Сла́ва, и҆  ны́нѣ: Гдⷭ҇и поми́лꙋй, три́жды. Бл҃гословѝ. 
И҆ ѿпꙋ́стъ а҃-гѡ часа̀. 
Си́це же пое́тсѧ и҆ г҃-й ча́съ, и҆ ѕ҃-й и҆ ѳ҃-й, кромѣ̀  ѿпꙋ́ста, занѐ быва́етъ вкꙋ́пѣ. 
Та́кожде пое́мъ за повече́рїе, и҆ за полꙋ́нощницꙋ. То́чїю по  Чⷭ҇тнѣ́йшꙋю: и҆ по Мл҃твами ст҃ы́хъ ѻ҆тє́цъ: на кі́йждо  ѿпꙋ́стъ глаго́лемъ: Хрⷭ҇то́съ воскр҃се: три́жды. Та́кѡ  твори́мъ до недѣ́ли ст҃а́гѡ ѳѡмы̀. А҆́ще ли не бꙋ́детъ  когда̀ по нꙋ́ждѣ лїтꙋргі́и и҆ за Бл҃гословѝ дꙋшѐ моѧ̀  гдⷭ҇а: Хрⷭ҇то́съ воскр҃се: три́жды. Воскрⷭ҇нїе хрⷭ҇то́во:  є҆ди́ножды. Предвари́вшыѧ оу҆́тро: Сла́ва: А҆́ще и҆ во  гро́бъ: И҆ ны́нѣ: Є҆диноро́дный сн҃е: И҆ бл҃жє́нна ѿ  канѡ́на, а҆по́столъ и҆ є҆ѵⷢ҇лїе днѐ. Та́же, Помѧнѝ на́съ  гдⷭ҇и: Ли́къ нбⷭ҇ный: Вѣ́рꙋю во є҆ди́наго бг҃а: Ѡ҆сла́би,  ѡ҆ста́ви: И҆ по Ѻ҆́ч҃е на́шъ: Конда́къ: А҆́ще и҆ во гро́бъ:   Сла́ва, и҆ ны́нѣ: Вы́шнѧгѡ  ѡ҆сщ҃е́нное: Гдⷭ҇и поми́лꙋй, м҃. и҆ Є҆ди́нъ ст҃ъ: Вмѣ́стѡ,  Бꙋ́ди и҆́мѧ гдⷭ҇не: Хрⷭ҇то́съ воскр҃се: три́жды. и҆  ѱало́мъ: Бл҃гословлю̀ гдⷭ҇а: коне́цъ: не лиша́тсѧ всѧ́кагѡ  бл҃га:  
И҆ ѿпꙋ́стъ.  


Ѱалмѝ и҆збра́ннїи. 
Вѣ́домо бꙋ́ди, ꙗ҆́кѡ є҆гда̀ слꙋчи́тсѧ въ недѣ́лю  гдⷭ҇скїй пра́здникъ, и҆лѝ бг҃оро́диченъ, и҆лѝ ст҃а́гѡ  вели́кагѡ, въ ни́хже пое́тсѧ полѷеле́й: по ѻ҆бы́чною двою̀  каѳі̑смꙋ, не глаго́лемъ, Бл҃же́ни непоро́чнїи: но а҆́бїе  полѷеле́й. Хвали́те и҆́мѧ гдⷭ҇не: и҆ И҆сповѣ́дайтесѧ  гдⷭ҇еви: Та́кожде и҆ въ недѣ́лю мѧсопꙋ́стїѧ и҆ сыропꙋ́стїѧ,  ѡ҆ставлѧ́емъ: Бл҃же́ни непоро́чнїи: и҆ пое́мъ полѷеле́й,  припѣва́юще и҆ г҃-й ѱало́мъ: На рѣка́хъ вавѷлѡ́нскихъ  Та́же, а҆́ще пра́здникъ, пое́мъ велича́нїе со и҆збра́нными  стїхѝ ѱалмѡ́въ. И҆ посе́мъ, а҆́ще нѣ́сть влⷣчнїй  пра́здникъ, тропарѝ воскрⷭ҇ны, Бл҃гослове́нъ є҆сѝ гдⷭ҇и:  Та́же степе́нна, и҆ про́чее.  
Въ пра́здники гдⷭ҇скїѧ, 
и҆ во дни̑ наро́читыхъ ст҃ы́хъ, внегда̀ оу҆ста́въ  оу҆казꙋ́етъ полѷеле́й, ѱало́мъ рл҃д: Хвали́те и҆́мѧ  гдⷭ҇не, хвали́те рабѝ гдⷭ҇а: ѱало́мъ рл҃є:  И҆сповѣ́дайтесѧ гдⷭ҇еви, ꙗ҆́кѡ бл҃гъ. Сі́и и҆збра̑нныѧ ѿ  ѱалмѡ́въ стїхѝ пою́тсѧ по полѷеле́и во влⷣчныѧ  пра́здники, и҆ во всѧ̑ ст҃ы̑ѧ и҆мꙋ́щыѧ полѷеле́й. 
На ржⷭ҇тво̀ бцⷣы. 
[Мѣ́сѧца септе́мврїа во и҃ де́нь.]  
Начина́етъ пе́рвый ли́къ, поѧ̀: 
Велича́емъ тѧ̀, прест҃а́ѧ дв҃о, и҆ чти́мъ ст҃ы́хъ твои́хъ  роди́телей, и҆ всесла́вное сла́вимъ ржⷭ҇тво̀ твоѐ.  
Та́же па́ки то́йже наче́ншїй ли́къ пое́тъ: 
а҃ Помѧнѝ гдⷭ҇и дв҃да, и҆ всю̀ кро́тость є҆гѡ̀. в҃  Ꙗ҆́кѡ клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю. а҃ Сѐ  слы́шахомъ ѧ҆̀ во є҆ѵфра́ѳѣ, ѡ҆брѣто́хомъ ѧ҆̀ въ полѧ́хъ  дꙋбра́вы. в҃ Пресла̑внаѧ глаго́лашасѧ ѡ҆ тебѣ̀ гра́де  бж҃їй. а҃ Бг҃ъ посредѣ̀ є҆гѡ̀, и҆ не подви́житсѧ. в҃  Клѧ́тсѧ гдⷭ҇ь дв҃дꙋ и҆́стиною,   и҆ не ѿве́ржетсѧ є҆ѧ̀: а҃ Ѿ пло́да чре́ва твоегѡ̀  посаждꙋ̀ на прⷭ҇то́лѣ твое́мъ. в҃ Ꙗ҆́кѡ и҆збра̀ гдⷭ҇ь  сїѡ́на, и҆зво́ли є҆го̀ въ жили́ще себѣ̀. а҃ Ѡ҆ст҃и́лъ  є҆́сть селе́нїе своѐ вы́шнїй. в҃ Ст҃ы́нѧ и҆ велелѣ́пота  во ст҃и́лѣ є҆гѡ̀. а҃ Ст҃ъ хра́мъ тво́й, ди́венъ въ  пра́вдѣ. в҃ До́мꙋ твоемꙋ̀ подоба́етъ ст҃ы́нѧ гдⷭ҇и въ  долготꙋ̀ дні́й. а҃ Помѧнꙋ̀ и҆́мѧ твоѐ во всѧ́комъ ро́дѣ  на ро́дѣ. в҃ Бл҃гослове́нъ гдⷭ҇ь во вѣ́къ, и҆ въ вѣ́къ  вѣ́ка. 
Сла́ва, и҆ ны́нѣ: 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е.  Три́жды. 
Въ воздви́женїе чⷭ҇тна́гѡ крⷭ҇та̀. 
[Тогѡ́же мѣ́сѧца въ д҃і де́нь.] 
Начина́етъ пе́рвый ли́къ, поѧ̀: 
Велича́емъ тѧ̀, живода́вче, хрⷭ҇тѐ, и҆ чти́мъ крⷭ҇тъ тво́й  ст҃ы́й, и҆́мже на́съ сп҃слъ є҆сѝ ѿ рабо́ты вра́жїѧ.  
Та́же па́ки то́йже ли́къ пое́тъ:  
а҃ Сꙋдѝ гдⷭ҇и ѡ҆би́дѧщыѧ мѧ̀, поборѝ борю́щыѧ мѧ̀. в҃  Прїимѝ ѻ҆рꙋ́жїе и҆ щи́тъ, и҆ воста́ни въ по́мощь мою̀.  а҃ Зна́менасѧ на на́съ свѣ́тъ лица̀ твоегѡ̀ гдⷭ҇и. в҃  Ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ.  а҃ Да́лъ є҆сѝ зна́менїе боѧ́щымсѧ тебѐ, є҆́же  оу҆бѣжа́ти ѿ лица̀ лꙋ́ка. в҃ Позна́ти на землѝ пꙋ́ть  тво́й, во всѣ́хъ ꙗ҆зы́цѣхъ сп҃се́нїе твоѐ. а҃ Ви́дѣша  всѝ концы̀ землѝ сп҃се́нїе бг҃а на́шегѡ. в҃ Поклони́мсѧ  на мѣ́сто, и҆дѣ́же стоѧ́стѣ но́зѣ є҆гѡ̀. а҃ Тогда̀  возра́дꙋютсѧ всѧ̑ древа̀ дꙋбра̑внаѧ. в҃ Бг҃ъ же цр҃ь на́шъ  пре́жде вѣ́ка, содѣ́ла сп҃се́нїе посредѣ̀ землѝ. а҃  Возноси́те гдⷭ҇а бг҃а на́шего, и҆ покланѧ́йтесѧ подно́жїю  нѡ́гꙋ є҆гѡ̀, ꙗ҆́кѡ ст҃о є҆́сть. в҃ Бл҃гослови́ ны  бж҃е, бж҃е на́шъ, бл҃гослови́ ны бж҃е. а҃ Сп҃сѝ лю́ди  твоѧ̑, и҆ бл҃гословѝ достоѧ́нїе твоѐ. И҆ оу҆пасѝ ѧ҆̀, и҆  возмѝ ѧ҆̀ до вѣ́ка.  
Сла́ва, и҆ ны́нѣ: А҆ллилꙋ́їа, три́жды. 
На вхо́дъ бцⷣы. 
[Мѣ́сѧца ное́мврїа въ к҃а де́нь.] 
Пе́рвый ли́къ пое́тъ: 
Велича́емъ тѧ̀, прест҃а́ѧ дв҃о, бг҃оизбра́ннаѧ  ѻ҆трокови́це, и҆ чти́мъ є҆́же въ хра́мъ гдⷭ҇нь вхожде́нїе  твоѐ.  
Та́же па́ки то́йже ли́къ: 
а҃ Ве́лїй гдⷭ҇ь, и҆ хва́ленъ ѕѣлѡ̀ во гра́дѣ бг҃а  на́шегѡ, въ горѣ̀ ст҃ѣ́й є҆гѡ̀. в҃ Бл҃гокоре́ннымъ  ра́дованїемъ всеѧ̀ землѝ. а҃ Пресла̑внаѧ глаго́лашасѧ ѡ҆  тебѣ̀ гра́де бж҃їй. в҃ Гра́дъ цр҃ѧ̀ вели́кагѡ: а҃  Ꙗ҆́коже слы́шахомъ, та́кѡ и҆ ви́дѣхомъ. в҃ Во гра́дѣ  гдⷭ҇а си́лъ, во гра́дѣ бг҃а на́шегѡ. а҃ Бг҃ъ ѡ҆снова̀ и҆̀  въ вѣ́къ. в҃ Ѡ҆ст҃и́лъ є҆́сть селе́нїе своѐ вы́шнїй.  а҃ Ст҃ы́нѧ и҆ великолѣ́пїе во ст҃и́лѣ є҆гѡ̀. в҃ Ст҃ъ  хра́мъ тво́й, ди́венъ въ пра́вдѣ. а҃ Сїѧ̑ врата̀ гдⷭ҇нѧ,  пра́веднїи вни́дꙋтъ въ нѧ̀. в҃ Предста̀ цр҃и́ца ѡ҆деснꙋ́ю   тебѐ. а҃ Въ ри́захъ  позлаще́нныхъ ѡ҆дѣ́ѧна, преиспещре́на. в҃ Лицꙋ̀ твоемꙋ̀  помо́лѧтсѧ бога́тїи лю́дстїи. а҃ Дщє́ри царе́й въ че́сти  твое́й. в҃  Всѧ̀ сла́ва дще́ре цр҃е́вы внꙋ́трь. а҃  Рѧ́сны златы́ми ѡ҆дѣ́ѧна, и҆ преиспещре́на. в҃  Приведꙋ́тсѧ цр҃ю̀ дѣ̑вы въ слѣ́дъ є҆ѧ̀. а҃ Бли̑жнѧѧ  є҆ѧ̀ приведꙋ́тсѧ тебѣ̀. в҃ Приведꙋ́тсѧ въ весе́лїи и҆  ра́дованїи, введꙋ́тсѧ въ хра́мъ цр҃е́въ. а҃ Слы́ши дщѝ и҆  ви́ждь, и҆ приклонѝ оу҆́хо твоѐ: в҃ И҆ забꙋ́ди лю́ди  твоѧ̑, и҆ до́мъ ѻ҆тца̀ твоегѡ̀. а҃ И҆ возжела́етъ цр҃ь  добро́ты твоеѧ̀. в҃ Помѧнꙋ̀ и҆́мѧ твоѐ во всѧ́комъ ро́дѣ  и҆ ро́дѣ. а҃ Воспрїѧ́хомъ бж҃е млⷭ҇ть твою̀, посредѣ̀  люде́й твои́хъ. в҃ Сегѡ̀ ра́ди лю́дїе и҆сповѣ́дѧтсѧ  тебѣ̀ въ вѣ́къ, и҆ въ вѣ́къ вѣ́ка. 
Сла́ва, и҆ ны́нѣ: А҆ллилꙋ́їа. три́жды.  
На ржⷭ҇тво̀ гдⷭ҇а бг҃а на́шегѡ і҆и҃са хрⷭ҇та̀.  
[Мѣ́сѧца деке́мврїа въ к҃є де́нь.] 
Пе́рвый ли́къ пое́тъ: 
Велича́емъ тѧ̀, живода́вче хрⷭ҇тѐ, на́съ ра́ди ны́нѣ  пло́тїю ро́ждшагосѧ ѿ безневѣ́стныѧ и҆ пречⷭ҇тыѧ дв҃ы  мр҃і́и. 
Та́же па́ки то́йже ли́къ: 
а҃ Воскли́кните гдⷭ҇еви всѧ̀ землѧ̀. в҃ По́йте же  и҆́мени є҆гѡ̀. а҃ Дади́те сла́вꙋ хвалѣ̀ є҆гѡ̀. в҃  Повѣ́дите всѧ̑ чꙋдеса̀ є҆гѡ̀. а҃ Рцы́те бг҃ꙋ: ко́ль  стра̑шна дѣла̀ твоѧ̑. в҃ Да возвеселѧ́тсѧ нб҃са̀, и҆  возра́дꙋетсѧ землѧ̀. а҃ Воспо́йте гдⷭ҇еви, по́йте и҆́мени  є҆гѡ̀. в҃ И҆сповѣ́данїе и҆ великолѣ́пїе дѣ́ло є҆гѡ̀.  а҃ И҆збавле́нїе посла̀ лю́демъ свои̑мъ. в҃ Ст҃о и҆  стра́шно и҆́мѧ є҆гѡ̀. а҃ Ѿ сїѡ́на бл҃голѣ́пїе красоты̀  є҆гѡ̀. в҃ Бг҃ъ же на́шъ на нб҃сѝ и҆ на землѝ, всѧ̑  є҆ли́ка восхотѣ̀, сотворѝ. а҃ Млⷭ҇ти твоѧ̑ гдⷭ҇и во  вѣ́къ воспою̀. в҃ То́й воззове́тъ мѧ̀: ѻ҆ц҃ъ мо́й є҆сѝ  ты̀. а҃ И҆ а҆́зъ пе́рвенца положꙋ̀ є҆го̀, в҃ Высока̀  па́че царе́й земны́хъ.  а҃ И҆  покло́нѧтсѧ є҆мꙋ̀ всѝ ца́рїе зе́мстїи. в҃ Кто̀ бг҃ъ  ве́лїй, ꙗ҆́кѡ бг҃ъ на́шъ, ты̀ є҆сѝ бг҃ъ творѧ́й чꙋдеса̀.  а҃ Мы́шцею си́лы твоеѧ̀ разгна́лъ є҆сѝ врагѝ твоѧ̑.  в҃ И҆з̾ чре́ва пре́жде денни́цы роди́хъ тѧ̀. а҃ Клѧ́тсѧ  гдⷭ҇ь, и҆ не раска́етсѧ. в҃ Ты̀ і҆ере́й во вѣ́къ по чи́нꙋ  мелхїседе́ковꙋ. а҃ Гдⷭ҇ь речѐ ко мнѣ̀: сн҃ъ мо́й є҆сѝ  ты̀. в҃ А҆́зъ дне́сь роди́хъ тѧ̀. а҃ Просѝ ѿ менѐ,  и҆ да́мъ тѝ ꙗ҆зы́ки достоѧ́нїе твоѐ. в҃ И҆ ѡ҆держа́нїе  твоѐ концы̀ землѝ. а҃ Въ глави́знѣ кни́жнѣй писа́сѧ ѡ҆  мнѣ̀. в҃ Престо́лъ тво́й бж҃е въ вѣ́къ вѣ́ка. а҃  Же́злъ пра́вости, же́злъ црⷭ҇твїѧ твоегѡ̀. в҃ Сегѡ̀ ра́ди  пома́за тѧ̀ бж҃е, бг҃ъ тво́й є҆ле́емъ ра́дости. а҃ Ꙗ҆́кѡ  ты̀ наслѣ́диши во всѣ́хъ ꙗ҆зы́цѣхъ. в҃ Бл҃гослове́нъ  гдⷭ҇ь во вѣ́къ, бꙋ́ди, бꙋ́ди. 
Сла́ва, и҆ ны́нѣ: А҆ллилꙋ́їа, три́жды.  
На ст҃о́е бг҃оѧвле́нїе гдⷭ҇а бг҃а на́шегѡ і҆и҃са хрⷭ҇та̀. 
[Мѣ́сѧца і҆аннꙋа́рїа въ ѕ҃ де́нь.]  
Пе́рвый ли́къ пое́тъ: 
Велича́емъ тѧ̀, живода́вче хрⷭ҇тѐ, на́съ ра́ди ны́нѣ  пло́тїю крⷭ҇ти́вшагосѧ ѿ і҆ѡа́нна въ вода́хъ  і҆ѻрда́нскихъ. 
Та́же па́ки то́йже ли́къ: 
а҃ Бж҃е, оу҆ще́дри ны̀, и҆ бл҃гослови́ ны. в҃  Просвѣтѝ лицѐ твоѐ на ны̀ и҆ поми́лꙋй ны̀. а҃  Пристꙋпи́те къ немꙋ̀, и҆ просвѣти́тесѧ. в҃ И҆ ли́ца ва̑ша  не постыдѧ́тсѧ. а҃ Рѣ̑чнаѧ оу҆стремлє́нїѧ веселѧ́тъ  гра́дъ бж҃їй. в҃ Гла́съ гдⷭ҇нь на вода́хъ: а҃ Гдⷭ҇ь на  вода́хъ мно́гихъ. в҃ Взѧ́ша рѣ́ки гдⷭ҇и, взѧ́ша рѣ́ки  гла́сы своѧ̑. а҃ Ѿ гла́сѡвъ во́дъ мно́гихъ. в҃ Сегѡ̀  ра́ди помѧнꙋ́хъ тѧ̀ ѿ землѝ і҆ѻрда́нски и҆  є҆рмѡнїи́мски. а҃ Ꙗ҆́кѡ оу҆ тебѐ и҆сто́чникъ живота̀,  во свѣ́тѣ твое́мъ оу҆́зримъ свѣ́тъ. в҃ Мо́ре ви́дѣ и҆  побѣжѐ, і҆ѻрда́нъ возврати́сѧ вспѧ́ть. а҃ Ты̀  оу҆тверди́лъ  є҆сѝ си́лою твое́ю  мо́ре. в҃ Ты̀ сте́рлъ є҆сѝ главы̑ ѕмїє́въ въ водѣ̀.  а҃ Ты̀ расто́рглъ є҆сѝ и҆сто́чники и҆ пото́ки. в҃  Ви́дѣша тѧ̀ во́ды бж҃е, ви́дѣша тѧ̀ во́ды, и҆  оу҆боѧ́шасѧ. а҃ Въ мо́ри пꙋтїѐ твоѝ, и҆ стєзѝ твоѧ̑  въ вода́хъ мно́гихъ. в҃ Ꙗ҆́кѡ возвели́чишасѧ дѣла̀ твоѧ̑  гдⷭ҇и, всѧ̑ премꙋ́дростїю сотвори́лъ є҆сѝ. 
Сла́ва, и҆ ны́нѣ: А҆ллилꙋ́їа, три́жды. 
На срѣ́тенїе гдⷭ҇а на́шегѡ і҆и҃са хрⷭ҇та̀. 
[Мѣ́сѧца феврꙋа́рїа во в҃ де́нь.] 
Пе́рвый ли́къ пое́тъ:  
Велича́емъ тѧ̀, живода́вче хрⷭ҇тѐ, и҆ чти́мъ пречⷭ҇тꙋю  мт҃рь твою̀, є҆́юже по зако́нꙋ ны́нѣ прине́слсѧ є҆сѝ въ  хра́мъ гдⷭ҇нь. 
Па́ки то́йже ли́къ: 
а҃ Ѿры́гнꙋ се́рдце моѐ сло́во бл҃го. в҃ Глаго́лю  а҆́зъ дѣла̀ моѧ̑ цр҃е́ви. а҃ Ѧ҆зы́къ мо́й тро́сть  кни́жника скоропи́сца. в҃ Красе́нъ добро́тою па́че сынѡ́въ  человѣ́ческихъ. а҃ Препоѧ́ши  ме́чь тво́й по бедрѣ̀ твое́й си́льне. в҃ И҆  налѧцы̀, и҆ оу҆спѣва́й, и҆ црⷭ҇твꙋй. а҃ И҆́стины ра́ди,  и҆ кро́тости, и҆ пра́вды. в҃ Возлюби́лъ є҆сѝ пра́вдꙋ, и҆  возненави́дѣлъ є҆сѝ беззако́нїе. а҃ Слы́ши дщѝ и҆  ви́ждь, и҆ приклонѝ оу҆́хо твоѐ. в҃ И҆ забꙋ́ди лю́ди  твоѧ̑, и҆ до́мъ ѻ҆ц҃а̀ твоегѡ̀. а҃ И҆ возжела́етъ цр҃ь  добро́ты твоеѧ̀. в҃ Ꙗ҆́кѡ то́й є҆́сть гдⷭ҇ь тво́й, и҆  поклони́шисѧ є҆мꙋ̀. а҃ Лицꙋ̀ твоемꙋ̀ помо́лѧтсѧ бога́тїи  лю́дстїи. в҃ Гдⷭ҇ь во хра́мѣ ст҃ѣ́мъ свое́мъ, гдⷭ҇ь на  нб҃сѝ прⷭ҇то́лъ є҆гѡ̀. а҃ Ви̑дѣна бы́ша шє́ствїѧ твоѧ̑  бж҃е. в҃ Шє́ствїѧ бг҃а моегѡ̀ цр҃ѧ̀, и҆́же во ст҃ѣ́мъ.  в҃ Ст҃ъ хра́мъ тво́й, ди́венъ въ пра́вдѣ. в҃ До́мꙋ  твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й. а҃  Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ: в҃  Ꙗ҆́кѡ бл҃го пред̾ прпⷣбными твои́ми.  
Сла́ва, и҆ ны́нѣ: А҆ллилꙋ́їа, три́жды.  
На бл҃говѣ́щенїе прест҃ы́ѧ бцⷣы. 
[Мѣ́сѧца ма́рта въ к҃є де́нь.] 
Пе́рвый ли́къ пое́тъ: 
А҆рха́гг҃льскїй гла́съ вопїе́мъ тѝ, чⷭ҇таѧ: ра́дꙋйсѧ  бл҃года́тнаѧ, гдⷭ҇ь съ тобо́ю.  
Па́ки то́йже ли́къ: 
а҃ Бж҃е, сꙋ́дъ тво́й цр҃е́ви да́ждь. в҃ И҆ пра́вдꙋ твою̀  сн҃ꙋ цр҃е́вꙋ: а҃ Сꙋди́ти лю́демъ твои̑мъ въ пра́вдѣ. в҃  И҆ ни́щымъ твои̑мъ въ сꙋдѣ̀. а҃ Сꙋ́дитъ ни́щымъ  людски̑мъ, и҆ сп҃се́тъ сы́ны оу҆бо́гихъ. в҃  Бл҃говѣсти́те де́нь ѿ днѐ сп҃се́нїе бг҃а на́шегѡ. а҃  Гдⷭ҇ь да́стъ глаго́лъ бл҃говѣствꙋ́ющымъ си́лою мно́гою.  в҃ Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ  є҆ѧ̀: а҃ Ѿ плода̀ чре́ва твоегѡ̀ посаждꙋ̀ на прⷭ҇то́лѣ  твое́мъ. в҃ Сни́детъ ꙗ҆́кѡ до́ждь на рꙋно̀: а҃ И҆  ꙗ҆́кѡ ка́плѧ ка́плющаѧ на зе́млю, в҃ И҆ приклонѝ нб҃са̀,  и҆ сни́де, и҆ мра́къ под̾ нога́ма є҆гѡ̀. а҃ Ꙗ҆́кѡ  и҆збра̀ гдⷭ҇ь сїѡ́на, и҆зво́ли є҆го̀ въ жили́ще себѣ̀ в҃  Ѡ҆ст҃и́лъ  є҆́сть селе́нїе  своѐ вы́шнїй. а҃ Бг҃ъ посредѣ̀ є҆гѡ̀, и҆ не  подви́житсѧ. в҃ Пощади́тъ ни́ща и҆ оу҆бо́га, и҆ дꙋ́шы  оу҆бо́гихъ сп҃се́тъ. а҃ Всѝ ꙗ҆зы́цы порабо́таютъ  є҆мꙋ̀. в҃ Ве́сь де́нь бл҃гословѧ́тъ є҆го̀. а҃ Бꙋ́детъ  оу҆тверже́нїе на землѝ на версѣ́хъ го́ръ. в҃ Бꙋ́детъ  и҆́мѧ є҆гѡ̀ бл҃гослове́но во вѣ́ки. а҃ И҆ бл҃гословѧ́тсѧ  въ не́мъ всѧ̑ кѡлѣ́на земна̑ѧ. в҃ Бл҃гослове́нъ гдⷭ҇ь  бг҃ъ і҆и҃левъ, творѧ́й чꙋдеса̀ є҆ди́нъ. а҃ И҆  бл҃гослове́но и҆́мѧ сла́вы є҆гѡ̀ въ вѣ́къ, и҆ въ вѣ́къ  вѣ́ка. в҃ И҆ и҆спо́лнитсѧ сла́вы є҆гѡ̀ всѧ̀ землѧ̀,  бꙋ́ди, бꙋ́ди. 
Сла́ва, и҆ ны́нѣ: А҆ллилꙋ́їа, три́жды. 
Въ недѣ́лю цвѣтнꙋ́ю.  
Пе́рвый ли́къ пое́тъ: 
Велича́емъ тѧ̀, живода́вче хрⷭ҇тѐ, ѡ҆са́нна въ вы́шнихъ, и҆  мы̀ тебѣ̀ вопїе́мъ: бл҃гослове́нъ грѧды́й во и҆́мѧ гдⷭ҇не.   
Па́ки то́йже ли́къ: 
а҃ Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й  землѝ. в҃ Ꙗ҆́кѡ взѧ́тсѧ великолѣ́пїе твоѐ превы́ше  нб҃съ. а҃ И҆з̾ оу҆́стъ младе́нєцъ и҆ ссꙋ́щихъ  соверши́лъ є҆сѝ хвалꙋ̀. в҃ Врагѡ́въ твои́хъ ра́ди  разрꙋши́ши врага̀ и҆ ме́стника. а҃ Запрети́лъ є҆сѝ  ꙗ҆зы́кѡмъ, и҆ поги́бе нечести́вый. в҃ Ка́мень, є҆го́же  небрего́ша зи́ждꙋщїи, се́й бы́сть во главꙋ̀ оу҆́гла. а҃  Ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ  на́шихъ. в҃ Гдⷭ҇ь въ сїѡ́нѣ вели́къ, и҆ высо́къ є҆́сть  над̾ всѣ́ми людьмѝ. а҃ Та́мѡ сокрꙋшѝ крѣ́пѡсти  лꙋкѡ́въ. в҃ Слы́ша, и҆ возвесели́сѧ сїѡ́нъ, и҆  возра́довашасѧ дщє́ри і҆ꙋдє́йскїѧ. а҃ Возвѣсти́те въ  сїѡ́нѣ и҆́мѧ гдⷭ҇не: и҆ хвалꙋ̀ є҆гѡ̀ во і҆ерⷭ҇ли́мѣ. в҃  Ꙗ҆́кѡ бг҃ъ сп҃се́тъ сїѡ́на, и҆ сози́ждꙋтсѧ гра́ди  і҆ꙋде́йстїи. а҃ Тебѣ̀ подоба́етъ пѣ́снь бж҃е въ сїѡ́нѣ,  и҆ тебѣ̀ возда́стсѧ мл҃тва во і҆ерⷭ҇ли́мѣ. в҃  Бл҃гослове́нъ грѧды́й во и҆́мѧ гдⷭ҇не: бг҃ъ гдⷭ҇ь, и҆  ꙗ҆ви́сѧ на́мъ. а҃ Соста́вите пра́здникъ во  оу҆чаща́ющихъ до рѡ́гъ ѻ҆лтаре́выхъ:  в҃ Во дво́рѣхъ до́мꙋ гдⷭ҇нѧ, посредѣ̀ тебѐ і҆ерⷭ҇ли́ме.  а҃ Воцр҃и́тсѧ гдⷭ҇ь во вѣ́къ, бг҃ъ тво́й сїѡ́не въ ро́дъ  и҆ ро́дъ. в҃ Хвала̀ є҆гѡ̀ пребыва́етъ въ вѣ́къ, и҆ въ  вѣ́къ вѣ́ка. 
Сла́ва, и҆ ны́нѣ: А҆ллилꙋ́їа, три́жды. 
Въ но́вꙋю недѣ́лю, ꙗ҆́же є҆́сть ѳѡмина̀. 
Пе́рвый ли́къ пое́тъ. 
Велича́емъ тѧ̀ живода́вче хрⷭ҇тѐ, на́съ ра́ди во а҆́дъ  сше́дшаго, и҆ съ собо́ю всѧ̑ воскр҃си́вшаго. 
Па́ки то́йже ли́къ пое́тъ: 
а҃ Гдⷭ҇ь воцр҃и́сѧ, въ лѣ́потꙋ ѡ҆блече́сѧ: в҃  Ѡ҆блече́сѧ гдⷭ҇ь въ си́лꙋ, и҆ препоѧ́сасѧ. а҃ И҆́бо  оу҆твердѝ вселе́ннꙋю, ꙗ҆́же не подви́житсѧ. в҃ Кто̀  возглаго́летъ си̑лы гдⷭ҇ни, слы́шаны сотвори́тъ всѧ̑ хвалы̑  є҆гѡ̀; а҃ Да и҆сповѣ́дѧтсѧ гдⷭ҇еви млⷭ҇ти є҆гѡ̀, и҆  чꙋдеса̀ є҆гѡ̀ сыновѡ́мъ человѣ́чєскимъ. в҃ И҆ и҆зве́лъ  є҆сѝ ны̀ ѿ тьмы̀, и҆ сѣ́ни сме́ртныѧ. а҃ Ꙗ҆́кѡ  сокрꙋшѝ врата̀ мѣ̑днаѧ, и҆ верєѝ  желѣ̑зныѧ сломѝ. в҃ И҆ и҆зба́ви ѧ҆̀ ѿ растлѣ́нїй  и҆́хъ, и҆ оу҆́зы и҆́хъ растерза̀. а҃ Ꙗ҆́кѡ оу҆слы́ша  оу҆бѡ́гїѧ гдⷭ҇ь, в҃ И҆ ѡ҆кова̑нныѧ своѧ̑ не оу҆ничижѝ.  а҃ Воста̀ ꙗ҆́кѡ спѧ̀ гдⷭ҇ь, и҆ поразѝ врагѝ своѧ̑. в҃  Ꙗ҆́кѡ ѻ҆́чи гдⷭ҇ни на оу҆пова́ющыѧ на млⷭ҇ть є҆гѡ̀: а҃  Оу҆слы́шати воздыха́нїе ѡ҆кова́нныхъ. в҃ Разрѣши́ти  сы́ны оу҆мерщвле́нныхъ. а҃ Да воскрⷭ҇нетъ бг҃ъ, и҆  расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀.  в҃ Се́й де́нь, є҆го́же сотворѝ гдⷭ҇ь, возра́дꙋемсѧ и҆  возвесели́мсѧ во́нь. а҃ Воскрⷭ҇нѝ гдⷭ҇и бж҃е мо́й, да  вознесе́тсѧ рꙋка̀ твоѧ̀, не забꙋ́ди оу҆бо́гихъ твои́хъ до  конца̀. в҃ Гдⷭ҇и бж҃е мо́й, въ вѣ́къ и҆сповѣ́мсѧ тебѣ̀. 
Сла́ва, и҆ ны́нѣ: А҆ллилꙋ́їа, три́жды. 
На вознесе́нїе гдⷭ҇а на́шегѡ і҆и҃са хрⷭ҇та̀. 
Пе́рвый ли́къ пое́тъ: 
Велича́емъ тѧ̀, живода́вче хрⷭ҇тѐ, и҆ почита́емъ є҆́же на  нб҃са̀ съ пречⷭ҇тою твое́ю пло́тїю, бж҃е́ственное  вознесе́нїе.  
Па́ки то́йже ли́къ пое́тъ: 
а҃ Всѝ ꙗ҆зы́цы восплещи́те рꙋка́ми, воскли́кните бг҃ꙋ во  гла́сѣ ра́дованїѧ. в҃ Ꙗ҆́кѡ гдⷭ҇ь вы́шнїй стра́шенъ,  цр҃ь ве́лїй по все́й землѝ. а҃ Покорѝ лю́ди на́мъ, и҆  ꙗ҆зы́ки под̾ но́ги на́шѧ. в҃ Взы́де бг҃ъ въ  воскликнове́нїи, гдⷭ҇ь во гла́сѣ трꙋ́бнѣ. а҃ И҆ взы́де  на херꙋві́мы, и҆ летѣ̀: в҃ И҆ возлетѣ̀ на крилꙋ̀  вѣ́трєню. а҃ Возми́те врата̀ кнѧ́зи ва́шѧ, и҆ возми́тесѧ  врата̀ вѣ̑чнаѧ, и҆ вни́детъ цр҃ь сла́вы. в҃ Гдⷭ҇ь на  нб҃сѝ оу҆гото́ва прⷭ҇то́лъ сво́й, и҆ црⷭ҇тво є҆гѡ̀  всѣ́ми ѡ҆блада́етъ. а҃ Речѐ гдⷭ҇ь гдⷭ҇еви моемꙋ̀: сѣдѝ  ѡ҆деснꙋ́ю менѐ, до́ндеже положꙋ̀ врагѝ твоѧ̑ подно́жїе  но́гъ твои́хъ. в҃ Поклони́тесѧ є҆мꙋ̀ всѝ а҆́гг҃ли  є҆гѡ̀. а҃ Бг҃ъ сѣди́тъ на прⷭ҇то́лѣ ст҃ѣ́мъ свое́мъ.  в҃ И҆ то́й сꙋ́дитъ вселе́ннѣй въ пра́вдꙋ. а҃ Прⷭ҇то́лъ  тво́й бж҃е въ вѣ́къ вѣ́ка. в҃ Ꙗ҆́кѡ взѧ́тсѧ  великолѣ́пїе твоѐ превы́ше нб҃съ. в҃ Вознесе́сѧ на  нб҃са̀ бж҃е, и҆ по все́й землѝ сла́ва твоѧ̀. в҃ Кто̀  ꙗ҆́кѡ гдⷭ҇ь бг҃ъ на́шъ, на   высо́кихъ живы́й; а҃ Вознеси́сѧ гдⷭ҇и, си́лою твое́ю,  воспое́мъ и҆ пое́мъ си̑лы твоѧ̑. в҃ По́йте бг҃ꙋ на́шемꙋ,  по́йте, по́йте цр҃е́ви на́шемꙋ, по́йте. 
Сла́ва, и҆ ны́нѣ: А҆ллилꙋ́їа, три́жды. 
Въ недѣ́лю и҃-ю.  
Пе́рвый ли́къ пое́тъ: 
Велича́емъ тѧ̀, живода́вче хрⷭ҇тѐ, и҆ чти́мъ всест҃а́го  дх҃а твоего̀, є҆го́же ѿ ѻ҆ц҃а̀ посла́лъ є҆сѝ  бж҃е́ствєннымъ оу҆ч҃нкѡмъ твои̑мъ. 
Па́ки то́йже ли́къ: 
а҃ Нб҃са̀ повѣ́даютъ сла́вꙋ бж҃їю, творе́нїе же и҆ рꙋкꙋ̀  є҆гѡ̀ возвѣща́етъ тве́рдь. в҃ Дх҃омъ оу҆́стъ є҆гѡ̀  всѧ̀ си́ла и҆́хъ. а҃ Съ нб҃сѐ призрѣ̀ гдⷭ҇ь, ви́дѣ всѧ̑  сы́ны человѣ́чєскїѧ. в҃ Ѻ҆́гнь пред̾ ни́мъ  пред̾и́детъ, и҆ ѻ҆́крестъ є҆гѡ̀ бꙋ́рѧ ѕѣ́льна. а҃  Оу҆́глїе возгорѣ́сѧ ѿ негѡ̀, и҆ приклонѝ нб҃са̀, и҆  сни́де. в҃ Ѿ ѡ҆блиста́нїѧ пред̾ ни́мъ ѻ҆́блацы  проидо́ша. а҃ Помѧнꙋ́тсѧ, и҆  ѡ҆братѧ́тсѧ ко гдⷭ҇ꙋ всѝ концы̀ землѝ: в҃ И҆  покло́нѧтсѧ пред̾ ни́мъ всѧ̑ ѻ҆те́чествїѧ ꙗ҆зы̑къ. а҃  Свидѣ́тельство гдⷭ҇не вѣ́рно, оу҆мꙋдрѧ́ющее младе́нцы.  в҃ Землѧ̀ потрѧсе́сѧ, и҆́бо небеса̀ ка́нꙋша ѿ лица̀ бг҃а  сїна́ина. а҃ До́ждь во́ленъ ѿлꙋчи́ши бж҃е достоѧ́нїю  твоемꙋ̀. в҃ Поста́виши и҆̀хъ кнѧ́зи по все́й землѝ. а҃  Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. в҃ По́слеши дх҃а твоего̀, и҆  сози́ждꙋтсѧ, и҆ ѡ҆бнови́ши лицѐ землѝ. а҃ Дх҃ъ а҆ тво́й  бл҃гі́й наста́витъ мѧ̀ на зе́млю пра́вꙋ. в҃ Се́рдце чи́сто  сози́жди во мнѣ̀ бж҃е, и҆ дх҃ъ пра́въ ѡ҆бновѝ во  оу҆тро́бѣ мое́й. а҃ Не ѿве́ржи менѐ ѿ лица̀ твоегѡ̀  и҆ дх҃а твоегѡ̀ ст҃а́гѡ не ѿимѝ ѿ менѐ. в҃ Возда́ждь  мѝ ра́дость сп҃се́нїѧ твоегѡ̀, и҆ дх҃омъ влⷣчнимъ  оу҆тверди́ мѧ. а҃ Гдⷭ҇ь да́стъ глаго́лъ  бл҃говѣствꙋ́ющымъ си́лою мно́гою. в҃ Гдⷭ҇ь крѣ́пость  лю́демъ свои̑мъ да́стъ: гдⷭ҇ь бл҃гослови́тъ лю́ди своѧ̑  ми́ромъ. 
Сла́ва, и҆ ны́нѣ: А҆ллилꙋ́їа, три́жды.  
На ржⷭ҇тво̀ прⷣте́чево. 
[Мѣ́сѧца і҆ꙋ́нїа въ к҃д де́нь.] 
Пе́рвый ли́къ пое́тъ: 
Велича́емъ тѧ̀, прⷣте́че сп҃совъ і҆ѡа́нне, и҆ чти́мъ є҆́же  ѿ непло́дове, пресла́вное ржⷭ҇тво̀ твоѐ. 
Па́ки то́йже ли́къ: 
а҃ Бл҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆  сотворѝ и҆збавле́нїе лю́демъ свои̑мъ. в҃ И҆ воздви́же  ро́гъ сп҃се́нїѧ на́мъ въ домꙋ̀ дв҃довѣ, ѻ҆́трока своегѡ̀.  а҃ Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ  є҆ѧ̀. в҃ Та́мѡ возращꙋ̀ ро́гъ дв҃дꙋ, оу҆гото́вахъ  свѣти́льникъ пома́занномꙋ моемꙋ̀. а҃ Си́льно на землѝ  бꙋ́детъ сѣ́мѧ є҆гѡ̀. в҃ Ро́дъ пра́выхъ бл҃гослови́тсѧ.  а҃ Слꙋжи́ти є҆мꙋ̀ въ преподо́бїи и҆ пра́вдѣ пред̾  ни́мъ, всѧ̑ дни̑ живота̀ на́шегѡ. в҃ И҆ ты̀ ѻ҆троча̀,  прⷪ҇ро́къ вы́шнѧгѡ нарече́шисѧ. а҃ Предъи́деши бо пред̾  лице́мъ гдⷭ҇нимъ оу҆гото́вати пꙋти̑ є҆гѡ̀: в҃ Да́ти  ра́зꙋмъ сп҃се́нїѧ лю́демъ є҆гѡ̀: а҃ Во ѡ҆ставле́нїе  грѣхѡ́въ и҆́хъ, млⷭ҇рдїѧ ра́ди  млⷭ҇ти бг҃а на́шегѡ. в҃ Напра́вити но́ги на́шѧ на пꙋ́ть  ми́ра.  
Сла́ва, и҆ ны́нѣ: А҆ллилꙋ́їа, три́жды. 
На преѡбраже́нїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀. 
[Мѣ́сѧца а҆́ѵвгꙋста въ ѕ҃ де́нь.] 
Пе́рвый ли́къ пое́тъ: 
Велича́емъ тѧ̀, живода́вче хрⷭ҇тѐ, и҆ почита́емъ пречⷭ҇тыѧ  пло́ти твоеѧ̀ пресла́вное преѡбраже́нїе. 
То́йже ли́къ пое́тъ: 
а҃  Ве́лїй гдⷭ҇ь, и҆ хва́ленъ ѕѣлѡ̀, во гра́дѣ бг҃а  на́шегѡ, въ горѣ̀ ст҃ѣ́й є҆гѡ̀. в҃ Прїе́млѧ крѡ́ткїѧ  гдⷭ҇ь, смирє́нныѧ же возно́ситъ. а҃ Кто̀ взы́детъ на  го́рꙋ гдⷭ҇ню; и҆лѝ кто̀ ста́нетъ на мѣ́стѣ ст҃ѣ́мъ  є҆гѡ̀; в҃ Гдⷭ҇и, кто̀ ѡ҆бита́етъ въ жили́щи твое́мъ; а҃  И҆лѝ кто̀ всели́тсѧ въ горѣ̀ ст҃ѣ́й твое́й; в҃ Послѝ  свѣ́тъ тво́й, и҆ и҆́стинꙋ твою̀. а҃ Просвѣща́еши ты̀  ди́внѡ ѿ  го́ръ вѣ́чныхъ. в҃  Вселе́ннꙋю, и҆ и҆сполне́нїе є҆ѧ̀, ты̀ ѡ҆снова́лъ є҆сѝ.  а҃ Ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.  в҃ Гдⷭ҇и, во свѣ́тѣ лица̀ твоегѡ̀ по́йдꙋтъ, а҃ И҆ ѡ҆  и҆́мени твое́мъ возра́дꙋютсѧ ве́сь де́нь. в҃ И҆ бꙋ́ди  свѣ́тлость гдⷭ҇а бг҃а на́шегѡ на на́съ, ѿ ны́нѣ и҆ до  вѣ́ка.  
Сла́ва, и҆ ны́нѣ: А҆ллилꙋ́їа, три́жды. 
На оу҆спе́нїе прест҃ы́ѧ бцⷣы. 
[Мѣ́сѧца а҆́ѵгꙋста въ є҃і де́нь.] 
Пе́рвый ли́къ пое́тъ: 
Велича́емъ тѧ̀ пренепоро́чнаѧ мт҃и хрⷭ҇та̀ бг҃а на́шегѡ, и҆  всесла́вное сла́вимъ оу҆спе́нїе твоѐ. 
Па́ки то́йже ли́къ пое́тъ:  
а҃ Воскли́кните гдⷭ҇еви всѧ̀ землѧ̀. в҃ По́йте же  и҆́мени є҆гѡ̀. а҃ Воскли́кните пред̾ цр҃е́мъ гдⷭ҇емъ:  в҃ И҆сповѣ́дайтесѧ є҆мꙋ̀, хвали́те и҆́мѧ є҆гѡ̀. а҃ Во  гра́дѣ гдⷭ҇а си́лъ, во гра́дѣ бг҃а на́шегѡ. в҃ Бы́сть въ  ми́рѣ мѣ́стѡ є҆гѡ̀, и҆ жили́ще є҆гѡ̀  въ сїѡ́нѣ. а҃ Пресла̑внаѧ глаго́лашасѧ ѡ҆  тебѣ̀, гра́де бж҃їй. в҃ Бг҃ъ ѡ҆снова̀ и҆̀ въ вѣ́къ. а҃  Ѡ҆ст҃и́лъ є҆́сть селе́нїе своѐ вы́шнїй. в҃ Ст҃ы́нѧ и҆  великолѣ́пїе во ст҃и́лѣ є҆гѡ̀. а҃ Воспою̀ и҆ пою̀ во  сла́вѣ мое́й. в҃ Ча́шꙋ сп҃се́нїѧ прїимꙋ̀, и҆ и҆́мѧ гдⷭ҇не  призовꙋ̀. а҃ Въ ми́рѣ вкꙋ́пѣ оу҆снꙋ̀ и҆ почі́ю. в҃  Ѡ҆брати́сѧ дꙋшѐ моѧ̀ въ поко́й тво́й, ꙗ҆́кѡ гдⷭ҇ь  бл҃годѣ́йствова тѧ̀. а҃ Гдⷭ҇ь првⷣнъ, ссѣчѐ вы̑и  грѣ́шникѡвъ. в҃ Воскрⷭ҇нѝ гдⷭ҇и въ поко́й тво́й, ты̀, и҆  кївѡ́тъ ст҃ы́ни твоеѧ̀. а҃ До́мꙋ твоемꙋ̀ подоба́етъ  ст҃ы́нѧ гдⷭ҇и, въ долготꙋ̀ дні́й. в҃ Помѧнꙋ̀ и҆́мѧ твоѐ  во всѧ́комъ ро́дѣ и҆ ро́дѣ.  
Сла́ва, и҆ ны́нѣ: А҆ллилꙋ́їа, три́жды. 
На оу҆сѣкнове́нїе главы̀ і҆ѡа́нна прⷣте́чи.  
[Мѣ́сѧца а҆́ѵгꙋста въ к҃ѳ де́нь.] 
Пе́рвый ли́къ пое́тъ: 
Велича́емъ тѧ̀, крⷭ҇ти́телю сп҃совъ і҆ѡа́нне, и҆ почита́емъ  всѝ чⷭ҇тны́ѧ твоеѧ̀ главы̀ оу҆сѣкнове́нїе.  
Па́ки то́йже ли́къ пое́тъ: 
а҃ Бл҃же́нъ мꙋ́жъ боѧ́йсѧ гдⷭ҇а: в҃ Въ за́повѣдехъ  є҆гѡ̀ восхо́щетъ ѕѣлѡ̀. а҃ Сла́ва и҆ бога́тство въ домꙋ̀  є҆гѡ̀. в҃ И҆ пра́вда є҆гѡ̀ пребыва́етъ въ вѣ́къ вѣ́ка.  а҃ Въ па́мѧть вѣ́чнꙋю бꙋ́детъ првⷣникъ. в҃ Првⷣникъ  ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ  лїва́нѣ, оу҆мно́житсѧ. а҃ Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀. в҃ Сѐ оу҆стна́мъ  мои̑мъ не возбраню̀, гдⷭ҇и. а҃ Ты̀ разꙋмѣ́лъ є҆сѝ  пра́вдꙋ мою̀ и҆ и҆́стинꙋ мою̀: в҃ И҆ ѧ҆зы́къ мо́й  поꙋчи́тсѧ пра́вдѣ твое́й, ве́сь де́нь хвалѣ̀ твое́й. а҃  Свѣ́тъ возсїѧ̀ првⷣникꙋ, и҆ пра̑вымъ се́рдцемъ весе́лїе.  в҃ Ро́дъ пра́выхъ бл҃гослови́тсѧ. а҃ Сла́вою и҆ че́стїю  вѣнча́лъ є҆сѝ є҆го̀. в҃ Ꙗ҆́кѡ ты̀ бл҃гослови́ши  првⷣника гдⷭ҇и. а҃ Ꙗ҆́кѡ ѻ҆рꙋ́жїемъ бл҃говоле́нїѧ  вѣнча́лъ є҆сѝ на́съ. в҃ Въ ни́хже посѣтѝ на́съ  восто́къ съ высоты̀: а҃ Ꙗ҆ви́тисѧ во тьмѣ̀ и҆ сѣ́ни  сме́ртнѣй сѣдѧ́щымъ: в҃ Напра́вити но́ги на́шѧ на пꙋ́ть  ми́ренъ.  
Сла́ва, и҆ ны́нѣ: А҆ллилꙋ́їа, три́жды. 
Ст҃ы̑мъ а҆пⷭ҇лѡмъ петрꙋ̀ и҆ па́ѵлꙋ. 
[Мѣ́сѧца і҆ꙋ́нїа въ к҃ѳ де́нь.]  
Пе́рвый ли́къ пое́тъ: 
Велича́емъ ва́съ, а҆пⷭ҇ли хрⷭ҇тѡ́вы, ве́сь мі́ръ оу҆че́ньми  свои́ми просвѣти́вшыѧ, и҆ всѧ̑ концы̀ ко хрⷭ҇тꙋ̀  приве́дшыѧ. 
Ѻ҆́бщїй а҆пⷭ҇лѡмъ: 
Велича́емъ тѧ̀, а҆пⷭ҇ле хрⷭ҇то́въ, [и҆́мⷬ҇къ,] и҆ чти́мъ  болѣ̑зни и҆ трꙋды̀ твоѧ̑, и҆́миже трꙋди́лсѧ є҆сѝ во  бл҃говѣ́стїи хрⷭ҇то́вѣ.  
Па́ки то́йже ли́къ пое́тъ: 
а҃ Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀  є҆гѡ̀ возвѣща́етъ тве́рдь. в҃ И҆сповѣ́дѧтъ небеса̀  чꙋдеса̀ твоѧ̑, гдⷭ҇и. а҃ Вмѣ́стѡ ѻ҆тє́цъ твои́хъ бы́ша  сы́нове твоѝ. в҃ Поста́виши ѧ҆̀ кнѧ́зи по все́й землѝ.  а҃ Бг҃ъ богѡ́въ гдⷭ҇ь глаго́ла, и҆ призва̀ зе́млю. в҃  Ѿ востѡ́къ со́лнца до за̑падъ хва́льно и҆́мѧ гдⷭ҇не. а҃  Ѡ҆свѣти́ша  мѡ́лнїѧ є҆гѡ̀  вселе́ннꙋю: в҃ Возвѣсти́ша нб҃са̀ пра́вдꙋ є҆гѡ̀: а҃ И҆  ви́дѣша всѝ лю́дїе сла́вꙋ є҆гѡ̀. в҃ Кнѧ́зи і҆ꙋ́дѡвы  влады́ки и҆́хъ: а҃ Воцари́сѧ бг҃ъ над̾ ꙗ҆зы́ки. в҃  Бг҃ъ прославлѧ́емь въ совѣ́тѣ ст҃ы́хъ. а҃ Ве́лїй и҆  стра́шенъ є҆́сть над̾ всѣ́ми ѻ҆кре́стными є҆гѡ̀. в҃  Рцы́те во ꙗ҆зы́цѣхъ, ꙗ҆́кѡ гдⷭ҇ь воцр҃и́сѧ. а҃  Возвѣсти́те во ꙗ҆зы́цѣхъ сла́вꙋ є҆гѡ̀, во всѣ́хъ  лю́дехъ чꙋдеса̀ є҆гѡ̀. в҃ Во всю̀ зе́млю и҆зы́де  вѣща́нїе и҆́хъ: а҃ И҆ въ концы̀ вселе́нныѧ глаго́лы  и҆́хъ. в҃ Покорѝ лю́ди на́мъ, и҆ ꙗ҆зы́ки под̾ но́ги  на́шѧ. а҃ Ве́лїй гдⷭ҇ь на́шъ, и҆ ве́лїѧ крѣ́пость є҆гѡ̀.  в҃ То́й да́стъ си́лꙋ и҆ держа́вꙋ лю́демъ свои̑мъ:  бл҃гослове́нъ бг҃ъ. 
Сла́ва, и҆ ны́нѣ: А҆ллилꙋ́їа, три́жды. 
На па̑мѧти ст҃ы́хъ мч҃никъ ѻ҆́бщїй. 
Пе́рвый ли́къ пое́тъ:  
Велича́емъ тѧ̀, стрⷭ҇тоте́рпче ст҃ы́й, [и҆́мⷬ҇къ,] и҆ чти́мъ  чⷭ҇тна̑ѧ страда̑нїѧ твоѧ̑, ꙗ҆̀же за хрⷭ҇та̀ претерпѣ́лъ  є҆сѝ.  
Па́ки то́йже ли́къ пое́тъ: 
а҃ Бг҃ъ на́мъ прибѣ́жище и҆ си́ла. в҃ Помо́щникъ въ  ско́рбехъ ѡ҆брѣ́тшихъ ны̀ ѕѣлѡ̀: а҃ Сегѡ̀ ра́ди не  оу҆бои́мсѧ, внегда̀ смꙋща́етсѧ землѧ̀. в҃ Бж҃е, кто̀  оу҆подо́битсѧ тебѣ̀: да не премолчи́ши, нижѐ оу҆кроти́ши  бж҃е. а҃ Ꙗ҆́кѡ сѐ вразѝ твоѝ возшꙋмѣ́ша, и҆  ненави́дѧщїи тѧ̀ воздвиго́ша главꙋ̀: в҃ На лю́ди твоѧ̑  лꙋка́вноваша во́лею, и҆ совѣща́ша на ст҃ы̑ѧ твоѧ̑. а҃  Положи́ша трꙋ́пїѧ рабѡ́въ твои́хъ бра́шно пти́цамъ нбⷭ҇нымъ:  в҃ Плѡ́ти прпⷣбныхъ твои́хъ ѕвѣрє́мъ зємны́мъ. а҃  Пролїѧ́ша кро́вь и҆́хъ ꙗ҆́кѡ во́дꙋ. в҃ Ꙗ҆́кѡ тебѐ ра́ди  оу҆мерщвлѧ́еми є҆смы̀ ве́сь де́нь. а҃ Вмѣни́хомсѧ  ꙗ҆́кѡ ѻ҆́вцы заколе́нїѧ. в҃ Положи́лъ є҆сѝ на́съ въ  при́тчꙋ во ꙗ҆зы́цѣхъ. а҃ И҆ бы́хъ ꙗ҆́звенъ ве́сь де́нь.  в҃ Разже́глъ є҆сѝ ны̀, ꙗ҆́коже разжиза́етсѧ сребро̀.  в҃ Проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ  є҆сѝ на́съ въ поко́й. а҃ Весели́тесѧ ѡ҆ гдⷭ҇ѣ, и҆  ра́дꙋйтесѧ првⷣнїи. в҃ Ꙗ҆́кѡ гдⷭ҇ь въ ро́дѣ првⷣныхъ:   в҃ И҆ наслѣ́дїе и҆́хъ въ  вѣ́къ бꙋ́детъ. а҃ Воззва́ша првⷣнїи, и҆ гдⷭ҇ь оу҆слы́ша  и҆̀хъ. в҃ Свѣ́тъ возсїѧ̀ првⷣникꙋ, и҆ пра̑вымъ се́рдцемъ  весе́лїе. а҃ Въ па́мѧть вѣ́чнꙋю бꙋ́детъ првⷣникъ. в҃  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь всѧ̑  хотѣ̑нїѧ своѧ̑ въ ни́хъ. а҃ Ди́венъ бг҃ъ во ст҃ы́хъ  свои́хъ. в҃ Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ и҆́же въ лїва́нѣ, оу҆мно́житсѧ. а҃  Возвесели́тсѧ првⷣникъ ѡ҆ гдⷭ҇ѣ, и҆ оу҆пова́етъ на него̀.  в҃ И҆ похва́лѧтсѧ всѝ пра́вїи се́рдцемъ. 
Сла́ва, и҆ ны́нѣ: А҆ллилꙋ́їа, три́жды. 
Ст҃и́телємъ ѻ҆́бщїй.  
Пе́рвый ли́къ пое́тъ: 
Велича́емъ тѧ̀, ст҃и́телю ѻ҆́тче, [и҆́мⷬ҇къ,] и҆ чти́мъ  ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а  на́шего.  
Па́ки то́йже ли́къ пое́тъ:  
а҃ Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи  по вселе́ннѣй. в҃ Оу҆ста̀ моѧ̑  возглаго́лютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ. а҃ Прїиди́те ча̑да, послꙋ́шайте  менѐ, стра́хꙋ гдⷭ҇ню наꙋчꙋ̀ ва́съ. в҃ Бл҃говѣсти́хъ  пра́вдꙋ въ цр҃кви вели́цѣй. а҃ И҆́стинꙋ твою̀ и҆  сп҃се́нїе твоѐ рѣ́хъ. в҃ Повѣ́мъ и҆́мѧ твоѐ бра́тїи  мое́й, посредѣ̀ цр҃кве воспою́ тѧ. а҃ Оу҆слы́шати мѝ  гла́съ хвалы̀ твоеѧ̀, и҆ повѣ́дати всѧ̑ чꙋдеса̀ твоѧ̑. в҃  Гдⷭ҇и, возлюби́хъ бл҃голѣ́пїе домꙋ̀ твоегѡ̀, и҆ мѣ́сто  селе́нїѧ сла́вы твоеѧ̀. а҃ Возненави́дѣхъ це́рковь  лꙋка́внꙋющихъ и҆ съ нечести́выми не сѧ́дꙋ. в҃ Ꙗ҆́кѡ  сохрани́хъ пꙋти̑ гдⷭ҇ни, и҆ не нече́ствовахъ ѿ бг҃а  моегѡ̀. а҃ Оу҆ста̀ првⷣнагѡ поꙋча́тсѧ премꙋ́дрости, и҆  ѧ҆зы́къ є҆гѡ̀ возглаго́летъ сꙋ́дъ. в҃ Пра́вда є҆гѡ̀  пребыва́етъ въ вѣ́къ вѣ́ка. а҃ Сщ҃е́нницы твоѝ  ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ. в҃  Бл҃же́ни живꙋ́щїи въ домꙋ̀ твое́мъ, въ вѣ́ки вѣкѡ́въ  восхва́лѧтъ тѧ̀.  
Сла́ва, и҆ ны́нѣ: А҆ллилꙋ́їа, три́жды.  
На па̑мѧти прпⷣбныхъ ѻ҆́бщїй.  
Пе́рвый ли́къ пое́тъ: 
Оу҆бл҃жа́емъ тѧ̀, прпⷣбне ѻ҆́тче, [и҆́мⷬ҇къ,] и҆ чти́мъ  ст҃ꙋ́ю па́мѧть твою̀, наста́вниче мона́хѡвъ и҆ собесѣ́дниче  а҆́гг҃лѡвъ.  
Па́ки то́йже ли́къ пое́тъ: 
а҃ Терпѧ̀ потерпѣ́хъ гдⷭ҇а, и҆ внѧ́тъ мѝ, и҆ оу҆слы́ша  мл҃твꙋ мою̀: в҃ Поста́ви на ка́мени но́зѣ моѝ, и҆  и҆спра́ви стѡпы̀ моѧ̑. а҃ Сѐ оу҆дали́хсѧ бѣ́гаѧ, и҆  водвори́хсѧ въ пꙋсты́ни. в҃ Оу҆подо́бихсѧ неѧ́сыти  пꙋсты́ннѣй. а҃ Бдѣ́хъ, и҆ бы́хъ ꙗ҆́кѡ пти́ца  ѡ҆со́бѧщаѧсѧ на здѣ̀. в҃ Колѣ̑на моѧ̑ и҆знемого́ста ѿ  поста̀: а҃ И҆ пло́ть моѧ̀ и҆змѣни́сѧ є҆ле́а ра́ди. в҃  Слеза́ми мои́ми посте́лю мою̀ ѡ҆мочꙋ̀. а҃ Ꙗ҆́кѡ ѡ҆быдо́ша  мѧ̀ псѝ мно́зи, со́нмъ лꙋка́выхъ ѡ҆держа́ша мѧ̀. а҃  Напрѧго́ша лꙋ́къ сво́й ве́щь го́рькꙋ: в҃ Сострѣлѧ́ти въ  та́йныхъ непоро́чнаго. в҃ Предзрѣ́хъ гдⷭ҇а предо мно́ю  вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ.  а҃ Всѝ ꙗ҆зы́цы ѡ҆быдо́ша мѧ̀,  и҆ и҆́менемъ гдⷭ҇нимъ противлѧ́хсѧ и҆̀мъ. в҃  Бл҃гослове́нъ гдⷭ҇ь, и҆́же не дадѐ на́съ въ лови́твꙋ  зꙋбѡ́мъ и҆́хъ: а҃ Да и҆сповѣ́дѧтсѧ тебѣ̀, гдⷭ҇и, всѧ̑  дѣла̀ твоѧ̑: в҃ И҆ прпⷣбнїи твоѝ да бл҃гословѧ́тъ тѧ̀.  а҃ И҆ оу҆вѣ́дите, ꙗ҆́кѡ оу҆дивѝ гдⷭ҇ь прпⷣбнаго  своего̀. в҃ И҆ оу҆трꙋди́сѧ во вѣ́къ, и҆ жи́въ бꙋ́детъ до  конца̀. а҃ Храни́тъ гдⷭ҇ь дꙋ́шы прпⷣбныхъ свои́хъ. в҃  Восхва́лѧтсѧ прпⷣбнїи во сла́вѣ, и҆ возра́дꙋютсѧ на  ло́жахъ свои́хъ. а҃ Чтⷭ҇на̀ пред̾ гдⷭ҇емъ сме́рть  прпⷣбныхъ є҆гѡ̀. в҃ По́йте гдⷭ҇еви прпⷣбнїи є҆гѡ̀, и҆  и҆сповѣ́дайте па́мѧть ст҃ы́ни є҆гѡ̀, во всѣ́хъ лю́дехъ  чꙋдеса̀ є҆гѡ̀. 
Сла́ва, и҆ ны́нѣ: А҆ллилꙋ́їа, три́жды. 
Ст҃ы̑мъ безплѡ́тнымъ ѻ҆́бщїй.  
Пе́рвый ли́къ пое́тъ: 
Велича́емъ ва́съ, а҆рха́гг҃ли и҆ а҆́гг҃ли, и҆ всѧ̑  вѡ́инства, херꙋві́ми и҆ серафі́ми, сла́вѧщыѧ гдⷭ҇а.  
Велича́емъ ва́съ, а҆рха́гг҃ли, а҆́гг҃ли, нача̑ла, вла̑сти,  прⷭ҇то́ли, гдⷭ҇ьствїѧ, си̑лы и҆ херꙋві́ми, стра̑шныѧ  серафі́ми, прославлѧ́ющыѧ гдⷭ҇а. 
Па́ки то́йже ли́къ пое́тъ:  
а҃ И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ:  в҃ И҆ пред̾ а҆́гг҃лы воспою̀ тебѣ̀. а҃ Творѧ́й  а҆́гг҃лы своѧ̑ дꙋ́хи, и҆ слꙋги̑ своѧ̑ пла́мень ѻ҆́гненный.  в҃ Бл҃гослови́те гдⷭ҇а всѝ а҆́гг҃ли є҆гѡ̀: а҃  Бл҃гослови́те гдⷭ҇а всѧ̑ си̑лы є҆гѡ̀: в҃ Поклони́тесѧ  є҆мꙋ̀ всѝ а҆́гг҃ли є҆гѡ̀. а҃ Сѣдѧ́й на херꙋві́мѣхъ  ꙗ҆ви́сѧ. в҃ Ѡ҆полчи́тсѧ а҆́гг҃лъ гдⷭ҇нь ѻ҆́крестъ  боѧ́щихсѧ є҆гѡ̀. а҃ Сло́вомъ гдⷭ҇нимъ нб҃са̀  оу҆тверди́шасѧ: в҃ И҆ дх҃омъ оу҆́стъ є҆гѡ̀ всѧ̑ си́ла  и҆́хъ. а҃ И҆ сѣ́де на херꙋві́мы, и҆ летѣ̀. в҃ Сла́вою  и҆ че́стїю вѣнча́лъ є҆сѝ є҆го̀. а҃ Хвали́те гдⷭ҇а съ  нб҃съ, хвали́те є҆го̀ въ вы́шнихъ. в҃ Хвали́те є҆го̀  всѝ а҆́гг҃ли є҆гѡ̀. а҃ Хвали́те є҆го̀ всѧ̑ си̑лы  є҆гѡ̀. в҃ Всѧ́кое дыха́нїе да хва́литъ гдⷭ҇а. 
Сла́ва, и҆ ны́нѣ: А҆ллилꙋ́їа, три́жды.  


Припѣ́вы на ѳ҃-й пѣ́сни, на гдⷭ҇скїѧ пра́здники. 
Ржⷭ҇твꙋ̀ бцⷣы. 
На ѳ҃-й пѣ́сни, Чтⷭ҇нѣ́йшꙋю не пое́мъ, но пое́мъ припѣ́въ  пра́здника: 
Велича́й, дꙋшѐ моѧ̀, пресла́вное ржⷭ҇тво̀ бж҃їѧ мт҃ре. 
Посе́мъ і҆рмо́съ: Ꙗ҆́же пре́жде со́лнца: 
Та́же вторы́й ли́къ пое́тъ то́йже припѣ́въ и҆ і҆рмо́съ. 
И҆ на кі́йждо тропа́рь пою́тъ то́йже припѣ́въ пра́здника  шестью̀, на ѻ҆́ба ли̑ка. 
Та́же пе́рвый ли́къ пое́тъ втора́гѡ канѡ́на припѣ́въ: 
Велича́й, дꙋшѐ моѧ̀, ѿ непло́дове ро́ждшꙋюсѧ дв҃ꙋ мр҃і́ю.   
Посе́мъ і҆рмо́съ: Чꙋ́жде ма́теремъ дѣ́вство: 
И҆ вторы́й ли́къ пое́тъ то́йже припѣ́въ и҆ і҆рмо́съ: 
И҆ на кі́йждо тропа́рь пою́тъ то́йже припѣ́въ ѕ҃-ю. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвагѡ  канѡ́на припѣ́въ и҆ і҆рмо́съ: 
Та́инъ є҆сѝ бцⷣе ра́й: 
Та́же втора́гѡ канѡ́на припѣ́въ и҆ і҆рмо́съ: Снѣ́дїю  дре́ва: И҆ покло́нъ. 
На воздви́женїе чⷭ҇тна́гѡ крⷭ҇та̀:  
Велича́й, дꙋшѐ моѧ̀, пречⷭ҇тны́й крⷭ҇тъ гдⷭ҇нь. 
Посе́мъ і҆рмо́съ: Та́инъ є҆сѝ бцⷣе ра́й: 
Та́же вторы́й ли́къ пое́тъ то́йже припѣ́въ и҆ і҆рмо́съ. 
И҆ на кі́йждо тропа́рь пою́тъ то́йже припѣ́въ пра́здника  ѕ҃-ю на ѻ҆́ба ли̑ка. 
Та́же пе́рвый ли́къ пое́тъ втора́гѡ канѡ́на припѣ́въ:  
Велича́й, дꙋшѐ моѧ̀, животворѧ́щагѡ крⷭ҇та̀ гдⷭ҇нѧ  воздви́женїе. 
Посе́мъ і҆рмо́съ: Снѣ́дїю дре́ва: 
И҆ вторы́й ли́къ пое́тъ то́йже припѣ́въ и҆ і҆рмо́съ. 
И҆ на кі́йждо тропа́рь пою́тъ то́йже припѣ́въ ѕ҃-ю. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвагѡ  канѡ́на припѣ́въ и҆ і҆рмо́съ: 
Та́инъ є҆сѝ бцⷣе ра́й: 
Та́же втора́гѡ канѡ́на припѣ́въ и҆ і҆рмо́съ: Снѣ́дїю  дре́ва: И҆ покло́нъ. 
Введе́нїю прест҃ы́ѧ бцⷣы: 
А҆́гг҃ли, вхожде́нїе пречⷭ҇тыѧ зрѧ́ще, оу҆диви́шасѧ, ка́кѡ  дв҃а вни́де во ст҃а̑ѧ ст҃ы́хъ. 
Посе́мъ і҆рмо́съ: Ꙗ҆́кѡ ѡ҆дꙋшевле́нномꙋ бж҃їю кївѡ́тꙋ: 
Та́же вторы́й ли́къ пое́тъ то́йже припѣ́въ и҆ і҆рмо́съ. 
Про́чихъ же ше́сть припѣ́вѡвъ на кі́йждо тропа́рь по  є҆ди́ножды:  
А҆́гг҃ли вхожде́нїе всечⷭ҇тыѧ зрѧ́ще, оу҆диви́шасѧ: ка́кѡ  со сла́вою вни́де во ст҃а̑ѧ ст҃ы́хъ. 
А҆́гг҃ли вхожде́нїе дв҃ы зрѧ́ще, оу҆диви́шасѧ, ка́кѡ  пресла́внѡ вни́де во ст҃а̑ѧ ст҃ы́хъ. 
А҆́гг҃ли и҆ человѣ́цы, дв҃ы вхожде́нїе почти́мъ: ꙗ҆́кѡ со  сла́вою вни́де во ст҃а̑ѧ ст҃ы́хъ. 
А҆́гг҃ли вхожде́нїе дв҃ы зрѧ́ще, оу҆диви́шасѧ, ка́кѡ  бг҃оꙋго́днѣ вни́де во ст҃а̑ѧ ст҃ы́хъ. 
А҆́гг҃ли взыгра́йте со ст҃ы́ми, дѣ̑вы сликовствꙋ́йте: и҆́бо  бг҃оѻтрокови́ца вни́де во ст҃а̑ѧ ст҃ы́хъ. 
А҆́гг҃ли и҆ человѣ́цы дв҃ꙋ пѣ́сньми возвели́чимъ:  бг҃олѣ́пнѡ бо вни́де во ст҃а̑ѧ ст҃ы́хъ.  
Та́же пе́рвый ли́къ пое́тъ втора́гѡ канѡ́на припѣ́въ: 
Велича́й, дꙋшѐ моѧ̀, приведе́ннꙋю во хра́мъ гдⷭ҇нь, и҆  бл҃гослове́ннꙋю рꙋка́ми і҆ере́евыми. 
Посе́мъ і҆рмо́съ: Свѣтоно́сный ѻ҆́блакъ: 
И҆ вторы́й ли́къ пое́тъ то́йже припѣ́въ и҆ і҆рмо́съ.  
И҆ на кі́йждо тропа́рь пою́тъ то́йже припѣ́въ. 
Вмѣ́стѡ же, Сла́ва: 
Велича́й, дꙋшѐ моѧ̀, трїѷпоста́снагѡ и҆ нераздѣ́льнагѡ  бж҃ества̀ держа́вꙋ. 
Вмѣ́стѡ, И҆ ны́нѣ: 
Велича́й, дꙋшѐ моѧ̀, чⷭ҇тнѣ́йшꙋю и҆ сла́внѣйшꙋю го́рнихъ  во́инствъ, дв҃ꙋ пречⷭ҇тꙋю бцⷣꙋ. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ припѣ́въ  пе́рвагѡ канѡ́на: А҆́гг҃ли вхожде́нїе: 
И҆ і҆рмо́съ: Та́инство стра́нное ви́жꙋ: 
На ржⷭ҇тво̀ хрⷭ҇то́во: 
Велича́й, дꙋшѐ моѧ̀, чⷭ҇тнѣ́йшꙋю и҆ сла́внѣйшꙋю го́рнихъ  во́инствъ, дв҃ꙋ пречⷭ҇тꙋю бцⷣꙋ.  
Посе́мъ і҆рмо́съ: Та́инство стра́нное ви́жꙋ:  
Та́же вторы́й ли́къ пое́тъ то́йже припѣ́въ и҆ і҆рмо́съ. 
И҆ про́чихъ ше́сть припѣ́вѡвъ припѣва́ютъ на кі́йждо  тропа́рь по є҆ди́ножды:  
Велича́й, дꙋшѐ моѧ̀, ѿ дв҃ы бг҃а пло́тїю ро́ждшагосѧ. 
Велича́й, дꙋшѐ моѧ̀, въ верте́пѣ ро́ждшагосѧ цр҃ѧ̀. 
Велича́й, дꙋшѐ моѧ̀, ѿ волхвѡ́въ бг҃а покланѧ́емаго. 
Велича́й, дꙋшѐ моѧ̀, ѿ ѕвѣзды̀ волхвѡ́мъ возвѣще́ннаго. 
Велича́й, дꙋшѐ моѧ̀, чтⷭ҇ꙋю дв҃ꙋ, и҆ є҆ди́нꙋ бцⷣꙋ,  ро́ждшꙋю хрⷭ҇та̀ цр҃ѧ̀. 
Волсвѝ и҆ па́стырїе прїидо́ша поклони́тисѧ хрⷭ҇тꙋ̀,  ро́ждшемꙋсѧ во виѳлее́мѣ гра́дѣ. 
Та́же пе́рвый ли́къ пое́тъ втора́гѡ канѡ́на припѣ́въ. 
Дне́сь дв҃а ражда́етъ влⷣкꙋ внꙋ́трь верте́па. 
Посе́мъ і҆рмо́съ: Люби́ти оу҆́бѡ на́мъ: 
Вторы́й же ли́къ пое́тъ припѣ́въ: 
Дне́сь влⷣка ражда́етсѧ ꙗ҆́кѡ млⷣнецъ, ѿ мт҃ре дв҃ы. 
И҆ і҆рмо́съ то́йже.  
И҆ про́чихъ ше́сть припѣ́вѡвъ, на кі́йждо тропа́рь по  є҆ди́ножды: 
Дне́сь па́стырїе ви́дѧтъ сп҃са пелена́ми ѡ҆бви́та, и҆  лежа́ща во ꙗ҆́слехъ. 
Дне́сь влⷣка рꙋ́бищемъ пелена́етсѧ, неѡсѧ́зный ꙗ҆́кѡ  младе́нецъ. 
Дне́сь всѧ́ка тва́рь весели́тсѧ и҆ ра́дꙋетсѧ, ꙗ҆́кѡ  хрⷭ҇то́съ роди́сѧ ѿ дв҃ы ѻ҆трокови́цы. 
Нбⷭ҇ныѧ си̑лы ро́ждшагосѧ сп҃са гдⷭ҇а и҆ влⷣкꙋ возвѣща́ютъ  мі́рꙋ. 
Вмѣ́стѡ, Сла́ва: 
Велича́й, дꙋшѐ моѧ̀, трїѷпоста́снагѡ и҆ нераздѣ́льнагѡ  бж҃ества̀ держа́вꙋ. 
Вмѣ́стѡ же, И҆ ны́нѣ: 
Велича́й, дꙋшѐ моѧ̀, и҆зба́вльшꙋю на́съ ѿ клѧ́твы. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый  припѣ́въ пра́здника и҆ і҆рмо́съ: Та́инство стра́нное ви́жꙋ:  Посе́мъ втора́гѡ канѡ́на припѣ́въ и҆ і҆рмо́съ: Люби́ти  оу҆́бѡ на́мъ: И҆ покло́нъ.  
Ѡ҆брѣ́занїю хрⷭ҇та̀ бг҃а на́шегѡ:  
Велича́й, дꙋшѐ моѧ̀, по зако́нꙋ пло́тїю ѡ҆брѣ́завшагосѧ  гдⷭ҇а. 
Посе́мъ і҆рмо́съ: Ꙗ҆́же пре́жде со́лнца: 
Та́же вторы́й ли́къ пое́тъ то́йже припѣ́въ и҆ і҆рмо́съ: 
Про́чыѧ же трѝ припѣва́емъ къ тропарє́мъ, [є҆ди́нъ  два́жды]: 
Велича́й, дꙋшѐ моѧ̀, во ѻ҆смы́й де́нь ѡ҆брѣ́занїе  прїе́млюща. 
Дне́сь влⷣка ѡ҆брѣ́зꙋетсѧ пло́тїю ꙗ҆́кѡ младе́нецъ,  и҆сполнѧ́ѧ зако́нъ. 
Дне́сь влⷣка пло́тїю ѡ҆брѣ́засѧ, і҆и҃съ нарече́сѧ. 
Є҆гда́ же дости́гнемъ до канѡ́на вели́кагѡ васі́лїа, пое́мъ  припѣ́вы васі́лїю д҃, [трѝ по два́жды.] 
Велича́й, дꙋшѐ моѧ̀, во і҆ера́рсѣхъ васі́лїа вели́каго. 
Велича́й, дꙋшѐ моѧ̀, вселе́нныѧ пресвѣ́тлаго  свѣти́льника.  
Велича́й, дꙋшѐ моѧ̀, ѿ кесарі́и васі́лїа вели́каго. 
Вмѣ́стѡ, Сла́ва: Велича́й, дꙋшѐ моѧ̀, оу҆краси́вшаго  хрⷭ҇то́вꙋ цр҃ковь. 
Вмѣ́стѡ же, И҆ ны́нѣ, пое́мъ припѣ́въ бцⷣѣ: Велича́й,  дꙋшѐ моѧ̀, чтⷭ҇нѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю  бцⷣꙋ. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый  припѣ́въ пра́здника и҆ і҆рмо́съ: Недоꙋмѣ́етъ всѧ́къ  ѧ҆зы́къ: Посе́мъ припѣ́въ бцⷣѣ, и҆ і҆рмо́съ: Ѽ па́че  оу҆ма̀: И҆ покло́нъ. 
На бг҃оѧвле́нїе гдⷭ҇не:  
Велича́й, дꙋшѐ моѧ̀, чⷭ҇тнѣ́йшꙋю го́рнихъ во́инствъ, дв҃ꙋ  пречⷭ҇тꙋю бцⷣꙋ. 
Посе́мъ і҆рмо́съ: Недоꙋмѣ́етъ всѧ́къ ѧ҆зы́къ:  
Та́же вторы́й ли́къ пое́тъ то́йже припѣ́въ и҆ і҆рмо́съ. 
И҆ про́чихъ ше́сть припѣ́вѡвъ припѣва́ютъ на кі́йждо  тропа́рь по є҆ди́ножды:  
Велича́й, дꙋшѐ моѧ̀, ѿ прⷣте́чи кр҃ще́нїѧ просѧ́ща. 
Велича́й, дꙋшѐ моѧ̀, во і҆ѻрда́нѣ прише́дшаго  крⷭ҇ти́тисѧ. 
Велича́й, дꙋшѐ моѧ̀, ѿ ѻ҆те́ческагѡ гла́са  свидѣ́тельствованна. 
Велича́й, дꙋшѐ моѧ̀, є҆ди́наго ѿ трⷪ҇цы, прекло́ньшаго  вы́ю, и҆ кр҃ще́нїе прїе́мша. 
Прⷪ҇ро́че, прїидѝ ко мнѣ̀, прострѝ рꙋ́кꙋ, и҆ крⷭ҇ти́ мѧ  ско́рѡ. 
Прⷪ҇ро́че, ѡ҆ста́ви ны́нѣ, и҆ крⷭ҇ти́ мѧ хотѧ́ща:  и҆спо́лнити бо прїидо́хъ всѧ́кꙋ пра́вдꙋ. 
Та́же пе́рвый ли́къ пое́тъ втора́гѡ канѡ́на припѣ́въ:  
Дне́сь влⷣка преклонѧ́етъ вы́ю под̾ рꙋ́кꙋ прⷣте́чевꙋ. 
И҆ і҆рмо́съ: Ѽ па́че оу҆ма̀: 
Та́же вторы́й ли́къ пое́тъ то́йже припѣ́въ и҆ і҆рмо́съ.  
И҆ про́чихъ пѧ́ть припѣ́вѡвъ, [є҆ди́нъ два́жды.]  
Дне́сь і҆ѡа́ннъ кр҃ща́етъ влⷣкꙋ во стрꙋѧ́хъ і҆ѻрда́нскихъ. 
Дне́сь влⷣка вода́ми погреба́етъ человѣ́ческїй грѣ́хъ. 
Дне́сь влⷣка свы́ше свидѣ́тельствꙋетсѧ, сн҃ъ  возлю́бленный. 
Дне́сь влⷣка прїи́де ѡ҆ст҃и́ти є҆стество̀ водно́е. 
Дне́сь влⷣка кр҃ще́нїе прїе́млетъ рꙋко́ю предте́чевою. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый  припѣ́въ пра́здника и҆ і҆рмо́съ: Недоꙋмѣ́етъ всѧ́къ  ѧ҆зы́къ: Посе́мъ втора́гѡ канѡ́на припѣ́въ, и҆ і҆рмо́съ: Ѽ  па́че оу҆ма̀: И҆ покло́нъ. 
Къ тропарє́мъ прⷣте́чєвымъ припѣ́въ: 
[Мѣ́сѧца і҆аннꙋа́рїа въ з҃-й де́нь.] 
Велича́й, дꙋшѐ моѧ̀, во прⷪ҇ро́цѣхъ вели́каго прⷣте́чꙋ.   
Къ бг҃оро́дичнꙋ же припѣ́въ пра́здника пе́рвый. И҆ посе́мъ  на схо́дѣ пое́мъ ѻ҆́ба ли̑ка вкꙋ́пѣ припѣ́въ пра́здника,  та́же катава́сїа: Недоꙋмѣ́етъ всѧ́къ ѧ҆зы́къ: Та́же  припѣ́въ бцⷣѣ, и҆ і҆рмо́съ: Ѽ па́че оу҆ма̀: И҆  покло́нъ. 
Трїе́мъ ст҃и́телємъ: васі́лїю вели́комꙋ, григо́рїю  бг҃осло́вꙋ, и҆ і҆ѡа́ннꙋ златоꙋ́стꙋ. 
[Мѣ́сѧца тогѡ́же въ л҃-й де́нь.]  
На ѳ҃-й пѣ́сни припѣ́въ: 
Велича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ во́инствъ, дв҃ꙋ  пречⷭ҇тꙋю бцⷣꙋ.  
Та́же і҆рмо́съ. 
Посе́мъ то́йже припѣ́въ пое́мъ и҆ къ про́чымъ  бг҃орѡ́дичнымъ тропарє́мъ. 
Къ канѡ́нѡмъ же ст҃ы́хъ, на кі́йждо тропа́рь пое́мъ  припѣ́вы сі́и: 
Велича́й, дꙋшѐ моѧ̀, во і҆ера́рсѣхъ свѣти̑ла трѝ  вели̑каѧ. 
Велича́й, дꙋшѐ моѧ̀, трисїѧ̑тельныѧ хрⷭ҇то́вы цр҃кве.  
Велича́й, дꙋшѐ моѧ̀, просвѣща́ющыѧ хрⷭ҇то́вꙋ цр҃ковь. 
Велича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ во́инствъ, дв҃ꙋ  пречⷭ҇тꙋю бцⷣꙋ. 
Велича́й, дꙋшѐ моѧ̀, прест҃ы́ѧ трⷪ҇цы трѝ па́стыри. 
Велича́й, дꙋшѐ моѧ̀, ѿ трисо́лнечнагѡ свѣти̑ла трѝ  вели̑каѧ. 
Велича́й, дꙋшѐ моѧ̀, трїѷпоста́снагѡ и҆ нераздѣ́льнагѡ  бж҃ества̀ держа́вꙋ. 
Велича́й, дꙋшѐ моѧ̀, чтⷭ҇нѣ́йшꙋю нбⷭ҇ныхъ во́инствъ, дв҃ꙋ  пречⷭ҇тꙋю бцⷣꙋ. 
Катава́сїа: Въ зако́нѣ сѣ́ни и҆ писа́нїй: 
На срѣ́тенїе гдⷭ҇не: 
Бцⷣе дв҃о, оу҆пова́нїе хрⷭ҇тїа́нѡмъ, покры́й, соблюдѝ и҆  сп҃сѝ на тѧ̀ оу҆пова́ющихъ. 
Бцⷣе дв҃о, мі́рꙋ бл҃га́ѧ помо́щнице, покры́й и҆ соблюдѝ  ѿ всѧ́кїѧ нꙋ́жды и҆ печа́ли.  
Бг҃оно́се сѷмеѡ́не, прїидѝ, под̾имѝ хрⷭ҇та̀, є҆го́же  родѝ дв҃а чⷭ҇таѧ мр҃і́а. 
Ѡ҆б̾е́млетъ рꙋка́ми ста́рецъ сѷмеѡ́нъ содѣ́телѧ зако́на,  и҆ влⷣкꙋ всѧ́ческихъ. 
Не ста́рецъ менѐ держи́тъ, но а҆́зъ держꙋ̀ є҆го̀: то́й бо  ѿ менѐ ѿпꙋще́нїѧ про́ситъ. 
Клещѐ та́инственнаѧ, ка́кѡ оу҆́гль но́сиши; ка́кѡ пита́еши  пита́ющаго всѧ̑; 
Ѽ дщѝ фанꙋ́илева! прїидѝ, ста́ни съ на́ми, и҆ бл҃годарѝ  хрⷭ҇та̀ сп҃са сн҃а бж҃їѧ. 
А҆́нна цѣломꙋ́дреннаѧ провѣща́етъ стра̑шнаѧ,  и҆сповѣ́дающи хрⷭ҇та̀, творца̀ не́бꙋ и҆ землѝ. 
Непостижи́мо є҆́сть содѣ́ѧнное ѡ҆ тебѣ̀ а҆́гг҃лѡмъ и҆  человѣ́кѡмъ, мт҃и дв҃о чⷭ҇таѧ. 
Чтⷭ҇аѧ голꙋби́ца, нескве́рнаѧ а҆́гница, а҆́гнца и҆ па́стырѧ  прино́ситъ въ цр҃ковь. 
Ѽ хрⷭ҇тѐ всѣ́хъ цр҃ю̀! побѣ̑ды на врагѝ вѣ́рномꙋ  твоемꙋ̀ рабꙋ̀ і҆мпера́торꙋ на́шемꙋ да́рꙋй.  
Ѽ хрⷭ҇тѐ, всѣ́хъ цр҃ю̀! пода́ждь мѝ сле́зы теплы̀, да  пла́чꙋ мою̀ дꙋ́шꙋ, ю҆́же ѕлѣ̀ погꙋби́хъ. 
Вмѣ́стѡ, Сла́ва: 
Трисїѧ́тельное, и҆ трїѷпоста́сное бж҃ество̀, бл҃гоче́стнѡ  да похва́лимъ. 
Вмѣ́стѡ, И҆ ны́нѣ: 
Ѽ дв҃и́це мр҃і́е просвѣтѝ мою̀ дꙋ́шꙋ, помраче́ннꙋю лю́тѣ  жите́йскими сластьмѝ.  
Вѣ́домо да бꙋ́детъ, ꙗ҆́кѡ два̀ сꙋ́щыѧ припѣ́вы въ  нача́лѣ припѣва́емъ ко і҆рмосꙋ̀. Та́же къ коемꙋ́ждо  тропарю̀ припѣва́емъ по д҃ припѣ́вы. И҆ по соверше́нїи  д҃і припѣ́вѡвъ съ тропарѝ, къ катава́сїи пое́мъ ѻ҆́ба  ли̑ка вкꙋ́пѣ припѣ́въ пе́рвый: Бцⷣе дв҃о, оу҆пова́нїе  хрⷭ҇тїа́нѡмъ:  
На бл҃говѣ́щенїе прест҃ы́ѧ бцⷣы: 
Бл҃говѣствꙋ́й землѐ ра́дость ве́лїю, хвали́те нб҃са̀ бж҃їю  сла́вꙋ. 
Та́же і҆рмо́съ: Ꙗ҆́кѡ ѡ҆дꙋшевле́нномꙋ: 
Подо́бнѣ и҆ в҃-й ли́къ припѣ́въ и҆ і҆рмо́съ. 
И҆ къ про́чымъ тропарє́мъ пра́здника то́йже припѣ́въ. Оу҆  трипѣ́снца же къ тропарє́мъ припѣва́емъ: Сла́ва тебѣ̀  бж҃е на́шъ, сла́ва тебѣ̀. 
На вознесе́нїе гдⷭ҇не:  
Велича́й дꙋшѐ моѧ̀, возне́сшагосѧ ѿ землѝ на нб҃о,  хрⷭ҇та̀ жизнода́вца. 
Та́же і҆рмо́съ пе́рвагѡ канѡ́на: Тѧ̀ па́че оу҆ма̀:  
И҆ вторы́й ли́къ пое́тъ то́йже припѣ́въ и҆ і҆рмо́съ. 
И҆ на кі́йждо тропа́рь пою́тъ то́йже припѣ́въ шестью̀.  
Та́же пое́мъ и҆ втора́гѡ канѡ́на припѣ́въ:  
А҆́гг҃ли восхожде́нїе влⷣки зрѧ́ще, оу҆жаса́хꙋсѧ, ка́кѡ со  сла́вою взѧ́тсѧ ѿ землѝ на гѡ́рнѧѧ. 
И҆ і҆рмо́съ: Всѧ́къ земноро́дный: 
И҆ вторы́й ли́къ пое́тъ то́йже припѣ́въ и҆ і҆рмо́съ. И҆ на  кі́йждо тропа́рь пою́тъ то́йже припѣ́въ четы́режды. 
Катава́сїа: Ра́дꙋйсѧ цр҃и́це: И҆ покло́нъ. 
На преѡбраже́нїе гдⷭ҇не:  
Велича́й дꙋшѐ моѧ̀, на ѳавѡ́рѣ преѡбрази́вшагосѧ гдⷭ҇а. 
Та́же і҆рмо́съ: Ржⷭ҇тво̀ твоѐ: 
Посе́мъ вторы́й ли́къ пое́тъ то́йже припѣ́въ и҆ і҆рмо́съ. 
И҆ ко второ́мꙋ канѡ́нꙋ припѣва́ютъ то́йже припѣ́въ. 
Катава́сїа: Та́инъ є҆сѝ бцⷣе, ра́й:  
На оу҆спе́нїе прест҃ы́ѧ бцⷣы: 
Ро́ди всѝ бл҃жи́мъ тѧ̀ є҆ди́нꙋ бцⷣꙋ. и҆лѝ:  
А҆́гг҃ли оу҆спе́нїе пречⷭ҇тыѧ ви́дѣвше, оу҆диви́шасѧ,  ка́кѡ дв҃а восхо́дитъ ѿ землѝ на нб҃о. 
Та́же і҆рмо́съ: Побѣжда́ютсѧ є҆стества̀ оу҆ста́вы: 
И҆ вторы́й ли́къ пое́тъ то́йже припѣ́въ и҆ і҆рмо́съ. 
И҆ на кі́йждо тропа́рь пою́тъ то́йже припѣ́въ по  є҆ди́ножды. 
Посе́мъ пе́рвый ли́къ пое́тъ втора́гѡ канѡ́на припѣ́въ: 
Велича́й дꙋшѐ моѧ̀, ѿ землѝ на нб҃о чⷭ҇тно́е  преставле́нїе бж҃їѧ мт҃ре.  
И҆ і҆рмо́съ: Всѧ́къ земноро́дный:  
И҆ вторы́й ли́къ пое́тъ то́йже припѣ́въ и҆ і҆рмо́съ. 
И҆ на кі́йждо тропа́рь пою́тъ то́йже припѣ́въ по  є҆ди́ножды.  
Та́же ѻ҆́ба ли̑ка соше́дшесѧ вкꙋ́пѣ, пою́тъ пе́рвагѡ  канѡ́на припѣ́въ, и҆ і҆рмо́съ: Побѣжда́ютсѧ є҆стества̀  оу҆ста́вы: 
И҆ втора́гѡ канѡ́на припѣ́въ, и҆ і҆рмо́съ: Всѧ́къ  земноро́дный: 
И҆ покло́нъ. 
Коне́цъ и҆ бг҃ꙋ сла́ва.  


