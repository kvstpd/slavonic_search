(л. в҃) 
И҆з̾ѧвле́нїе вкра́тцѣ, 
ка́кѡ пѣ́ти пра́зднꙋемымъ и҆ не пра́зднꙋемымъ  ст҃ы̑мъ въ недѣ́лю и҆ въ седми̑чныѧ дни̑, та́кожде и҆ въ  предпра́зднствахъ и҆ попра́зднствахъ влⷣчнихъ и҆  бг҃оро́дичныхъ пра́здникѡвъ. 
Ѡ҆ ст҃ѣ́мъ и҆мꙋ́щемъ бдѣ́нїе, 
а҆́ще прилꙋчи́тсѧ въ недѣ́лю. 
На ма́лѣй вече́рни стїхи̑ры ѻ҆ктѡ́иха д҃: сла́ва  ст҃а́гѡ, и҆ ны́нѣ бг҃оро́диченъ гла́са, ма́лыѧ вече́рни.  На стїхо́внѣ сті́хъ воскрⷭ҇нъ є҆ди́нъ, та́же  стїхо́вна, и҆ сла́ва ст҃а́гѡ вели́кїѧ вече́рни: и҆  ны́нѣ, бг҃оро́диченъ: Тропа́рь воскрⷭ҇нъ. сла́ва  ст҃а́гѡ, и҆ ны́нѣ, бг҃оро́диченъ воскрⷭ҇нъ. 
На вели́цѣй вече́рни стїхи̑ры ѻ҆ктѡ́иха д҃, и҆  ст҃а́гѡ ѕ҃: сла́ва ст҃а́гѡ, и҆ ны́нѣ, бг҃оро́диченъ а҃-й  гла́са: чтє́нїѧ ст҃а́гѡ г҃. На лїті́и стїхи́ра  хра́ма, и҆ ст҃а́гѡ стїхи̑ры и҆ сла́ва хвали́тныѧ, и҆  ны́нѣ, бг҃оро́диченъ воскрⷭ҇нъ. На стїхо́внѣ  стїхи̑ры воскрⷭ҇ны, сла́ва, ст҃а́гѡ, и҆ ны́нѣ,  бг҃оро́диченъ воскрⷭ҇нъ. На бл҃гослове́нїи хлѣ́бѡвъ  тропа́рь, Бцⷣе дв҃о: два́жды, и҆ ст҃а́гѡ є҆ди́ножды. 
На оу҆́трени на Бг҃ъ гдⷭ҇ь: тропа́рь воскрⷭ҇нъ  два́жды: сла́ва, ст҃а́гѡ, и҆ ны́нѣ, бг҃оро́диченъ  воскрⷭ҇нъ. По каѳі́смахъ сѣда́льны воскрⷭ҇ны, по  полѷеле́и ѵ҆пакоѝ гла́са, и҆ сѣда́льны всѝ ст҃а́гѡ.  Канѡ́нъ воскрⷭ҇нъ со і҆рмосо́мъ на д҃: бцⷣы на два̀:  и҆ ст҃а́гѡ на и҃. По г҃-й пѣ́сни конда́къ и҆  і҆́косъ, и҆ сѣда́ленъ ст҃а́гѡ: два́жды. Сла́ва, и҆  ны́нѣ, бг҃оро́диченъ. По ѕ҃-й пѣ́сни конда́къ и҆  і҆́косъ воскрⷭ҇нъ. свѣти́ленъ воскрⷭ҇нъ, сла́ва ст҃а́гѡ,  и҆ ны́нѣ, бг҃оро́диченъ воскрⷭ҇нъ. На хвали́техъ  стїхи̑ры воскрⷭ҇ны д҃, и҆ ст҃а́гѡ со сла́внымъ д҃, съ  припѣ́вы є҆гѡ̀: сла́ва, стїхи́ра є҆ѵⷢ҇льскаѧ, и҆  ны́нѣ, Пребл҃гослове́нна є҆сѝ: 
На часѣ́хъ тропа́рь воскрⷭ҇нъ, сла́ва, ст҃а́гѡ:  и҆ кондаки́ же ст҃а́гѡ и҆ воскрⷭ҇нъ премѣнѧ́юще  глаго́лемъ. 
На лїтꙋргі́и бл҃жє́нна гла́са на ѕ҃, и҆ ст҃а́гѡ  пѣ́снь г҃ на д҃. По вхо́дѣ тропа́рь воскрⷭ҇нъ, и҆  хра́ма бцⷣы, а҆́ще є҆́сть, и҆ ст҃а́гѡ, конда́къ  воскрⷭ҇нъ, сла́ва ст҃а́гѡ, и҆ ны́нѣ хра́ма бцⷣы, а҆́ще  же нѝ, Предста́тельство хрⷭ҇тїа́нъ: Тропарѧ́ же и҆  кондака̀ хра́мꙋ ст҃а́гѡ не глаго́лемъ. Прокі́менъ,  а҆пⷭ҇лъ, а҆ллилꙋ́їа, є҆ѵⷢ҇лїе, прича́стенъ воскрⷭ҇нъ, и҆  ст҃а́гѡ. 
Ѡ҆ ст҃ѣ́мъ и҆мꙋ́щемъ полѷеле́й, 
а҆́ще прилꙋчи́тсѧ въ недѣ́лю. 
На вече́рни и҆ на оу҆́трени и҆ на лїтꙋргі́и  пое́мъ ꙗ҆́коже и҆ ст҃о́мꙋ и҆мꙋ́щемꙋ бдѣ́нїе: то́чїю на  бл҃гослове́нїи хлѣ́бѡвъ, бцⷣе дв҃о: три́жды,  Канѡ́нъ воскрⷭ҇нъ со і҆рмосо́мъ на д҃:  крⷭ҇товоскрⷭ҇нъ на в҃, и҆ бцⷣы на в҃, и҆ ст҃а́гѡ на ѕ҃:  а҆́ще ли два̀ канѡ́на, на и҃: а҆ крⷭ҇товоскрⷭ҇нъ  ѡ҆ставлѧ́етсѧ. На лїтꙋргі́и прилага́емъ тропа́рь и҆  конда́къ, и҆ хра́ма ст҃а́гѡ. 
(л. в҃ ѡ҆б.) 
Ѡ҆ ст҃ѣ́мъ пое́момъ на ѕ҃, 
а҆́ще прилꙋчи́тсѧ въ недѣ́лю. 
На вели́цѣй вече́рни стїхи̑ры ѻ҆ктѡ́иха ѕ҃, и҆  ст҃а́гѡ д҃: сла́ва ст҃а́гѡ, и҆ ны́нѣ, бг҃оро́дична  гла́са. стїхо́вна воскрⷭ҇на: сла́ва, ст҃а́гѡ, и҆ ны́нѣ,  бг҃оро́диченъ воскрⷭ҇нъ. 
На оу҆́трени тропа́рь воскрⷭ҇нъ два́жды. сла́ва,  ст҃а́гѡ, и҆ ны́нѣ, бг҃оро́диченъ пе́рвый, по гла́сꙋ  тропарѧ̀ ст҃а́гѡ, и҆ про́чее воскрⷭ҇но. Канѡ́нъ  воскрⷭ҇нъ со і҆рмосо́мъ на д҃: крⷭ҇товоскрⷭ҇нъ на два̀,  и҆ бцⷣы на два̀, и҆ ст҃а́гѡ на ѕ҃. По г҃-й пѣ́сни  конда́къ и҆ і҆́косъ, и҆ сѣда́ленъ ст҃а́гѡ два́жды,  сла́ва, и҆ ны́нѣ, бг҃оро́диченъ. По ѕ҃-й пѣ́сни  конда́къ и҆ і҆́косъ воскрⷭ҇нъ. свѣти́ленъ воскрⷭ҇нъ,  сла́ва ст҃а́гѡ: и҆ ны́нѣ бг҃оро́диченъ воскрⷭ҇нъ. На  хвали́техъ стїхи̑ры воскрⷭ҇ны д҃: и҆ ст҃а́гѡ д҃, а҆́ще  и҆́мать: сла́ва, стїхи́ра є҆ѵⷢ҇льскаѧ, и҆ ны́нѣ,  Пребл҃гослове́нна є҆сѝ: 
На часѣ́хъ тропа́рь воскрⷭ҇нъ, сла́ва, ст҃а́гѡ,  конда́къ воскрⷭ҇нъ. 
На лїтꙋргі́и слꙋ́жба, ꙗ҆́коже и҆ полѷеле́йнагѡ  ст҃а́гѡ. 
Ѡ҆ непра́зднꙋемомъ ст҃о́мъ, и҆лѝ двꙋ̀  
прилꙋча́ющихсѧ въ недѣ́лю. 
На вели́цѣй вече́рни стїхи̑ры ѻ҆ктѡ́иха з҃, и҆  ст҃а́гѡ г҃: а҆́ще ли два̀ ст҃ы́хъ, ѻ҆ктѡ́иха: д҃, и҆  ст҃ы̑мъ по трѝ: сла́ва, ст҃а́гѡ, а҆́ще є҆́сть, и҆  ны́нѣ, бг҃оро́диченъ пе́рвый, гла́са. На стїхо́внѣ,  стїхи̑ры воскрⷭ҇ны: сла́ва, ст҃а́гѡ, а҆́ще є҆́сть, и҆  ны́нѣ, бг҃оро́диченъ. 
На оу҆́трени на Бг҃ъ гдⷭ҇ь, тропа́рь воскрⷭ҇нъ  два́жды, сла́ва, ст҃а́гѡ: а҆́ще ли два̀ ст҃ы́хъ, тропа́рь  воскрⷭ҇нъ є҆ди́ножды, и҆ ст҃а́гѡ: сла́ва, в҃-гѡ ст҃а́гѡ,  и҆ ны́нѣ, бг҃оро́диченъ а҃-й и҆ про́чее воскрⷭ҇но.  Канѡ́нъ воскрⷭ҇нъ со і҆рмосо́мъ на д҃,  крⷭ҇товоскрⷭ҇нъ на трѝ, и҆ бцⷣы на трѝ, и҆ ст҃а́гѡ на  д҃. А҆́ще два̀ ст҃ы́хъ, канѡ́нъ воскрⷭ҇нъ со  і҆рмосо́мъ на д҃, бцⷣы на в҃, и҆ ст҃ы́хъ на и҃. По  г҃-й пѣ́сни конда́къ и҆ і҆́косъ, и҆ сѣда́ленъ ст҃а́гѡ  є҆ди́ножды, сла́ва, и҆ ны́нѣ, бг҃оро́диченъ. По ѕ҃- й пѣ́сни конда́къ и҆ і҆́косъ воскрⷭ҇нъ, свѣти́ленъ  воскрⷭ҇нъ, сла́ва ст҃а́гѡ, а҆́ще и҆́мать, и҆ ны́нѣ,  бг҃оро́диченъ воскрⷭ҇нъ. 
На часѣ́хъ тропа́рь воскрⷭ҇нъ, сла́ва, ст҃а́гѡ:  а҆́ще два̀ ст҃ы́хъ, тропарѝ и҆́хъ премѣнѧ́емъ. конда́къ  воскрⷭ҇нъ. 
На лїтꙋргі́и тропарѝ и҆ кондакѝ воскрⷭ҇ны и҆  храмѡ́въ, и҆ ст҃а́гѡ, и҆лѝ ст҃ы́хъ, и҆ про́чаѧ слꙋ́жба  днѐ, и҆ ст҃а́гѡ, а҆́ще є҆́сть. 
А҆́ще прилꙋчи́тсѧ предпра́зднство, 
и҆лѝ попра́зднство въ недѣ́лю, а҆ ст҃о́мꙋ пое́тсѧ на  д҃, и҆лѝ на ѕ҃, и҆лѝ є҆мꙋ́же и҆ полѷеле́й. 
На вели́цѣй вече́рни, на Гдⷭ҇и воззва́хъ,  стїхи̑ры ѻ҆ктѡ́иха д҃, пра́здника трѝ, и҆ ст҃а́гѡ г҃.  А҆́ще ли ст҃ы́й пое́тсѧ на ѕ҃, и҆лѝ є҆мꙋ́же и҆  полѷеле́й, стїхи̑ры ѻ҆ктѡ́иха г҃, пра́здника трѝ: и҆  ст҃а́гѡ д҃: сла́ва, ст҃а́гѡ, а҆́ще є҆́сть, а҆́ще же нѝ,  пра́здника. На лїті́и, а҆́ще предпра́зднство,  стїхи́ра хра́ма и҆ стїхо́вна пра́здника: а҆́ще  попра́зднство, стїхи́ра пра́здника, и҆ ст҃а́гѡ а҆́ще  полѷеле́й: сла́ва, ст҃а́гѡ, а҆́ще и҆́мать, а҆́ще же нѝ,  сла́ва, и҆ ны́нѣ, пра́здника. На стїхо́внѣ стїхи̑ры  воскрⷭ҇ны, сла́ва, ст҃а́гѡ, а҆́ще є҆́сть, и҆ ны́нѣ,  пра́здника. На бл҃гослове́нїи хлѣ́бѡвъ, Бцⷣе дв҃о:  два́жды, и҆ пра́здника є҆ди́ножды. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды, сла́ва, ст҃а́гѡ, и҆ ны́нѣ, пра́здника:  А҆́ще и҆́мать ст҃ы́й полѷеле́й, пое́мъ є҆мꙋ̀, и҆ по  не́мъ ѵ҆пакоѝ гла́са, и҆ (л. д҃) сѣда́льны ст҃а́гѡ  всѣ̀. Канѡ́нъ воскрⷭ҇нъ со і҆рмосо́мъ на д҃, бцⷣы  на два̀, пра́здника на д҃, и҆ ст҃а́гѡ на д҃. А҆́ще  полѷеле́й, канѡ́нъ воскрⷭ҇нъ на д҃, пра́здника на д҃, и҆  ст҃а́гѡ на ѕ҃. По г҃-й пѣ́сни конда́къ пра́здника,  и҆ ст҃а́гѡ, а҆́ще и҆́мать, и҆ і҆́косъ и҆ сѣда́ленъ  ст҃а́гѡ: сла́ва, и҆ ны́нѣ, пра́здника. По ѕ҃-й  пѣ́сни конда́къ и҆ і҆́косъ воскрⷭ҇нъ. Свѣти́ленъ  воскрⷭ҇нъ, сла́ва, ст҃а́гѡ, а҆́ще и҆́мать, а҆́ще ли нѝ,  сла́ва, и҆ ны́нѣ, пра́здника. На хвали́техъ стїхи̑ры  ѻ҆ктѡ́иха д҃, и҆ ст҃а́гѡ д҃, а҆́ще є҆́сть, а҆́ще ли  нѝ, ѻ҆ктѡ́иха д҃, и҆ пра́здника д҃. 
На часѣ́хъ тропа́рь воскрⷭ҇нъ пре́жде, сла́ва,  пра́здника, и҆ ст҃а́гѡ премѣнѧ́емъ, конда́къ пра́здника  и҆ воскрⷭ҇нъ премѣнѧ́емъ же, а҆́ще полѷеле́й и҆  ст҃а́гѡ. 
На лїтꙋргі́и бл҃же́нна гла́са на ѕ҃, и҆ пра́здника  на д҃: а҆́ще ст҃ы́й и҆́мать пѣ́снь, тогда̀ бл҃жє́нна  гла́са на д҃: пра́здника на д҃, и҆ ст҃а́гѡ на д҃.  Тропарѝ и҆ кондакѝ воскрⷭ҇ны и҆ пра́здника, и҆  хра́ма и҆ ст҃а́гѡ, прокі́менъ гла́са и҆ пра́здника.  А҆пⷭ҇лъ и҆ є҆ѵⷢ҇лїе днѐ. Прича́стенъ, Хвали́те: и҆  пра́здника. А҆́ще ли и҆́мать ст҃ы́й а҆пⷭ҇лъ и҆  є҆ѵⷢ҇лїе, тогда̀ пое́мъ прокі́менъ гла́са, и҆ ст҃а́гѡ.  А҆пⷭ҇лъ и҆ є҆ѵⷢ҇лїе и҆ прича́стенъ днѐ и҆ ст҃а́гѡ. 
[зрѝ] А҆ и҆дѣ́же всено́щнагѡ бдѣ́нїѧ не  быва́етъ. На вели́цѣй вече́рни, по Ны́нѣ  ѿпꙋща́еши, тропа́рь воскрⷭ҇нъ: сла́ва ст҃а́гѡ, и҆  ны́нѣ: бг҃оро́диченъ воскрⷭ҇нъ, и҆лѝ пра́здника. а҆́ще  ли два̀ ст҃ы́хъ съ тропарѝ, и҆ дрꙋга́гѡ ст҃а́гѡ тропа́рь  не глаго́летсѧ. На повече́рїи конда́къ воскрⷭ҇нъ:  а҆́ще и҆́мать ст҃ы́й полѷеле́й, конда́къ ст҃а́гѡ: а҆́ще  предпра́зднство, и҆лѝ попра́зднство, сла́ва и҆ ны́нѣ,  пра́здника. 
Ѡ҆ ст҃ѣ́мъ и҆мꙋ́щемъ бдѣ́нїе, 
а҆́ще прилꙋчи́тсѧ въ седми̑чныѧ дни̑ кромѣ̀  недѣ́ли. 
На ма́лѣй вече́рни стїхи̑ры на д҃, и҆ сла́ва  ст҃а́гѡ, и҆ ны́нѣ бг҃оро́диченъ. На стїхо́внѣ  стїхи̑ры, и҆ сла́ва, и҆ ны́нѣ, бг҃оро́диченъ. тропа́рь  ст҃а́гѡ, сла́ва, и҆ ны́нѣ, бг҃оро́диченъ воскрⷭ҇нъ. 
На вели́цѣй вече́рни стїхи̑ры на и҃, сла́ва и҆  ны́нѣ, бг҃оро́диченъ а҃-й по гла́сꙋ сла́вника. А҆́ще  сꙋббѡ́та, и҆ ны́нѣ, бг҃оро́диченъ настоѧ́щагѡ гла́са,  чтє́нїѧ г҃. На лїті́и стїхи́ра хра́ма, и҆ ст҃а́гѡ  стїхи̑ры, и҆ сла́ва, и҆ ны́нѣ, бг҃оро́диченъ воскрⷭ҇нъ.  На стїхо́внѣ стїхи̑ры и҆ сла́ва, и҆ ны́нѣ,  бг҃оро́диченъ воскрⷭ҇нъ. На бл҃гослове́нїи хлѣ́бѡвъ  тропа́рь ст҃а́гѡ, два́жды, и҆ Бцⷣе дв҃о: є҆ди́ножды. 
На оу҆́трени тропа́рь два́жды, сла́ва, и҆ ны́нѣ,  бг҃оро́диченъ воскрⷭ҇нъ. А҆́ще сꙋббѡ́та,  бг҃оро́диченъ настоѧ́щагѡ гла́са. По каѳі́смахъ и҆ по  полѷеле́и сѣда́льны по два́жды, сла́ва, и҆ ны́нѣ,  бг҃оро́диченъ, степє́нна, а҃-й а҆нтїфѡ́нъ д҃-гѡ гла́са.  Прокі́менъ и҆ є҆ѵⷢ҇лїе и҆ стїхи́ра ст҃а́гѡ.  Канѡ́нъ бцⷣы со і҆рмосо́мъ на ѕ҃. А҆́ще  сꙋббѡ́та, канѡ́нъ хра́ма хрⷭ҇то́ва, и҆лѝ бцⷣы на ѕ҃.  А҆́ще же хра́мъ ст҃а́гѡ, и҆лѝ ст҃ы́ѧ, пое́мъ канѡ́нъ  бцⷣы преше́дшїѧ недѣ́ли оу҆́треннїй со і҆рмосо́мъ на  ѕ҃, и҆ ст҃а́гѡ на и҃. По г҃-й пѣ́сни сѣда́ленъ  два́жды, сла́ва и҆ ны́нѣ, бг҃оро́диченъ. По ѕ҃-й  пѣ́сни конда́къ и҆ і҆́косъ, свѣти́ленъ два́жды: сла́ва,  и҆ ны́нѣ, бг҃оро́диченъ. На хвали́техъ стїхи̑ры на  д҃, и҆ сла́ва, и҆ ны́нѣ, бг҃оро́диченъ. По  славосло́вїи тропа́рь, сла́ва, и҆ ны́нѣ, бг҃оро́диченъ  воскрⷭ҇нъ: а҆́ще сꙋббѡ́та, бг҃оро́диченъ настоѧ́щаго  гла́са. 
На часѣ́хъ тропа́рь и҆ конда́къ ст҃а́гѡ. 
На лїтꙋргі́и бл҃жє́нна ѿ канѡ́на пѣ́снь г҃-ѧ,  и҆ ѕ҃-ѧ, на и҃. тропарѝ и҆ кондакѝ хра́ма хрⷭ҇то́ва и҆  бцⷣы, и҆ ст҃а́гѡ. А҆́ще нѣ́сть хра́ма хрⷭ҇то́ва и҆  бцⷣы, тропа́рь ст҃а́гѡ, (л. д҃ ѡ҆б.) сла́ва конда́къ  є҆гѡ̀, и҆ ны́нѣ. Предста́тельство хрⷭ҇тїа́нъ:  прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆ прича́стенъ  ст҃а́гѡ. 
Ѡ҆ ст҃ѣ́мъ и҆мꙋ́щемъ полѷеле́й, 
а҆́ще прилꙋчи́тсѧ въ седми̑чныѧ дни̑. 
На вече́рни, На оу҆́трени, и҆ на лїтꙋргі́и:  пое́мъ слꙋ́жбꙋ є҆гѡ̀, ꙗ҆́коже и҆ бдѣ́нномꙋ ст҃о́мꙋ:  то́чїю на Гдⷭ҇и воззва́хъ, стїхи̑ры на ѕ҃, и҆лѝ на и҃.  по Ны́нѣ ѿпꙋща́еши, тропа́рь, сла́ва, и҆ ны́нѣ,  бг҃оро́диченъ воскрⷭ҇нъ. 
На лїті́и присовокꙋплѧ́емъ тропа́рь и҆ конда́къ  храмѡ́въ ст҃ы́хъ: прокі́менъ, а҆пⷭ҇лъ, є҆ѵⷢ҇лїе, и҆  прича́стенъ днѐ, и҆ ст҃а́гѡ. 
[зрѝ] А҆́ще сꙋббѡ́та: прокі́менъ, а҆пⷭ҇лъ,  є҆ѵⷢ҇лїе и҆ прича́стенъ, пре́жде ст҃а́гѡ, пото́мъ днѐ,  кромѣ̀ пѧтидесѧ́тницы. 
Ѡ҆ ст҃ѣ́мъ и҆мꙋ́щемъ славосло́вїе, 
а҆́ще прилꙋчи́тсѧ въ седми̑чныѧ дни̑. 
На вече́рни каѳі́сма рѧдова́ѧ, стїхи̑ры на ѕ҃, и҆  ны́нѣ бг҃оро́диченъ воскрⷭ҇нъ по гла́сꙋ сла́вника.  А҆́ще сꙋббѡ́та: бг҃оро́диченъ настоѧ́щагѡ гла́са.  На стїхо́внѣ стїхи̑ры, и҆ сла́ва, ст҃а́гѡ, и҆ ны́нѣ  бг҃оро́диченъ ѿ ме́ншихъ: По тропарѣ̀  бг҃оро́диченъ воскрⷭ҇нъ.  
На оу҆́трени тропа́рь два́жды: сла́ва и҆ ны́нѣ  бг҃оро́диченъ воскрⷭ҇нъ. полѷеле́а и҆ є҆ѵⷢ҇лїа нѣ́сть,  ѻ҆́ба канѡ́на ѻ҆ктѡ́иха без̾ мч҃нчнѡвъ: ст҃о́мꙋ на ѕ҃.  и҆ катава́сїа по оу҆ста́вꙋ, и҆ про́чаѧ всѧ̀ слꙋ́жба  оу҆́трени, и҆ на лїтꙋргі́и ꙗ҆́коже полѷеле́йномꙋ  ст҃о́мꙋ. 
Ѡ҆ ст҃ѣ́мъ пое́момъ на ѕ҃, 
въ седми̑чныѧ дни̑. 
На Гдⷭ҇и воззва́хъ, стїхи̑ры на ѕ҃, и҆ сла́ва, и҆  ны́нѣ, бг҃оро́диченъ. На стїхо́внѣ ѻ҆ктѡ́иха:  сла́ва, ст҃а́гѡ, и҆ ны́нѣ, бг҃оро́диченъ: тропа́рь  ст҃а́гѡ, сла́ва, и҆ ны́нѣ, бг҃оро́диченъ. 
На оу҆́трени на Бг҃ъ гдⷭ҇ь, тропа́рь ст҃а́гѡ  два́жды: сла́ва, и҆ ны́нѣ, бг҃оро́диченъ. Канѡ́ны  ѻ҆ктѡ́иха ѻ҆́ба без̾ мч҃нчнѡвъ, и҆ ст҃а́гѡ на ѕ҃.  По г҃-й пѣ́сни сѣда́ленъ ст҃а́гѡ два́жды: сла́ва,  и҆ ны́нѣ, бг҃оро́диченъ. По ѕ҃-й пѣ́сни конда́къ и҆  і҆́косъ. свѣти́ленъ ѻ҆ктѡ́иха: сла́ва, ст҃а́гѡ, и҆  ны́нѣ бг҃оро́диченъ. На хвали́техъ стїхи̑ры ст҃а́гѡ  на д҃ и҆ сла́ва, а҆́ще и҆́мать, и҆ ны́нѣ, бг҃оро́диченъ.  На стїхо́внѣ ѻ҆ктѡ́иха: сла́ва, ст҃а́гѡ, и҆ ны́нѣ,  бг҃оро́диченъ. 
На лїтꙋргі́и бл҃жє́нна ѻ҆ктѡ́иха д҃, и҆ ст҃а́гѡ  д҃, и҆ прѡ́чаѧ днѐ и҆ ст҃а́гѡ. А҆́ще среда̀ и҆  пѧто́къ, глаго́лемъ вмѣ́стѡ бг҃оро́дичнѡвъ  крⷭ҇тобг҃оро́дичны. 
Ѡ҆ непра́зднꙋемомъ ст҃о́мъ, и҆лѝ двꙋ̀, 
пое́мыхъ въ седми̑чныѧ дни̑. 
На Гдⷭ҇и воззва́хъ, стїхи̑ры ѻ҆ктѡ́иха г҃, и҆  ст҃а́гѡ г҃: а҆́ще два̀ ст҃ы́хъ, ѻ҆бои́мъ на ѕ҃, сла́ва  ст҃а́гѡ, а҆́ще є҆́сть: а҆́ще же нѝ, сла́ва, и҆ ны́нѣ,  бг҃оро́диченъ. На стїхо́внѣ (л. є҃) ѻ҆ктѡ́иха,  сла́ва, ст҃а́гѡ, а҆́ще є҆́сть, а҆́ще же нѝ, сла́ва, и҆  ны́нѣ, бг҃оро́диченъ: Тропа́рь ст҃а́гѡ: а҆́ще два̀  ст҃ы́хъ, сла́ва, тропа́рь дрꙋга́гѡ, и҆ ны́нѣ,  бг҃оро́диченъ. 
На Бг҃ъ гдⷭ҇ь, тропа́рь ст҃а́гѡ два́жды: сла́ва:  и҆ ны́нѣ, бг҃оро́диченъ. а҆́ще два̀ ст҃ы́хъ, сла́ва,  тропа́рь дрꙋга́гѡ ст҃а́гѡ, и҆ ны́нѣ, бг҃оро́диченъ.  Канѡ́ны ѻ҆́ба ѻ҆ктѡ́иха: и҆ ст҃а́гѡ на д҃: а҆́ще  два̀ ст҃ы́хъ, канѡ́нъ ѻ҆ктѡ́иха є҆ди́нъ на ше́сть, и҆  ст҃ы́хъ на и҃. По г҃-й пѣ́сни сѣда́ленъ ст҃а́гѡ  є҆ди́ножды, сла́ва, и҆ ны́нѣ, бг҃оро́диченъ. По ѕ҃- й пѣ́сни конда́къ и҆ і҆́косъ. а҆́ще два̀ ст҃ы́хъ, по г҃- й пѣ́сни конда́къ в҃-гѡ ст҃а́гѡ, и҆ сѣда́ленъ а҃-гѡ  ст҃а́гѡ є҆ди́ножды, сла́ва, в҃-гѡ ст҃а́гѡ, и҆ ны́нѣ,  бг҃оро́диченъ. По ѕ҃-й пѣ́сни конда́къ пе́рвагѡ  ст҃а́гѡ. свѣти́ленъ ѻ҆ктѡ́иха, сла́ва, ст҃а́гѡ: а҆́ще  два̀ ст҃ы́хъ. Свѣти́ленъ ѻ҆ктѡ́иха, и҆ ст҃а́гѡ: сла́ва,  в҃-гѡ ст҃а́гѡ. На стїхо́внѣ ѻ҆ктѡ́иха, сла́ва,  ст҃а́гѡ, а҆́ще и҆́мать. 
[зрѝ] На лїтꙋргі́и слꙋ́жба днѐ, и҆ ст҃а́гѡ а҆́ще  є҆́сть. А҆́ще среда̀ и҆ пѧто́къ, вмѣ́стѡ  бг҃оро́дичнѡвъ глаго́лемъ крⷭ҇тобг҃оро́дичны. 
[зрѝ] А҆́ще сꙋббѡ́та, на Гдⷭ҇и воззва́хъ,  стїхи̑ры ст҃а́гѡ, и҆лѝ ст҃ы́хъ на ѕ҃, и҆ ны́нѣ,  бг҃оро́диченъ воскрⷭ҇нъ, настоѧ́щагѡ гла́са. По  тропарѣ̀ сла́ва, и҆ ны́нѣ, бг҃оро́диченъ воскрⷭ҇нъ,  настоѧ́щагѡ гла́са. 
На оу҆́трени, на Бг҃ъ гдⷭ҇ь, по тропарѣ̀  бг҃оро́диченъ воскрⷭ҇нъ, по гла́сꙋ тропарѧ̀ канѡ́нъ  мине́и со і҆рмосо́мъ на ѕ҃: и҆ хра́ма ст҃а́гѡ на д҃, и҆  ѡ҆ктѡ́иха мч҃ниченъ на д҃. А҆́ще два̀, ст҃ы́хъ:  вмѣ́стѡ хра́ма глаго́лемъ канѡ́нъ дрꙋга́гѡ ст҃а́гѡ,  а҆́ще хра́мъ хрⷭ҇то́въ и҆лѝ бцⷣы: канѡ́нъ хра́ма со  і҆рмосо́мъ на ѕ҃: и҆ ст҃а́гѡ на д҃, и҆ ѻ҆ктѡ́иха на д҃.  А҆́ще ли ст҃ы́й на ѕ҃: хра́ма со і҆рмосо́мъ на д҃, и҆  ст҃а́гѡ на ѕ҃, и҆ ѻ҆ктѡ́иха на д҃. свѣти́ленъ ст҃а́гѡ,  сла́ва ѻ҆ктѡ́иха, и҆ ны́нѣ, бг҃оро́диченъ. На  хвали́техъ стїхи̑ры ст҃а́гѡ, а҆́ще є҆́сть: по тропарѣ̀  бг҃оро́диченъ оу҆́трени по гла́сꙋ тропарѧ̀. 
На лїтꙋргі́и слꙋ́жба ст҃а́гѡ, а҆́ще є҆́сть: та́же  днѐ. 
Ѡ҆ ст҃ѣ́мъ и҆мꙋ́щемъ бдѣ́нїе, и҆лѝ полѷеле́й, 
въ предпра́зднствахъ и҆лѝ попра́зднствахъ кромѣ̀  недѣ́ли. 
На ма́лѣй вече́рни стїхи̑ры ст҃а́гѡ на д҃: и҆  сла́ва, и҆ ны́нѣ, пра́здника, стїхо́вна ст҃а́гѡ, и҆  сла́ва, и҆ ны́нѣ, пра́здника, тропа́рь ст҃а́гѡ, сла́ва,  и҆ ны́нѣ, пра́здника. 
На вели́цѣй вече́рни на Гдⷭ҇и воззва́хъ, стїхи̑ры  пра́здника г҃, и҆ ст҃а́гѡ є҃: сла́ва, ст҃а́гѡ, и҆ ны́нѣ  пра́здника. чтє́нїѧ ст҃а́гѡ трѝ. На лїті́и стїхи́ра  хра́ма, и҆лѝ пра́здника, и҆ ст҃а́гѡ. сла́ва, ст҃а́гѡ, и҆  ны́нѣ, пра́здника. На стїхо́внѣ стїхи̑ры, и҆  сла́ва, ст҃а́гѡ и҆ ны́нѣ, пра́здника. На  бл҃гослове́нїи хлѣ́бѡвъ тропа́рь ст҃а́гѡ два́жды, и҆  Бцⷣе дв҃о: є҆ди́ножды. 
На оу҆́трени тропа́рь пра́здника два́жды, сла́ва,  ст҃а́гѡ, и҆ ны́нѣ, пра́здника. По каѳі́смахъ и҆ по  полѷеле́и сѣда́льны ст҃а́гѡ по два́жды: сла́ва, и҆  ны́нѣ, пра́здника. Прокі́менъ, є҆ѵⷢ҇лїе и҆ стїхи́ра  ст҃а́гѡ. канѡ́нъ пра́здника со і҆рмосо́мъ на ѕ҃, и҆  ст҃а́гѡ на и҃. По г҃-й пѣ́сни, конда́къ и҆ і҆́косъ  пра́здника: та́же сѣда́ленъ ст҃а́гѡ, два́жды, сла́ва, и҆  ны́нѣ, пра́здника. По ѕ҃-й пѣ́сни конда́къ и҆  і҆́косъ ст҃а́гѡ, свѣти́ленъ ст҃а́гѡ два́жды, сла́ва, и҆  ны́нѣ. пра́здника. На хвали́техъ стїхи̑ры ст҃а́гѡ на  д҃: и҆лѝ пра́здника г҃, и҆ ст҃а́гѡ г҃, сла́ва, ст҃а́гѡ,  и҆ ны́нѣ, пра́здника. 
На часѣ́хъ тропа́рь пра́здника, сла́ва, ст҃а́гѡ,  кондакѝ пра́здника и҆ ст҃а́гѡ премѣнѧ́юще глаго́лемъ. 
(л. є҃ ѡ҆б.) 
На лїтꙋргі́и бл҃жє́нна пра́здника на д҃: и҆  ст҃а́гѡ на д҃. Прокі́менъ, и҆ прича́стенъ пра́здника  и҆ ст҃а́гѡ: а҆пⷭ҇лъ, а҆ллилꙋ́їа, и҆ є҆ѵⷢ҇лїе днѐ, и҆  ст҃а́гѡ. 
Ѡ҆ ст҃ѣ́мъ, є҆мꙋ́же пое́тсѧ на д҃, и҆лѝ на ѕ҃, 
въ предпра́зднствахъ, и҆ попра́зднствахъ кромѣ̀  недѣ́ли. 
На вече́рни на Гдⷭ҇и воззва́хъ, стїхи̑ры  пра́здника трѝ, и҆ ст҃а́гѡ трѝ: а҆́ще два̀ ст҃ы́хъ,  ѻ҆бои́мъ на ѕ҃: сла́ва, ст҃а́гѡ, и҆ ны́нѣ, пра́здника.  На стїхо́внѣ стїхи̑ры пра́здника: сла́ва, ст҃а́гѡ,  и҆ ны́нѣ, пра́здника, тропа́рь ст҃а́гѡ, сла́ва, и҆  ны́нѣ, пра́здника. 
На оу҆́трени тропа́рь пра́здника два́жды: сла́ва,  ст҃а́гѡ, а҆́ще два̀ ст҃ы́хъ: тропа́рь пра́здника  є҆ди́ножды, и҆ ст҃а́гѡ: сла́ва, в҃-гѡ ст҃а́гѡ: и҆  ны́нѣ, пра́здника. По каѳі́смахъ сѣда́льны  пра́здника, канѡ́нъ пра́здника со і҆рмосо́мъ на и҃, и҆  ст҃а́гѡ на д҃. а҆́ще ст҃ы́й на ѕ҃: канѡ́нъ пра́здни на со  і҆рмосо́мъ на ѕ҃: и҆ ст҃а́гѡ на ѕ҃: а҆́ще два̀ ст҃ы́хъ на  и҃. По г҃-й пѣ́сни конда́къ ст҃а́гѡ, и҆лѝ ст҃ы́хъ,  и҆ сѣда́ленъ є҆ди́ножды: сла́ва, и҆ ны́нѣ, пра́здника.  По ѕ҃-й пѣ́сни, конда́къ и҆ і҆́косъ пра́здника.  А҆́ще ли ст҃ы́й на ѕ҃: въ попра́зднствахъ, по г҃-й  пѣ́сни конда́къ и҆ і҆́косъ пра́здника: и҆ сѣда́ленъ  ст҃а́гѡ два́жды, сла́ва, и҆ ны́нѣ, пра́здника. По  ѕ҃-й пѣ́сни конда́къ и҆ і҆́косъ ст҃а́гѡ, свѣти́ленъ  ст҃а́гѡ два́жды, сла́ва, и҆ ны́нѣ, пра́здника. На  стїхо́внѣ стїхи̑ры пра́здника, сла́ва, ст҃а́гѡ, а҆́ще  є҆́сть, и҆ ны́нѣ, пра́здника. 
На часѣ́хъ тропа́рь пра́здника и҆ ст҃а́гѡ,  конда́къ пра́здника є҆ди́нъ на всѣ́хъ часѣ́хъ. 
На лїтꙋргі́и бл҃жє́нна пра́здника на д҃, и҆  ст҃а́гѡ на д҃. прокі́менъ и҆ прича́стенъ пра́здника, и҆  ст҃а́гѡ, а҆́ще є҆́сть: а҆пⷭ҇лъ и҆ є҆ѵⷢ҇лїе днѐ, и҆  ст҃а́гѡ, а҆́ще є҆́сть. 


(л. ѕ҃) 
[глⷡ҇а а҃] СЛꙊ́ЖБА Ѻ҆́БЩА 
пра́здникѡмъ, и҆ предпра́зднствѡмъ и҆  попра́зднствѡмъ 
гдⷭ҇а на́шегѡ і҆и҃са хрⷭ҇та̀. 
Ве́черъ, на Гдⷭ҇и воззва́хъ, стїхи̑ры, гла́съ ѕ҃. 
Подо́бенъ: Гдⷭ҇и, ла́заревъ гро́бъ: 
Гдⷭ҇и, и҆́же бж҃ество́мъ всѧ̑ и҆сполнѧ́ѧй,  бл҃гостїю къ человѣ́кѡмъ соедини́всѧ, є҆ди́нъ ѿ двою̀  неви́димь сы́й, проше́дъ ѿ чтⷭ҇ыѧ ви́димь бы́сть:  зра́ка же плотска́гѡ показꙋ́еши ѡ҆́бразъ и҆́мⷬ҇къ  твоегѡ̀: въ нѧ́же прише́дше покланѧ́емсѧ тебѣ̀ влⷣцѣ,  содѣ́телѧ позна́вше мо́лимъ тѧ̀: бл҃гослове́нъ є҆сѝ,  сп҃се, поми́лꙋй на́съ. [Два́жды.] 
Гдⷭ҇и, непостижи́мꙋю смотре́нїѧ твоегѡ̀ та́йнꙋ,  ю҆́же ѿ вѣ́ка пронарече́ннꙋю, прише́дый назна́менꙋеши,  и҆ то̀ оу҆вѣрѧ́ѧ показа́лъ є҆сѝ мі́рови бж҃е́ственное  и҆́мⷬ҇къ твоѐ, и҆ и҆спо́лнилъ є҆сѝ всѧ́чєскаѧ  ра́дости, и҆ ѡ҆бнови́лъ є҆сѝ па́ки человѣ́ческое  сꙋщество̀, сп҃стѝ хотѧ̀: бл҃гослове́нъ є҆сѝ, бж҃е,  поми́лꙋй на́съ. [Два́жды.] 
Гдⷭ҇и, пресла́вное соше́ствїе твоегѡ̀ млⷭ҇рдїѧ, въ  вы́шнихъ живы́й въ нѣ́дрѣхъ ѻ҆ч҃ескихъ, неѡпи́санно и҆  непостижи́мо, и҆ къ земны̑мъ прише́дъ, ви́дѣнъ бы́лъ  є҆сѝ ны́нѣ: и҆ почита́емъ пра́здникъ тво́й  и҆́мⷬ҇къ, да и҆зба́виши на́съ ѿ страсте́й є҆гѡ̀  (л. ѕ҃ ѡ҆б.) ра́ди чтꙋ́щихъ тѧ̀ влⷣкꙋ, ѡ҆живи́вша ны̀  оу҆ме́ршыѧ ѿ грѣ̑хъ: бл҃гослове́нъ є҆сѝ, сп҃се,  поми́лꙋй на́съ. [Два́жды.] 
Гдⷭ҇и, воплоти́всѧ ꙗ҆́коже восхотѣ́лъ є҆сѝ,  и҆зво́лихъ нищетꙋ̀ на́шꙋ и҆ бога́тство бл҃госе́рдїѧ  твоегѡ̀ показа́ти, и҆́мже мѧ̀ пе́рсть ѡ҆божи́лъ є҆сѝ.  сла́вимъ тѧ̀, чл҃вѣколю́бче, смотре́нїѧ ѡ҆́бразъ  ви́дѣвше и҆́мⷬ҇къ твоегѡ̀: си́мъ невозбра́ннѡ,  є҆́же во є҆де́мъ вхо́дъ, сп҃се, да́рꙋй рабѡ́мъ твои̑мъ,  презрѧ̀ и҆̀мъ всѧ̑ согрѣшє́нїѧ. [Два́жды.] 
Сла́ва, и҆ ны́нѣ, гла́съ и҃: 
Влⷣко чл҃вѣколю́бче, вели́ка твоегѡ̀ смотре́нїѧ  глꙋбина̀, въ ро́дъ и҆ ро́дъ твоѐ бл҃годѣ́тельствꙋеши  созда́нїе. нѣ́дръ ѻ҆ч҃ескихъ не ѿстꙋ́пль: пло́тїю  чл҃вѣ́къ ꙗ҆ви́лсѧ є҆сѝ на землѝ, прїи́де призыва́ѧ  всѣ́хъ къ покаѧ́нїю: цр҃ю̀ и҆ бг҃ꙋ тебѣ̀ покланѧ́емсѧ,  ꙗ҆́кѡ погꙋблѧ́еши врагѝ на́шѧ, и҆ сп҃са́еши лю́ди твоѧ̑  и҆зрѧ̑дныѧ, пра́зднꙋющыѧ чⷭ҇тно́е и҆́мⷬ҇къ твоѐ. 
Прокі́менъ днѐ. 
И҆схо́да чте́нїе [глава̀ к҃д]. 
Речѐ гдⷭ҇ь къ мѡѷсе́ю: взы́ди ко мнѣ̀ на горꙋ̀,  и҆ ста́ни та́мѡ, и҆ да́мъ тѝ скрижа̑ли ка́мєнны,  зако́нъ и҆ за́пѡвѣди, ꙗ҆̀же написа́хъ, взако́нити  лю́демъ. И҆ воста́въ мѡѷсе́й, и҆ і҆исꙋ́съ предстоѧ́й  є҆мꙋ̀, взыдо́ша на горꙋ̀ бж҃їю, и҆ ста́рцємъ речѐ:  безмо́лвствꙋйте та́мѡ, до́ндеже возврати́мсѧ къ ва́мъ. и҆  сѐ а҆арѡ́нъ и҆ ѡ҆́ръ съ ва́ми: а҆́ще комꙋ̀ прилꙋчи́тсѧ  сꙋ́дъ, да и҆́дꙋтъ къ ни̑мъ. И҆ взы́де мѡѷсе́й на горꙋ̀  и҆ покры̀ ѡ҆́блакъ го́рꙋ, и҆ сни́де сла́ва бж҃їѧ на горꙋ̀  сїна́йскꙋю, и҆ покры̀ и҆ ѡ҆́блакъ ше́сть дне́й. И҆  призва̀ гдⷭ҇ь мѡѷсе́а въ де́нь седмы́й, и҆з̾ среды̀  ѡ҆́блака. Видѣ́нїе же сла́вы гдⷭ҇ни ꙗ҆́кѡ ѻ҆́гнь палѧ̀  на версѣ̀ горы̀, прѧ́мѡ сынѡ́въ і҆и҃левыхъ. И҆ вни́де  мѡѷсе́й посредѣ̀ ѡ҆́блака, и҆ взы́де на горꙋ̀: и҆ бѣ̀  та́мѡ на горѣ̀ четы́редесѧть дне́й и҆ четы́редесѧть  ноще́й. 
Втора́гѡ зако́на чте́нїе [глава̀ д҃]. 
Речѐ мѡѷсе́й къ лю́демъ: ны́нѣ слы́ши, і҆и҃лю,  ѡ҆правда̑нїѧ и҆ сꙋдьбы̑, є҆ли̑ка а҆́зъ наꙋчꙋ̀ ва́съ  дне́сь твори́ти, да жи́ви (л. з҃) бꙋ́дете. И҆ сохрани́те,  и҆ сотвори́те, ꙗ҆́кѡ сїѧ̀ премꙋ́дрость ва́ша, и҆ ра́зꙋмъ  пред̾ всѣ́ми ꙗ҆зы́ки, є҆ли́цы а҆́ще оу҆слы́шатъ  ѡ҆правда̑нїѧ сїѧ̑, и҆ рекꙋ́тъ: сі́и лю́дїе мꙋ́дри и҆  хꙋдо́жни, и҆ ꙗ҆зы́къ вели́кїй се́й, ꙗ҆́кѡ гдⷭ҇ь бг҃ъ  на́шъ є҆́сть во всѣ́хъ, и҆̀же а҆́ще того̀ призове́мъ.  И҆ ны́нѣ внемли́те себѣ̀ ве́сь до́мъ і҆и҃левъ, и҆  сохрани́те дꙋ́шы своѧ̑ ѕѣлѡ̀, и҆ не забꙋ́дите всѧ̑  словеса̀, ꙗ҆̀же ви́дѣша ѻ҆́чи ва́ши, и҆ да не  ѿстꙋ́пѧтъ ѿ серде́цъ ва́шихъ во всѧ̑ дни̑ живота̀  ва́шегѡ. И҆ приведо́сте сы́ны ва́шѧ, и҆ сы́ны сынѡ́въ  ва́шихъ въ де́нь, во́ньже ста́сте пред̾ гдⷭ҇емъ бг҃омъ  въ хѡри́вѣ, въ де́нь во́ньже речѐ гдⷭ҇ь ко мнѣ̀:  соберѝ въ цр҃квь лю́ди, и҆ да оу҆слы́шатъ глаго́лы  моѧ̑, ꙗ҆́кѡ да навы́кнꙋтъ боѧ́тисѧ менѐ во всѧ̑ дни̑,  є҆ли́ки поживꙋ́тъ ѻ҆нѝ на землѝ, и҆ сы́ны своѧ̑ да  наꙋча́тъ. И҆ пристꙋпи́сте и҆ ста́сте под̾ горо́ю, и҆  гора̀ горѧ́ще ѻ҆гне́мъ да́же до нб҃сѐ, тьма̀, сꙋмра́къ  и҆ ды́мъ. И҆ глаго́ла гдⷭ҇ь бг҃ъ къ ва́мъ на горѣ̀ ѿ  среды̀ ѻ҆гнѧ̀: гла́съ слове́съ є҆гѡ̀ вы̀ слы́шасте, и҆  подо́бїѧ не ви́дѣсте, но гла́съ. И҆ возвѣстѝ ва́мъ  завѣ́тъ сво́й, и҆́же завѣща̀ ва́мъ твори́ти, и҆ мнѣ̀  завѣща̀ гдⷭ҇ь во вре́мѧ ѻ҆́но, наꙋчи́ти ва́съ  ѡ҆правда́нїємъ и҆ сꙋдьба́мъ, твори́ти ва́мъ та̑ на  землѝ. Глаго́ла гдⷭ҇ь къ ва́мъ на горѣ̀ въ хѡри́вѣ,  ѿ среды̀ ѻ҆гнѧ̀. 
Втора́гѡ зако́на чте́нїе [глава̀ є҃]. 
Собра̀ мѡѷсе́й всѧ̑ лю́ди і҆и҃льтєскїѧ, и҆ речѐ  къ ни̑мъ: слы́ши, і҆и҃лю, всѣ́хъ ѡ҆правда́нїй мои́хъ, и҆  сꙋде́бъ мои́хъ, є҆ли́кѡ а҆́зъ глаго́лю во оу҆́ши ва́шѧ:  во дни̑ ты̑ѧ наꙋчи́тесѧ и҆̀мъ, и҆ сохрани́ти ѧ҆̀ и҆  сотвори́ти. Гдⷭ҇ь бг҃ъ завѣща̀ ва́мъ завѣ́тъ въ  хѡри́вѣ: Не є҆ди̑нымъ ѻ҆тцє́мъ ва́шымъ завѣща̀ гдⷭ҇ь  завѣ́тъ се́й, но и҆ ва́мъ. Лице́мъ къ лицꙋ̀ глаго́ла  гдⷭ҇ь въ хѡри́вѣ и҆з̾ среды̀ ѻ҆гнѧ̀ на горѣ̀: А҆́зъ  же стоѧ́хъ междꙋ̀ гдⷭ҇емъ и҆ ва́ми во вре́мѧ ѻ҆́но,  возвѣсти́ти ва́мъ глаго́лы гдⷭ҇ни, глаго́лѧ: А҆́зъ  є҆́смь бг҃ъ тво́й, и҆зведы́й тѧ̀ и҆з̾ землѝ  є҆гѵ́петскїѧ, и҆з̾ до́мꙋ рабо́ты, не сꙋ́ть бо́зи и҆́ни  ра́звѣ менѐ: а҆́зъ бо є҆́смь гдⷭ҇ь бг҃ъ тво́й  ревни́тель, творѧ̀ ми́лость ты́сѧщами лю́бѧщымъ мѧ̀, и҆  хранѧ́щымъ за́пѡвѣди моѧ̑. И҆ (л. з҃ ѡ҆б.) бы́сть ꙗ҆́кѡ  оу҆слы́шасте гла́съ посредѝ ѻ҆гнѧ̀, и҆ гора̀ горѧ́ще  ѻ҆гне́мъ, и҆ пристꙋпи́сте ко мнѣ̀ всѝ, и҆ реко́сте:  Сѐ показа̀ гдⷭ҇ь бг҃ъ на́шъ на́мъ сла́вꙋ свою̀, и҆  гла́съ слы́шахомъ посредѝ ѻ҆гнѧ̀: въ де́нь ѻ҆́нъ  ви́дѣхомъ, ꙗ҆́кѡ возглаго́летъ гдⷭ҇ь бг҃ъ къ  человѣ́кꙋ, и҆ жи́въ бꙋ́детъ. И҆ ны́нѣ да не оу҆́мремъ,  ꙗ҆́кѡ погꙋби́тъ ны̀ ѻ҆́гнь вели́кїй се́й, а҆́ще  приложи́мъ послꙋ́шати гла́съ гдⷭ҇а бг҃а на́шегѡ є҆щѐ,  и҆ оу҆́мремъ. Ка́ѧ бо пло́ть, и҆лѝ кто̀ слы́ша гла́съ  бг҃а глаго́люща посредѝ ѻ҆гнѧ̀, и҆ жи́въ бꙋ́детъ: И҆  слы́ша гдⷭ҇ь бг҃ъ гла́съ слове́съ глаго́лющихъ ко мнѣ̀,  и҆ рѣ́хъ къ ни̑мъ: и҆ за́пѡвѣди и҆ ѡ҆правда̑нїѧ и҆  сꙋды̀, є҆ли́кѡ заповѣ́да ва́мъ гдⷭ҇ь бг҃ъ, да  оу҆боите́сѧ всѣ́хъ ѡ҆правда́нїй є҆гѡ̀, да млⷭ҇тивъ  бꙋ́детъ, и҆ оу҆мно́житесѧ на землѝ. Слы́ши, і҆и҃лю,  гдⷭ҇ь бг҃ъ ва́шъ, гдⷭ҇ь є҆ди́нъ є҆́сть: и҆ возлю́биши  гдⷭ҇а бг҃а твоего̀ ѿ всегѡ̀ помышле́нїѧ твоегѡ̀, и҆ ѿ  всегѡ̀ се́рдца твоегѡ̀, и҆ ѿ всеѧ̀ дꙋшѝ твоеѧ̀, и҆ ѿ  всеѧ̀ крѣ́пости твоеѧ̀, и҆ тогѡ̀ оу҆бои́шисѧ, и҆ томꙋ̀  є҆ди́номꙋ послꙋ́жиши, и҆ къ немꙋ̀ прилѣпи́шисѧ, и҆  и҆́менемъ є҆гѡ̀ клене́шисѧ, и҆ оу҆гѡ́днаѧ є҆мꙋ̀  сотвори́ши: да добро̀ тебѣ̀ бꙋ́детъ. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
Прїи́де просвѣще́нїе, ꙳ бл҃года́ть ꙗ҆ви́сѧ, ꙳ и҆  и҆збавле́нїе наста̀, ꙳ мі́ръ просвѣти́сѧ: ꙳ лю́дїе  ра́дости и҆спо́лнитесѧ. 
Сті́хъ: Бг҃ъ ѿ ю҆́га прїи́детъ и҆ ст҃ы́й ѿ горы̀  прїѡсѣне́нныѧ ча́щи. 
По́йте ѻ҆те́чєствїѧ ꙗ҆зы̑къ, ꙳ хвалꙋ̀ и҆ сла́вꙋ  возсыла́юще ꙳ хрⷭ҇тꙋ̀ бг҃ꙋ, ꙳ оу҆се́рднѡ поспѣ́шшесѧ, ꙳  сла́вѧще и҆́мⷬ҇къ сегѡ̀. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ. 
Сло́во ѻ҆́ч҃ее, и҆́мже всѧ̑ бы́ша, ꙳ безстра́стнѡ  и҆ неизрече́ннѡ, ꙳ ѵ҆поста́сь зри́тсѧ є҆ди́на, ꙳ ѿ двою̀  є҆стествꙋ̑, ꙳ прїи́де сп҃стѝ человѣ́чество. 
Сла́ва, и҆ ны́нѣ, гла́съ и҃: 
Гдⷭ҇и, и҆спо́лнити хотѧ̀ ꙗ҆̀же повелѣ́лъ є҆сѝ  ѿ вѣ́ка, ѿ всеѧ̀ тва́ри слꙋжи́тєли та́йны твоеѧ̀  прїѧ́лъ є҆сѝ: ѿ а҆́гг҃лъ гаврїи́ла: ѿ человѣ̑къ  дв҃ꙋ: ѿ нб҃съ ѕвѣздꙋ̀: ѿ землѝ го́рꙋ: ѿ пꙋсты́ни  (л. и҃) ꙗ҆́сли, ѿ во́дъ і҆ѻрда́нъ, въ не́мже  беззакѡ́нїѧ всѣ́хъ потреби́лъ є҆сѝ, сп҃се на́шъ,  сла́ва тебѣ̀. 
Тропа́рь настоѧ́щагѡ пра́здника. 
А҆́ще ли нѣ́сть, глаго́ли тропа́рь, гла́съ в҃:  Пречтⷭ҇омꙋ твоемꙋ̀ ѡ҆́бразꙋ: 
На оу҆́трени, 
на Бг҃ъ гдⷭ҇ь, тропа́рь то́йже, три́жды. 
По а҃-й каѳі́смѣ, сѣда́ленъ, гла́съ а҃. 
Подо́бенъ: Гро́бъ тво́й: 
Бл҃года́ть твоѧ̀, сп҃се, на на́съ и҆злїѧ́сѧ,  ви́димꙋ бы́вшꙋ тѝ, непостижи́ме, и҆ пре́лести тьма̀  оу҆гасѐ: тѣ́мъ во свѣ́тѣ лица̀ твоегѡ̀ стѡпы̀ на́шѧ  напра́ви, да въ за́повѣдехъ твои́хъ ходѧ́ще, тебѐ  сподо́бимсѧ оу҆зрѣ́ти, свѣ́те непристꙋ́пный. 
Сла́ва, и҆ ны́нѣ, то́йже. 
По в҃-й каѳі́смѣ, сѣда́ленъ, гла́съ є҃. 
Подо́бенъ: Собезнача́льное: 
Собезнача́льный сн҃ъ ѻ҆ц҃ꙋ̀ и҆ превѣ́чный, и҆  неви́димый сꙋщество́мъ, и҆ неѡсѧза́емый, под̾ лѣ́томъ  бы́въ, за млⷭ҇ть неизрече́ннꙋю, ѡ҆пи́саныѧ пло́ти твоеѧ̀,  влⷣко, на́мъ ѡ҆ста́ви сла́дкое и҆з̾ѡбраже́нїе  и҆́мⷬ҇къ на сп҃се́нїе дꙋ́шъ на́шихъ. 
Сла́ва, и҆ ны́нѣ, то́йже. 
Велича́нїе настоѧ́щемꙋ пра́здникꙋ. По полѷеле́и  сѣда́ленъ, гла́съ д҃. 
Подо́бенъ: Вознесы́йсѧ: 
Не ктомꙋ̀ сѣ́тованїе на лицѣ̀ а҆да́мовѣ, во  а҆да́ма ѡ҆бо́лкшꙋсѧ и҆́же того̀ созда́вшемꙋ, и҆ лица̀  подо́бїемъ себѐ всѣ̑мъ ꙗ҆влѧ́ющꙋ и҆ къ любвѝ  подви́жꙋщꙋ бл҃гочести́выхъ составлє́нїѧ, є҆диногла́снѡ  воспѣва́ти: сла́ва, влⷣко чл҃вѣколю́бче кра́йнемꙋ  схожде́нїю твоемꙋ̀. 
Сла́ва, и҆ ны́нѣ, то́йже. 
(л. и҃ ѡ҆б.) 
Степє́нна, д҃-гѡ гла́са, а҃-й а҆нтїфѡ́нъ. 
Прокі́менъ: 
Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆  и҆́мени твое́мъ возра́дꙋемсѧ во вѣ́ки. 
Сті́хъ: Ви́дѣша всѝ концы̀ землѝ сп҃се́нїе бг҃а  на́шегѡ. 
Є҆ѵⷢ҇лїе прилꙋчи́вшемꙋсѧ пра́здникꙋ. По н҃-мъ  ѱалмѣ̀, стїхи́ра, гла́съ и҃: Гдⷭ҇и, и҆спо́лнити  хотѧ̀: [пи́сана на стїхо́внѣ ве́чера. Сла́ва.] 
Канѡ́нъ, гла́съ д҃: і҆рмо́съ по два́жды, тропари́ же  на в҃і. 
Пѣ́снь а҃. 
І҆рмо́съ: Наста́вльшемꙋ дре́вле і҆и҃лѧ, бѣжа́щаго  ѿ рабо́ты фараѡ́новы, и҆ въ пꙋсты́ни пита́вшемꙋ, пои́мъ  и҆зба́вителю бг҃ꙋ на́шемꙋ: ꙗ҆́кѡ просла́висѧ. 
Въ наро́читый де́нь пра́здника на́шегѡ ѿве́рземъ  оу҆ста̀, человѣ́цы, и҆ оу҆ѧсни́мъ ꙗ҆зы́къ, ꙗ҆вле́нїе  бжⷭ҇твенное, и҆́мⷬ҇къ, хрⷭ҇та̀ бг҃а на́шегѡ свѣ́тлѡ  пою́ще: ꙗ҆́кѡ просла́висѧ. 
Свѣ́тъ превѣ́чный, ѻ҆́ч҃а и҆сполнѧ́ѧ словеса̀,  хотѧ̀ сказа́сти свою̀ бл҃года́ть, ѡ҆́бразъ ра́бїй прїи́мъ  на́съ ра́ди, ꙗ҆ви́сѧ ѡ҆́бразомъ бжⷭ҇твеннагѡ  и҆́мⷬ҇къ своегѡ̀, свѣ́томъ ѡ҆блиста́ѧ на́съ. 
Прїиди́те, всѝ, хрⷭ҇то́во и҆́мⷬ҇къ вѣ́рою  пра́зднꙋемъ, и҆ разꙋ́мнѡ пѣ́нїе предлага́юще  бжⷭ҇твенное, сла́вимъ и҆ возопїе́мъ согла́снѡ: хрⷭ҇то́съ  прїи́де тє́мнымъ на ѡ҆бновле́нїе. пое́мъ є҆мꙋ̀, ꙗ҆́кѡ  просла́висѧ. 
Бг҃оро́диченъ: Ꙗ҆вле́нїе дне́сь  бг҃овочл҃вѣ́чнагѡ ржⷭ҇тва̀, вои́стиннꙋ позна́хомъ  тобо́ю, всечтⷭ҇аѧ: и҆ чтꙋ́щїи тѧ̀ сподо́блени бы́хомъ  ви́дѣти и҆́мⷬ҇къ сн҃а твоегѡ̀, є҆го́же молѝ  сп҃стѝ на́съ ѿ всѧ́кїѧ бѣ́ды. 
Катава́сїа, настоѧ́щагѡ пра́здника, і҆рмосы̀, и҆лѝ  сїѧ̑: 
Бж҃е́ственнымъ покрове́нъ, медленоѧзы́чный  мра́комъ, и҆звиті́йствова бг҃опи́санный зако́нъ: ти́нꙋ бо  ѿтрѧ́съ ѻ҆чесѐ оу҆́мнагѡ, ви́дитъ сꙋ́щаго, и҆  наꙋча́етсѧ дх҃а ра́зꙋмꙋ, хвалѧ̀ бж҃е́ственными пѣ́сньми. 
Пѣ́снь г҃. 
І҆рмо́съ: Не мꙋ́дростїю, и҆ си́лою и҆ бога́тствомъ  хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю,  хрⷭ҇тѐ: нѣ́сть бо ст҃ъ, па́че тебѐ, чл҃вѣколю́бче. 
(л. ѳ҃) 
Влⷣко сы́й по сꙋществꙋ̀, соедини́всѧ рабѡ́мъ  пло́тїю, и҆ ви́дѣнъ бы́лъ є҆сѝ, на́мъ дѣ́тельствꙋѧ  разли́чное сп҃се́нїе, хрⷭ҇тѐ, є҆́же ны́нѣ  прославлѧ́емъ и҆́мⷬ҇къ твоѐ: ꙗ҆́кѡ нѣ́сть ст҃ъ  па́че тебѐ, чл҃вѣколю́бче. 
Лю́дїе твоѝ, хрⷭ҇тѐ, и҆̀же въ тѧ̀ вѣ́рою  просвѣще́ни, бжⷭ҇твенный тво́й пра́здникъ и҆́мⷬ҇къ  сотворѧ́ютъ свѣ́тлѡ: то́же чтꙋ́ще ѿ бѣ́дъ  и҆збавлѧ́емсѧ, и҆ црⷭ҇твїю нбⷭ҇номꙋ, сп҃се, сподо́би  на́съ. 
Животѐ ѵ҆поста́сный, ны́нѣ вкꙋ́шь сме́рти  пло́тїю, є҆́юже живо́тъ и҆сточи́лъ є҆сѝ мє́ртвымъ,  воста́нїемъ твои́мъ, хрⷭ҇тѐ, и҆ твои́мъ и҆́мⷬ҇къ,  ꙗ҆́кѡ живота̀ хода́таѧ дарова́лъ є҆сѝ на́мъ. 
Бг҃оро́диченъ: Сп҃се́нїе и҆з̾ тебѐ пре́жде въ  мі́рѣ возсїѧ̀ пло́тїю, ны́нѣ же вѣ́рныхъ тобо́ю,  бг҃ома́ти, живо́тъ ꙗ҆ви́сѧ, свѣтоно́сное хрⷭ҇то́во  и҆́мⷬ҇къ, є҆гѡ́же ра́ди, бцⷣе, молѝ сн҃а твоего̀,  и҆зба́вити на́съ ѿ бѣ́дъ и҆ вѣ́чнагѡ мꙋче́нїѧ. 
Катава́сїа: Разве́рзе оу҆тро́бы неча́дствовавшїѧ  оу҆́зы, доса́дꙋ же неꙋдоботерпи́мꙋ бл҃гоча́дствꙋющїѧ,  є҆ди́на мл҃тва прⷪ҇ро́чицы дре́вле а҆́нны, носѧ́щїѧ дх҃ъ  сокрꙋше́нъ, къ си́льномꙋ и҆ бг҃ꙋ ра́зꙋмѡвъ. 
Сѣда́ленъ, гла́съ д҃. 
Подо́бенъ: Вознесы́йсѧ на крⷭ҇тъ: 
Мо́лимъ тѧ̀, влⷣко млⷭ҇тиве сп҃се, и҆зба́ви на́съ  ѿ всѣ́хъ ви́димыхъ и҆ неви́димыхъ вра̑гъ, и҆  и҆ноплеме́нныхъ нахожде́нїй, и҆ всѧ́кихъ бѣ́дъ и҆  смꙋще́нїѧ, пра́зднꙋющихъ вѣ́рою и҆ любо́вїю  бж҃е́ственное и҆́мⷬ҇къ, є҆гѡ́же ра́ди сподо́би на́съ  полꙋчи́ти вѣ́чныхъ бл҃ги́хъ наслажде́нїе. 
Сла́ва, и҆ ны́нѣ, то́йже. 
Пѣ́снь д҃. 
І҆рмо́съ: Неизслѣ́дный бж҃їй совѣ́тъ, є҆́же ѿ  дв҃ы воплоще́нїѧ тебѐ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й гдⷭ҇и. 
Свѣтоподо́бный бжⷭ҇твенный пра́здникъ, пло́тїю  прибли́жшагѡсѧ чл҃вѣ́кѡмъ, прїи́де къ новоизбра́нномꙋ  і҆и҃лю, и҆ просвѣща́етъ дне́сь всегѡ̀ мі́ра концы̀  и҆́мⷬ҇къ свои́мъ: сла́ва си́лѣ твое́й гдⷭ҇и. 
(л. ѳ҃ ѡ҆б.) 
Бг҃овидѣ́нїѧ сла́вы дре́вле твои́хъ зна́менїй  сподо́бисѧ мѡѷсе́й, просїѧ́въ: но́вый же і҆и҃ль лице́мъ  ны́нѣ къ лицꙋ̀, ꙗ҆́снѡ тѧ̀ и҆зба́вителѧ зри́тъ: сла́ва  си́лѣ твое́й, гдⷭ҇и. 
Ви́дите чꙋ̑днаѧ всѝ лю́дїе, дꙋхо́внѡ ны́нѣ  возвесели́тесѧ, хрⷭ҇то́во пою́ще и҆́мⷬ҇къ, и҆́же на  землѝ ꙗ҆́вльшагѡсѧ человѣ́кѡмъ на сп҃се́нїе: сла́ва  си́лѣ твое́й, гдⷭ҇и. 
Бг҃оро́диченъ: Пречⷭ҇таѧ бцⷣе, сп҃си́ ны къ  тебѣ̀ прибѣга́ющыѧ, и҆ пра́зднꙋющыѧ сн҃а твоегѡ̀  бж҃е́ственное и҆́мⷬ҇къ и҆ всегда̀ молѝ є҆го̀,  грѣхѡ́въ проще́нїе дарова́ти на́мъ. 
Катава́сїа: Цр҃ю̀ царе́й, ꙗ҆ковы́й ѿ ꙗ҆кова́гѡ  є҆ди́нъ, сло́ве, произше́дый ѿ ѻ҆ц҃а̀ безвино́внагѡ,  равномо́щнаго твоего̀ дх҃а а҆пⷭ҇лѡмъ и҆́стиннѡ посла́лъ  є҆сѝ, ꙗ҆́кѡ бл҃годѣ́телѧ, пою́щымъ: сла́ва держа́вѣ  твое́й, гдⷭ҇и. 
Пѣ́снь є҃. 
І҆рмо́съ: Ѿ свѣ́та пресѣкі́й перворо́дный  свѣ́тъ, ꙗ҆́кѡ во свѣ́тѣ дѣ́ла пою́тъ тѧ̀, хрⷭ҇тѐ,  содѣ́телѧ, во свѣ́тѣ твое́мъ пꙋти̑ на́шѧ напра́ви. 
Воспле́щемъ дне́сь рꙋка́ми, и҆ воскли́кнемъ  гла́сомъ хвале́нїе гдⷭ҇еви: се́ бо прїи́де и҆ ꙗ҆ви́сѧ  вои́стиннꙋ, всѧ̑ просвѣща́ѧ вѣ̑рныѧ бж҃е́ственнымъ  и҆́мⷬ҇къ, пречⷭ҇тыѧ пло́ти своеѧ̀. 
Просвѣти́шасѧ дне́сь правосла́вныхъ собо́ри,  є҆реті́чєскаѧ же ѡ҆полчє́нїѧ посрами́шасѧ, ви́дѧще  покланѧ́емо хрⷭ҇то́во и҆́мⷬ҇къ, ѡ҆́бразомъ плотски́мъ  и҆зба́вителѧ прело́жшасѧ. 
Прїи́де оу҆́бѡ торжество̀, и҆ вели́каѧ та́йна ѿ  лица̀ гдⷭ҇нѧ свѣ́тъ возсїѧ̀ мі́рови, бл҃гоꙋстро́енный  пра́здникъ бжⷭ҇твеннагѡ и҆́мⷬ҇къ гдⷭ҇нѧ: и҆́мже бо  дарова́сѧ плѣ̑ннымъ всѣ̑мъ ми́ръ и҆ весе́лїе. 
Бг҃оро́диченъ: Ѡ҆́блацы свы́ше да кропѧ́тъ  сла́дость землены̑мъ, твои́мъ хода́тайствомъ, прест҃а́ѧ  дв҃о. оу҆ще́дривъ мі́ръ сн҃ъ тво́й и҆ бг҃ъ на́шъ,  дне́сь, воздви́же ро́гъ хрⷭ҇тїа́нскїй: дне́сь сп҃се́нїе  вѣ̑рнымъ, бж҃е́ственнымъ и҆́мⷬ҇къ свои́мъ дарова̀. 
Катава́сїа: Рѣши́тельное ѡ҆чище́нїе грѣхѡ́въ,  ѻ҆гнедохнове́ннꙋю прїими́те дх҃а ро́сꙋ, ѽ ча̑да  свѣтоѡбра̑знаѧ, церкѡ́внаѧ! ны́нѣ ѿ сїѡ́на бо и҆зы́де  зако́нъ, ѧ҆зыкоѻгнеѡбра́знаѧ дх҃а бл҃года́ть. 
(л. і҃) 
Пѣ́снь ѕ҃. 
І҆рмо́съ: Бж҃е́ственное сїѐ и҆ всечⷭ҇тно́е  соверша́юще пра́зднество, бг҃омꙋ́дрїи, бг҃омт҃ре,  прїиди́те рꙋка́ми воспле́щимъ, ѿ неѧ̀ ро́ждшагосѧ бг҃а  сла́вимъ. 
Возсїѧ̀ живо́тъ мє́ртвымъ, и҆ свѣ́тъ оу҆жѐ  слѣпы̑мъ прише́ствова, и҆ лю́тѣ немощны̑мъ врачевство̀  ѿве́рзесѧ: и҆ всѣ̑мъ сп҃се́нїе прибли́жисѧ,  свѣтоно́снымъ и҆́мⷬ҇къ хрⷭ҇то́вымъ. 
Да пра́зднствꙋетъ всѧ́къ ра́зꙋмъ, ны́нѣ ꙗ҆́снѡ  ви́дѧ невеще́ственный пра́здникъ бжⷭ҇твеннагѡ  и҆́мⷬ҇къ, и҆́же просвѣще́нїе и҆сточа́етъ  покланѧ́ющымсѧ є҆мꙋ̀. 
Гдⷭ҇и, ви́дѧще тѧ̀, нб҃са̀ повѣ́даютъ сла́вꙋ  твою̀, і҆и҃се хрⷭ҇тѐ, всѧ̑ вѣ̑рныѧ твоѧ̑ созыва́ютъ  воспѣва́ти бж҃е́ственное и҆́мⷬ҇къ твоѐ, грѧдꙋ́щихъ  къ позна́нїю и҆́стиннагѡ покаѧ́нїѧ. 
Бг҃оро́диченъ: Бж҃їѧ мт҃и, ꙗ҆ви́сѧ страна́мъ  зна́менїе, и҆ зна́емое сп҃се́нїе, чтⷭ҇аѧ дв҃о, свѣ́томъ  сн҃а твоегѡ̀ чтⷭ҇на́гѡ и҆́мⷬ҇къ, то́же молѝ сп҃стѝ  на́съ помина́ющихъ тѧ̀, и҆ и҆зба́ви бѣ́дъ и҆ пога́ныхъ  нахожде́нїѧ, мл҃твами твои́ми. 
Катава́сїа: Ѡ҆чище́нїе на́мъ, хрⷭ҇тѐ, и҆  сп҃се́нїе, влⷣко, возсїѧ́лъ є҆сѝ ѿ дв҃ы: да ꙗ҆́кѡ  прⷪ҇ро́ка ѿ ѕвѣ́рѧ морска́гѡ пе́рсей і҆ѡ́нꙋ, ѿ тлѝ  и҆схи́тиши всего̀ а҆да́ма, всеро́дна па́дшаго. 
Конда́къ пра́здника. 
А҆́ще ли нѣ́сть, глаго́ли се́й конда́къ, гла́съ  в҃: 
Неизрече́ннагѡ и҆ бж҃е́ственнагѡ твоегѡ̀ къ  человѣ́кѡмъ смотре́нїѧ, неѡпи́санное сло́во ѻ҆́ч҃ее, и҆  ѡ҆́бразъ непи́санный и҆ бг҃опи́санный, побѣди́теленъ  вѣ́дѧще нело́жнагѡ твоегѡ̀ воплоще́нїѧ, почита́емъ того̀  лобыза́юще. 
І҆́косъ: Оу҆вѣрѧ́ѧ и҆ чл҃вѣ́кѡмъ гдⷭ҇ь  вочл҃вѣ́ченїѧ своегѡ̀ та́йнꙋ, са́мъ ѡ҆писꙋ́етсѧ  бг҃омꙋ́жнымъ свои́мъ ѡ҆́бразомъ, и҆ первоѡбра́зное  оу҆́бѡ посажда́етъ на прⷭ҇то́лѣ ѻ҆́ч҃и, покланѧ́тисѧ  ѿ безпло́тныхъ а҆́гг҃лъ: подо́бїю же первоѡбра́знагѡ и҆  на́мъ дарова̀ покланѧ́тисѧ. є҆го́же ѡ҆б̾има́юще дꙋше́ю  и҆ се́рдцемъ, почита́емъ того̀ лобыза́юще. 
Пѣ́снь з҃. 
І҆рмо́съ: А҆враа́мстїи и҆ногда̀ въ вавѷлѡ́нѣ  ѻ҆́троцы пе́щный пла́мень попра́ша, пѣ́сньми взыва́юще:  ѻ҆тє́цъ на́шихъ бж҃е, бл҃гослове́нъ є҆сѝ. 
(л. і҃ ѡ҆б.) 
Всѧ́къ гра́дъ и҆ страна̀ сра́дꙋетсѧ, пра́зднꙋѧ  вѣ́рнѡ съ но́вымъ сїѡ́номъ, цр҃ь во є҆гѡ̀ сла́вы  хрⷭ҇то́съ прише́лъ є҆́сть ѡ҆́бразомъ чтⷭ҇на́гѡ  пра́здника своегѡ̀ и҆́мⷬ҇къ, и҆ сп҃са́ѧ  покланѧ́ющихсѧ є҆мꙋ̀ и҆ вопїю́щихъ: ѻ҆тє́цъ на́шихъ  бж҃е, бл҃гослове́нъ є҆сѝ. 
Бг҃огла́сныхъ прⷪ҇рѡ́къ рече́нїе и҆спо́лнисѧ  бжⷭ҇твенными писа́ньми: ны́нѣ бо ви́дѣхомъ сбытїѐ  и҆́мⷬ҇къ хрⷭ҇то́вымъ просвѣща́етсѧ мі́ръ, и҆  свѣтоза́рнымъ сїѧ́нїемъ сп҃са́етъ пою́щихъ: ѻ҆тє́цъ  на́шихъ бж҃е, бл҃гослове́нъ є҆сѝ. 
Бг҃оро́диченъ: Веселѧ́тсѧ съ земны́ми нбⷭ҇наѧ, и҆  сра́дꙋетсѧ всѣ́хъ ст҃ы́хъ мно́жество, бога́тїи и҆  оу҆бо́зїи пра́зднꙋемъ. сѐ оу҆́бѡ оу҆гото́ва  просвѣще́нїе на́мъ хрⷭ҇то́съ, и҆з̾ѡбраже́нїе пра́здника  своегѡ̀, бл҃годѣ́тельное подо́бїе, є҆́же прїѧ́тъ ѿ  дв҃ы. 
Катава́сїа: Согла́снаѧ возшꙋмѣ̀ ѻ҆рга́нскаѧ  пѣ́снь, почита́ти златосотворе́нный бездꙋ́шный  и҆стꙋка́нъ: оу҆тѣ́шителева же свѣтоно́снаѧ блгⷣть  почествꙋ́етъ, є҆́же вопи́ти: трⷪ҇це є҆ди́наѧ,  равноси́льнаѧ, безнача́льнаѧ, бл҃гослове́нна є҆сѝ. 
Пѣ́снь и҃. 
І҆рмо́съ: Въ вавѷлѡ́нѣ ѻ҆́троцы бж҃е́ственною  распала́еми ре́вностїю, мꙋчи́телѧ и҆ пла́мене преще́нїе  мꙋ́жески попра́ша, и҆ посредѣ̀ ѻ҆гнѧ̀ вве́ржени  ѡ҆роша́еми поѧ́хꙋ: бл҃гослови́те, всѧ̑ дѣ́ла гдⷭ҇нѧ,  гдⷭ҇а. 
Соверше́нъ сы́й по сꙋществꙋ̀ бг҃ъ, и҆ чл҃вѣ́къ  ви́дѣнъ бы́сть соверше́нъ, сп҃са́ѧ по ѻ҆боемꙋ̀ своѧ̑  вои́стиннꙋ свѡ́йства, ꙗ҆́кѡ бг҃ъ плотско́е оу҆вѣрѧ́ѧ  бж҃е́ственное и҆́мⷬ҇къ, є҆мꙋ́же покланѧ́ющесѧ  пое́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Вознесѝ ро́гъ, бж҃їй сло́ве, и҆сповѣ́дающихъ тѧ̀  бг҃а и҆ человѣ́ка, и҆ сла́вѧщихъ и҆́мⷬ҇къ твоѐ,  и҆́мже живо́тъ вѣ́чный всѣ̑мъ дарова́лъ є҆сѝ  вѣ̑рнымъ, и҆ разрꙋшѝ пога̑нскаѧ шата̑нїѧ твоеѧ̀  ненави́дѧщихъ бж҃е́ственныѧ си́лы. 
Свѣ́титсѧ но́вый зако́нъ, и҆ цр҃ковь  оу҆краша́етсѧ: сла́вы бо твоеѧ̀ бжⷭ҇твенныѧ свѣ́тъ  возсїѧ́лъ є҆сѝ, хрⷭ҇тѐ бж҃е, свѣтоподо́бное лицѐ  твоѐ ꙗ҆ви́лъ и҆́мⷬ҇къ твои́мъ, на сп҃се́нїе лю́демъ  твои̑мъ, тебѣ̀ вопїю́щымъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
(л. а҃і) 
Бг҃оро́диченъ: Па́дшымъ возста́нїе, оу҆ныва́ющымъ  ра́дованїе, и҆ заблꙋ́ждшымъ наста́внице, болѧ́щымъ  и҆сцѣле́нїе, и҆ всѣ̑мъ хрⷭ҇тїа́нѡмъ сп҃се́нїе, соблюдѝ  на́съ, гпⷭ҇жѐ бцⷣе, чтꙋ́щихъ и҆́мⷬ҇къ сн҃а твоегѡ̀:  молѝ є҆го̀, и҆зба́вити на́съ и҆ноплеме́нныхъ  нахожде́нїй. 
Катава́сїа: Разрѣша́етъ оу҆́зы, и҆ ѡ҆роша́етъ  пла́мень, трисвѣ́тлый бг҃онача́лїѧ ѡ҆́бразъ, пою́тъ  ѻ҆́троцы: бл҃гослови́тъ же є҆ди́наго сп҃са и҆  вседѣ́телѧ, ꙗ҆́кѡ бл҃годѣ́телѧ, сотворе́наѧ всѧ́ческаѧ  тва́рь. 
Пѣ́снь ѳ҃. 
І҆рмо́съ: Ржⷭ҇тво̀ твоѐ нетлѣ́нно ꙗ҆ви́сѧ, бг҃ъ  и҆з̾ бокꙋ̀ твое́ю про́йде, ꙗ҆́кѡ плотоно́сецъ ꙗ҆ви́сѧ  на землѝ, и҆ съ человѣ́ки поживѐ. тѧ̀, бцⷣе, тѣ́мъ  всѝ велича́емъ. 
Пое́мъ бг҃ꙋ пѣ́снь бл҃года́рнꙋю, и҆зво́лившемꙋ  бога́тство превели́кое пода́ти на́мъ: крѣ́пкое во  бране́хъ оу҆твержде́нїе бж҃е́ственныѧ пло́ти своеѧ̀  и҆́мⷬ҇къ, то́же чтꙋ́ще вѣ́рнїи, тебѐ велича́емъ. 
Ѽ па́че оу҆ма̀ чꙋде́съ твои́хъ, гдⷭ҇и, и҆̀хже  сотвори́лъ є҆сѝ на́мъ на тѧ̀ надѣ́ющымсѧ, ꙗ҆́кѡ бо  и҆мѣ̀ и҆́мⷬ҇къ, неизрече́но и҆ стра́шно всѣ̑мъ  показа́въ и҆з̾ѡбраже́нїе: є҆го́же чтꙋ́щыѧ и҆зба́ви ѿ  всѧ́кагѡ гнѣ́ва и҆ паде́нїѧ. 
Ѽ сло́во бж҃їе, мꙋ́дрость и҆ си́ла, и҆ ѡ҆́бразъ  ѻ҆ч҃ь! ѽ бж҃е разꙋмѣва́емый! твоегѡ̀ пра́здника  и҆́мⷬ҇къ свѣ́тлое торжество̀ на́съ сподо́би  соверши́ти, во свѣ́тѣ до́брыхъ дѣ́лъ, дꙋхо́внѡ  велича́ющихъ. 
Бг҃оро́диченъ: Вои́стиннꙋ высота̀ твоѧ̀ та́йны  бж҃їѧ пречⷭ҇таѧ, и҆ глꙋбина̀ неизрече́ннаѧ премꙋ́дрости  бж҃їѧ: ꙗ҆́кѡ бо несказа́ннѡ и҆з̾ тебѐ роди́сѧ вы́шнїй,  и҆ неви́димый ви́димь бы́сть, плотски́мъ свои́мъ  и҆́мⷬ҇къ, мы́ же вѣ́рнїи покланѧ́ющесѧ є҆мꙋ̀, тѧ̀  велича́емъ. 
Катава́сїа: Ра́дꙋйсѧ, цр҃и́це, мт҃родѣ́вственнаѧ  сла́во: всѧ́ка бо оу҆добоѡбраща́тєльнаѧ  бл҃гоглагѡ́ливаѧ оу҆ста̀ виті́йствовати не мо́гꙋтъ,  тебѣ̀ пѣ́ти досто́йнѡ: и҆з̾ꙋмѣва́етъ же оу҆́мъ  всѧ́къ твоѐ ржⷭ҇тво̀ разꙋмѣ́ти. тѣ́мже тѧ̀ согла́снѡ  сла́вимъ. 
(л. а҃і ѡ҆б.) 
Свѣти́ленъ. 
Подо́бенъ: Жєны̀, оу҆слы́шите: 
Та́инство превели́кое и҆ а҆́гг҃лѡмъ несказа́нное,  ѻ҆́ч҃имъ бл҃говоле́нїемъ, и҆ дх҃а ст҃а́гѡ дѣ́йствїемъ,  прⷪ҇ро́чествѡмъ совершє́нїѧ и҆спо́лнишасѧ: сло́во  безнача́льное нача́ло прїи́мъ, ꙗ҆́кѡ человѣ́къ ѿ дв҃ы  роди́сѧ, на сп҃се́нїе мі́ра и҆ человѣ́кѡмъ на  и҆збавле́нїе. [Три́жды.] 
На хвали́техъ стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Прїиди́те, всѝ, ꙳ хрⷭ҇то́во и҆́мⷬ҇къ вѣ́рнѡ  пра́зднꙋемъ, ꙳ и҆ разꙋ́мнѡ пѣ́нїе предлага́емъ, ꙳  глаго́люще бжⷭ҇твенное славосло́вїе, ꙳ возопїе́мъ  согла́снѡ: ꙳ прїи́де хрⷭ҇то́съ, сп҃се́нїе зємны́мъ и҆  ѡ҆бновле́нїе. [Два́жды.] 
Прїиди́те пра́зднственными пѣ́сньми, ꙳ и҆  мы́сленною пра́востїю, хрⷭ҇то́во и҆́мⷬ҇къ сла́вимъ: ꙳  ѻ҆ц҃ꙋ́ бо и҆ дх҃ꙋ ст҃о́мꙋ се́й равноче́стенъ, ꙳ за  млⷭ҇рдїе своѐ ѡ҆бо́лксѧ ꙳ въ на́ше смѣше́нїе. ꙳ є҆го́же  несказа́ннѡ со а҆́гг҃лы пра́зднꙋемъ. 
Въ кѷмва́лѣхъ оу҆сты̀ возгласи́мъ, ꙳ и҆ въ  пѣ́снехъ воскли́кнемъ, ꙳ хрⷭ҇то́во и҆́мⷬ҇къ  показа́сѧ. ꙳ прⷪ҇ро́чєскаѧ проповѣ̑данїѧ коне́цъ  прїѧ́ша: ꙳ є҆го́же бо реко́ша пло́тїю къ человѣ́кѡмъ  ꙗ҆ви́тисѧ, ꙳ на сп҃се́нїе на́мъ и҆ на ѡ҆бновле́нїе. 
Сла́ва, и҆ ны́нѣ, гла́съ а҃. Самогла́сенъ: 
Прїиди́те пра́зднꙋимъ, лю́дїе, хрⷭ҇то́во  и҆́мⷬ҇къ, впери́мъ оу҆́мъ и҆ чꙋ̑вства, и҆ оу҆́зримъ  ѿ дв҃ы чтⷭ҇ыѧ пло́ть прїи́мшаго, соверше́нна сн҃а  сꙋ́ща, того́же въ бжⷭ҇твѣ̀ и҆ чл҃вѣ́чествѣ, тѣ́мже  зове́мъ: ст҃ы́й бж҃е, ѻ҆́ч҃е безнача́льный: ст҃ы́й  крѣ́пкїй, сн҃е воплоще́йсѧ: ст҃ы́й безсме́ртный,  оу҆тѣ́шителю дш҃е, трⷪ҇це ст҃а́ѧ, сла́ва тебѣ̀. 
Славосло́вїе вели́кое. И҆ ѿпꙋ́стъ. 
На лїтꙋргі́и, бл҃жє́нна ѿ канѡ́на, пѣ́снь г҃-ѧ и҆  ѕ҃-ѧ. 


(л. в҃і) 
[глⷡ҇а в҃] СЛꙊ́ЖБА Ѻ҆́БЩА 
пра́здникѡмъ бг҃орѡ́дичнымъ. 
Ве́черъ, на Гдⷭ҇и воззва́хъ стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Бжⷭ҇твенными дѣ́тельми соблюда́ющи и҆  покрыва́ющи ꙳ ѿ вра́жїихъ нахожде́нїй, любо́вїю  пра́зднꙋющыѧ пресла́вное твоѐ и҆́мⷬ҇къ, ꙳ зовꙋ́щыѧ  тѝ: ꙳ ты̀ є҆сѝ крѣ́пость на́ша и҆ оу҆твержде́нїе, ꙳ и҆  ра́дованїе бг҃олѣ́пное є҆ди́нъ сн҃ъ тво́й и҆ бг҃ъ  на́шъ, ꙳ є҆мꙋ́же покланѧ́ющесѧ глаго́лемъ: ꙳ і҆и҃се  всеси́льне, ꙳ сп҃сѝ дꙋ́шы на́шѧ, ꙗ҆́кѡ млⷭ҇рдъ. 
Дне́сь сщ҃е́ннѡ собра́вшесѧ похва́лимъ бцⷣꙋ: ꙳  прест҃а́ѧ дв҃о, ꙳ мнѡ́гаѧ твоѧ̑ вели̑чїѧ и҆ чꙋде́съ  пꙋчи́на: ꙳ ты́ бо є҆сѝ на́мъ ст҃о́е ѡ҆гражде́нїе ꙳ и҆  похвала̀ и҆ сла́ва ꙳ и҆ и҆сто́чникъ и҆сцѣле́нїѧ ꙳  пра́зднꙋющихъ ст҃о́е твоѐ и҆́мⷬ҇къ, ꙳ мо́лимсѧ  глаго́люще: ꙳ і҆и҃се всеси́льне, ꙳ сп҃сѝ дꙋ́шы на́шѧ,  ꙗ҆́кѡ млⷭ҇рдъ. 
Бл҃гочести́внѡ, пречтⷭ҇аѧ, ꙳ чтⷭ҇ны́ми твои́ми  мл҃твами ꙳ ѡ҆градѝ и҆ сохранѝ ꙳ и҆ стра̑шны врагѡ́мъ и҆  нерабѡ́тны ꙗ҆вѝ, ꙳ творѧ́щыѧ пра́зднество твоѐ  и҆́мⷬ҇къ, ꙳ да сн҃ꙋ твоемꙋ̀ зове́мъ: ꙳ і҆и҃се  всеси́льне, ꙳ сп҃сѝ на́съ, ꙗ҆́кѡ млⷭ҇рдъ. 
Сла́ва, и҆ ны́нѣ, гла́съ ѕ҃: 
Ꙗ҆́кѡ вѣнце́мъ пресвѣ́тлымъ, пречтⷭ҇аѧ бцⷣе,  и҆́мⷬ҇къ, цр҃ковь бж҃їѧ ѡ҆бложи́сѧ, и҆ свѣ́титсѧ  ра́дꙋющисѧ, дне́сь та́йнѡ ликꙋ́етъ вопїю́щи тебѣ̀,  влⷣчце: ра́дꙋйсѧ, дїади́мо чтⷭ҇на́ѧ и҆ вѣ́нче  бж҃е́ственныѧ сла́вы. ра́дꙋйсѧ, Є҆ди́на сла́вы  и҆сполне́нїе, и҆ вѣ́чное весе́лїе. ра́дꙋйсѧ, къ тебѣ̀  прибѣга́ющымъ приста́нище, предста́тельнице и҆ сп҃се́нїе  дꙋ́шъ на́шихъ. 
Вхо́дъ. Прокі́менъ днѐ. 
(л. в҃і ѡ҆б.) 
Бытїѧ̀ чте́нїе. [Глава̀ к҃и]. 
И҆зы́де і҆а́кѡвъ ѿ стꙋденца̀ клѧ́твеннагѡ, и҆  и҆́де въ харра́нь, И҆ ѡ҆брѣ́те мѣ́сто, и҆ спа̀ та́мѡ.  за́йде бо сл҃нце, и҆ взѧ́тъ ѿ ка́менїѧ мѣ́ста тогѡ̀,  и҆ положѝ возгла́вїе себѣ̀, и҆ спа̀ на мѣ́стѣ  ѻ҆́номъ: и҆ со́нъ ви́дѣ. И҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до  нб҃съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. Гдⷭ҇ь же оу҆твержда́шесѧ на не́й, и҆ речѐ: а҆́зъ  бг҃ъ а҆враа́мовъ ѻ҆ц҃а̀ твоегѡ̀, и҆ бг҃ъ і҆саа́ковъ, не  бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ  ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ  песо́къ земны́й, и҆ распространи́тсѧ на мо́ре, и҆ лі́вꙋ,  и҆ сѣ́веръ и҆ на восто́ки, и҆ возбл҃гословѧ́тсѧ ѡ҆  тебѣ̀ всѧ̑ колѣ́на зємна́ѧ, и҆ ѡ҆ сѣ́мени твое́мъ. И҆  сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ,  а҆́може а҆́ще по́йдеши. и҆ возвращꙋ̀ тѧ̀ въ зе́млю сїю̀,  ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти  мѝ всѧ̑, є҆ли̑ка глаго́лахъ тебѣ̀. И҆ воста̀ і҆а́кѡвъ  ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на  мѣ́стѣ се́мъ, а҆́зъ же не вѣ́дѣхъ. И҆ оу҆боѧ́сѧ, и҆  речѐ: ꙗ҆́кѡ стра́шно мѣ́сто сїѐ, нѣ́сть сїѐ, но  до́мъ бж҃їй, и҆ сїѧ̑ врата̀ нбⷭ҇наѧ. 
Прⷪ҇ро́чества і҆езекі́илева чте́нїе. [Главы̑ м҃г и҆  м҃д]. 
Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ  и҆ про́чее, сотворѧ́тъ і҆ерє́и на ѻ҆лтарѝ всесожже́нїѧ  ва́шегѡ, и҆ ꙗ҆̀же сп҃се́нїѧ ва́шегѡ, и҆ прїимꙋ̀ вы̀,  глаго́летъ а҆донаі̀ гдⷭ҇ь. И҆ ѡ҆брати́ мѧ на пꙋ́ть вра́тъ  ст҃ы́хъ внѣ́шнихъ, зрѧ́щихъ на восто́ки, и҆ сїѧ̑ бѧ́хꙋ  затворє́на. И҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́  мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ  хра́мꙋ, и҆ ви́дѣхъ, и҆ сѐ и҆спо́лнь сла́вы хра́мъ  гдⷭ҇ень. 
(л. г҃і) 
При́тчей чте́нїе. [Глава̀ ѳ҃]. 
Премꙋ́дрость созда̀ себѣ̀ до́мъ, и҆ оу҆твердѝ  столпѡ́въ се́дмь. Закла̀ своѧ̑ же́ртвєннаѧ, и҆ растворѝ  въ ча́ши свое́й вїно̀, и҆ оу҆гото́ва свою̀ трапе́зꙋ.  Посла̀ своѧ̑ рабы̑, созыва́ющи съ высо́кимъ  проповѣ́данїемъ на ча́шꙋ, глаго́лющи: И҆́же є҆́сть  безꙋ́менъ, да оу҆клони́тсѧ ко мнѣ̀. и҆ тре́бꙋющымъ  оу҆ма̀ речѐ: Прїиди́те, ꙗ҆ди́те мо́й хлѣ́бъ, и҆  пі́йте вїно̀, є҆́же раствори́хъ ва́мъ. Ѡ҆ста́вите  безꙋ́мїе, и҆ жи́ви бꙋ́дете, и҆ взыщи́те ра́зꙋма, да  поживетѐ и҆ и҆спра́вите ра́зꙋмъ въ вѣ́дѣнїи. Наказꙋ́ѧй  ѕлы̑ѧ, прїи́метъ себѣ̀ безче́стїе: ѡ҆блича́ѧй же  нечести́ваго ѡ҆поро́читъ себѐ. ѡ҆бличє́нїѧ бо  нечести́вомꙋ ра̑ны є҆мꙋ̀. Не ѡ҆блича́й ѕлы́хъ, да не  возненави́дѧтъ тебѐ: ѡ҆блича́й премꙋ́дра, и҆ возлю́битъ  тѧ̀. Да́ждь премꙋ́дромꙋ винꙋ̀, и҆ премꙋ́дршїй бꙋ́детъ:  сказꙋ́й првⷣномꙋ, и҆ приложи́тъ прїима́ти. Нача́ло  премꙋ́дрости стра́хъ гдⷭ҇ень, и҆ совѣ́тъ ст҃ы́хъ  ра́зꙋмъ. Разꙋмѣ́ти бо зако́нъ по́мысла є҆́сть бл҃га́гѡ:  си́мъ бо ѡ҆́бразомъ мно́гое поживе́ши вре́мѧ, и҆  приложа́тсѧ тебѣ̀ лѣ̑та живота̀. 
На стїхо́внѣ стїхи̑ры, гла́съ г҃: 
Прїиди́те, всѝ концы̀ землѝ, чтⷭ҇но́е  и҆́мⷬ҇къ бж҃їѧ мт҃ре оу҆бл҃жи́мъ: и҆́бо рꙋ́цѣ къ  сн҃ꙋ воздѣ́ющи мо́литсѧ, тѣ́мже ст҃ы̑мъ и҆́мⷬ҇къ  є҆ѧ̀ мі́ръ ѡ҆живле́нъ бы́сть: ѱалмы̑ и҆ пѣ́ньми и҆  пѣ́сньми дꙋхо́вными, со всѣ́ми ст҃ы́ми пра́зднꙋемъ  свѣ́тлѡ. 
Сті́хъ: Приведꙋ́тсѧ цр҃ю̀ дѣ́вы въ слѣ́дъ є҆ѧ̀:  и҆ и҆́скрєннїѧ є҆ѧ̀ приведꙋ́тсѧ тебѣ̀. 
Вельмѝ добро́тою оу҆красѝ тѧ̀ бг҃ъ, ꙗ҆́кѡ въ  человѣ́цѣхъ свѣ́тъ на рꙋкꙋ̀ твоє́ю, ꙗ҆́же є҆ди́на  во свѣ́тѣ є҆гѡ̀, оу҆пова́нїе хрⷭ҇тїа́нѡмъ, помо́щница  сꙋ́щымъ въ нꙋ́ждахъ и҆ ско́рбехъ, и҆ приста́нище въ  пꙋчи́нѣ трꙋжда́ющымсѧ: молѝ и҆зба́витисѧ ѿ напа́стей,  любо́вїю пою́щымъ и҆́мⷬ҇къ твоѐ всечтⷭ҇но́е. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Всечтⷭ҇но́е твоѐ и҆́мⷬ҇къ, прест҃а́ѧ дв҃о  чтⷭ҇аѧ, а҆́гг҃лъ мно́жество на нб҃сѣ́хъ, и҆  человѣ́ческїй ро́дъ на землѝ бл҃жи́тъ: ꙗ҆́кѡ мт҃и  бы́сть творца̀ всѣ́хъ хрⷭ҇та̀ бг҃а. того̀ молѧ́щи за ны̀  не преста́й (л. г҃і ѡ҆б.) мо́лимъ тѧ̀, и҆̀же на тѧ̀ съ  бг҃омъ оу҆пова́нїе возложи́хомъ, бцⷣе препѣ́таѧ и҆  неискꙋсобра́чнаѧ. 
Сла́ва, и҆ ны́нѣ, гла́съ в҃: 
Мы̑сли ѡ҆чи́стивше и҆ оу҆́мъ, со а҆́гг҃лы и҆ мы̀  торжествꙋ́емъ свѣ́тлѡ, начина́юще дв҃дскꙋю пѣ́снь  ѻ҆трокови́цѣ невѣ́стѣ всѣ́хъ цр҃ѧ̀ хрⷭ҇та̀ бг҃а  на́шегѡ: воскрⷭ҇нѝ, гдⷭ҇и, глаго́люще, въ поко́й тво́й,  ты̀, и҆ кївѡ́тъ ст҃ы́ни твоеѧ̀, ꙗ҆́коже пала́тꙋ краснꙋ̀  сїю̀ оу҆краси́лъ є҆сѝ, и҆ приче́лъ є҆сѝ ю҆̀ гра́дꙋ  твоемꙋ̀, влⷣко, стро́ити и҆ покрыва́ти ѿ сопоста́тныхъ  пога̑нъ держа́вною си́лою, тоѧ̀ мл҃твами. 
Тропа́рь пра́здникꙋ, во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
Къ бцⷣѣ приле́жнѡ ны́нѣ притеце́мъ, грѣ́шнїи  и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾  глꙋбины̀ дꙋшѝ: влⷣчце, помозѝ, на ны̀ млⷭ҇рдовавши:  потщи́сѧ, погиба́емъ ѿ мно́жества прегрѣше́нїй: не  ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ  и҆́мамы. 
Сла́ва, и҆ ны́нѣ: 
Не оу҆молчи́мъ никогда̀, бцⷣе, си̑лы твоѧ̑  глаго́лати недосто́йнїи: а҆́ще бо ты̀ не бы̀ предстоѧ́ла  молѧ́щи, кто́ бы на́съ и҆зба́вилъ ѿ толи́кихъ бѣ́дъ;  кто́ же бы сохрани́лъ до ны́нѣ свобѡ́дны; не  ѿстꙋ́пимъ, влⷣчце, ѿ тебѐ, твоѧ̑ бо рабы̑ сп҃са́еши  при́снѡ ѿ всѧ́кихъ лю́тыхъ. 
На оу҆́трени, 
на Бг҃ъ гдⷭ҇ь: тропа́рь два́жды. 
Сла́ва, и҆ ны́нѣ: Не оу҆молчи́мъ никогда̀:  є҆ди́ножды. 
По а҃-й каѳі́смѣ сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Зарѧ́ми просїѧ̀ всемі́рнаѧ ра́дость и҆́мⷬ҇къ  твоегѡ̀, дв҃о мт҃и мр҃і́е: на землѝ просвѣтѝ мы̑сли  любо́вїю пою́щихъ тѧ̀. 
Сла́ва, и҆ ны́нѣ: то́йже. 
(л. д҃і) 
По в҃-й каѳі́смѣ сѣда́ленъ, гла́съ д҃. 
Подо́бенъ: Оу҆диви́сѧ: 
Дв҃а мр҃і́а бцⷣа вои́стиннꙋ, ꙗ҆́кѡ ѡ҆́блакъ  свѣ́тлый на́мъ возсїѧ̀. ктомꙋ̀ а҆да́мъ не ѡ҆сꙋжда́етсѧ,  и҆ є҆́ѵа ѿ оу҆́зъ свободи́сѧ, сегѡ̀ ра́ди и҆ мы̀  зове́мъ, вопїю́ще съ дерзнове́нїемъ є҆ди́нѣй чтⷭ҇ѣй:  прест҃а́ѧ дв҃о, молѝ сн҃а твоего̀, пода́ти грѣхѡ́въ  ѡ҆ставле́нїе. 
Сла́ва, и҆ ны́нѣ, то́йже. 
По Хвали́те и҆́мѧ гдⷭ҇не: Припѣ́въ: 
Пѣ́снь всѧ́кꙋ дꙋхо́внꙋю принесе́мъ бцⷣѣ. 
Ѱало́мъ и҆збра́нный: Помѧнѝ, гдⷭ҇и, дв҃да, и҆  всю̀ кро́тость є҆гѡ̀: 
По полѷеле́и сѣда́ленъ, гла́съ а҃. 
Подо́бенъ: А҆́гг҃льскїѧ си̑лы: 
Дв҃ческагѡ твоегѡ̀ чре́ва кра́сенъ кла́съ  ꙗ҆́вльсѧ, и҆зрасти́ла бо є҆сѝ мі́рови жи́знь, сегѡ̀  ра́ди си̑лы нбⷭ҇ныѧ вопїю́тъ тебѣ̀, бцⷣе, сла́вѧще  чтⷭ҇но́е твоѐ пра́зднество, пречтⷭ҇аѧ: сла́ва  и҆́мⷬ҇къ твоемꙋ̀: сла́ва дѣ́вствꙋ твоемꙋ̀, мт҃и  безневѣ́стнаѧ. 
Сла́ва, и҆ ны́нѣ: то́йже. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: 
Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. 
Сті́хъ: Ѿры́гнꙋ се́рдце моѐ сло́во бл҃го,  глаго́лю а҆́зъ дѣла̀ моѧ̑ цр҃е́ви. 
Всѧ́кое дыха́нїе: 
Є҆ѵⷢ҇лїе пи́сано въ концѣ̀ кни́ги сеѧ̀. 
По н҃-мъ ѱалмѣ̀ стїхи́ра, гла́съ ѕ҃: 
Дне́сь нбⷭ҇наѧ врата̀ ѿверза́ютсѧ, и҆ две́рь  бж҃е́ственнаѧ предгрѧде́тъ. дне́сь ра́дости бл҃года́ть  начина́етсѧ, ꙗ҆влѧ́ющи мі́рови и҆́мⷬ҇къ бж҃їѧ мт҃ре:  є҆́юже земна̑ѧ съ нбⷭ҇ными совокꙋплѧ́ютсѧ, во сп҃се́нїе  дꙋша́мъ на́шымъ. 
Канѡ́нъ прест҃ѣ́й бцⷣѣ, гла́съ и҃. 
І҆рмосы̀ по два́жды: тропарѝ на в҃і. 
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
(л. д҃і ѡ҆б.) 
Бж҃їею си́лою бл҃гоче́стнѡ оу҆крѣпи́ мѧ,  ра́достнѡ пѣ́ти и҆́мⷬ҇къ твоѐ, пречтⷭ҇аѧ,  застꙋпле́нїе гра́дꙋ твоемꙋ̀ и҆ всѣ̑мъ лю́демъ твои̑мъ  держа́вꙋ неразрꙋши́мꙋ, прест҃а́ѧ, и҆ ста́дꙋ твоемꙋ̀  оу҆твержде́нїе. 
Бл҃госты́ню и҆ млⷭ҇ть почерпа́емъ твои́ми  мл҃твами: ты́ бо бг҃а си́льнаго родила̀ є҆сѝ,  сп҃са́ющаго всѧ̑ бл҃говѣ̑рныѧ моле́нїемъ твои́мъ,  пренепоро́чнаѧ. є҆гѡ́же ра́ди тѧ̀ оу҆бл҃жа́емъ всѝ,  влⷣчце. 
Твоѐ бж҃е́ственное и҆́мⷬ҇къ пра́зднꙋюще,  пречтⷭ҇аѧ бцⷣе, тобо́ю сп҃се́нїе нетлѣ́нно дарова́сѧ,  и҆ неразрꙋши́мо весе́лїе и҆ наде́жда, покро́въ и҆  держа́ва, и҆ дꙋша́мъ на́шымъ прибѣ́жище. 
Под̾ тво́й кро́въ притека́емъ, влⷣчце, лю́дїе  твоѝ, пренепоро́чнаѧ, помо́щница бꙋ́ди на́мъ рабѡ́мъ  твои̑мъ, и҆ сп҃се́нїю проше́нїе подаю́щи, любо́вїю  пою́щымъ тѧ̀. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ твое́й  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Вѣ́рою сердца̀ ѡ҆бнови́мъ и҆́мⷬ҇къ ст҃ы́ѧ  бцⷣы, всѣ̑мъ подава́ѧ вѣ́рою просѧ́щымъ и҆збавле́нїѧ,  ѿ вра̑гъ ви́димыхъ и҆ неви́димыхъ на́съ соблюдѝ,  пречтⷭ҇аѧ. 
Ѡ҆сщ҃а́еши бл҃гоче́стнѡ, вѣ́рнѡ притека́ющихъ ко  хра́мꙋ твоемꙋ̀, и҆ припа́дающихъ любо́вїю и҆́мⷬ҇къ  твоемꙋ̀: и҆зба́ви на́съ ѿ всѧ́кихъ бѣ́дъ, и҆ млⷭ҇тива  сотворѝ на́мъ сн҃а твоего̀ и҆ бг҃а на́шегѡ. 
И҆з̾ тебѐ бж҃їю сло́вꙋ вопло́щшꙋсѧ, и҆ до́мъ  сотворѝ себѣ̀ во ст҃ѣ́мъ чре́вѣ твое́мъ, и҆ и҆зво́ли  роди́тисѧ, ꙗ҆́коже восхотѣ̀, и҆ дарова̀ на́мъ де́нь  ви́дѣти твоегѡ̀ и҆́мⷬ҇къ, то́же любо́вїю  пра́зднꙋюще, мо́лимсѧ тѝ. 
Ра́достными дꙋша́ми, и҆ въ весе́лїи се́рдца  прїи́мше оу҆́мъ къ твоемꙋ̀ чтⷭ҇но́мꙋ и҆ бж҃е́ственномꙋ  и҆́мⷬ҇къ и҆ всѝ вѣ́рнїи (л. є҃і) мо́лимъ тѧ̀,  бцⷣе, ꙗ҆́кѡ пречтⷭ҇омꙋ сн҃ꙋ твоемꙋ̀ млеко̀ подала̀  є҆сѝ, и҆́же на́съ пита́вый млⷭ҇тїю свое́ю. 
Сѣда́ленъ, гла́съ д҃: 
Цр҃ковь твоѧ̀ свѣ́тлѡ пра́зднꙋетъ твоегѡ̀  сла́внагѡ и҆́мⷬ҇къ, и҆ всѝ вѣ́рнїи, пою́ще зове́мъ  тѝ приле́жнѡ, чтⷭ҇аѧ дв҃о: всѧ̑ вѣ̑рныѧ оу҆крѣпѝ на  вра́жїѧ си́лꙋ, и҆ совѣ́ты беззако́нныхъ разорѝ, и҆  живо́тъ на́шъ напра́ви, твори́ти бж҃е́ственнꙋю во́лю сн҃а  твоегѡ̀. 
Сла́ва, и҆ ны́нѣ, то́йже. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Ты̀ оу҆́бѡ, дв҃о чтⷭ҇аѧ, къ свѣ́тꙋ незаходи́момꙋ  прише́дши помѧнѝ на́съ, молѧ́щи сн҃а твоего̀ и҆ бг҃а  на́шего, твоѐ чтⷭ҇но́е и҆́мⷬ҇къ пра́зднꙋющихъ,  пода́ти грѣхѡ́въ ѡ҆ставле́нїе. 
Ꙗ҆́коже со́лнце свѣтоза́рное, и҆́бо преходѧ́щи  сїѧ́етъ, и҆ тво́й бж҃е́ственный пра́здникъ лꙋчы̀  и҆спꙋща́етъ: страсте́й же мглꙋ̀ ѿ на́съ ѿгонѧ́ѧ,  да́рꙋетъ дꙋша́мъ на́шымъ ѡ҆чище́нїе, и҆ ѿ бѣ́дъ  свобожде́нїе. 
Ны́нѣ мра́къ ѕло́бный потреби́сѧ, и҆ со́лнечный  и҆ дꙋше́вный свѣ́тъ возсїѧ̀, всенепоро́чныѧ бж҃їѧ мт҃ре,  пра́здникъ чтⷭ҇на́гѡ и҆́мⷬ҇къ, є҆го́же бл҃гоче́стнѡ  пра́зднꙋемъ. 
Прибѣ́жище вели́кое и҆ похвала̀, пречтⷭ҇аѧ и҆  пренепоро́чнаѧ мт҃и всепѣ́таѧ: ты̀ кївѡ́тъ оу҆́мныѧ  ст҃ы́ни, ты̀ цѣле́бъ и҆сто́чникъ неисчерпа́емый,  чтꙋ́щымъ твоѐ чтⷭ҇но́е и҆́мⷬ҇къ. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀, свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѡ҆каѧ́ннаго, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
И҆сполнѧ́етсѧ ст҃ы́ни всѧ́чєскаѧ, къ тебѣ̀  прибѣга́ющымъ и҆ проще́нїе, вѣ́рнїи, прїе́млюще,  пра́зднꙋемъ твоѐ чтⷭ҇но́е и҆́мⷬ҇къ, въ не́мже  мо́лимъ тѧ̀, пода́ти на́мъ бл҃года́ть и҆ млⷭ҇ть въ де́нь  сꙋ́дный. 
(л. є҃і ѡ҆б.) 
Оу҆краси́ласѧ є҆сѝ дѣ́вства чистото́ю,  ро́ждшаѧ кра́снаго сн҃а твоего̀ и҆ бг҃а на́шего:  оу҆красѝ тво́й пра́здникъ чтⷭ҇на́гѡ и҆́мⷬ҇къ, и҆  сщ҃е́нническїй чи́нъ возвеселѝ, и҆ лю́ди твоѧ̑ ѿ  всѧ́кихъ бѣ́дъ свободѝ. 
Ꙗ҆́кѡ дрꙋгі́й ра́й всѣ̑мъ познава́етсѧ,  стѧжа́вый посредѣ̀ бл҃гоꙋха́нїѧ цвѣ́тъ, тво́й чтⷭ҇ны́й  пра́здникъ, бж҃їимъ бл҃гоꙋха́нїемъ вѣ́рныхъ сердца̀  и҆сполнѧ́етъ, и҆̀же любо́вїю чтꙋ́щихъ тѧ̀, пренепоро́чнаѧ  влⷣчце. 
Ѡ҆́блакъ была̀ є҆сѝ, дв҃о, дождю̀ бж҃їю,  пренепоро́чнаѧ влⷣчце, во́дꙋ сп҃си́тельнꙋю и҆спꙋща́ющи,  зе́млю грѣхмѝ и҆зсо́хшꙋю напои́вши, приводѧ́щи пло́дъ  творе́нїю добродѣ́тели: сегѡ̀ ра́ди оу҆бл҃жа́емъ тѧ̀. 
Пѣ́снь ѕ҃. 
І҆рмо́съ: Ѡ҆чи́сти мѧ̀, сп҃се, мнѡ́га бо  беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ,  молю́сѧ: къ тебѣ́ бо возопи́хъ, и҆ оу҆слы́ши мѧ̀, бж҃е  сп҃се́нїѧ моегѡ̀. 
Пре́жде всѣ́хъ вѣ̑къ сꙋ́щаго, ꙗ҆́кѡ ѻ҆троча̀  родила̀ є҆сѝ, и҆ на̑ша сердца̀ ѡ҆бнови́ла є҆сѝ,  мно́гими грѣхѝ ѡ҆бетша̑вшаѧ: и҆ ѡ҆бновле́нїе прїимѝ  на́шегѡ пѣ́нїѧ, приносѧ́щее твоемꙋ̀ пра́здникꙋ, бцⷣе  приснодв҃о. 
Цр҃ковь твоѧ̀ ст҃а́ѧ, и҆ ди́вна в̾пра́вдꙋ  є҆́сть, є҆́же твоѐ пречтⷭ҇ое и҆́мⷬ҇къ въ не́й  бл҃гоче́стнѡ пра́зднꙋемъ, и҆ всѣ̑мъ сердє́чнаѧ  подава́еши и҆сцѣлє́нїѧ, бл҃жа́щымъ тѧ̀, пречтⷭ҇аѧ, и҆  ѿ всѧ́кихъ бѣ́дъ соблюдѝ рабы̑ твоѧ̑. 
Дꙋша̀ всѧ́ка весели́тсѧ, соше́дшесѧ въ цр҃ковь  твою̀, и҆ тво́й пра́зднꙋемъ пра́здникъ пою́ще, дв҃о  бцⷣе, чтⷭ҇но́е и҆́мⷬ҇къ твоѐ, ꙗ҆́кѡ со́лнце  свѣтѧ́щеесѧ, и҆ свѣ́та сїѧ́ющее бж҃їѧ дх҃а бл҃года́тїю,  и҆ на́съ ѡ҆зарѝ, и҆ просвѣтѝ сердца̀ на̑ша, дв҃о мт҃и  влⷣчце. 
Пое́мъ пречтⷭ҇ое твоѐ и҆́мⷬ҇къ, и҆ чти́мъ  непоро́чное твоѐ зача́тїе, и҆ ржⷭ҇тво̀ твоѐ,  бг҃оневѣ́сто ѻ҆трокови́це: сла́вѧтъ же съ на́ми  а҆́гг҃льстїи чи́нове, и҆ всѣ́хъ ст҃ы́хъ ли́кове. 
(л. ѕ҃і) 
Та́же конда́къ прилꙋчи́вшагѡсѧ пра́здника. 
А҆́ще ли нѣ́сть, глаго́ли се́й конда́къ, гла́съ  а҃: 
Честно́е жили́ще бы́вшее неизрече́ннагѡ  є҆стества̀ бж҃е́ственнагѡ, вы́ше сло́ва, и҆ па́че  оу҆ма̀, и҆ грѣ̑шнымъ є҆сѝ спорꙋ́чница, подава́еши  бл҃года́ть и҆ и҆сцѣле́нїе, ꙗ҆́кѡ мт҃и всѣ́хъ  црⷭ҇твꙋющагѡ: молѝ сн҃а твоего̀, полꙋчи́ти на́мъ млⷭ҇ть  въ де́нь сꙋ́дный. 
И҆́нъ конда́къ, гла́съ ѕ҃: 
Не и҆́мамы и҆ны́ѧ по́мощи, не и҆́мамы и҆ны́ѧ  наде́жды, ра́звѣ тебѐ, влⷣчце: ты̀ на́мъ помозѝ, на  тебѐ надѣ́емсѧ, и҆ тобо́ю хва́лимсѧ: твои́ бо є҆смы̀  рабѝ, да не постыди́мсѧ. 
І҆́косъ: Къ бцⷣѣ вопїе́мъ любо́вїю: ра́дꙋйсѧ,  гра́де гдⷭ҇ень. ра́дꙋйсѧ, ски́птре дв҃довъ. ра́дꙋйсѧ,  пала́то ѡ҆дꙋшевле́ннаѧ. ра́дꙋйсѧ, рꙋ́чко бж҃е́ственныѧ  ма́нны. ра́дꙋйсѧ, неѡпали́маѧ кꙋпино̀. ра́дꙋйсѧ,  свѣ́щниче златы́й, ра́дꙋйсѧ, свѣщѐ неꙋгаси́маѧ.  ра́дꙋйсѧ, горо̀ бж҃їѧ прїѡсѣне́ннаѧ. ра́дꙋйсѧ,  ѻ҆гнено́сный прⷭ҇то́ле, ра́дꙋйсѧ, лѣ́ствице и҆ две́рь  нбⷭ҇наѧ. ра́дꙋйсѧ, же́зле а҆арѡ́новъ невла́жнѡ прозѧбы́й,  ра́дꙋйсѧ, всѣ́хъ сп҃са́ющи ѿ всѧ́кихъ бѣ́дъ и҆  скорбе́й, и҆ молѝ, пречтⷭ҇аѧ, сн҃а твоего̀ полꙋчи́ти  на́мъ млⷭ҇ть въ де́нь сꙋ́дный. 
Пѣ́снь з҃. 
І҆рмо́съ: Бж҃їѧ снисхожде́нїѧ ѻ҆́гнь  оу҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди  ѻ҆́троцы въ пещѝ ра́дованною ного́ю, ꙗ҆́кѡ во  цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е  ѻ҆тє́цъ на́шихъ. 
Цр҃и́ца всѣ́хъ прише́дши, нбⷭ҇ный кро́въ на  сла́вꙋ на́мъ оу҆ста́ви, своегѡ̀ пра́здника бжⷭ҇твеннагѡ  и҆́мⷬ҇къ, и҆́мже сп҃са́емсѧ ѿ неви́димыхъ вра̑гъ  нахожде́нїѧ, къ сн҃ꙋ твоемꙋ̀ вопїю́ще: бл҃гослове́нъ бг҃ъ  ѻ҆тє́цъ на́шихъ. 
Ржⷭ҇тво́мъ твои́мъ, гпⷭ҇жѐ бцⷣе дв҃о, и҆ всѣ́ми  твои́ми пра̑здники, крꙋ́гъ лѣ́та вѣнча́сѧ: и҆ ны́нѣ  оу҆красѝ де́нь чтⷭ҇на́гѡ, и҆́мⷬ҇къ твоегѡ̀,  бл҃года́ть и҆сточа́ющи, мы́ же всѝ вѣ́рнїи во хра́мъ  тво́й притека́юще. 
(л. ѕ҃і ѡ҆б.) 
Всѧ̑ си̑лы нбⷭ҇ныѧ восхвалѧ́ютъ ро́ждшꙋю гдⷭ҇а, и҆  ро́ди человѣ́честїи прославлѧ́ютъ ю҆̀, ꙗ҆́вльшꙋю на́мъ  де́нь чтⷭ҇на́гѡ своегѡ̀ и҆́мⷬ҇къ, прибѣ́жище на́ше,  наде́жда и҆ покро́въ, и҆ ѡ҆гражде́нїе, ѿ вра́жїихъ  нахожде́нїй. 
Бл҃года́тный ѡ҆́блаче, ѡ҆кропѝ на́съ свы́ше  росо́ю бл҃года́ти и҆ млⷭ҇ти твоеѧ̀, чтꙋ́щихъ де́нь  пра́здника твоегѡ̀ сла́внагѡ, и҆́мⷬ҇къ, то́же пое́тъ  и҆ сла́витъ всѧ́ка дꙋша̀ ра́дꙋющисѧ: бл҃гослове́на ты̀ въ  жена́хъ, и҆ бл҃гослове́нъ пло́дъ чре́ва твоегѡ̀. 
Пѣ́снь и҃. 
І҆рмо́съ: Безнача́льнаго цр҃ѧ̀ сла́вы, є҆гѡ́же  трепе́щꙋтъ нбⷭ҇ныѧ си̑лы, по́йте, сщ҃е́нницы, лю́дїе,  превозноси́те во всѧ̑ вѣ́ки. 
Цр҃и́ца є҆сѝ всѣ́хъ є҆ди́на бг҃ꙋ  бг҃ороди́тельнице чтⷭ҇аѧ, ст҃ы́й прⷭ҇то́лъ и҆ пала́та  хрⷭ҇та̀ бг҃а: є҆го́же молѝ ѡ҆ чтꙋ́щихъ твоѐ чтⷭ҇но́е  и҆́мⷬ҇къ, пода́ти грѣхѡ́въ ѡ҆ставле́нїе. 
Рꙋка́ми ст҃ы́ми и҆́стиннѡ понесла̀ є҆сѝ, въ  тебѣ̀ воплоти́вшагосѧ гдⷭ҇а, на землѝ пресла́внаѧ: и҆  ны́нѣ возшла̀ є҆сѝ превы́ше нб҃съ, и҆ ѡ҆ста́вльши  человѣ́кѡмъ пресвѣ́тлый де́нь честна́гѡ и҆́мⷬ҇къ  твоегѡ̀, во́ньже сла́вимъ пою́ще: гдⷭ҇а по́йте, и҆  превозноси́те є҆го̀ во вѣ́ки. 
Бж҃е́ственнїи и҆гра́йте прⷪ҇ро́цы, чтꙋ́ще дв҃ы  бцⷣы чтⷭ҇но́е и҆́мⷬ҇къ: та́ бо и҆спо́лни всѣ́хъ  речє́нїѧ, ва́ми сказꙋ́емаго ро́ждши хрⷭ҇та̀ всѣ́хъ  цр҃ѧ̀, то́же превозно́симъ во вѣ́ки. 
Па́дшымъ воста́нїе, оу҆ныва́ющымъ ра́дованїе,  заблꙋ́ждшымъ наста́внице, болѧ́щымъ посѣще́нїе и҆  и҆сцѣле́нїе, и҆ всѣ̑мъ хрⷭ҇тїа́нѡмъ сп҃се́нїе: соблюдѝ  на́съ, гпⷭ҇жѐ, вопїю́щихъ, и҆ чтꙋ́щихъ твоѐ  и҆́мⷬ҇къ, и҆ и҆зба́ви на́съ ѿ и҆ноплеме́нныхъ  нахожде́нїѧ. 
Пѣ́снь ѳ҃. 
І҆рмо́съ: Оу҆страши́сѧ всѧ́къ слꙋ́хъ неизрече́нна  бж҃їѧ снисхожде́нїѧ, ꙗ҆́кѡ вы́шнїй во́лею сни́де да́же  и҆ до пло́ти, ѿ дв҃ческагѡ чре́ва бы́въ человѣ́къ.  тѣ́мже пречтⷭ҇ꙋю бцⷣꙋ вѣ́рнїи велича́емъ. 
Пресла̑внаѧ глаго́лашасѧ ѡ҆ тебѣ̀ гра́де бж҃їй,  и҆ при́снѡ црⷭ҇твꙋющагѡ нбⷭ҇ными и҆ земны́ми, ѿ тебѐ  ро́ждшагѡсѧ, и҆ ѿ землѝ (л. з҃і) тѧ̀ на нб҃о  возве́дша, є҆мꙋ́же непреста́ннѡ моли́сѧ ѡ҆ чтꙋ́щихъ  чтⷭ҇но́е и҆́мⷬ҇къ, съ ни́мже тѧ̀ велича́емъ. 
Безпло́тныхъ чи́нове, патрїа̑рхъ собо́ръ, и҆  а҆пⷭ҇лъ бж҃е́ственный соста́въ, прⷪ҇ро́ческїй ли́къ, и҆  мч҃нчестїи полцы̀, ст҃и́телей и҆ прпⷣбныхъ ѻ҆тє́цъ  ли́ки, и҆ всѝ ст҃і́и, весели́тесѧ съ на́ми, пра́зднꙋюще  бж҃їѧ мт҃ре и҆́мⷬ҇къ и҆ велича́юще. 
Всѧ́ческаѧ ѡ҆ст҃и́ла є҆сѝ ржⷭ҇тво́мъ твои́мъ,  пречтⷭ҇аѧ дв҃о, и҆ ꙗ҆ви́ла є҆сѝ бо́льшее  просвѣще́нїе, пречестны́й де́нь и҆́мⷬ҇къ твоегѡ̀:  є҆го́же пра́зднꙋюще, тебѐ велича́емъ. 
Вознесѝ ро́гъ правосла́вныхъ хрⷭ҇тїа́нъ,  бг҃ороди́тельнице пречтⷭ҇аѧ: невоева́ны соблюдѝ гра́ды  твоѧ̑, и҆ всѧ̑ страны̑ хрⷭ҇тїа̑нскїѧ сохранѝ, въ ни́хже  вели́кое твоѐ и҆́мѧ и҆ многосла́вное велича́етсѧ, и҆  вѣ́рнѡ сла́витсѧ ѿ всѣ́хъ, влⷣчце чтⷭ҇аѧ. 
Свѣти́ленъ. 
Подо́бенъ: Жєны̀ оу҆слы́шите: 
А҆да́ме, ѡ҆бнови́сѧ, и҆ є҆́ѵо, весели́сѧ,  прⷪ҇ро́цы со а҆пⷭ҇лы и҆ мч҃нки ликовствꙋ́йте, и҆  прпⷣбнїи со ст҃и́тєли, весели́тесѧ: и҆́бо ра́дость и҆  весе́лїе, а҆́гг҃лѡмъ же и҆ человѣ́кѡмъ пречтⷭ҇ыѧ  и҆́мⷬ҇къ бцⷣы мр҃і́и. [Три́жды.] 
На Хвали́техъ стїхи̑ры, гла́съ а҃: 
И҆сто́чникъ свѣ́та, и҆ пото́къ свѣ́тлости  неистощи́мый, приноси́тъ пра́здникъ и҆́мⷬ҇къ твоегѡ̀:  оу҆́бѡ молѝ, бцⷣе, неразꙋ́мїѧ тьмы̀ и҆зба́вити мѧ̀, и҆  страсте́й дꙋше́вныхъ же и҆ тѣле́сныхъ, и҆ въ бꙋ́дꙋщемъ  вѣ́цѣ безконе́чныѧ мꙋ́ки и҆зба́ви на́съ, [Два́жды.] 
И҆сто́чника премꙋ́дрости бл҃гі́ѧ, ра́зꙋма же  пꙋчи́нꙋ и҆ бл҃года́ти: тѣ́мъ тѧ̀ бе́зднꙋ ѵ҆поста́снаѧ  бж҃їѧ премꙋ́дрость, бцⷣе, показа̀ пра́здникъ  и҆́мⷬ҇къ и҆з̾ тебѐ пло́тїю рожде́йсѧ. є҆гѡ́же  ра́ди ка́плю мѝ премꙋ́дрости твоеѧ̀ и҆ ра́зꙋма пода́ждь,  и҆ къ жи́зни наста́ви мѧ̀. 
(л. з҃і ѡ҆б.) 
Нача́ло та́йныхъ хрⷭ҇то́выхъ чꙋде́съ, влⷣчце,  стра́шнꙋ ви́дѣвше глави́знꙋ, честно́е и҆сполне́нїе  чтⷭ҇на́гѡ твоегѡ̀ ѡ҆́браза пра́здникъ и҆́мⷬ҇къ и҆  бжⷭ҇твенныхъ чꙋде́съ, почита́емъ и҆ покланѧ́емсѧ: ѿ  болѣ́зней и҆ скорбе́й посѣтѝ, наста́внице, и҆  бꙋ́дꙋщагѡ, бцⷣе, и҆зба́ви на́съ мꙋче́нїѧ. 
Сла́ва, и҆ ны́нѣ, гла́съ и҃: 
Бцⷣꙋ мр҃і́ю всѝ воспои́мъ: ра́дꙋйсѧ, мт҃и бж҃їѧ,  ра́дꙋйсѧ, лѣ́ствице ѡ҆дꙋшевле́ннаѧ и҆ разꙋ́мнаѧ.  ра́дꙋйсѧ, кꙋпино̀ неѡпали́маѧ. ра́дꙋйсѧ, ста́мно  всест҃а́ѧ. ра́дꙋйсѧ, цвѣ́те вѣ́ры. ра́дꙋйсѧ, же́зле  прозѧ́бшїй, ра́дꙋйсѧ, злата́ѧ кади́льнице. ра́дꙋйсѧ,  горо̀ бж҃їѧ присѣ́ннаѧ дв҃о. ра́дꙋйсѧ, разрѣше́нїе  пе́рвыѧ є҆́ѵы. ра́дꙋйсѧ, прⷭ҇то́ле бж҃їй. ра́дꙋйсѧ,  многомлⷭ҇тивнаѧ красото̀. ра́дꙋйсѧ, влⷣчце. 
Славосло́вїе вели́кое, и҆ ѿпꙋ́стъ. 


(л. и҃і) 
[глⷡ҇а г҃] СЛꙊ́ЖБА Ѻ҆́БЩА 
чтⷭ҇но́мꙋ и҆ животворѧ́щемꙋ крⷭ҇тꙋ̀. 
На Гдⷭ҇и воззва́хъ, стїхи̑ры, гла́съ д҃. 
Подо́бенъ: Зва́нный свы́ше: 
Дне́сь ра́дꙋетсѧ вѣ́рныхъ мно́жество  безчи́сленное: ꙳ ꙗ҆влѧ́етсѧ бо нбⷭ҇ный крⷭ҇тъ концє́мъ, ꙳  ѡ҆сїѧва́етъ тве́рдь свѣ́томъ непристꙋ́пнымъ, ꙳ воздꙋ́хъ  ѡ҆зарѧ́етъ, ꙳ и҆ землѝ лицѐ оу҆краша́етъ, ꙳ пое́тъ  бж҃е́ственными пѣ́сньми цр҃ковь хрⷭ҇то́ва и҆ слꙋ́житъ, ꙳  почита́ющи крⷭ҇тъ бж҃е́ственный и҆ пречꙋ́дный. ꙳ є҆гѡ́же  си́лою оу҆крѣплѧ́еми, ꙳ влⷣцѣ пристꙋ́пимъ зовꙋ́ще: ꙳  оу҆мирѝ мі́ръ, ꙳ и҆ просвѣтѝ дꙋ́шы на́шѧ. 
Да ра́дꙋетсѧ тва́рь и҆ и҆гра́етъ: ꙳ дне́сь бо  ѡ҆блиста̀ крⷭ҇тъ въ концѣ́хъ съ нб҃сѐ, ꙳ зємна́ѧ  просвѣща́ѧ, и҆ совокꙋ́плены показа̀ расточє́нныѧ. ꙳  дне́сь ликꙋ́етъ съ ли́ки а҆́гг҃льскими человѣ́цы: ꙳ и҆́бо  бранѧ́щее средогра́дїе, ꙳ крⷭ҇то́мъ разоре́но, ꙳ во  є҆ди́но всѧ̑ ꙗ҆́вѣ совокꙋпѝ. ꙳ тѣ́мъ предсїѧ́ѧ па́че  со́лнца, ꙳ всю̀ тва́рь просвѣща́етъ бл҃года́тїю, ꙳ и҆  оу҆ѧснѧ́етъ, и҆ сп҃са́етъ вѣ́рнѡ ꙳ того̀ чтꙋ́щыѧ. 
Па́че со́лнечныѧ зарѝ, ꙳ хотѧ́й мі́рови ꙗ҆́коже  че́стенъ, ꙳ цр҃ѧ̀ хрⷭ҇та̀ ски́петръ, ꙳ кончи́нꙋ показа́ти, ꙳  крⷭ҇тъ бж҃е́ственный: ꙳ се́й предсїѧ́етъ ꙗ҆́снѡ въ  концѣ́хъ. ꙳ се́й возведѐ и҆з̾ а҆́да ро́дъ человѣ́чь: ꙳  а҆́да вельмѝ плѣни́въ, ꙳ врага̀ низложи́въ, ꙳ де́монѡвъ  горды́ню до конца̀ погꙋбѝ, ꙳ ны́нѣ же проѧвлѧ́етъ  воскрⷭ҇нїе сп҃сово, ꙳ и҆ сп҃са́етъ зовꙋ́щыѧ: ꙳ оу҆мирѝ  мі́ръ, и҆ просвѣтѝ дꙋ́шы на́шѧ. 
Сла́ва, и҆ ны́нѣ, гла́съ и҃: 
Є҆го́же дре́вле мѡѷсе́й проѡбразова́въ собо́ю,  а҆мали́ка низложи́въ побѣдѝ: и҆ дв҃дъ пѣснопѣ́вецъ  подно́жїю твоемꙋ̀, (л. и҃і ѡ҆б.) вопїѧ̀, кла́нѧтисѧ  повелѣва́ше. чтⷭ҇но́мꙋ крⷭ҇тꙋ̀ твоемꙋ̀, хрⷭ҇тѐ бж҃е,  дне́сь грѣ́шнїи кла́нѧемсѧ, оу҆стна́ми недосто́йными,  тѧ̀ и҆зво́лившаго пригвозди́тисѧ на не́мъ, воспѣва́юще  мо́лимсѧ: гдⷭ҇и, съ разбо́йникомъ црⷭ҇твїѧ твоегѡ̀  сподо́би на́съ. 
Вхо́дъ. Прокі́менъ днѐ. Чтє́нїѧ г҃. 
И҆схо́да чте́нїе. [Главы̑ є҃і и҆ ѕ҃і.] 
Поѧ́тъ мѡѷсе́й сы́ны і҆и҃лєвы ѿ мо́рѧ  чермна́гѡ, и҆ ведѐ ты̑ѧ въ пꙋсты́ню сꙋ́ръ: и҆ и҆дѧ́хꙋ  трѝ дни̑ въ пꙋсты́ни, и҆ не ѡ҆брѣта́хꙋ воды̀, да бы́ша  пи́ли. Прїидо́ша же въ ме́ррꙋ, и҆ не можа́хꙋ пи́ти воды̀  и҆з̾ ме́рры, горька́ бо бѣ̀: сегѡ̀ ра́ди нарече́сѧ  и҆́мѧ мѣ́стꙋ томꙋ̀ го́ресть. И҆ ропта́хꙋ лю́дїе на  мѡѷсе́а, глаго́люще: что̀ пїе́мъ; Возопи́ же мѡѷсе́й ко  гдⷭ҇ꙋ, и҆ показа̀ є҆мꙋ̀ гдⷭ҇ь дре́во: и҆ вложѝ то́е въ  во́дꙋ, и҆ сладка̀ бы́сть вода̀. Та́мѡ положѝ є҆мꙋ̀ бг҃ъ  ѡ҆правда̑нїѧ и҆ сꙋды̀, и҆ та́мѡ и҆скꙋша́ше є҆го̀, и҆  речѐ: А҆́ще слꙋ́хомъ оу҆слы́шиши гла́съ гдⷭ҇а бг҃а  твоегѡ̀, и҆ оу҆гѡ́днаѧ пред̾ ни́мъ сотвори́ши: и҆  внꙋши́ши за́пѡвѣди є҆гѡ̀, и҆ сохрани́ши всѧ̑  ѡ҆правда̑нїѧ є҆гѡ̀: всѧ́кꙋ болѣ́знь, ю҆́же наведо́хъ  є҆гѵ́птѧнѡмъ, не наведꙋ̀ на тѧ̀: а҆́зъ бо є҆́смь гдⷭ҇ь  и҆сцѣлѧ́ѧй тѧ̀. И҆ прїидо́ша во є҆лі́мъ, и҆ бѧ́хꙋ та́мѡ  двана́десѧть и҆сто́чникѡвъ во́дъ, и҆ се́дмьдесѧтъ  сте́блїй фі́нїковыхъ: и҆ ѡ҆полчи́шасѧ та́мѡ при вода́хъ.  И҆ воздвиго́шасѧ ѿ є҆лі́ма, и҆ прїи́де ве́сь со́нмъ  сынѡ́въ і҆и҃левыхъ въ пꙋсты́ню сі́нъ, ꙗ҆́же є҆́сть  междꙋ̀ є҆лі́момъ и҆ междꙋ̀ сі́ною. 
При́тчей чте́нїе. [Глава̀ г҃.] 
Сы́не, не пренебрега́й наказа́нїѧ гдⷭ҇нѧ, нижѐ  ѡ҆слабѣва́й ѿ негѡ̀ ѡ҆блича́емый: є҆го́же бо лю́битъ  гдⷭ҇ь, наказꙋ́етъ: бїе́тъ же всѧ́каго сы́на, є҆го́же  прїе́млетъ. Бл҃же́нъ человѣ́къ, и҆́же ѡ҆брѣ́те  премꙋ́дрость: и҆ сме́ртенъ, и҆́же оу҆вѣ́дѣ ра́зꙋмъ.  Лꙋ́чше бо сїю̀ кꙋпова́ти, не́жели зла́та и҆ сребра̀  сокрѡ́вища. Честнѣ́йшаѧ же є҆́сть ка́менїй  многоцѣ́нныхъ, не сопротивлѧ́етсѧ є҆́й ничто́же  лꙋка́вое, бл҃горазꙋ́мна є҆́сть всѣ̑мъ лю́бѧщымъ ю҆̀:  всѧ́кое же честно́е недосто́йно є҆ѧ̀ є҆́сть. (л. ѳ҃і)  Долгота́ бо житїѧ̀, и҆ лѣ̑та жи́зни въ десни́цѣ є҆ѧ̀:  Въ шꙋ́йцѣ же є҆ѧ̀ бога́тство и҆ сла́ва: и҆зъ оу҆́стъ  є҆ѧ̀ и҆схо́дитъ пра́вда, зако́нъ же и҆ млⷭ҇ть на  ѧ҆зы́цѣ но́ситъ. Пꙋтїѐ є҆ѧ̀, пꙋтїѐ добры̀, и҆ всѧ̀  стєзѝ є҆ѧ̀ съ ми́ромъ. Дре́во живота̀ є҆́сть всѣ̑мъ  держа́щымсѧ є҆ѧ̀, и҆ восклонѧ́ющымсѧ на ню̀, ꙗ҆́кѡ на  гдⷭ҇а, тверда̀. 
Проро́чества и҆са́їина чте́нїе. [Глава̀ ѯ҃.] 
Сїѧ̑ глаго́летъ гдⷭ҇ь: ѿве́рзꙋтсѧ врата̀ твоѧ̑,  і҆ерⷭ҇ли́ме, вы́нꙋ де́нь и҆ но́щь, и҆ не затворѧ́тсѧ,  є҆́же ввестѝ къ тебѣ̀ си́лꙋ ꙗ҆зы́кѡвъ, и҆ царѝ и҆́хъ  ведѡ́мыѧ. Ꙗ҆зы́цы бо и҆ ца́рїе, и҆̀же тебѣ̀ не  порабо́таютъ, поги́бнꙋтъ: и҆ ꙗ҆зы́цы запꙋстѣ́нїемъ  запꙋстѣ́ютъ. И҆ сла́ва лїва́нова къ тебѣ̀ прїи́детъ, въ  кѷпарі́сѣ, и҆ пе́ѵкѣ, и҆ ке́дрѣ вкꙋ́пѣ, просла́вити  мѣ́сто ст҃о́е моѐ, и҆ мѣ́сто но́гъ мои́хъ просла́влю.  И҆ по́йдꙋтъ къ тебѣ̀ боѧ́щесѧ сы́нове смири́вшихъ тѧ̀,  и҆ прогнѣ́вавшихъ тѧ̀, и҆ покло́нѧтсѧ слѣдѡ́мъ но́гъ  твои́хъ всѝ прогнѣ́вавшїи тѧ̀, и҆ нарече́шисѧ гра́дъ  гдⷭ҇ень, сїѡ́нъ ст҃а́гѡ і҆и҃лева. За є҆́же бы́ти тебѣ̀  ѡ҆ста́вленꙋ и҆ возненави́дѣнꙋ, и҆ не бѣ̀ помога́ѧй  тебѣ̀, и҆ положꙋ́ тѧ въ ра́дость вѣ́чнꙋю, весе́лїе  родѡ́мъ родѡ́въ. И҆ и҆зссе́ши млеко̀ ꙗ҆зы́кѡвъ, и҆  бога́тство царе́й снѣ́си, и҆ разꙋмѣ́еши, ꙗ҆́кѡ а҆́зъ  гдⷭ҇ь сп҃са́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
Водо́ю бг҃отво́рною, ꙳ и҆ кро́вїю твое́ю, сло́ве, ꙳  свѣ́тлѡ цр҃ковь оу҆краша́етсѧ, ꙳ ꙗ҆́кѡ невѣ́ста, ꙳  крⷭ҇та̀ сла́вꙋ пою́щи. 
Сті́хъ. Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Копїѐ со крⷭ҇то́мъ, ꙳ гво́здїе и҆ и҆на̑ѧ, ꙳ и҆́миже  живоно́сное ꙳ хрⷭ҇то́во пригвозди́сѧ тѣ́ло, ꙳ возносѧ́ще  поклони́мсѧ. 
Сті́хъ. Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Є҆гда̀ а҆мали́ка ꙳ мѡѷсе́й побѣжда́ше: ꙳ на  высотꙋ̀ рꙋ́цѣ и҆мѣ́ѧ ꙳ крⷭ҇тоѧвле́ннѡ, ꙳ ѡ҆бразова́ше  хрⷭ҇то́вꙋ стрⷭ҇ть пречтⷭ҇ꙋю. 
(л. ѳ҃і ѡ҆б.) 
Сла́ва, и҆ ны́нѣ, гла́съ а҃: 
Проѡбразꙋ́ѧ крⷭ҇тъ тво́й, хрⷭ҇тѐ, патрїа́рхъ  і҆а́кѡвъ, внꙋ́кѡмъ бл҃гослове́нїе да́рꙋѧ, на глава́хъ  премѣне́ны рꙋ́ки сотворѝ. є҆го́же, сп҃се, мы̀ дне́сь  возносѧ́ще, взыва́емъ: да́рꙋй правосла́внымъ хрⷭ҇тїа́нѡмъ  побѣ̑ды, ꙗ҆́кѡ кѡнстанті́нꙋ ѡ҆долѣ́нїе. 
Ны́нѣ ѿпꙋща́еши: Трист҃о́е, И҆ по Ѻ҆́ч҃е  на́шъ. Тропа́рь: Сп҃сѝ, гдⷭ҇и, лю́ди твоѧ̑: 
И҆ ѿпꙋ́стъ. 
На оу҆́трени, 
на Бг҃ъ гдⷭ҇ь, тропа́рь то́йже, три́жды. 
По а҃-й каѳі́смѣ сѣда́ленъ, гла́съ ѕ҃: 
То́кмѡ водрꙋзи́сѧ дре́во, хрⷭ҇тѐ, крⷭ҇та̀  твоегѡ̀, ѡ҆снова̑нїѧ поколеба́шасѧ сме́рти, гдⷭ҇и:  є҆го́же бо пожрѐ жела́нїемъ а҆́дъ, ѿпꙋстѝ  тре́петомъ. ꙗ҆ви́лъ є҆сѝ на́мъ сп҃се́нїе твоѐ,  ст҃ы́й, и҆ славосло́вимъ тѧ̀, сн҃е бж҃їй: поми́лꙋй на́съ. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ ѕ҃: 
Дне́сь прⷪ҇ро́ческое и҆спо́лнисѧ сло́во: се́ бо  покланѧ́емсѧ на мѣ́сто, и҆дѣ́же стоѧ́стѣ но́зѣ твоѝ  гдⷭ҇и: и҆ дре́во сп҃се́нїѧ прїе́мше, грѣхо́вныхъ  страсте́й свобо́дꙋ полꙋчи́хомъ, мл҃твами бцⷣы, є҆ди́не  чл҃вѣколю́бче. 
Сла́ва, и҆ ны́нѣ, то́йже. 
По Хвали́те и҆́мѧ гдⷭ҇не: 
Припѣ́въ: Велича́емъ тѧ̀, живода́вче хрⷭ҇тѐ, и҆  чте́мъ крⷭ҇тъ тво́й ст҃ы́й, и҆́мже на́съ спа́слъ є҆сѝ  ѿ рабо́ты вра́жїѧ. 
Ѱало́мъ и҆збра́нный. Сꙋдѝ, гдⷭ҇и, ѡ҆би́дѧщыѧ  мѧ̀, поборѝ борю́щыѧ мѧ̀. 
По полѷеле́и Сѣда́ленъ, гла́съ и҃. 
Подо́бенъ: Повелѣ́нное та́йнѡ: 
Въ раи́ мѧ пре́жде дре́во ѡ҆бнажѝ, ѡ҆ вкꙋше́нїи  вра́гъ приносѧ̀ оу҆мерщвле́нїе: крⷭ҇та́ же дре́во  живота̀ ѡ҆дѣѧ́нїе человѣ́кѡмъ (л. к҃) носѧ̀, водрꙋзи́сѧ  на землѝ, и҆ мі́ръ ве́сь и҆спо́лнисѧ всѧ́кїѧ ра́дости,  то́же зрѧ́ще возвыша́ема, бг҃ꙋ вѣ́рою лю́дїе согла́снѡ  возопїи́мъ: и҆спо́лнь сла́вы до́мъ тво́й. 
Сла́ва, и҆ ны́нѣ, то́йже. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: 
Ви́дѣша всѝ концы̀ землѝ сп҃се́нїе бг҃а  на́шегѡ. 
Сті́хъ: Воспо́йте гдⷭ҇еви пѣ́снь но́вꙋ. 
Всѧ́кое дыха́нїе: Є҆ѵⷢ҇лїе пи́сано въ концѣ̀  кни́ги сеѧ̀. 
По н҃-мъ ѱалмѣ̀ стїхи́ра, гла́съ ѕ҃: 
Крⷭ҇те хрⷭ҇то́въ, хрⷭ҇тїа́нъ оу҆пова́нїе,  заблꙋ́ждшихъ наста́вниче, ѡ҆бꙋрева́емыхъ приста́нище, въ  бране́хъ побѣ́да, вселе́нныѧ оу҆твержде́нїе, недꙋ́жныхъ  врачꙋ̀, ме́ртвыхъ воскрⷭ҇нїе, поми́лꙋй на́съ. 
Канѡ́нъ чтⷭ҇но́мꙋ и҆ животворѧ́щемꙋ крⷭ҇тꙋ̀. 
[Творе́нїе григо́рїа сїнаи́та.] 
І҆рмосы̀ по два́жды: тропарѝ на в҃і. Гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̑: 
Крⷭ҇те всеси́льне, а҆пⷭ҇лѡвъ похвала̀, прпⷣбныхъ  оу҆твержде́нїе, и҆ вѣ́рныхъ зна́менїе, и҆ і҆ера́рхѡвъ  и҆ мч҃нкѡвъ сла́ва, побѣ́да и҆ оу҆твержде́нїе всѣ́хъ  хва́лѧщихъ тѧ̀. 
Крⷭ҇те всечтⷭ҇ны́й, четвероконе́чнаѧ си́ла,  а҆пⷭ҇лѡвъ бл҃голѣ́пїе, и҆ мч҃нкѡвъ крѣ́пость,  немощны́хъ здра́вїе показа́лсѧ є҆сѝ, ме́ртвыхъ  воскрⷭ҇нїе, па́дающихъ воздви́женїе. 
Крⷭ҇те, ты̀ мѝ си́ла бꙋ́ди, крѣ́пость и҆  держа́ва, и҆зба́витель и҆ предра́тникъ на борю́щыѧ мѧ̀,  щи́тъ и҆ храни́тель, побѣ́да и҆ оу҆твержде́нїе моѐ,  при́снѡ соблюда́ѧ мѧ̀ и҆ покрыва́ѧ. 
Бг҃оро́диченъ: На крⷭ҇тѣ̀, всенепоро́чнаѧ,  твоего̀ сн҃а ꙗ҆́кѡ оу҆зрѣ́ла є҆сѝ, ѡ҆рꙋ́жїе  ско́рбное оу҆тро́бꙋ твою̀ растерза̀: и҆ восклица́ла  є҆сѝ рыда́ющи въ болѣ́зни: но а҆́бїе просла́вила  є҆сѝ крⷭ҇та̀ си́лꙋ. 
Катава́сїа: Крⷭ҇тъ начерта́въ мѡѷсе́й. 
Пѣ́снь г҃. 
І҆рмо́съ: Твоѧ̑ пѣсносло́вцы, бцⷣе. 
(л. к҃ ѡ҆б.) 
Крⷭ҇те, прпⷣбныхъ ѡ҆рꙋ́жїе, ѻ҆бою́дный ме́чь  хрⷭ҇то́въ, вѣ́рныхъ оу҆добре́нїе, болѧ́щихъ  и҆сцѣле́нїе и҆ застꙋпле́нїе, и҆ воздвиже́нїе  оу҆ме́ршихъ, всечтⷭ҇не. 
Крⷭ҇те, ѡ҆снова́нїе бл҃гоче́стїѧ, бѣсѡ́мъ  показа́лсѧ є҆сѝ гꙋби́тель, цр҃квамъ бл҃голѣ́пїе,  нечести̑вымъ поги́бель, врагѡ́мъ посрамле́нїе въ де́нь  сꙋ́дный. 
Крⷭ҇те живоно́сный, ты́ ми бꙋ́ди крѣ́пость, и҆  побѣ́да, и҆ щи́тъ, и҆ стѣна̀ нера́тꙋема, бѣсѡ́въ  ѿгна́нїе, и҆ помыслѡ́въ погаше́нїе, и҆ оу҆ма̀ моегѡ̀  сохране́нїе. 
Бг҃оро́диченъ: Распѧ́тїе поно́сное, дв҃о влⷣчце,  тво́й сн҃ъ претерпѣ̀, и҆ сме́рть неподо́бнꙋю: но  возне́ссѧ, низве́рже проти̑вныѧ вра̑жїѧ си̑лы, ꙗ҆́кѡ  безсме́ртенъ. 
Катава́сїа: Же́злъ во ѡ҆́бразъ: 
Сѣда́ленъ, гла́съ и҃. 
Подо́бенъ: Повелѣ́нное та́йнѡ: 
Проѡбража́ше та́йнѡ дре́вле і҆исꙋ́съ наѵи́нъ  крⷭ҇та̀ ѡ҆́бразъ, є҆гда̀ рꙋ́цѣ прострѐ крⷭ҇тови́днѡ,  сп҃се мо́й, и҆ ста̀ со́лнце, до́ндеже врагѝ низложѝ  противостоѧ́щыѧ тѝ бг҃ꙋ: ны́нѣ же за́йде, на крⷭ҇тѣ̀  тѧ̀ зрѧ̀, до́ндеже держа́вꙋ сме́ртнꙋю разрꙋши́въ, ве́сь  мі́ръ совоздви́глъ є҆сѝ. 
Сла́ва, и҆ ны́нѣ, то́йже. 
Пѣ́снь д҃. 
І҆рмо́съ: Сѣдѧ́й въ сла́вѣ, на прⷭ҇то́лѣ  бж҃ества̀: 
Четвероконе́чный сы́й мі́ръ, и҆ ꙗ҆́кѡ  триѻбою́дный ме́чь, нача̑ла тмы̀ сѣче́ши, на́ми  воѡбража́емь, крⷭ҇те, ѡ҆рꙋ́жїе вели́кое хрⷭ҇то́во, и҆  непобѣди́мое побѣди́тельство всеси́льное. 
Твоѧ̀ высота̀, живоно́сне крⷭ҇те, воздꙋ́шнаго  кнѧ́зѧ бїе́тъ: и҆ глꙋбина̀ всеѧ̀ бе́здны закала́етъ  ѕмі́ѧ, широтꙋ̀ па́ки воѡбража́етъ, низлага́ѧ мїрска́гѡ  кнѧ́зѧ крѣ́постїю твое́ю. 
Возне́ссѧ сопривле́клъ є҆сѝ па́дшыѧ, воздви́глъ  є҆сѝ є҆стество̀ земно́е, прⷭ҇то́лꙋ бж҃їю просла́вилсѧ  є҆сѝ. крⷭ҇те, высото̀ вели́каѧ, мїрскі́й мо́сте, дꙋ́шꙋ  мою̀ ѿ страсте́й глꙋбины̀ вознесѝ вско́рѣ. 
(л. к҃а) 
Бг҃оро́диченъ: Крⷭ҇тоѡбра́знѡ, пречтⷭ҇аѧ,  ѻ҆трокови́це бцⷣе, дла̑ни твоѧ̑ распросте́рши къ  воздви́женомꙋ на крⷭ҇тѣ̀, и҆ мл҃твы, дв҃о, ны́нѣ  принесѝ, за всѣ́хъ вѣ́рнѡ молѧ́щихсѧ тебѣ̀. 
Катава́сїа: Оу҆слы́шахъ, гдⷭ҇и, смотре́нїѧ  твоегѡ̀ та́инство: 
Пѣ́снь є҃. 
І҆рмо́съ: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ: 
Крⷭ҇те, нбⷭ҇наѧ лѣ́ствице ст҃ы́ни, степе́нємъ  наста́вниче, хрⷭ҇то́ва высота̀ и҆ сла́ва є҆сѝ, бж҃їй  ѡ҆́бразъ назна́менателенъ мі́рꙋ, неви́димомꙋ же и҆  ви́димомꙋ, є҆диноче́стне. 
Крⷭ҇те, ѡ҆́бразе неиспи́санный си́лою, ѡ҆сщ҃е́нїе  вода́мъ, ѡ҆чище́нїе воздꙋ́хꙋ ѡ҆сщ҃е́нїе и҆ просвѣще́нїе  всѧ́комъ, мꙋ́жества зна́менїе, и҆ хрⷭ҇то́въ ски́петръ  непрело́жный показа́лсѧ є҆сѝ, проти̑вныѧ въ зе́млю  попира́ѧ. 
Крⷭ҇те всеси́льне, ѕлочести̑выѧ низложѝ врагѝ,  ненави́дѧщыѧ и҆ хꙋ́лѧщыѧ тѧ̀ безꙋ́мнѡ: ꙗ҆зы́ки попалѝ,  и҆ оу҆гасѝ шата̑нїѧ и҆́хъ. ѽ крⷭ҇те всест҃ы́й и҆  хрⷭ҇тоно́сный, сохранѝ на́съ держа́вою твое́ю. 
Бг҃оро́диченъ: Всѣ́хъ цр҃и́це влⷣчце,  ски́петромъ ржⷭ҇тва̀ твоегѡ̀ разрꙋшѝ, дв҃о, воста́нїе  хꙋ́лѧщихъ крⷭ҇тнꙋю си́лꙋ, да́ждь на́мъ крѣ́пость и҆  ѡ҆чище́нїе, побѣ́дꙋ и҆ по́мощь. 
Катава́сїа: Ѽ требл҃же́нное дре́во: 
Пѣ́снь ѕ҃. 
І҆рмо́съ: Бж҃е́ственное сїѐ и҆ всечтⷭ҇но́е: 
Крⷭ҇тъ всѣ́хъ воскрⷭ҇нїе, крⷭ҇тъ па́дшихъ  и҆справле́нїе, страсте́й оу҆мерщвле́нїе, и҆ пло́ти  пригвожде́нїе, крⷭ҇тъ дꙋша́мъ сла́ва, и҆ свѣ́тъ  вѣ́чный. 
Крⷭ҇тъ врагѡ́въ гꙋби́тель, крⷭ҇тъ ѕлочести́выхъ  ꙗ҆́зва и҆ плѣне́нїе, и҆ вѣ́рныхъ держа́ва,  бл҃гочести́выхъ храни́тель и҆ бѣсѡ́въ ѿгони́тель. 
Крⷭ҇тъ страсте́й па́гꙋба, крⷭ҇тъ помыслѡ́въ  ѿгна́нїе, крⷭ҇тъ сокрꙋше́нїе ꙗ҆зы́ческое  и҆скꙋси́тельно, и҆ дꙋховѡ́мъ показа́сѧ лови́тельство. 
Крⷭ҇тъ воздви́жетсѧ, и҆ па́даютъ дꙋхѡ́въ  воздꙋ́шныхъ чи́нове: (л. к҃а ѡ҆б.) крⷭ҇тъ снизхо́дитъ, и҆  нечести́вїи всѝ оу҆жаса́ютсѧ, ꙗ҆́кѡ мо́лнїѧ ви́дѧще  крⷭ҇тнꙋю си́лꙋ. 
Катава́сїа: Во́днагѡ ѕвѣ́рѧ: 
Конда́къ, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ  твоемꙋ̀ но́вомꙋ жи́тельствꙋ, щедрѡ́ты твоѧ̑ да́рꙋй,  хрⷭ҇тѐ бж҃е. возвеселѝ на́съ си́лою твое́ю, побѣ̑ды  даѧ̀ на́мъ на сопоста́ты, посо́бїе и҆мꙋ́щымъ твоѐ  ѡ҆рꙋ́жїе ми́ра ‑ непобѣди́мꙋю побѣ́дꙋ. 
І҆́косъ: И҆́же до тре́тїѧгѡ нб҃сѐ восхище́нъ  бы́сть въ ра́й, и҆ глаго́лы слы́шавъ неизречє́нныѧ и҆  бжⷭ҇твєнныѧ, и҆́хже не лѣ́ть ѧ҆зы́ки [человѣ́ческими]  глаго́лати, что̀ гала́тѡмъ пи́шетъ, ꙗ҆́кѡ рачи́телїе  писа́нїй прочто́сте и҆ позна́сте: мнѣ̀, глаго́летъ,  хвали́тисѧ да не бꙋ́детъ, то́кмѡ во є҆ди́номъ крⷭ҇тѣ̀  гдⷭ҇ни, на не́мже страда́въ оу҆бѝ стра̑сти. того̀  оу҆́бѡ и҆ мы̀ и҆звѣ́стнѡ держи́мъ, крⷭ҇тъ гдⷭ҇ень,  хвалꙋ̀ всѝ: є҆́сть ко на́мъ сп҃си́тельное сїѐ дре́во,  ѡ҆рꙋ́жїе ми́ра, непобѣди́маѧ побѣ́да. 
Пѣ́снь з҃. 
І҆рмо́съ: Не послꙋжи́ша тва́ри бг҃омꙋ́дрїи: 
Нераздѣ́льнꙋю трⷪ҇цꙋ и҆ неслїѧ́ннꙋ, є҆стество̀  є҆ди́нствомъ бг҃осло́вимъ, ѻ҆ц҃а̀ нерожде́нна, и҆  рожде́нна сн҃а, и҆ ст҃а́го и҆сходи́тельнаго  бж҃е́ственнаго дх҃а пѣ́сньми пою́ще: бл҃гослове́нъ бг҃ъ  ѻ҆тє́цъ на́шихъ. 
Незаходи́тельными мо́лнїѧми твои́ми,  трїѷпоста́сне, на́шѧ ѡ҆зарѝ оу҆́мныѧ ѻ҆́чи, добро́тꙋ  твою̀, трисвѣ́тне, пресꙋ́щественнꙋю зрѣ́ти, ꙗ҆́же  человѣ́кѡмъ невѣ́домаѧ и҆ непристꙋ́пнаѧ а҆́гг҃лѡмъ. 
Лꙋча́ми свѣ́та твоегѡ̀ па́дшꙋю мою̀ дꙋ́шꙋ  возведѝ ѿ глꙋбины̀, бл҃гі́й бж҃е, препѣ́тый и҆  всеси́льный, попо́лзшасѧ ѿ свѣ́та благода́тнагѡ, и҆ во  тмꙋ̀ воглꙋ́бльшꙋюсѧ. 
Бг҃оро́диченъ: Крⷭ҇тоѡбра́знѡ просте́рши рꙋцѣ̀,  чтⷭ҇аѧ, къ распросте́ршемꙋ своѝ рꙋцѣ̀ на дре́вѣ  крⷭ҇тнѣмъ, и҆ возне́сшемꙋ є҆стество̀ на́ше, и҆  оу҆мертви́вшемꙋ враждє́бныѧ полкѝ, молѧ́щи не  преста́й. 
(л. к҃в) 
Катава́сїа: Безꙋ́мное велѣ́нїе мꙋчи́телѧ: 
Пѣ́снь и҃. 
І҆рмо́съ: Ѻ҆́троки бл҃гочєсти́выѧ въ пещѝ: 
Высота̀ хрⷭ҇то́выхъ стрⷭ҇те́й, и҆ лꙋ́къ и҆  ѡ҆рꙋ́жїе и҆ ме́чь, ѡ҆рꙋ́жїе непосты́дное, и҆ си́ла  непобѣди́маѧ, хрⷭ҇то́во подно́жїе, и҆ побѣди́тельство  на врагѝ: зна́менїѧ црⷭ҇твїѧ, ски́петръ вѣ́рныхъ,  показа́лсѧ є҆сѝ, крⷭ҇те побѣдоно́сне. 
Воздви́глъ є҆сѝ на́ше па́дшее є҆стество̀,  хрⷭ҇то́мъ распе́ншимсѧ и҆ совозста́вилъ: высото̀  бж҃е́ственнаѧ, глꙋбино̀ низглаго́ланнаѧ, хрⷭ҇то́во ты̀  є҆сѝ зна́менїе, крⷭ҇те пребога́те, и҆ широта̀  безмѣ́рнаѧ, и҆ зна́менїе непостижи́мыѧ трⷪ҇цы,  жизноно́сче. 
Оу҆стна́ми, дꙋше́ю же и҆ се́рдцемъ крⷭ҇тъ гдⷭ҇ень  лобыза́юще, прїиди́те ны́нѣ вознесе́мъ всѝ и҆  возвели́чимъ, покланѧ́ющесѧ рце́мъ вкꙋ́пѣ пѣ́снь  пречтⷭ҇ꙋю, вопїю́ще: ра́дꙋйсѧ, вели́кое бога́тство,  крⷭ҇те, цр҃ко́вное оу҆краше́нїе. 
Дре́во жи́зни и҆ сп҃се́нїѧ, дре́во безсме́ртїѧ,  дре́во ра́зꙋма, дре́во трилюбе́зное: нетлѣ́нное и҆  неизнꙋрѧ́емое, крⷭ҇тъ трисоста́вный, чтⷭ҇но́е дре́во:  трⷪ҇цы бо но́ситъ трїѷпоста́сныѧ ѡ҆́бразъ. 
Катава́сїа: Бл҃гослови́те, ѻ҆́троцы: 
Пѣ́снь ѳ҃. 
І҆рмо́съ: Всѧ́къ земноро́дный да взыгра́етсѧ  дх҃омъ: 
Кто̀ слы̑шана сотвори́тъ, ꙗ҆́коже пи́шетъ,  дѣ̑йствїѧ твоѧ̑, мїролюбе́зный крⷭ҇те, си̑лы и҆ чꙋдеса̀,  оу҆ме́ршихъ воста́нїе, и҆ мі́ръ ве́сь совозне́слъ  є҆сѝ, вознесы́йсѧ къ бг҃ꙋ многожела́емый. 
Оу҆твержде́нїе вѣ́рныхъ крⷭ҇тъ требл҃же́нный,  зна́менїе и҆ похвала̀, дре́во всеси́льное, крⷭ҇тъ  хрⷭ҇то́въ вели́кїй и҆ соверше́нный, а҆пⷭ҇лѡвъ похвала̀,  прпⷣбныхъ оу҆твержде́нїе, и҆ мч҃нкѡвъ крѣ́пость,  побѣ́да и҆ похвала̀. 
Ра́дꙋйсѧ, крⷭ҇те, ѡ҆́бразе неѡпи́санный и҆  многоимени́тый, дре́во требога́тное, стра́шное же и҆  всебл҃же́нное: ра́дꙋйсѧ, крⷭ҇те всест҃ы́й и҆ всеси́льный,  ра́дꙋйсѧ, храни́телѧ жи́зни на́шеѧ, гдⷭ҇ень крⷭ҇те  многопѣ́тый. 
(л. к҃в ѡ҆б.) 
Крⷭ҇те чтⷭ҇ны́й, храни́тель дꙋшѝ и҆ тѣ́лꙋ бꙋ́ди  мѝ, ѡ҆́бразомъ свои́мъ бѣ́сы низлага́ѧ, врагѝ  ѿгонѧ́ѧ, стра̑сти оу҆пражнѧ́ѧ, и҆ бл҃гослове́нїе  да́рꙋѧ мѝ, и҆ жи́знь и҆ си́лꙋ, содѣ́йствїемъ ст҃а́гѡ  дх҃а, и҆ честны́ми пречтⷭ҇ыѧ мольба́ми. 
Катава́сїа: Та́инъ є҆сѝ, бцⷣе, ра́й: 
Свѣти́ленъ. 
Крⷭ҇тъ, храни́тель всеѧ̀ вселе́нныѧ: крⷭ҇тъ,  красота̀ цр҃кве: крⷭ҇тъ, вѣ́рныхъ оу҆твержде́нїе:  крⷭ҇тъ, а҆́гг҃лѡвъ сла́ва, и҆ де́монѡвъ ꙗ҆́зва.  [Три́жды.] 
На хвали́техъ стїхи̑ры, гла́съ а҃: 
Подо́бенъ: Нбⷭ҇ныхъ чинѡ́въ ра́дованїе: 
Нбⷭ҇наѧ шє́ствїѧ, ꙳ крⷭ҇тъ чтⷭ҇ны́й гото́витъ  всѣ̑мъ, ꙳ томꙋ̀ покланѧ́ющымсѧ вѣ́рою несꙋмнѣ́нною: ꙳ и҆  ликѡ́мъ невеще́ственныхъ си́лъ, ꙳ и҆́же на не́мъ  пригвозди́выйсѧ, ꙳ сочета́етъ любо́вїю пою́щыѧ того̀. 
Кла́нѧющесѧ вѣ́рою крⷭ҇тꙋ̀ чтⷭ҇но́мꙋ, ꙳ на не́мъ  распе́ншагосѧ воспое́мъ влⷣкꙋ: ꙳ тогѡ̀ манове́нїемъ,  оу҆стнѣ̀ вкꙋ́пѣ и҆ дꙋ́шꙋ ѡ҆чища́юще, ꙳ и҆ сїѧ̑нїи сегѡ̀  мы́сленными оу҆ѧсни́мсѧ, ꙳ хва́лѧще є҆го̀. 
Го́ресть дре́вле оу҆слажда́ѧ мѡѷсе́й, ꙳ и҆зба́ви  і҆и҃лѧ, ꙳ ѡ҆́бразъ крⷭ҇та̀ написꙋ́ѧ: ꙳ мы́ же сего̀, всѝ  вѣ́рнїи, ꙳ та́йнѡ и҆ бж҃е́ственнѡ воѡбража́юще въ  сердца́хъ на́шихъ, ꙳ всегда̀ сп҃са́емсѧ держа́вою є҆гѡ̀. 
Сла́ва, и҆ ны́нѣ, гла́съ д҃. 
Пособи́вый, гдⷭ҇и, кро́ткомꙋ дв҃дꙋ покори́ти  и҆ноплеме́нника, ѡ҆рꙋ́жїемъ крⷭ҇та̀ низложѝ врагѝ  на́шѧ, покажѝ, бл҃гоꙋтро́бне, на на́съ дрє́внїѧ млⷭ҇ти  твоѧ̑: и҆ да разꙋмѣ́ютъ вои́стиннꙋ, ꙗ҆́кѡ ты̀ є҆сѝ  бг҃ъ, и҆ на тѧ̀ надѣ́ющїисѧ побѣжда́емъ, молѧ́щїисѧ  ѡ҆бы́чнѡ пречтⷭ҇ѣй твое́й мт҃ри, дарова́тисѧ на́мъ  ве́лїей млⷭ҇ти. 
Славосло́вїе вели́кое. И҆ ѿпꙋ́стъ. 
На лїтꙋргі́и бл҃жє́нна ѿ канѡ́на, пѣ́снь г҃-ѧ и҆  ѕ҃-ѧ. 


(л. к҃г) 
  
[глⷡ҇а д҃] СЛꙊ́ЖБА Ѻ҆́БЩА 
ст҃ы̑мъ а҆́гг҃лѡмъ и҆ про́чымъ безплѡ́тнымъ. 
На Гдⷭ҇и воззва́хъ, стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Трисл҃нечнагѡ бжⷭ҇тва̀ ꙳ предста́телїе  свѣтлѣ́йшїи, ꙳ а҆́гг҃ли ꙗ҆влѧ́ющесѧ а҆рхїстрати́зи, ꙳ со  го́рними си́лами зове́те ра́дꙋющесѧ: ꙳ ст҃ъ є҆сѝ,  ѻ҆́ч҃е, ꙳ ст҃ъ є҆сѝ, собезнача́льное сло́во, ꙳ ст҃ъ  є҆сѝ, и҆ ст҃ы́й дш҃е, ꙳ є҆ди́на сла́ва, є҆ди́но  ца́рство и҆ є҆стество̀, ꙳ є҆ди́но бж҃ество̀ и҆ си́ла. 
И҆ ви́дъ ва́шъ ѻ҆́гненъ, ꙳ и҆ добро́та чꙋ́дна,  мїхаи́ле и҆ гаврїи́ле первоа́гг҃ли: ꙳ невеще́ственнымъ бо  є҆стество́мъ, прехо́дите концы̀, ꙳ и҆сполнѧ́юще  повелѣ́нїе всѣ́хъ творца̀, ꙳ си́льни въ крѣ́пости  ва́шей познава́еми, и҆ и҆сто́чницы и҆сцѣле́нїй ꙳ хра́мы  ва́ши содѣ́ловающе, ꙳ зна́нїемъ ва́шимъ ст҃ы́мъ  почита́ємыѧ. 
Творѧ́й а҆́гг҃лы твоѧ̑, ꙳ ꙗ҆́коже писа́сѧ, дх҃и, ꙳  и҆ слꙋжа́щыѧ тебѣ̀ пла́мень ѻ҆́гненный, ꙳ посредѣ̀  чинѡ́въ пе́рвенствꙋюща, ꙳ показа́лъ є҆сѝ, гдⷭ҇и, твоего̀  а҆рха́гг҃ла мїхаи́ла, ꙳ со а҆рхїстрати́гомъ твои́мъ  гаврїи́ломъ, ꙳ твои̑мъ манове́нїємъ повинꙋ́ющасѧ,  сло́ве, ꙳ и҆ пѣ́снь трист҃ꙋ́ю, со стра́хомъ возглаша́юща  сла́вѣ твое́й. 
Сла́ва, гла́съ ѕ҃: Сра́дꙋйтесѧ на́мъ, всѧ̑  а҆́гг҃льскаѧ чинонача̑лїѧ: первостоѧ́тєли бо ва́ши, и҆  на́ши предста́тели, вели́цыи а҆рхїстрати́зи, въ дне́шнїй  де́нь, въ чтⷭ҇нѣ́мъ и҆́хъ хра́мѣ, пресла́внѡ  ꙗ҆влѧ́ющесѧ ѡ҆сщ҃а́ютъ. тѣ́мже по до́лгꙋ воспѣва́юще,  къ ни̑мъ возопїи́мъ: покры́йте на́съ кро́вомъ кри́лъ  ва́шихъ, велича́йшїи а҆рхїстрати́зи. 
И҆ ны́нѣ, бг҃оро́диченъ: Сра́дꙋйтесѧ на́мъ, всѧ̑  двⷭ҇твенныхъ ликостоѧ̑нїѧ: предста́тельница бо на́ша, и҆  хода́таица, и҆ покро́въ, (л. к҃г ѡ҆б.) и҆ вели́кое  прибѣ́жище, въ дне́шнїй де́нь, въ чтⷭ҇нѣ́мъ є҆ѧ̀ и҆  бжⷭ҇твеннѣмъ хра́мѣ скорбѧ́щыѧ оу҆тѣша́етъ, тѣ́мже  по до́лгꙋ воспѣва́юще сїю̀, возопїи́мъ: покры́й ны̀  бж҃е́ственнымъ предста́тельствомъ твои́мъ, пречтⷭ҇аѧ  бцⷣе влⷣчце. 
Вхо́дъ. Прокі́менъ днѐ. 
І҆исꙋ́са наѵи́на чте́нїе. [Глава̀ є҃.] 
Бы́сть є҆гда̀ бѧ́ше і҆исꙋ́съ оу҆ і҆ерїхѡ́на, и҆  воззрѣ́въ ѻ҆чи́ма свои́ма, ви́дѣ чл҃вѣ́ка стоѧ́ща  пред̾ ни́мъ, и҆ ме́чь є҆гѡ̀ ѡ҆бнаже́нъ въ рꙋцѣ̀  є҆гѡ̀. И҆ прише́дъ і҆исꙋ́съ, речѐ є҆мꙋ̀: на́шъ ли  є҆сѝ, и҆лѝ ѿ сопроти́вныхъ на́шихъ; Ѻ҆́нъ же речѐ  є҆мꙋ̀: а҆́зъ а҆рхїстрати́гъ си́лы гдⷭ҇ни, ны́нѣ  прїидо́хъ сѣ́мѡ. І҆исꙋ́съ падѐ лице́мъ свои́мъ на  зе́млю, и҆ речѐ є҆мꙋ̀: влⷣко, что̀ повелѣва́еши  твоемꙋ̀ рабꙋ̀, И҆ речѐ а҆рхїстрати́гъ гдⷭ҇ень ко  і҆исꙋ́сꙋ: разрѣшѝ сапо́гъ тво́й ѿ но́гъ твои́хъ:  мѣ́сто бо, на не́мже ты̀ стои́ши, ст҃о є҆́сть. и҆  сотворѝ і҆исꙋ́съ та́кѡ. 
Сꙋде́й і҆и҃левыхъ чте́нїе. [Глава̀ ѕ҃.] 
Бы́сть во дни̑ ѻ҆́ны, оу҆крѣпи́сѧ мадїа́мъ на  сы́ны і҆и҃лєвы, и҆ ті́и возопи́ша ко гдⷭ҇ꙋ бг҃ꙋ: и҆ сѐ  а҆́гг҃лъ гдⷭ҇ень прїи́де, и҆ сѣ́де под̾ дꙋ́бомъ, и҆́же  въ є҆ѵфра́ѳѣ, въ землѝ і҆ѡа́са, ѻ҆тца̀ є҆зрі́мова,  и҆ гедеѡ́нъ сы́нъ є҆гѡ̀ млатѧ́ше пшени́цꙋ на гꙋмнѣ̀,  є҆́же бѣжа́ти съ не́ю ѿ лица̀ мадїа́млѧ. И҆ ꙗ҆ви́сѧ  є҆мꙋ̀ а҆́гг҃лъ гдⷭ҇ень, и҆ речѐ къ немꙋ̀: гдⷭ҇ь съ  тобо́ю, си́льный крѣ́постїю. И҆ речѐ къ немꙋ̀ гедеѡ́нъ:  во мнѣ̀, гдⷭ҇и мо́й, и҆ а҆́ще є҆́сть гдⷭ҇ь съ на́ми, и҆  чесѡ̀ ра́ди ѡ҆брѣто́ша ны̀ всѧ̑ ѕла̑ѧ сїѧ̑; и҆ гдѣ̀  сꙋ́ть всѧ̑ чꙋдеса̀ є҆гѡ̀, є҆ли̑ка повѣ́даша на́мъ  ѻ҆тцы̀ на́ши, глаго́люще: не и҆з̾ є҆гѵ́пта ли и҆зведѐ  на́съ гдⷭ҇ь; и҆ ны́нѣ ѿве́рже ны̀ гдⷭ҇ь, и҆ предаде́  ны въ рꙋ́кꙋ мадїа́млю. И҆ воззрѣ̀ на него̀ а҆́гг҃лъ  гдⷭ҇ень, и҆ речѐ є҆мꙋ̀: и҆дѝ въ крѣ́пости твое́й  се́й, и҆ спасе́ши і҆и҃лѧ ѿ рꙋкѝ мадїа́мли, и҆ сѐ  посла́хъ тѧ̀. И҆ речѐ къ немꙋ̀ гедеѡ́нъ: во мнѣ̀,  гдⷭ҇и, въ чесо́мъ спасꙋ̀ і҆и҃лѧ; сѐ ты́сѧща моѧ̀ хꙋ́ждша  въ манассі́и, и҆ а҆́зъ є҆́смь мні́й въ домꙋ̀ ѻ҆тца̀  моегѡ̀. И҆ речѐ къ немꙋ̀ гдⷭ҇ь: поне́же а҆́зъ бꙋ́дꙋ съ  тобо́ю, и҆ и҆збїе́ши мадїа́ма ꙗ҆́кѡ мꙋ́жа є҆ди́наго. И҆  речѐ къ немꙋ̀ (л. к҃) гедеѡ́нъ: и҆ а҆́ще ѡ҆брѣто́хъ  бл҃года́ть пред̾ ѻ҆чи́ма твои́ма, и҆ да сотвори́ши  мнѣ̀ дне́сь зна́менїе, ꙗ҆́кѡ ты̀ глаго́леши со мно́ю.  Не ѿидѝ ѿсю́дꙋ, до́ндеже прїитѝ мнѣ̀ къ тебѣ̀, и҆  принесꙋ̀ же́ртвꙋ мою̀, и҆ пожрꙋ̀ пред̾ тобо́ю, и҆ речѐ  къ немꙋ̀ а҆́гг҃лъ гдⷭ҇ень: а҆́зъ є҆́смь, и҆ преме́длю,  до́ндеже ѡ҆брати́шисѧ ты̀. Гедеѡ́нъ же вни́де, и҆  сотворѝ ко́злище ѿ ко́зъ, и҆ че́тверть мꙋкѝ  ѻ҆прѣсно́кѡвъ, и҆ вложѝ съ мѧ́сомъ въ ко́шницꙋ, и҆  ю҆хꙋ̀ влїѧ̀ въ горне́цъ, и҆ и҆знесѐ къ немꙋ̀ под̾  дꙋ́бъ, и҆ поклони́сѧ. И҆ речѐ къ немꙋ̀ а҆́гг҃лъ гдⷭ҇ень:  возмѝ мѧса̀ и҆ хлѣ́бы прѣ̑сныѧ, и҆ положѝ оу҆  ка́мене ѻ҆́нагѡ, и҆ ю҆хꙋ̀ и҆зле́й: и҆ сотворѝ та́кѡ. И҆  прострѐ а҆́гг҃лъ гдⷭ҇ень коне́цъ жезла̀, сꙋ́щагѡ въ  рꙋцѣ̀ є҆гѡ̀: и҆ косне́сѧ мѧсѡ́мъ и҆ хлѣ́бѡмъ  прѣ̑снымъ, и҆ возгорѣ́сѧ ѻ҆́гнь и҆з̾ ка́мене, и҆  поѧдѐ мѧса̀ и҆ ѻ҆прѣсно́ки. и҆ а҆́гг҃лъ гдⷭ҇ень  ѿи́де ѿ ѻ҆че́й є҆гѡ̀. И҆ ви́дѣ гедеѡ́нъ, ꙗ҆́кѡ  а҆́гг҃лъ є҆́сть гдⷭ҇ень, и҆ речѐ гедеѡ́нъ: оу҆вы̀  мнѣ̀, гдⷭ҇и, гдⷭ҇и, ꙗ҆́кѡ ви́дѣхъ а҆́гг҃ла гдⷭ҇нѧ  лице́мъ къ лицꙋ̀. И҆ речѐ є҆мꙋ̀ гдⷭ҇ь: ми́ръ тебѣ̀, не  бо́йсѧ, не оу҆́мреши. и҆ созда̀ та́мѡ гедеѡ́нъ  же́ртвенникъ гдⷭ҇ꙋ, и҆ назва̀ то̀, ми́ръ гдⷭ҇ень, да́же  до днѐ сегѡ̀. 
Прⷪ҇ро́чества и҆са́їина чте́нїе. [Глава̀ д҃і.] 
Та́кѡ глаго́летъ гдⷭ҇ь: всѧ̀ землѧ̀ да вопїе́тъ съ  весе́лїемъ, И҆ древа̀ лїва́нѡва да возвеселѧ́тсѧ ѡ҆  тебѣ̀, и҆ ке́дри лїва́нѡвы рекꙋ́тъ: ѿне́лѣже ты̀  оу҆снꙋ́лъ є҆сѝ, не взы́де сѣкі́й на́съ. А҆́дъ до́лѣ  ѡ҆горчи́сѧ, срѣ́тивъ тебѐ, грѧдꙋ́щꙋ тѝ воздви́же на  тѧ̀ и҆споли́ны всѧ̑, нача́льствовавшыѧ землѐ, а҆́ще  воста́ли бы́ша ѿ престѡ́лъ свои́хъ всѝ ца́рїе  ꙗ҆зы́честїи, всѝ ѿвѣща́ютъ, и҆ рекꙋ́тъ тебѣ̀: и҆  ты̀ плѣне́нъ є҆сѝ ꙗ҆́коже и҆ мы̀, съ на́ми же  причта́лсѧ є҆сѝ. Сни́де во а҆́дъ сла́ва твоѧ̀ и҆  мно́гое твоѐ весе́лїе: под̾ тобо́ю посте́лютъ  гни́лость, и҆ покро́въ тво́й че́рви. Ка́кѡ спадѐ съ  нб҃сѐ денни́ца, заꙋ́тра возсїѧва́ющаѧ; сокрꙋши́сѧ на  зе́млю, посыла́ѧй ко всѣ̑мъ ꙗ҆зы́кѡмъ, Ты́ бо ре́клъ  є҆сѝ въ помышле́нїи твое́мъ: на нб҃о взы́дꙋ, верхꙋ̀  ѕвѣ́зды нбⷭ҇ныхъ поста́влю престо́лъ мо́й, и҆ сѧ́дꙋ на  горѣ̀ высо́цѣй, на гора́хъ высо́кихъ сꙋ́щихъ къ  сѣ́верꙋ: И҆ взы́дꙋ (л. к҃д ѡ҆б.) вы́шше ѡ҆блакѡ́въ, и҆  бꙋ́дꙋ подо́бенъ вы́шнемꙋ. Ны́нѣ же во а҆́дъ сни́деши, во  ѡ҆снова̑нїѧ землѝ, И҆ ви́дѣвшїи тѧ̀ почꙋдѧ́тсѧ, и҆  рекꙋ́тъ ѡ҆ тебѣ̀: Се́й человѣ́къ, смꙋща́ѧй зе́млю,  потрѧса́ѧй царѝ: положи́вый вселе́ннꙋю всю̀ пꙋ́стꙋ, и҆  гра́ды є҆ѧ̀ низложѝ, и҆ плѣне́нныхъ не разрѣшѝ въ  до́мы и҆́хъ. Всѝ ца́рїе ꙗ҆зы́честїи оу҆спо́ша въ  че́сти, человѣ́къ въ домꙋ̀ свое́мъ. Ты́ же ѿве́рженъ  бꙋ́деши въ гора́хъ, ꙗ҆́кѡ мертве́цъ возгнꙋше́нъ со  мно́гими мертвецы̀, и҆збоде́ными мече́мъ, низходѧ́щими во  а҆́дъ. И҆́мже ѡ҆́бразомъ ри́за кро́вїю намоче́на, не  бꙋ́детъ чиста̀, си́це нижѐ ты̀ бꙋ́деши чи́стъ: занѐ  зе́млю мою̀ погꙋби́лъ є҆сѝ, и҆ лю́ди моѧ̑ порази́лъ  є҆сѝ, и҆ не пребꙋ́деши въ вѣ́чное вре́мѧ. 
На стїхо́внѣ стїхи̑ры, гла́съ а҃: 
Оу҆́мныхъ си́лъ а҆рхїстрати́зи, предстоѧ́ще  непреста́ннѡ влⷣчнѧ прⷭ҇то́лꙋ, моли́тесѧ ко гдⷭ҇ꙋ, ми́ръ  мі́рꙋ дарова́ти, и҆ дꙋша́мъ на́шымъ ве́лїю млⷭ҇ть. 
Сті́хъ: Творѧ́й а҆́гг҃лы своѧ̑ дꙋ́хи, и҆ слꙋги̑  своѧ̑ пла́мень ѻ҆́гненный. 
Чинонача́льникъ вы́шнихъ си́лъ, мїхаи́лъ  первостоѧ́тель бж҃е́ственныхъ чинѡ́въ, дне́сь на́съ къ  торжествꙋ̀ созва̀, и҆́же всегда̀ съ на́ми ходѧ́й, и҆  сохранѧ́ѧй всѧ̑ ѿ всѧ́кагѡ дїа́волѧ ѡ҆бстоѧ́нїѧ:  прїиди́те оу҆̀бо, празднолю́бцы и҆ хрⷭ҇толю́бцы, цвѣ́ты  добродѣ́телей взе́мше, чи́стыми по́мыслы, и҆ со́вѣстїю  бл҃гостоѧ́нною, а҆рха́гг҃лѡвъ собо́ръ почти́мъ: то́й бо  непреста́ннѡ бг҃ꙋ предстоѧ̀, и҆ трист҃ꙋ́ю пѣ́снь  воспѣва́ѧ, мо́литъ сп҃сти́сѧ дꙋша́мъ на́шымъ. 
Гла́съ в҃: 
Сті́хъ: Хвали́те є҆го̀, всѝ а҆́гг҃ли є҆гѡ̀,  хвали́те є҆го̀, всѧ̑ си̑лы є҆гѡ̀. 
Невеще́ственное сꙋщество̀ оу҆́мныхъ си́лъ  предста́тельствꙋюще, и҆ трисл҃нечныѧ сла́вы блиста́ньми,  свѣтодаю́ще вселе́ннѣй а҆рхїстрати́зи, непреста́ннымъ  гла́сомъ трист҃ꙋ́ю пѣ́снь воспѣва́ете: тѣ́мже  моли́тесѧ сп҃сти́сѧ дꙋша́мъ на́шымъ. 
Сла́ва, и҆ ны́нѣ, гла́съ и҃: 
Ꙗ҆́кѡ чинонача́льникъ и҆ побо́рникъ, и҆  а҆́гг҃лѡвъ началово́ждь, а҆рхїстрати́же, всѧ́кїѧ нꙋ́жды  и҆ ско́рби, недꙋ́гѡвъ и҆ лю́тыхъ (л. к҃є) грѣхѡ́въ  свободѝ, вѣ́рнѡ воспѣва́ющыѧ и҆ молѧ́щыѧ тѧ̀, сла́вне:  ꙗ҆́вѣ ꙗ҆́кѡ невеще́ственъ, невеще́ственнаго зрѧ̀, и҆  не пристꙋ́пнымъ свѣ́томъ влⷣчнїѧ сла́вы ѡ҆сїѧ́емь: то́й  бо чл҃вѣколю́бнѡ пло́ть на́съ ра́ди ѿ дв҃ы прїѧ́тъ,  сп҃сти́ восхотѣ́въ человѣ́чество. 
Тропа́рь, гла́съ д҃: 
Нбⷭ҇ныхъ во́инствъ а҆рхїстрати́зи, мо́лимъ ва́съ  при́снѡ мы̀ недосто́йнїи: да ва́шими мл҃твами ѡ҆гради́те  на́съ кро́вомъ кри́лъ невеще́ственныѧ ва́шеѧ сла́вы,  сохранѧ́юще ны̀ припа́дающыѧ приле́жнѡ, и҆ вопїю́щыѧ: ѿ  бѣ́дъ и҆зба́вите ны̀, ꙗ҆́кѡ чинонача̑льницы вы́шнихъ  си́лъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже, два́жды. 
Сла́ва, и҆ ны́нѣ, бг҃оро́диченъ. 
По а҃-й каѳі́смѣ, сѣда́ленъ, гла́съ ѕ҃: 
А҆́гг҃льскїѧ си̑лы, хрⷭ҇тѐ, предстоѧ́ще прⷭ҇то́лꙋ  твоемꙋ̀, мо́лѧтсѧ ѡ҆ ро́дѣ человѣ́честѣмъ: тѣ́хъ  оу҆̀бо мл҃твами ми́ръ всѣ̑мъ подава́ѧй, ꙗ҆зы́кѡвъ  де́рзость оу҆кротѝ. [Два́жды.] 
Сла́ва, и҆ ны́нѣ, бг҃оро́диченъ: 
Сло́во собезнача́льное ѻ҆ц҃ꙋ̀ же и҆ дх҃ꙋ,  а҆рха́гг҃льскимъ гла́сомъ, бцⷣе, во оу҆тро́бѣ  заче́нши, херꙋві̑мъ и҆ серафі̑мъ и҆ прⷭ҇то́лѡвъ  ꙗ҆ви́ласѧ є҆сѝ превы́шши. 
По в҃-й каѳі́смѣ сѣда́ленъ, гла́съ ѕ҃: 
Ѡ҆́крестъ прⷭ҇то́ла всѣ́хъ цр҃ѧ̀ при́снѡ  ликꙋ́юще, а҆́гг҃лѡвъ всѝ чи́нове, на́съ сохранѧ́йте  вѣ́рою ва́съ призыва́ющихъ, и҆ мꙋче́нїй и҆збавлѧ́йте,  [Два́жды.] 
Сла́ва, и҆ ны́нѣ, бг҃оро́диченъ. 
Ра́дꙋйсѧ, две́ре бг҃ꙋ ѿве́рстаѧ, неизглаго́ланнѡ  въ тѧ̀ все́льшемꙋсѧ и҆ проше́дшемꙋ и҆з̾ тебє̀,  приснодв҃о. 
(л. к҃є ѡ҆б.) 
По Хвали́те и҆́мѧ гдⷭ҇не: 
Припѣ́въ: Велича́емъ ва́съ, а҆рха́гг҃ли и҆  а҆́гг҃ли, и҆ всѧ̑ вѡ́инства, херꙋві́ми и҆ серафі́ми,  сла́вѧщыѧ гдⷭ҇а. 
Дрꙋгі́й: Велича́емъ ва́съ, а҆рха́гг҃ли, а҆́гг҃ли,  нача̑ла, вла̑сти, прⷭ҇то́ли, гдⷭ҇ьствїѧ, си̑лы и҆  херꙋві́ми, стра̑шныѧ серафі́ми, прославлѧ́ющыѧ гдⷭ҇а. 
Ѱало́мъ и҆збра́нный: И҆сповѣ́мсѧ тебѣ̀, гдⷭ҇и,  всѣ́мъ се́рдцемъ мои́мъ: 
По полѷеле́и сѣда́ленъ, гла́съ ѕ҃: 
А҆́гг҃ли свѣ́тлїи бж҃їи, предстоѧ́щїи бл҃года́ти  прⷭ҇то́лꙋ бж҃е́ственномꙋ, смире́нїе сꙋ́щее и҆  просвѣще́нїе и҆́стинное, ѿ свѣ́та бж҃е́ственнагѡ  воспрїе́млюще, на́съ назира́йте съ нбⷭ҇ными  чл҃вѣколю́бцы, въ бꙋ́ри лю́тѣй мїроде́ржца  бѣ́дствꙋющыѧ и҆ во тмѣ̀ спѧ́щыѧ: прїиди́те оу҆̀бо,  а҆рха́гг҃ли, на́мъ на по́мощь, и҆ сѣ́тей и҆зба́вите  на́съ ѕлонача́льнагѡ врага̀: къ ва́шемꙋ бо покро́вꙋ,  прехва́льнїи, прибѣга́емъ всѝ. [Два́жды.] 
Сла́ва, и҆ ны́нѣ, бг҃оро́диченъ: 
Оу҆пова́нїе и҆ покро́въ, и҆ приста́нище на тѧ̀  надѣ́ющихсѧ, бг҃ороди́тельнице бл҃га́ѧ, предста́тельнице  мі́ра, молѝ со безпло́тными приле́жнѡ, є҆го́же родила̀  є҆сѝ чл҃вѣколюби́ваго бг҃а, и҆зба́витисѧ дꙋша́мъ  на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Творѧ́й а҆́гг҃лы своѧ̑ дх҃и, и҆ слꙋги̑  своѧ̑ пла́мень ѻ҆́гненный. 
Сті́хъ: Благословѝ, дꙋшѐ моѧ̀, гдⷭ҇а: гдⷭ҇и бж҃е  мо́й, возвели́чилсѧ є҆сѝ ѕѣлѡ̀. 
Всѧ́кое дыха́нїе: Є҆ѵⷢ҇лїе пи́сано въ концѣ̀  кни́ги сеѧ̀. 
Сла́ва: Мл҃твами а҆рха̑гг҃лъ: И҆ ны́нѣ:  Мл҃твами бцⷣы: 
По н҃-мъ ѱалмѣ̀ стїхи́ра, гла́съ ѕ҃: 
А҆́гг҃ли твоѝ, хрⷭ҇тѐ, прⷭ҇то́лꙋ вели́чества во  стра́сѣ предстоѧ́ще, и҆ твои́мъ свѣтоли́тїемъ при́снѡ  ѡ҆сїѧва́еми, въ вы́шнихъ пѣснопѣ́вцы твоѝ, и҆ совѣ́та  твоегѡ̀ слꙋжи́телїе, ѿ тебє̀ низпосыла́еми, даю́тъ  просвѣщє́нїѧ дꙋша́мъ на́шымъ. 
(л. к҃ѕ) 
Канѡ́нъ, гла́съ и҃. 
Пѣ́снь а҃. 
І҆рмо́съ: Пѣ́снь возсле́мъ, лю́дїе, чꙋ́дномꙋ бг҃ꙋ  на́шемꙋ, свободи́вшемꙋ і҆и҃лѧ ѿ рабо́ты, пѣ́снь  побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ  влⷣцѣ. 
Всѝ воспои́мъ вѣ́рнїи, всѧ̑ оу҆правлѧ́ющꙋю  невеще́ствєнныѧ го́рнихъ ликѡ́въ чинонача̑лїѧ, трⷪ҇цꙋ  несозда́ннꙋю, ст҃ъ, ст҃ъ, ст҃ъ є҆сѝ, вопїю́ще, бж҃е  вседержи́телю. 
Положи́лъ є҆сѝ твое́й нача́ло, сꙋщество̀  безпло́тное, тво́рче а҆́гг҃лѡвъ, пречтⷭ҇ый тво́й  прⷭ҇то́лъ ѡ҆крꙋжа́ющее, зва́ти тебѣ̀: ст҃ъ, ст҃ъ, ст҃ъ  є҆сѝ бж҃е вседержи́телю. 
Ра́дꙋйсѧ, гаврїи́ле, тайнови́дче бж҃їѧ  воплоще́нїѧ, мїхаи́ле же, чинѡ́въ невеще́ственныхъ  первостоѧ́телю, непреста́ннѡ зовꙋ́ще: ст҃ъ, ст҃ъ, ст҃ъ  є҆сѝ, бж҃е вседержи́телю. 
Бг҃оро́диченъ: Трепе́щꙋ та́инства, хрⷭ҇тѐ,  твоегѡ̀ снизхожде́нїѧ, ꙗ҆́кѡ и҆́же є҆стество́мъ бг҃ъ,  прїѧ́лъ є҆сѝ ѿ дв҃ы роди́тисѧ ꙗ҆́кѡ человѣ́къ, да  сп҃се́ши мі́ръ ѿ рабо́ты проти́внагѡ. 
Пѣ́снь г҃. 
І҆рмо́съ: Стра́хъ тво́й, гдⷭ҇и, всадѝ въ сердца̀  ра̑бъ твои́хъ и҆ бꙋ́ди на́мъ оу҆твержде́нїе, тѧ̀ во  и҆́стинѣ призыва́ющихъ. 
Крѣ́постїю поста́вилъ є҆сѝ, безсме́ртне,  си̑льныѧ, соверша́ющыѧ всест҃ꙋ́ю твою̀ во́лю, тебѣ̀ въ  вы́шнихъ всегда̀ предстоѧ́щыѧ. 
Таи́нники твоегѡ̀ вочл҃вѣ́ченїѧ, и҆ чтⷭ҇на́гѡ  воста́нїѧ, а҆́гг҃льскїѧ чинонача́льники, хрⷭ҇тѐ, за ны̀  прїимѝ молѧ́щыѧсѧ. 
А҆́гг҃лы приста́вилъ є҆сѝ храни́тєли  человѣ́кѡмъ, ꙗ҆́кѡ бл҃гоꙋтро́бенъ, слꙋжи́тєли же  показа́лъ є҆сѝ, хрⷭ҇тѐ, сп҃се́нїѧ твои́хъ  оу҆го́дникѡвъ. 
Бг҃оро́диченъ: Неизрече́ннѡ зачала̀ є҆сѝ гдⷭ҇а  и҆ сп҃са, бг҃оневѣ́сто, и҆збавлѧ́ющаго ны̀ лю́тыхъ, тѧ̀  во и҆́стинѣ призыва́ющыѧ. 
Сѣда́ленъ, гла́съ и҃. 
Подо́бенъ: Повелѣ́нное: 
Нбⷭ҇ныхъ нача̑льницы, и҆ первостоѧ́телїе  высокопрⷭ҇то́льныхъ и҆ стра́шныхъ бж҃е́ственныѧ сла́вы,  мїхаи́ле и҆ гаврїи́ле а҆рхїстрати́зи, (л. к҃ѕ ѡ҆б.)  а҆́гг҃лѡвъ чинонача̑льницы со всѣ́ми безпло́тными, ѽ  слꙋжи́телїе влⷣчни! ѡ҆ мі́рѣ непреста́ннѡ молѧ́щесѧ,  и҆спроси́те ѡ҆ставле́нїе прегрѣше́нныхъ на́ми, и҆ млⷭ҇ть  и҆ бл҃года́ть ѡ҆брѣстѝ въ де́нь сꙋ́дный. [Два́жды.] 
Сла́ва, и҆ ны́нѣ, бг҃оро́диченъ: 
Въ пꙋчи́нꙋ лю́тѣ впа́дъ оу҆ны́нїѧ, ѿ  мно́жества лꙋка́выхъ и҆ беззако́нныхъ мои́хъ дѣ́лъ,  прїидо́хъ въ недоꙋмѣ́нїе, и҆ ѿча́ѧнїемъ ны́нѣ  ѡ҆держꙋ́сѧ, влⷣчце бцⷣе: ты́ мѧ сп҃сѝ, ты́ ми помозѝ:  грѣ̑шнымъ бо ты̀ є҆сѝ ѡ҆чище́нїе и҆ чистота̀  сп҃си́тельнаѧ. 
Крⷭ҇тобг҃оро́диченъ: Ѿ чи́стыхъ крове́й твои́хъ  вопло́щшагосѧ, и҆ па́че оу҆ма̀ и҆з̾ тебє̀, чтⷭ҇аѧ,  ро́ждшагосѧ, на дре́вѣ ви́сѧща посредѣ̀ ѕлодѣ́евъ  зрѧ́щи, оу҆тро́бою болѣ́зновала є҆сѝ, и҆ ма́терски  пла́чꙋщи вопїѧ́ла є҆сѝ: оу҆вы̀ мнѣ̀, ча́до моѐ! что̀  є҆́сть бж҃е́ственное и҆ неизрече́нное смотре́нїе твоѐ,  и҆́мже ѡ҆животвори́лъ є҆сѝ созда́нїе твоѐ: пою̀ твоѐ  млⷭ҇рдїе. 
Пѣ́снь д҃. 
І҆рмо́съ: Всѣ́лъ є҆сѝ на конѝ а҆пⷭ҇лы твоѧ̑,  гдⷭ҇и, и҆ прїѧ́лъ є҆сѝ рꙋка́ма твои́ма оу҆зды̑ и҆́хъ,  и҆ сп҃се́нїе бы́сть ѣ҆жде́нїе твоѐ вѣ́рнѡ пою́щымъ:  сла́ва си́лѣ твое́й, гдⷭ҇и. 
Всѣ́лъ є҆сѝ на а҆́гг҃лы, ꙗ҆́коже на конѝ,  чл҃вѣколю́бче: и҆ прїѧ́лъ є҆сѝ рꙋко́ю твое́ю брозды̑  и҆́хъ, и҆ сп҃се́нїе бы́сть ѣ҆жде́нїе твоѐ непреста́ннѡ  вопїю́щымъ: сла́ва си́лѣ твое́й, гдⷭ҇и. 
Покрыва́етъ а҆́гг҃лы добродѣ́тель твоѧ̀,  чл҃вѣколю́бче, и҆ землѝ и҆сполнѧ́етъ концы̀ твоегѡ̀  сла́внагѡ, безнача́льне, бжⷭ҇твеннагѡ хвале́нїѧ, съ ни́ми  тебѣ̀ вопїю́щи: сла́ва си́лѣ твое́й, гдⷭ҇и. 
И҆зше́лъ є҆сѝ, ще́дре, на сп҃се́нїе люде́й  твои́хъ, хрⷭ҇тѐ, созыва́еши же дрꙋ́ги си̑лы твоѧ̑, и҆  весе́лїе бы́сть прише́ствїе твоѐ вѣ́рнѡ тебѣ̀  вопїю́щымъ: сла́ва си́лѣ твое́й, гдⷭ҇и. 
Бг҃оро́диченъ: Дв҃а и҆ мт҃и преесте́ственнѡ  ꙗ҆ви́ласѧ є҆сѝ, всечтⷭ҇аѧ: ꙗ҆́кѡ бг҃а того́жде и҆  чл҃вѣ́ка хрⷭ҇та̀ ро́ждшаѧ, є҆мꙋ́же со стра́хомъ  вопїю́тъ а҆́гг҃льскїѧ чи́ны: сла́ва си́лѣ твое́й, гдⷭ҇и. 
(л. к҃з) 
Пѣ́снь є҃. 
І҆рмо́съ: Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Невозра́тнымъ жела́нїемъ при́снѡ къ высотѣ̀, къ  тебѣ̀, хрⷭ҇тѐ, носи́ми, кра́йнѣйшемꙋ всѣ́хъ жела́нїй,  а҆́гг҃льскїѧ си̑лы непреста́ннѡ тѧ̀ сла́вѧтъ. 
Ты̀ оу҆́мныѧ по сꙋществꙋ̀, нетлѣ̑нныѧ  бл҃года́тїю твое́ю, хрⷭ҇тѐ, оу҆стро́илъ є҆сѝ  пѣснопѣ́вцы твоегѡ̀ вели́чества, а҆́гг҃лы твоѧ̑ по  ѡ҆́бразꙋ содѣ́лавъ непостижи́ме. 
Ты̀ непреклѡ́нны на го́ршее, къ тебѣ̀  приближе́нїемъ, хрⷭ҇тѐ, сохрани́лъ є҆сѝ твоѧ̑ слꙋги̑:  и҆сто́чникъ бо бл҃гости ты̀ є҆сѝ, бл҃готвори́ши  досто́йнѡ тебѣ̀ слꙋжа́щыѧ. 
Бг҃оро́диченъ: Оу҆мерщвле́ннꙋю мою̀ дꙋ́шꙋ  страстьмѝ ме́рзкими, всенепоро́чнаѧ, ѡ҆живѝ, жи́зни  храни́телѧ ро́ждшаѧ: и҆ къ стезѝ вѣ́чнѣй, и҆  бл҃же́ннѣй жи́зни оу҆пра́ви. 
Пѣ́снь ѕ҃. 
І҆рмо́съ: І҆ѡ́нꙋ въ ки́тѣ, гдⷭ҇и, є҆ди́наго  всели́лъ є҆сѝ, мене́ же свѧ́заннаго мре́жами вра́жїѧми,  ꙗ҆́кѡ ѿ тлѝ ѻ҆́наго сп҃сѝ. 
Бг҃олѣ́пнѣ ѿ не сꙋ́щихъ, гдⷭ҇и, сло́вомъ  твои́мъ приве́лъ є҆сѝ сꙋщєства̀ нбⷭ҇ныхъ безсме́ртныхъ  во́инствъ, свѣтови̑дны ты̑ѧ содѣ́ловаѧ. 
Таи̑нницы чтⷭ҇ні́и бж҃їѧ хвале́нїѧ бы́сте,  безпло́тнїи, гра́ждане нбⷭ҇ныѧ и҆ бж҃е́ственныѧ и҆́стиннѡ  ски́нїи, творцꙋ̀ досто́йнѡ слꙋжа́ще. 
Безпло́тныхъ чи́ни оу҆́мнїи тѧ̀, сн҃е бж҃їй  пребезнача́льный, хва́лѧтъ непреста́ннѡ и҆ славосло́вѧтъ,  ꙗ҆́кѡ творца̀ и҆ созда́телѧ всѧ́чєскимъ. 
Бг҃оро́диченъ: Со ѻ҆ц҃е́мъ въ вы́шнихъ,  пречтⷭ҇аѧ, безнача́льнѣ сѣдѧ́щаго, на ѡ҆б̾ѧ́тїихъ  твои́хъ восклони́ти сподо́биласѧ є҆сѝ: то́же на́мъ  пода́ждь, чтⷭ҇аѧ, рабѡ́мъ твои̑мъ млⷭ҇тива. 
Конда́къ, гла́съ в҃: 
А҆рхїстрати́зи бж҃їи, слꙋжи́телїе бжⷭ҇твенныѧ  сла́вы, а҆́гг҃лѡвъ нача̑льницы, и҆ человѣ́кѡвъ  наста̑вницы, поле́зное на́мъ проси́те и҆ ве́лїю млⷭ҇ть,  ꙗ҆́кѡ безпло́тныхъ а҆рхїстрати́зи. 
(л. к҃з ѡ҆б.) 
І҆́косъ: Ре́клъ є҆сѝ, чл҃вѣколю́бче, въ  писа́нїихъ твои́хъ, мно́жествꙋ ра́доватисѧ а҆́гг҃лѡвъ на  нб҃сѝ ѡ҆ чл҃вѣ́цѣ є҆ди́номъ ка́ющемсѧ, безсме́ртне:  тѣ́мже мы̀ и҆̀же въ беззако́нїихъ, безгрѣ́шне є҆ди́не  сердцевѣ́дче, тѧ̀ моли́ти всегда̀ дерза́емъ ꙗ҆́кѡ  бл҃гоꙋтро́бнаго, оу҆ще́дрити, и҆ низпосла́ти  недостѡ́йнымъ оу҆миле́нїе, влⷣко, подаѧ́й на́мъ  проще́нїе: ѡ҆ всѣ́хъ бо на́съ мо́лѧтсѧ тебѣ̀  безпло́тныхъ а҆рхїстрати́зи. 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е, во вѣ́ки. 
Свѣ́ты ꙗ҆ви́лъ є҆сѝ, ще́дре, а҆́гг҃лѡвъ  твои́хъ невеще́ственное сꙋщество̀, неизрече́ннагѡ свѣ́та  и҆сполнѧ́еми непреста́ннѡ, бл҃гослове́нъ є҆сѝ,  зовꙋ́щыѧ, бж҃е, во вѣ́ки. 
Є҆мꙋ́же предстоѧ́тъ непреста́ннѡ, слꙋжа́ще, тмы̑  а҆́гг҃лѡвъ, лица́ же зрѣ́ти не терпѧ́тъ зрѣ́нїѧ,  бл҃гослове́нъ є҆сѝ, зовꙋ́ще, гдⷭ҇и бж҃е, во вѣ́ки. 
Сло́вомъ твои́мъ ѵ҆поста́снымъ а҆́гг҃льское  є҆стество̀ содѣ́лалъ є҆сѝ, ѡ҆ст҃и́въ же  бж҃е́ственнымъ дх҃омъ, трⷪ҇цꙋ бг҃осло́вити наꙋчи́лъ  є҆сѝ, бж҃е, во вѣ́ки. 
Трⷪ҇ченъ: Трѝ оу҆́бѡ оу҆́мствꙋюще ѵ҆поста̑си,  неѡпи́санное сла́вимъ сꙋщество̀, ѻ҆ц҃а̀, сло́ва со  дх҃омъ, вопїю́ще: бл҃гослове́нъ є҆сѝ, гдⷭ҇и бж҃е, во  вѣ́ки. 
Пѣ́снь и҃. 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте и҆ превозноси́те во всѧ̑  вѣ́ки. 
А҆́гг҃льскомꙋ поревнꙋ́емъ житїю̀, и҆ мы̑сли  впери́мъ къ высотѣ̀, и҆ съ ни́ми невеще́ственнѡ  воспои́мъ гдⷭ҇а, пою́ще и҆ превозносѧ́ще во всѧ̑ вѣ́ки. 
Лико́вствєнницы ликова́нїѧ нбⷭ҇нїи, прⷭ҇то́лъ  ѡ҆бстоѧ́ще сла́вы, ѡ҆́крестъ бг҃а же всегда̀  ѡ҆браща́ющесѧ, а҆́гг҃ли пою́тъ и҆ превозно́сѧтъ є҆го̀ во  всѧ̑ вѣ́ки. 
Невеще́ственнагѡ ѻ҆гнѧ̀ творѧ́щей пла́мень, на  высотѣ̀ (л. к҃и) непреста́ннѡ слꙋжа́щыѧ, и҆ а҆́гг҃лы  дꙋ́хи ꙗ҆влѧ́ющей трⷪ҇цѣ покланѧ́емсѧ, и҆ славосло́вимъ  во всѧ̑ вѣ́ки. 
Бг҃оро́диченъ: Є҆мꙋ́же на нб҃сѝ предстоѧ́тъ съ  тре́петомъ тмы̑ а҆́гг҃лъ и҆ а҆рха̑гг҃лъ, того̀ на  ѡ҆б̾ѧ́тїихъ носи́ти сподо́биласѧ є҆сѝ, бцⷣе: молѝ  сп҃сти́сѧ славосло́вѧщымъ є҆го̀ во всѧ̑ вѣ́ки. 
Пѣ́снь ѳ҃. 
І҆рмо́съ: Оу҆ста́вы прешла̀ є҆сѝ є҆стества̀,  содѣ́телѧ заче́нши и҆ гдⷭ҇а, и҆ две́рь сп҃се́нїѧ мі́рови  была̀ є҆сѝ: тѣ́мъ тѧ̀, бцⷣе, непреста́ннѡ велича́емъ. 
Тѧ̀ неизрече́ннѡ соедини́вшаго нбⷭ҇нымъ, хрⷭ҇тѐ,  земна̑ѧ, и҆ є҆ди́нꙋ цр҃ковь соверши́вша а҆́гг҃лѡвъ и҆  человѣ́кѡвъ, непреста́ннѡ велича́емъ. 
А҆́гг҃ли же и҆ а҆рха́гг҃ли, прⷭ҇то́ли, вла̑сти и҆  гдⷭ҇ства, нача̑ла же и҆ си̑лы, херꙋві́ми и҆ серафі́ми, съ  бцⷣею ѡ҆ мі́рѣ моли́тесѧ. 
Всѣ́хъ предста́телїе показꙋ́ющїисѧ, мїхаи́лъ съ  гаврїи́ломъ, посѣти́те ѿ любвѐ чтꙋ́щыѧ  всепра́зднственнꙋю па́мѧть ва́шꙋ, и҆ вѣ́рнѡ  воспѣва́ющыѧ сп҃са́йте ѿ всѧ́кагѡ ѡ҆бстоѧ́нїѧ. 
Бг҃оро́диченъ: Ра́дꙋйсѧ, ст҃а́ѧ бг҃оневѣ́сто:  ра́дꙋйсѧ, свѣ́тъ мі́рꙋ ро́ждшаѧ вѣ̑рнымъ: ра́дꙋйсѧ,  стѣно̀ и҆ покро́ве всѣ́хъ на́съ, бг҃а ꙗ҆́кѡ  благодѣ́телѧ за ны̀ непреста́ннѡ молѝ. 
Свѣти́ленъ. 
Подо́бенъ: Дх҃омъ во ст҃и́лищи: 
Ѻ҆́гненныхъ а҆рхїстрати́же слꙋ́гъ,  предста́тельство ѿ ѻ҆ц҃а̀ прїѧ́лъ є҆сѝ, мїхаи́ле,  свѣ́тѡвъ: тѣ́мъ и҆ сїѧ́нїе тогѡ̀ сла́вы сїѧ́ющее  и҆́маши, ѡ҆́крестъ пречтⷭ҇агѡ прⷭ҇то́ла ты̀ предстоѧ̀,  ꙗ҆́кѡ пе́рвый невеще́ственныхъ чинѡ́въ. 
Бг҃оро́диченъ: Почита́ютъ ржⷭ҇тво̀ твоѐ  безпло́тныхъ чи́нове, ра́дости бо земнорѡ́дныѧ ты̀  напо́лнила є҆сѝ є҆ди́на. тѣ́мъ тѧ̀ всенепоро́чнꙋю  вѣ́рнїи сла́вимъ, въ пѣ́нїихъ славосло́вѧще: свѣ́тъ бо  сꙋ́щымъ во тмѣ̀ возсїѧ́ла є҆сѝ, ꙗ҆́кѡ оу҆́треннїй  возсїѧ́вшїй де́нь. 
На хвали́техъ стїхи̑ры, гла́съ в҃: 
Невеще́ственный прⷭ҇то́лъ ѡ҆крꙋжа́юще оу҆́мнаѧ  сꙋщєства̀, бж҃е́ственнїи безтѣле́снїи, трист҃ꙋ́ю  пѣ́снь прави́телю бг҃ꙋ пла́менными (л. к҃и ѡ҆б.)  оу҆стна́ми поетѐ: ст҃ы́й бж҃е, ѻ҆́ч҃е безнача́льный,  ст҃ы́й крѣ́пкїй, сн҃е собезнача́льный, ст҃ы́й  безсме́ртный, є҆диносꙋ́щный дш҃е, ѻ҆ц҃ꙋ̀ и҆ сн҃ꙋ  спрославлѧ́емый. [Два́жды.] 
Безтѣле́сными оу҆стна́ми и҆ оу҆́мными оу҆сты̀,  а҆́гг҃льстїи чи́ни непреста́нное пѣ́нїе прино́сѧтъ  твоемꙋ̀ непристꙋ́пномꙋ бжⷭ҇твꙋ̀, гдⷭ҇и: и҆ оу҆́ми  чи́стїи и҆ слꙋжи́телїе твоеѧ̀ сла́вы хва́лѧтъ тѧ̀, гдⷭ҇и,  съ ни́миже мїхаи́лъ безтѣле́сный, и҆ гаврїи́лъ ѕѣлѡ̀  бл҃голѣ́пнѣйшїй, и҆ первостоѧ́телїе го́рнихъ си́лъ,  а҆рхїстрати́зи а҆́гг҃льстїи, оу҆чреди́телїе на́ши дне́сь  бы́ша, пѣ̑сни пѣ́сней повелѣва́юще на́мъ пѣ́ти  непристꙋ́пнѣй сла́вѣ твое́й, чл҃вѣколю́бче: є҆́йже  мо́лѧтсѧ непреста́ннѡ за дꙋ́шы на́шѧ. 
Гла́съ д҃: Ѻ҆́гненными оу҆стна́ми пою́тъ тѧ̀  херꙋві́ми, хрⷭ҇тѐ бж҃е, безтѣле́сными же оу҆сты̀  немо́лчнѡ славосло́витъ тѧ̀ а҆рха́гг҃льскїй ли́къ:  мїхаи́лъ же а҆рхїстрати́гъ вы́шнихъ си́лъ, побѣ́днꙋю  пѣ́снь непреста́ннѡ прино́ситъ сла́вѣ твое́й. то́й бо  на́съ дне́сь ѡ҆зарѝ къ торжествꙋ̀ свѣ́тломꙋ возбрѧца́ти  досто́йнѣ ѱало́мски, хвалꙋ̀ трист҃ꙋ́ю бре́нными  оу҆стна́ми: ꙗ҆́кѡ всѧ́чєскаѧ твоегѡ̀ хвале́нїѧ  и҆спо́лнишасѧ, и҆ подае́ши мі́рꙋ тѣ́мъ ве́лїю млⷭ҇ть. 
Сла́ва, гла́съ є҃. Самогла́сенъ: 
И҆дѣ́же ѡ҆сѣнѧ́етъ бл҃года́ть твоѧ̀,  а҆рха́гг҃ле, ѿтꙋ́дꙋ дїа́волѧ прого́нитсѧ си́ла: не  терпи́тъ бо свѣ́та твоегѡ̀ ви́дѣти спады́й денни́ца.  тѣ́мъ мо́лимъ тѧ̀, ѻ҆гненѡ́сныѧ є҆гѡ̀ стрѣ́лы, ꙗ҆̀же  на ны̀ дви̑жимыѧ, оу҆гасѝ хода́тайствомъ твои́мъ,  и҆збавлѧ́ѧ на́съ ѿ собла̑знъ є҆гѡ̀, достохва́льный  [и҆́мⷬ҇къ] а҆рхїстрати́же. 
И҆ ны́нѣ, бг҃оро́диченъ: 
Бл҃жи́мъ тѧ̀, бцⷣе дв҃о, и҆ сла́вимъ тѧ̀ вѣ́рнїи  по до́лгꙋ: гра́дъ непоколеби́мый, стѣ́нꙋ неѡбори́мꙋ,  тве́рдꙋю предста́тельницꙋ, и҆ прибѣ́жище дꙋ́шъ на́шихъ. 
Крⷭ҇тобг҃оро́диченъ: А҆́гнца своего̀ а҆́гница  и҆ногда̀ зрѧ́щи къ заколе́нїю тща́щагосѧ оу҆се́рднѡ  послѣ́доваше, сїѧ̑ вопїю́щи є҆мꙋ̀: ка́мѡ и҆́деши, ча́до  моѐ сладча́йшее хрⷭ҇тѐ; чесѡ̀ ра́ди ско́рое тече́нїе  сїѐ, долготерпѣли́ве, тече́ши нелѣ́ностнѡ; і҆и҃се  возжелѣ́ннѣйшїй (л. к҃ѳ) безгрѣ́шный, многомлⷭ҇тиве  гдⷭ҇и, да́ждь мнѣ̀ сло́во рабѣ̀ твое́й, сн҃е мо́й  вселюбе́знѣйшїи: не пре́зри, ще́дре, молча̀, тѧ̀  стра́ннѡ ро́ждшꙋю, бж҃е всеще́дрый, да́рꙋѧй мі́рꙋ ве́лїю  млⷭ҇ть. 
На стїхо́внѣ. Сла́ва, гла́съ д҃: 
И҆̀же со́лнечными лꙋча́ми бж҃е́ственнагѡ свѣ́та  просвѣща́еми, а҆рхїстрати́зи, невеще́ственныхъ  ѡ҆зарѧ́ете чинонача̑лїѧ, ꙗ҆́кѡ свѣ́тъ бѣлоѡбразꙋ́юще  въ вы́шнихъ, ѻ҆́гнь ѡ҆блиста́етъ въ мі́рѣ  непристꙋ́пнагѡ бжⷭ҇тва̀: тѣ́мъ и҆ трист҃ꙋ́ю пѣ́снь  пла́менными оу҆стна́ми немо́лчнѡ поетѐ: ст҃ъ, ст҃ъ,  ст҃ъ є҆сѝ, бж҃е на́шъ, сла́ва тебѣ̀. 
И҆ ны́нѣ, бг҃оро́диченъ: 
Бцⷣе всѣ́хъ цр҃и́це, правосла́вныхъ похвало̀,  є҆реті́чествꙋющихъ шата̑нїѧ разорѝ, и҆ ли́ца и҆́хъ  посрамѝ не кла́нѧющихсѧ, нижѐ чтꙋ́щихъ, пречтⷭ҇аѧ,  чтⷭ҇ны́й тво́й ѡ҆́бразъ. 
Крⷭ҇тобг҃оро́диченъ: Распина́ема ви́дѧщи, ꙳ и҆ въ  ре́бра пробода́ема копїе́мъ, ꙳ пречтⷭ҇аѧ, хрⷭ҇та̀  чл҃вѣколю́бца, ꙳ пла́каше вопїю́щи: ꙳ что̀ сїѐ сн҃е  мо́й; ꙳ что̀ тебѣ̀ неблагода́рнїи лю́дїе возда́ша, ꙳  вмѣ́стѡ ꙗ҆̀же сотвори́лъ є҆сѝ дѡ́браѧ и҆̀мъ; и҆  тщи́шисѧ безча́дствовати мѧ̀ вселюбе́знѣйше: ꙳ дивлю́сѧ,  бл҃гоꙋтро́бне, твоемꙋ̀ во́льномꙋ распѧ́тїю. 


(л. к҃ѳ ѡ҆б.) 
  
[глⷡ҇а є҃] СЛꙊ́ЖБА Ѻ҆́БЩА 
і҆ѡа́нна прⷣте́чи, прⷪ҇ро́ка и҆ крⷭ҇ти́телѧ  гдⷭ҇нѧ. 
На Гдⷭ҇и воззва́хъ, стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Бл҃же́нне і҆ѡа́нне прⷣте́че, ꙳ и҆́скреннїй дрꙋ́же  влⷣчень, ꙳ и҆́же дла́нїю коснꙋ́выйсѧ верхꙋ̀ є҆гѡ̀  пречтⷭ҇омꙋ, ꙳ въ вода́хъ і҆ѻрда́нскихъ, ꙳ смире́ннꙋю мою̀  дꙋ́шꙋ ко гдⷭ҇ꙋ любо́вїю возраща́й всегда̀, ꙳ сщ҃е́нными  хода́тайствы твои́ми, ꙳ сласте́й мои́хъ ѻ҆́гнь  оу҆гасѝ, ꙳ приводѧ́ мѧ ко и҆сполне́нїю бж҃е́ственныхъ  повелѣ́нїй, ꙳ и҆ се́рдца моегѡ̀ ѡ҆чища́ѧ вои́стиннꙋ  чꙋ̑вствїѧ, да сла́влю тѧ̀. 
Непло́дныѧ прозѧбе́нїе, ꙳ и҆ чистоты̀ са́дъ  влⷣчнїй, ꙳ человѣ́кѡвъ оу҆добре́нїе, крⷭ҇ти́телю  гдⷭ҇ень, ꙳ прⷣте́че і҆ѡа́нне всехва́льне, ꙳ храни́телю  бж҃е́ственный, ꙳ смире́нныѧ моеѧ̀ дꙋшѝ, ꙳ твои́ми мл҃твами  бл҃гоꙋвѣ́тїе мѝ да́ждь, и҆збавлѧ́ѧ ѿ ѕмі́ѧ, ꙳  кова́рныхъ и҆ лꙋка́выхъ тогѡ̀ ла́ѧнїй и҆ прилѡ́гъ. 
Ве́сь є҆сѝ сладча́йшїй, ꙳ и҆ сла́дости  бж҃е́ственныѧ и҆спо́лненъ, ꙳ прⷪ҇ро́че присносла́вне: ꙳ и҆  весели́ши всѧ̑ вѣ́рнѡ приходѧ́щыѧ къ тебѣ̀, ꙳  оу҆слажда́ѧ и҆́хъ чꙋ̑вства ꙳ дꙋшє́внаѧ же ꙳ и҆  тѣлє́снаѧ: ꙳ недꙋ̑гъ и҆ скорбе́й и҆ нахожде́нїй ѕлы́хъ, ꙳  и҆ сласте́й дꙋшетлѣ́нныхъ всѣ́хъ, ꙳ го́ресть разрѣша́ѧ  на́мъ. 
Сла́ва, гла́съ д҃: 
Ꙗ҆ви́сѧ дне́сь вели́кїй прⷣте́ча, ѿ  непло́дныхъ ложе́снъ є҆лїсаве́ти произше́дъ, бо́лїй  всѣ́хъ прⷪ҇ро́кѡвъ прⷪ҇ро́къ, и҆ и҆́нъ нѣ́сть, нижѐ  воста̀, ꙗ҆́кѡ прⷣте́чи свѣти́льникꙋ свѣ́тъ  послѣ́дова пресвѣ́тлый и҆ гла́сꙋ сло́во, и҆  невѣстово́дцꙋ жени́хъ, гото́вѧщемꙋ гдⷭ҇еви лю́ди  и҆зрѧ̑дныѧ, и҆ пред̾очища́ющꙋ при дс҃ѣ водо́ю,  заха́рїино прозѧбе́нїе, и҆ пꙋсты́ни до́брое воспита́нїе,  покаѧ́нїѧ (л. л҃) проповѣ́дникъ, ѡ҆чище́нїе  согрѣше́нїй, сꙋ́щымъ во а҆́дѣ бл҃говѣствꙋ́ѧй и҆з̾  ме́ртвыхъ воста́нїе, и҆ молѧ̀ ѡ҆ дꙋша́хъ на́шихъ. 
И҆ ны́нѣ, бг҃оро́диченъ воскрⷭ҇ный: 
И҆́же тебѐ ра́ди бг҃оѻте́цъ: 
Вхо́дъ. Прокі́менъ днѐ. 
Прⷪ҇ро́чества и҆са́їина чте́нїе [главы̑ м҃, м҃а,  м҃є, м҃и, н҃д.] 
Та́кѡ глаго́летъ гдⷭ҇ь: оу҆тѣша́йте,  оу҆тѣша́йте лю́ди моѧ̑, глаго́летъ бг҃ъ: Сщ҃е́нницы,  глаго́лите въ се́рдцы і҆ерⷭ҇ли́мꙋ, оу҆моли́те є҆го̀,  ꙗ҆́кѡ оу҆мно́жисѧ смире́нїе є҆гѡ̀: разрѣши́сѧ бо  грѣ́хъ є҆гѡ̀, ꙗ҆́кѡ прїѧ́тъ и҆з̾ рꙋкѝ гдⷭ҇ни сꙋгꙋ̑ба  согрѣшє́нїѧ своѧ̑. Гла́съ вопїю́щагѡ въ пꙋсты́ни:  оу҆гото́вайте пꙋ́ть гдⷭ҇ень, пра̑вы твори́те стєзѝ  бг҃ꙋ на́шемꙋ. На го́рꙋ высо́кꙋ взы́ди, бл҃говѣствꙋ́ѧй  сїѡ́нꙋ, возвыша́й крѣ́постїю гла́съ тво́й,  бл҃говѣствꙋ́ѧй і҆ерⷭ҇ли́мꙋ. Вознеси́те, не бо́йтесѧ:  а҆́зъ гдⷭ҇ь бг҃ъ, а҆́зъ оу҆слы́шꙋ оу҆бо́гихъ і҆и҃лєвъ,  и҆ не ѡ҆ста́влю тѣ́хъ. Но ѿве́рзꙋ ѿ го́ръ рѣ́ки, и҆  посредѣ̀ по́лѧ и҆сто́чники, сотворю̀ пꙋсты́ню въ лꙋ́гъ  и҆ жа́ждꙋщꙋю зе́млю во и҆сто́чники вѡдны́ѧ. Да  возвесели́тсѧ нб҃о свы́ше, и҆ ѡ҆́блацы да кропѧ́тъ  пра́вдꙋ да возсїѧ́етъ землѧ̀, и҆ да прозѧ́бнетъ млⷭ҇ть,  и҆ пра́вда да возсїѧ́етъ вкꙋ́пѣ. Гла́съ весе́лїѧ  возвѣсти́те, и҆ оу҆слы́шано да бꙋ́детъ, возвѣсти́те  да́же до конє́цъ землѝ, глаго́лите, ꙗ҆́кѡ и҆зба́ви  гдⷭ҇ь раба̀ своего̀ і҆а́кѡва: и҆ а҆́ще вжа́ждꙋтъ въ  пꙋсты́ни, и҆сточи́тъ и҆̀мъ во́дꙋ и҆з̾ ка́мене.  Возвесели́сѧ непло́ды не ражда́ющаѧ, расто́ргни и҆  возопі́й не болѣ́вшаѧ: ꙗ҆́кѡ мнѡ́га ча̑да пꙋсты́ѧ  па́че, не́жели и҆мꙋ́щїѧ мꙋ́жа. 
Прⷪ҇ро́чества малахі́ина чте́нїе [глава̀ г҃]. 
Та́кѡ глаго́летъ гдⷭ҇ь вседержи́тель: сѐ а҆́зъ  посыла́ю а҆́гг҃ла моего̀ пред̾ лице́мъ твои́мъ, и҆́же  оу҆гото́витъ пꙋ́ть тво́й пред̾ тобо́ю, и҆ прїи́детъ въ  хра́мъ сво́й гдⷭ҇ь, є҆гѡ́же вы̀ и҆́щете. И҆ кто̀  стерпи́тъ де́нь вхо́да є҆гѡ̀; зане́же томꙋ̀ прїитѝ  ꙗ҆́кѡ ѻ҆́гнь въ горни́лѣ, и҆ ꙗ҆́коже бы́лїе  перꙋ́щихъ, и҆ ѡ҆чи́ститъ поѧда́ѧ и҆ ѡ҆чища́ѧ, ꙗ҆́кѡ  сребро̀ и҆ зла́то. И҆ прїи́детъ къ ва́мъ сꙋдо́мъ, и҆  бꙋ́детъ свидѣ́тель ско́ръ на лꙋка̑выѧ, и҆ (л. л҃ ѡ҆б.)  на прелюбодѣ́йцы и҆ на кленꙋ́щыѧсѧ и҆́менемъ мои́мъ во  лжꙋ̀, и҆ на лиша́ющыѧ мзды̀ нае́мника, и҆ на  наси́льствꙋющыѧ вдови̑цы, и҆ пха́ющыѧ си̑рыѧ, и҆ на  оу҆клонѧ́ющыѧ сꙋ́дъ прише́льца, и҆ на небоѧ́щыѧсѧ  є҆гѡ̀, глаго́летъ гдⷭ҇ь вседержи́тель. Занѐ а҆́зъ гдⷭ҇ь  бг҃ъ ва́шъ, и҆ не и҆змѣню̀ себѐ: и҆ вы̀ сы́нове  і҆а́кѡвли оу҆клони́стесѧ ѿ зако́на, и҆ не сохрани́сте.  Сегѡ̀ ра́ди ѡ҆брати́тесѧ ко мнѣ̀, и҆ ѡ҆бращꙋ́сѧ къ  ва́мъ, глаго́летъ гдⷭ҇ь вседержи́тель: и҆ оу҆бл҃жа́тъ  ва́съ всѝ ꙗ҆зы́цы. И҆ разꙋмѣ́йте, ꙗ҆́кѡ а҆́зъ гдⷭ҇ь,  смотрѧ́ѧй посредѣ̀ пра́веднагѡ, и҆ посредѣ̀  беззако́нника, въ де́нь ѻ҆́нъ, во́нь-же сотворю̀  снабдѣ́нїе лю́бѧщымъ мѧ̀. Позна́йте оу҆́бѡ, и҆  помѧни́те зако́нъ мѡѷсе́овъ раба̀ моегѡ̀, ꙗ҆́коже  заповѣ́да ва́мъ въ хори́вѣ, ко всемꙋ̀ і҆и҃лю,  повелѣ́нїе и҆ ѡ҆правда́нїе. И҆ сѐ а҆́зъ послю̀ ва́мъ  и҆лїю̀ ѳесві́тѧнина, пре́жде да́же не прїитѝ дню̀ гдⷭ҇ню  вели́комꙋ просвѣще́нномꙋ, и҆́же напра́витъ се́рдце  ѻ҆тца̀ къ сы́нꙋ, и҆ се́рдце человѣ́ка ко и҆́скреннемꙋ  своемꙋ̀, да не прише́дъ поражꙋ̀ зе́млю вско́рѣ,  глаго́летъ гдⷭ҇ь вседержи́тель, бг҃ъ ст҃ы́й і҆и҃левъ. 
Премꙋ́дрости соломѡ́ни чте́нїе [главы̑ д҃ и҆ є҃]. 
Првⷣникъ, а҆́ще пости́гнетъ сконча́тисѧ, въ  поко́и бꙋ́детъ: ѡ҆сꙋ́дитъ же првⷣникъ оу҆мира́ѧй  живꙋ́щыѧ нечести̑выѧ: оу҆́зрѧтъ бо кончи́нꙋ првⷣнагѡ,  и҆ не разꙋмѣ́ютъ, что̀ совѣща́ша ѡ҆ не́мъ. Ꙗ҆́кѡ  пове́ржетъ гдⷭ҇ь нечести̑выѧ безгла̑сны ни́цъ, и҆  поколе́блетъ и҆̀хъ ѿ ѡ҆снова́нїй, и҆ до послѣ́днѧгѡ  и҆сче́знꙋтъ въ болѣ́зни, и҆ па́мѧть и҆́хъ поги́бнетъ:  Прїи́дꙋтъ бо въ помышле́нїе согрѣше́нїй свои́хъ  оу҆жа́сни, и҆ ѡ҆бличи́тъ и҆̀хъ сопроти́въ беззако́нїѧ  и҆́хъ. Тогда̀ ста́нетъ въ дерзнове́нїи мно́зѣ првⷣникъ  пред̾ лице́мъ ѡ҆скорби́вшихъ є҆го̀, и҆ ѿмета́ющихъ  трꙋды̀ є҆гѡ̀. Ви́дѣвше же є҆го̀ смѧтꙋ́тсѧ стра́хомъ  мно́гимъ, и҆ оу҆жа́снꙋтсѧ ѡ҆ пресла́вномъ сп҃се́нїи  є҆гѡ̀. Рекꙋ́тъ бо въ себѣ̀ ка́ющесѧ, и҆ въ тѣснотѣ̀  дꙋ́ха воздо́хнꙋтъ, и҆ рекꙋ́тъ: се́й бѣ̀, є҆го́же  и҆мѣ́хомъ нѣ́когда въ посмѣ́хъ, и҆ въ при́тчꙋ  поноше́нїѧ безꙋ́мнїи, житїѐ є҆гѡ̀ вмѣни́хомъ  неи́стово, и҆ кончи́нꙋ є҆гѡ̀ безче́стнꙋ. Ка́кѡ вмѣни́сѧ  въ сынѣ́хъ бж҃їихъ, (л. л҃а) и҆ во ст҃ы́хъ жре́бїй  є҆гѡ̀ є҆́сть; Оу҆̀бо заблꙋди́хомъ ѿ пꙋтѝ  и҆́стиннагѡ, и҆ пра́вды свѣ́тъ не ѡ҆блиста̀ на́мъ, и҆  со́лнце не возсїѧ̀ на́мъ. Беззако́нныхъ и҆спо́лнихомсѧ  сте́зь и҆ поги́бели, и҆ ходи́хомъ стєзѝ непрохѡ́дны,  пꙋти́ же гдⷭ҇нѧ не разꙋмѣ́хомъ. 
На стїхо́внѣ стїхи̑ры, гла́съ в҃: 
Проповѣ́дниче хрⷭ҇то́въ, и҆ крⷭ҇ти́телю,  а҆́гг҃ле, а҆пⷭ҇ле, мч҃нче, прⷪ҇ро́че, прⷣте́че,  свѣти́льниче, дрꙋ́же бли́жнїй, прⷪ҇ро́кѡвъ печа́ть, въ  рожде́нныхъ пречтⷭ҇нѣ́йшїй, хода́таѧ ве́тхой и҆ но́вѣй  бл҃года́ти, свѣ́тлый сло́ва гла́се, твои́ми сщ҃е́нными  хода́тайствы, мл҃твєннаѧ творє́нїѧ къ бг҃ꙋ  бл҃гоꙋтро́бномꙋ и҆спра́ви. 
Сті́хъ: Бл҃гослове́нъ гдⷭ҇ь бг҃ъ і҆и҃левъ, ꙗ҆́кѡ  посѣтѝ и҆ сотворѝ и҆збавле́нїе лю́демъ свои̑мъ. 
Сѐ а҆́гнецъ бж҃їй, и҆́же грѣхѝ мі́ра взе́млѧй,  возопи́лъ є҆сѝ, прⷣте́че бл҃же́нне, внегда̀ ви́дѣлъ  є҆сѝ хрⷭ҇та̀ на землѝ ходѧ́ща: того̀ оу҆̀бо молѝ,  грѣхѡ́въ ѡ҆ставле́нїе дарова́ти тебѐ почита́ющымъ:  и҆́маши бо къ немꙋ̀ ве́лїе вои́стиннꙋ дерзнове́нїе,  крⷭ҇ти́телю, ꙗ҆́кѡ хода́тай зако́нꙋ и҆ бл҃года́ти. 
Сті́хъ: И҆ ты̀, ѻ҆троча̀, прⷪ҇ро́къ вы́шнѧгѡ  нарече́шисѧ. 
Потщи́сѧ и҆ и҆зми́ мѧ ѿ и҆скꙋше́нїй, сла́вный  гдⷭ҇ень прⷪ҇ро́че, молю́сѧ тебѣ̀: всꙋ́е бо подвиго́шасѧ  на мѧ̀ борю́щїи мѧ̀ го́рцыи де́мѡни, и҆́щꙋще восхи́тити  дꙋ́шꙋ раба̀ твоегѡ̀, ꙗ҆́коже пти́цꙋ бѣ́днꙋю: не  ѡ҆ста́ви мѧ̀ до конца̀: да разꙋмѣ́ютъ же па́че,  всебл҃же́нне, ꙗ҆́кѡ ты̀ моѐ є҆сѝ прибѣ́жище. 
Сла́ва, гла́съ а҃: 
Бг҃ознамени́тый гла́съ, свѣ́та свѣти́льникъ,  гдⷭ҇нь прⷣте́ча, хрⷭ҇то́мъ свидѣ́тельствованный,  пе́рвый во прⷪ҇ро́цѣхъ, и҆́же ѡ҆ мі́рѣ мл҃твы творѧ̀,  и҆зрѧ́днѡ ста́до твоѐ помина́й, є҆́же сп҃стѝ  невреди́мо. 
И҆ ны́нѣ, бг҃оро́диченъ воскрⷭ҇ный: 
Сѐ и҆спо́лнисѧ и҆са́їино прорече́нїе: 
Тропа́рь, гла́съ в҃: 
Па́мѧть првⷣнагѡ съ похвала́ми, тебѣ́ же  довлѣ́етъ свидѣ́тельство гдⷭ҇не, прⷣте́че: показа́лъ  бо сѧ є҆сѝ вои́стиннꙋ и҆ (л. л҃а ѡ҆б.) прⷪ҇ро́кѡвъ  чтⷭ҇нѣ́йшїй, ꙗ҆́кѡ и҆ въ стрꙋѧ́хъ крⷭ҇ти́ти сподо́билсѧ  є҆сѝ проповѣ́даннаго. тѣ́мже за и҆́стинꙋ пострада́въ  ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ бг҃а  ꙗ҆́вльшагосѧ пло́тїю, взе́млющаго грѣ́хъ мі́ра, и҆  подаю́щаго на́мъ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ, сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Ны́нѣ прозѧбѐ на́мъ заха́рїинъ пло́дъ, и҆  весели́тъ разꙋ́мнѡ мы́сли вѣ́рныхъ, пꙋсты́нное  оу҆краше́нїе, и҆ прⷪ҇ро́кѡвъ степе́нь: тѣ́мже хрⷭ҇то́въ  ꙗ҆ви́сѧ прⷣте́ча, и҆ свидѣ́тель нело́женъ прише́ствїѧ  є҆гѡ̀. дꙋхо́вными оу҆̀бо пѣ́сньми согла́снѡ  крⷭ҇ти́телю возопїи́мъ: прⷪ҇ро́че и҆ проповѣ́дниче  и҆́стины, молѝ сп҃сти́сѧ на́мъ. [Два́жды.] 
Сла́ва, и҆ ны́нѣ, бг҃оро́диченъ: 
Пое́мъ тѧ̀, бг҃оневѣ́сто, мт҃и хрⷭ҇та̀ бг҃а,  сла́вѧще ржⷭ҇тво̀ твоѐ непостижи́мое, и҆́мже  и҆зба́вихомсѧ ѿ ле́сти дїа́воли, и҆ всѧ́кїѧ бѣды̀,  влⷣчце бцⷣе, и҆ вѣ́рнѡ вопїе́мъ тѝ: поми́лꙋй ста́до  твоѐ, є҆ди́на всепѣ́таѧ. 
По в҃-й каѳі́смѣ, сѣда́ленъ, гла́съ в҃. 
Подо́бенъ: Млⷭ҇рдїѧ сꙋ́щи: 
Млⷭ҇рдїѧ ра́ди млⷭ҇ти, бл҃же, сп҃стѝ твоѐ  созда́нїе прише́лъ є҆сѝ, преклони́въ нб҃са̀  схожде́нїемъ твои́мъ, тѣ́мже стра́шное смотре́нїе твоѐ  пою́ще, вопїе́мъ тѝ, хрⷭ҇тѐ: мольба́ми прⷣте́чи  твоегѡ̀ ѡ҆чище́нїе грѣхѡ́въ пода́ждь на́мъ, ꙗ҆́кѡ  є҆ди́нъ бл҃гоꙋтро́бенъ. [Два́жды.] 
Сла́ва, и҆ ны́нѣ, бг҃оро́диченъ: 
Предста́тельнице те́плаѧ хрⷭ҇тїа́нъ, сн҃ꙋ твоемꙋ̀  моли́сѧ при́снѡ, бцⷣе, всѧ́кагѡ ѕлодѣ́йства и҆  ѡ҆горче́нїѧ и҆зба́вити на́съ борца̀, (л. л҃в) и҆ да́ти  на́мъ проще́нїе прегрѣше́нїй, за млⷭ҇рдїе щедро́тъ,  твои́ми мл҃твами, мт҃и дв҃о. 
По Хвали́те и҆́мѧ гдⷭ҇не, припѣ́въ на ржⷭ҇тво̀  прⷣте́чево: 
Велича́емъ тѧ̀, прⷣте́че сп҃совъ і҆ѡа́нне, и҆  чте́мъ є҆́же ѿ непло́дове пресла́вное рождество̀  твоѐ. 
Ѱало́мъ и҆збра́нный: Бл҃гослове́нъ гдⷭ҇ь бг҃ъ  і҆и҃левъ: На зача́тїе, то́йже. 
На оу҆сѣкнове́нїе же, и҆ на ѡ҆брѣ́тенїе,  ѱало́мъ: Бл҃же́нъ мꙋ́жъ боѧ́йсѧ гдⷭ҇а: 
Коне́цъ оу҆ велича́нїѧ: На оу҆сѣкнове́нїе: И҆  почита́емъ всѝ чтⷭ҇ны́ѧ твоеѧ̀ главы̀ оу҆сѣкнове́нїе. 
На ѡ҆брѣ́тенїе: И҆ почита́емъ всѝ чтⷭ҇ны́ѧ  твоеѧ̀ главы̀ ѡ҆брѣ́тенїе. 
На собо́ръ: И҆ почита́емъ всѝ всечтⷭ҇ны́й собо́ръ  тво́й. 
По полѷеле́и, сѣда́ленъ, гла́съ є҃: 
Подо́бенъ: Собезнача́льное сло́во: 
Ѿ ложе́снъ прⷪ҇ро́ка ꙗ҆́вльшасѧ бж҃їѧ, и҆ ѿ  непло́дове свѣти́льника вселе́нныѧ проше́дша, въ  пѣ́снехъ восхва́лимъ хрⷭ҇то́ва крⷭ҇ти́телѧ, и҆  побѣдоно́сна страда́льца прⷣте́чꙋ і҆ѡа́нна: мо́литсѧ бо  гдⷭ҇еви, поми́ловатисѧ дꙋша́мъ на́шымъ. [Два́жды.] 
Сла́ва, и҆ ны́нѣ, бг҃оро́диченъ: 
Неискꙋсобра́чнаѧ невѣ́сто бг҃ороди́тельнице  пречтⷭ҇аѧ, ꙗ҆́же є҆́ѵинꙋ печа́ль на ра́дость  претвори́вшаѧ, воспѣва́емъ тѧ̀ при́снѡ и҆ сла́вимъ,  ꙗ҆́кѡ возвела̀ є҆сѝ на́съ ѿ пе́рвыѧ клѧ́твы: и҆  ны́нѣ молѝ непреста́ннѡ, бцⷣе препѣ́таѧ, сн҃а и҆ бг҃а  твоего̀, сп҃стѝ на́съ. 
Степє́нна, а҃-й а҆нтїфѡ́нъ, д҃-гѡ гла́са. 
Прокі́менъ: И҆ ты̀, ѻ҆троча̀ прⷪ҇ро́къ вы́шнѧгѡ  нарече́шисѧ. 
Сті́хъ: Бл҃гослове́нъ гдⷭ҇ь бг҃ъ і҆и҃левъ: 
Всѧ́кое дыха́нїе: Є҆ѵⷢ҇лїе, пи́сано въ концѣ̀  кни́ги сеѧ̀. 
По н҃-мъ ѱалмѣ̀, стїхи́ра, гла́съ а҃: 
Проповѣ́дникъ бы́лъ є҆сѝ а҆́гнца бж҃їѧ сло́ва,  і҆ѡа́нне прⷪ҇ро́че и҆ прⷣте́че, прорица́еши бо бꙋ̑дꙋщаѧ,  и҆ предглаго́леши концє́мъ: сѐ а҆́гнецъ бж҃їй, взе́млѧй  мі́ра грѣхѝ, и҆ подаѧ́й всѣ̑мъ ми́ръ и҆ ве́лїю млⷭ҇ть. 
(л. л҃в ѡ҆б.) 
Канѡ́нъ бцⷣы на ѕ҃: И҆ прⷣте́чи на и҃. Гла́съ  д҃. 
Пѣ́снь а҃. 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинꙋ̀ дꙋшѝ трича́стное потопѝ,  молю́сѧ: да тебѣ̀ ꙗ҆́кѡ въ тѷмпа́нѣ, во  оу҆мерщвле́нїи тѣлесѐ побѣ́дное воспою̀ пѣ́нїе. 
Ꙗ҆́кѡ вели́ка ѕвѣзда̀ сл҃нца прⷣте́че,  просвѣти́лъ є҆сѝ зе́млю свѣтлостьмѝ твои́ми  крⷭ҇ти́телю. тѣ́мже зовꙋ́ ти: просвѣтѝ и҆ моѐ  се́рдце, ѡ҆слѣпле́нное ѿ безчи́сленныхъ прегрѣше́нїй,  лю́тыми ѡ҆мрачє́нїи. 
Разрѣши́вый и҆ногда̀ бл҃же́нне, въ рожде́нїи  непло́дствїѧ соꙋ́зы, тѣ́мже тѧ̀ молю̀ безпло́дствїемъ  запꙋстѣ́вшꙋю дꙋ́шꙋ мою̀ страсте́й покажѝ мл҃твами  твои́ми плодоно́снꙋ, добродѣ́телей бл҃гоча̑дїѧ  приносѧ́щꙋю. 
Оу҆гото́валъ є҆сѝ пꙋти̑ и҆зба́вителѧ, предходѧ̀  въ си́лѣ и҆лїинѣ̀, присносла́вне крⷭ҇ти́телю: къ  немꙋ́же моеѧ̀ дꙋшѝ движє́нїѧ и҆спра́ви, собла́знъ  всѧ́кїй, и҆ пла́мень страсте́й и҆з̾има́ѧ мл҃твами  твои́ми. 
Бг҃оро́диченъ: Ѡ҆́блаче свѣ́тлый, дꙋшѝ моеѧ̀  ѡ҆́блаки мнѡ́гїѧ и҆ тє́мныѧ твои́ми свѣ́тлыми  хода́тайствы разорѝ, ꙗ҆́кѡ да ви́ждꙋ зарю̀ и҆з̾ тебє̀  возсїѧ́вшагѡ, и҆ свѣ́томъ свѣ́тъ прїимꙋ̀ незаходи́мый. 
Пѣ́снь г҃. 
І҆рмо́съ: Лꙋ́къ си́льныхъ и҆знемо́же, и҆  немощствꙋ́ющїи препоѧ́сашасѧ си́лою: сегѡ̀ ра́ди  оу҆тверди́сѧ въ гдⷭ҇ѣ се́рдце моѐ. 
Всѧ́кꙋ добродѣ́тель и҆спꙋсти́лъ є҆сѝ, всѧ́кꙋ же  ѕло́бꙋ ѿ се́рдца возненави́дѣлъ є҆сѝ, и҆ стезю̀  покаѧ́нїѧ человѣ́кѡмъ, бл҃же́нне, показа́лъ є҆сѝ. 
Сло́ва вопло́щшагѡсѧ прⷣте́ча вели́къ показа́лсѧ  є҆сѝ, сегѡ̀ ра́ди молю́сѧ тѝ: безслове́сныхъ мѧ̀  страсте́й и҆зба́ви, наставлѧ́ѧ мѧ̀ къ безстра́стїю. 
Є҆щѐ жи́тельствꙋѧ въ тѣлесѝ, житїѐ  безпло́тныхъ показа́лъ є҆сѝ, прⷣте́че: є҆мꙋ́же  оу҆подоблѧ́тисѧ, мл҃твами твои́ми бг҃оно́се, на́съ  оу҆крѣпи́лъ є҆сѝ. 
(л. л҃г)  
Бг҃оро́диченъ: Мі́ръ тобо́ю поми́ловасѧ, и҆́же  престꙋпле́нїемъ непотре́бенъ бы́сть, мт҃и дв҃о: сегѡ̀  ра́ди въ пѣ́нїихъ пѣ́сненныхъ по до́лгꙋ тѧ̀  оу҆бл҃жа́етъ. 
Сѣда́ленъ, гла́съ а҃. 
Въ пꙋсты́ню всели́лсѧ є҆сѝ, прⷣте́че хрⷭ҇то́въ,  ꙗ҆́коже и҆лїа̀: тѣ́мже се́рдце моѐ оу҆твердѝ,  всебл҃же́нне. [Два́жды.] 
Сла́ва, и҆ ны́нѣ, бг҃оро́диченъ: 
Цр҃и́цꙋ дв҃ꙋ тѧ̀ проповѣ́дꙋетъ дв҃дъ, пречтⷭ҇аѧ,  чи́стꙋ: тѣ́мже молю́сѧ тѝ, нбⷭ҇нагѡ мѧ̀ црⷭ҇твїѧ  сотворѝ наслѣ́дника, да оу҆бл҃жа́ю тѧ̀. 
Пѣ́снь д҃. 
І҆рмо́съ: Любвѐ ра́ди, ще́дре, твоегѡ̀ ѡ҆́браза,  на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ  ꙗ҆зы́цы: ты́ бо є҆сѝ, человѣколю́бче, крѣ́пость моѧ̀  и҆ хвале́нїе. 
Ꙗ҆́кѡ го́рлицꙋ тѧ̀, веснꙋ̀ и҆́стиннꙋю  всеи́стинными словесы̀ предвозвѣща́ющꙋю мі́рꙋ,  разꙋмѣ́вше, оу҆бл҃жа́емъ, присносла́вне прⷣте́че. 
Сокрꙋше́на мѧ̀ льсти́вагѡ и҆скꙋше́ньми, ве́тхомꙋ  и҆ но́вомꙋ ꙗ҆́кѡ сы́й хода́тай, всего̀ ѡ҆бновѝ пою́щаго  тѧ̀, прⷣте́че. 
И҆́же въ пꙋсты́ню всели́выйсѧ непоро́чнымъ  житїе́мъ, ѡ҆пꙋстѣ́вшїй всѧ́кими престꙋпле́ньми оу҆́мъ  мо́й, бж҃е́ственными мл҃твами твои́ми призовѝ,  прⷣте́че. 
Бг҃оро́диченъ: Ѡ҆чище́нїе на́мъ и҆ и҆збавле́нїе  позна́сѧ тво́й сн҃ъ, дв҃о, є҆го́же молѝ сп҃стѝ дꙋ́шы  во оу҆миле́нїи тѧ̀ бл҃жа́щихъ. 
Пѣ́снь є҃. 
І҆рмо́съ: Просвѣще́нїе твоѐ, гдⷭ҇и, низпослѝ  на́мъ, и҆ ѿ мглы̀ прегрѣше́нїй разрѣшѝ ны̀, бл҃же,  тво́й ми́ръ да́рꙋѧй. 
Пꙋсты́нными мѧ̀ оу҆́гльми, и҆ страстны́ми нахо́ды  распала́ема, пꙋсты́нное ѻ҆вча̀, ѡ҆росѝ твои́ми  мл҃твами, и҆ ѿ си́хъ вре́да соблюдѝ неврежде́нна. 
Под̾ твое́ю, всебл҃же́нне, ст҃о́ю десни́цею,  кр҃ща́етсѧ ѻ҆ц҃а̀ бж҃е́ственнаѧ десни́ца, сп҃са́ющаѧ  на́съ ѿ рꙋкѝ льсти́вагѡ, сщ҃е́нными хода́тайствы  твои́ми. 
(л. л҃г ѡ҆б.) 
Прибѣ́жище тѧ̀, прⷣте́че, и҆ покро́въ  держа́венъ, и҆ вели́кꙋю стѣ́нꙋ, ве́сь мі́ръ и҆́мать,  и҆зба́ви на́съ твои́ми мл҃твами ѿ всѧ́кїѧ тѣсноты̀. 
Бг҃оро́диченъ: Добро́тꙋ тѧ̀ і҆а́кѡвлю возлюбѝ  бг҃ъ, дв҃о ѻ҆трокови́це, оу҆краша́ѧ всѣ́хъ тобо́ю,  ѡ҆мрачи́вшихсѧ престꙋпле́нїемъ пе́рвѣе. 
Пѣ́снь ѕ҃. 
І҆рмо́съ: Прїидо́хъ во глꙋбины̑ морскі̑ѧ, и҆  потопи́ла мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ  бг҃ъ и҆з̾ глꙋбины̀ возведѝ живо́тъ мо́й многомлⷭ҇тиве. 
Стоѧ́лъ є҆сѝ кр҃ща́ѧ въ быстрина́хъ влⷣкꙋ,  грѣхѝ всѣ́хъ человѣ́кѡвъ взе́млющаго: є҆го́же  моли́ти не преста́й, прⷣте́че, оу҆ще́дрити дꙋ́шы на́шѧ. 
Проповѣ́дникъ показа́лсѧ є҆сѝ покаѧ́нїѧ, въ  не́мже соблюдѝ, прⷣте́че, моѐ се́рдце, ѡ҆скверне́нное  вре́дными грѣхѝ, и҆ возникнове́нїѧ не и҆мꙋ́щее. 
Возгласи́лъ є҆сѝ, бл҃же́нне, дꙋша́мъ въ  пꙋсты́нѧхъ непроходи́мыхъ, сло́во нахожде́нїемъ  прише́дшее: тѣ́мже гла́сы немо́лчными всѧ́каѧ цр҃ковь  бл҃жи́тъ тѧ̀. 
Бг҃оро́диченъ: Зако́на и҆з̾ѧсни́шасѧ ѡ҆́бразы,  твои́мъ стра́шнымъ ржⷭ҇тво́мъ, бг҃оневѣ́сто, и҆́хже  сбытїѐ ны́нѣ зрѧ́ще, влⷣчце, по достоѧ́нїю тѧ̀ чти́мъ. 
Конда́къ во оу҆ста́вѣ: 
А҆́ще ли нѣ́сть оу҆ста́ва, глаго́ли се́й конда́къ.  Гла́съ и҃: 
И҆́же вои́стиннꙋ ѿ всѣ́хъ ст҃ы́хъ бо́льшемꙋ,  па́че всѣ́хъ согрѣша́ѧ беззако́нновавшихъ, недосто́йный  а҆́зъ: но ѻ҆ба́че приноша́ю тѝ пѣ́нїе, і҆ѡа́нне  прⷣте́че: ꙗ҆́кѡ оу҆́бѡ и҆мы́й дерзнове́нїе ко гдⷭ҇ꙋ,  ѿ всѧ́кихъ мѧ̀ бѣ́дъ свободѝ, да зовꙋ́ ти: ра́дꙋйсѧ,  проповѣ́дниче бл҃года́ти. 
І҆́косъ: Начина́ю тѝ пѣ́снь, бг҃опѣ́тый  бл҃же́нне і҆ѡа́нне, ра́достїю содержи́мь, и҆ стра́хомъ  воспомина́нїѧ твоегѡ̀ оу҆жаса́ѧсѧ, и҆ недовѣ́дый же  сло́ва страшꙋ́сѧ, прⷣте́че: са́мъ же оу҆крѣплѧ́ѧ мѧ̀  пода́ждь досто́йнѡ глаго́лати: ра́дꙋйсѧ, є҆гѡ́же (л.  л҃д) ра́ди ꙗ҆ви́сѧ ра́дость, ра́дꙋйсѧ, є҆гѡ́же ра́ди  клѧ́тва поги́бе. ра́дꙋйсѧ, концє́въ земны́хъ  оу҆чи́телю, ра́дꙋйсѧ, чꙋде́съ хрⷭ҇то́выхъ  проповѣ́дателю, ра́дꙋйсѧ, высото̀ со́вѣсти досѧ́жꙋщаѧ  до нб҃съ. ра́дꙋйсѧ, широто̀ чистоты̀ ѡ҆чища́ющаѧ зе́млю  всю̀. ра́дꙋйсѧ, ꙗ҆́кѡ ст҃ꙋ́ю трⷪ҇цꙋ ви́дѣлъ є҆сѝ.  ра́дꙋйсѧ, ꙗ҆́кѡ дво́ицꙋ веще́ственнꙋю презрѣ́лъ є҆сѝ.  ра́дꙋйсѧ, ѕвѣздо̀, показꙋ́ющаѧ сл҃нце. ра́дꙋйсѧ,  свѣти́ло, просвѣща́ющее подсо́лнечнꙋю. ра́дꙋйсѧ, и҆́мже  хрⷭ҇то́съ возвѣсти́сѧ, ра́дꙋйсѧ, и҆́мже сатана̀  возненави́дѣсѧ, ра́дꙋйсѧ, проповѣ́дниче бл҃года́ти. 
Пѣ́снь з҃. 
І҆рмо́съ: А҆враа́мстїи и҆ногда̀ въ вавѷлѡ́нѣ  ѻ҆́троцы пе́щный пла́мень попра́ша, пѣ́сньми взыва́юще:  ѻ҆тє́цъ на́шихъ бж҃е, бл҃гослове́нъ є҆сѝ. 
Бо́льши всѣ́хъ рожде́нныхъ ꙗ҆ви́лсѧ є҆сѝ,  прⷪ҇ро́че, бг҃ꙋ вельмѝ согрѣша́юща мѧ̀, вели́кою  мл҃твою твое́ю, пла́мене вели́кагѡ и҆зба́ви мѧ̀, и҆  вѣ́чныѧ тмы̀. 
Непло́днаѧ ꙗ҆ви́хсѧ смоко́вница, и҆ посѣче́нїѧ  бою́сѧ: оу҆тверди́ мѧ хода́тайствомъ твои́мъ, прⷣте́че  сп҃совъ, и҆ плодови́та сотворѝ, ꙗ҆́кѡ да оу҆бл҃жа́ю  тѧ̀. 
Оу҆спѝ всѧ́кꙋю дви́жимꙋю бꙋ́рю вра́жїю на  притека́ющихъ вѣ́рою къ тебѣ̀ бо́дренными твои́ми  мл҃твами ко и҆зба́вителю всѣ́хъ, прⷣте́че і҆ѡа́нне. 
Бг҃оро́диченъ: Нахожде́нїѧ лꙋка́вагѡ и҆ нече́стїѧ,  и҆ рабо́ты де́мѡнскїѧ и҆зба́ви рабы̑ твоѧ̑, дв҃о, дꙋше́ю  и҆ ѧ҆зы́комъ тѧ̀ при́снѡ сла́вѧщихъ. 
Пѣ́снь и҃. 
І҆рмо́съ: И҆зба́вителю всѣ́хъ всеси́льне,  посредѣ̀ пла́мене бл҃гоче́ствовавшыѧ, снизше́дъ  ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀  блгⷭ҇ви́те, по́йте гдⷭ҇а. 
Оу҆ны́нїѧ мѧ̀ сно́мъ ѡ҆держи́ма, и҆ мгло́ю ѕло́бы  помрача́ема, свѣ́тлою мл҃твою твое́ю и҆спра́ви,  прⷣте́че, и҆ да́ждь ꙗ҆́кѡ во днѝ добродѣ́телей  бл҃гоѡбра́знѡ ходи́ти. 
И҆скꙋше́нїй мѧ̀ зима̀ содержи́тъ, и҆ страсте́й  бꙋ́рѧ смꙋща́етъ мѧ̀, рꙋ́кꙋ мѝ пода́ждь, прⷣте́че,  возводѧ́щꙋю дꙋшѝ моеѧ̀ кора́бль ко приста́нищꙋ покаѧ́нїѧ,  мл҃твами твои́ми. 
(л. л҃д ѡ҆б.) 
И҆́же взе́млющаго мі́рꙋ прегрѣшє́нїѧ, въ  рѣ́чныхъ вода́хъ крⷭ҇ти́лъ є҆сѝ, ѕѡ́лъ мои́хъ бе́зднꙋ  и҆зсꙋшѝ стрꙋѧ́ми мл҃твъ твои́хъ, бл҃же́нне і҆ѡа́нне  прⷣте́че. 
Ви́дѣвъ дх҃ъ ст҃ы́й, слы́шалъ є҆сѝ гла́съ  роди́телевъ свидѣ́тельствꙋющь, прⷣте́че, тобо́ю  неизрече́ннѡ кр҃ща́емомꙋ і҆и҃сꙋ: є҆го́же молѝ сп҃стѝ  на́съ. 
Бг҃оро́диченъ: Ꙗ҆́кѡ и҆сто́чникъ на́шегѡ  ѡ҆бновле́нїѧ, сокрꙋше́ннаго мѧ̀ приложе́ньми ѕмїе́выми  всего̀ ѡ҆бновѝ: ꙗ҆́кѡ да вѣ́рою и҆ любо́вїю тѧ̀  оу҆бл҃жа́ю, бцⷣе дв҃о всенепоро́чнаѧ. 
Пѣ́снь ѳ҃. 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же, дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ, тѣ́мъ тѧ̀ всѝ велича́емъ. 
Крѣ́пость моѧ̀ и҆ пѣ́нїе хрⷭ҇то́съ гдⷭ҇ь,  є҆го́же молѝ, бл҃же́нне прⷣте́че, на стра̑сти мѧ̀  оу҆крѣпи́ти, и҆ на всѧ́кїѧ прило́ги бѣсѡ́вскїѧ, и҆  да́ждь бж҃е́ственнꙋю дѣ́лати во́лю: ꙗ҆́кѡ да тѧ̀  любо́вїю оу҆бл҃жа́ю при́снѡ. 
Кра́снаѧ го́рлица, ла́стовица сладкоглаго́ливаѧ,  ꙗ҆ви́лсѧ є҆сѝ, бж҃е́ственный прⷣте́че, веснꙋ̀  возвѣща́ѧ бжⷭ҇твеннꙋю хрⷭ҇та̀: є҆го́же молѝ,  и҆зба́вити мѧ̀ зимы̀ дꙋшетлѣ́нныѧ и҆ бꙋ́ри грѣхо́вныѧ,  молю́сѧ тебѣ̀. 
Взыгра́всѧ въ ложесна́хъ ма́тернихъ, возвѣсти́лъ  є҆сѝ ѿ дв҃ы возсїѧ́вшаго: того̀ молѝ плѡтска́ѧ моѧ̑  двиза̑нїѧ оу҆мертви́ти, оу҆мерщвлѧ̑ющаѧ мѧ̀, и҆  и҆спо́лнити ра́дости се́рдце моѐ, ꙗ҆́кѡ да пою́ тѧ,  бж҃е́ственный прⷣте́че. 
Бг҃оро́диченъ: Бл҃голюби́ваго ро́ждши бг҃а,  бл҃голюби́ваѧ бцⷣе, того̀ молѝ всѧ́кїѧ мѧ̀ и҆зба́вити  ѕло́бы, и҆ къ немꙋ̀ сотвори́ти се́рдце рачи́тельно,  плотско́е сладостра́стїе возненави́дѣвша, да въ  пѣ́снехъ велича́ю тѧ̀. 
Свѣти́ленъ. 
Ꙗ҆́коже оу҆́тро возсїѧ́лъ є҆сѝ бг҃олѣ́пнѡ  пред̾ сл҃нцемъ сла́вы, бл҃же́нне прⷣте́че, ѿ  престарѣ́вшихсѧ непло́дове и҆ ста́рца і҆ере́а:  проповѣ́далъ є҆сѝ ѿ дв҃ы гдⷭ҇не рожде́нїе, на  и҆збавле́нїе ро́да (л. л҃є) земна́гѡ, тѣ́мъ любо́вїю  воспѣва́емъ, и҆ поклонѧ́емсѧ, крⷭ҇ти́телю, всечтⷭ҇но́мꙋ  [и҆́мⷬ҇къ] твоемꙋ̀. 
Бг҃оро́диченъ: Прⷪ҇ро́цы проповѣ́даша, а҆пⷭ҇ли  наꙋчи́ша, мч҃нцы бг҃омꙋ́дреннѡ твоего̀ сн҃а, бцⷣе  пречтⷭ҇аѧ, ꙗ҆́снѡ и҆сповѣ́даша бг҃а всѣ́хъ: съ ни́миже  тѧ̀ велича́емъ, тобо́ю на́съ и҆зба́вльшаго дре́внѧгѡ  ѡ҆сꙋжде́нїѧ. 
На хвали́техъ стїхи̑ры, гла́съ д҃: 
И҆мѣ́ѧ къ бг҃ꙋ дерзнове́нїе, рожде́нныхъ всѣ́хъ  бо́льши, прⷣте́че, того̀ молѝ всегда̀, ѡ҆ вѣ́рою  призыва́ющихъ тѧ̀, ѡ҆браще́нїе на́мъ да́ти, и҆ винꙋ̀  покаѧ́нїѧ, ꙗ҆́кѡ да тѧ̀ воспѣва́емъ при́снѡ сп҃са́еми.  [Два́жды.] 
Нарече́нъ бы́лъ є҆сѝ прⷪ҇ро́къ ѿ ложе́снъ, ѿ  оу҆тро́бы проповѣ́дникъ, прⷣте́ча и҆ а҆пⷭ҇лъ:  де́монѡмъ оу҆́бѡ пре́дана мѧ̀ сꙋ́ща, и҆ грѣхꙋ̀ раба̀  многодѣ́йственна, ѿ ѻ҆бои́хъ мѧ̀ и҆зба́ви, ꙗ҆́кѡ  крѣ́пкїй во́инъ, да твоѐ ско́рое проповѣ́даю  застꙋпле́нїе. 
Лопа́та сы́й бж҃е́ственнагѡ дх҃а, плевелови̑дныѧ  нра́вы развѣ́й ѿ се́рдца моегѡ̀: дѣѧ̑нїѧ же  бж҃е́ствєннаѧ, ꙗ҆́кѡ пшени́цꙋ ѿ менє̀ соберѝ въ  жи́тницꙋ бж҃їю, ꙗ҆́кѡ да пи́ща влⷣцѣ бл҃гопотре́бна  бꙋ́дꙋ, бл҃же́нне, тобо́ю хода́таемъ ѡ҆богаща́ѧсѧ,  хрⷭ҇то́въ крⷭ҇ти́телю. 
Сла́ва, гла́съ и҃: 
Подоба́етъ і҆ѡа́ннꙋ бл҃гово́нїе, подоба́етъ  крⷭ҇ти́телю пѣ́сней красота̀: се́й бо проповѣ́да  нача́токъ на́шегѡ сп҃се́нїѧ, взыгра́выйсѧ во чре́вѣ, и҆  вопїѧ̀ въ пꙋсты́ни: пока́йтесѧ! цр҃е́въ во́инъ прⷣте́ча  бл҃года́ти, а҆́гнца провозвѣща́ѧ, и҆ сп҃са молѧ̀ ѡ҆  дꙋша́хъ на́шихъ. 
И҆ ны́нѣ, бг҃оро́диченъ: 
Влⷣчце, прїимѝ мл҃твы ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое. И҆ ѿпꙋ́стъ. 
На лїтꙋргі́и бл҃жє́нна ѿ канѡ́на, пѣ́снь г҃-ѧ и҆  ѕ҃-ѧ. 


(л. л҃є ѡ҆б.) 
  
[глⷡ҇а ѕ҃] СЛꙊ́ЖБА Ѻ҆́БЩА 
ст҃ы́хъ ѻ҆тє́цъ, на собо́ры. 
Пое́мъ въ недѣ́лю седмꙋ́ю по па́сцѣ: И҆ і҆ꙋ́лїа въ  ѕ҃і де́нь, по па́мѧти ст҃а́гѡ сщ҃енномч҃нка а҆ѳиноге́на:  И҆ ѻ҆ктѡ́врїа въ а҃і, по па́мѧти ст҃а́гѡ а҆пⷭ҇ла  фїлі́ппа. 
Въ сꙋббо́тꙋ ве́чера, на Гдⷭ҇и воззва́хъ, стїхи̑ры,  гла́съ ѕ҃. 
Подо́бенъ: Ѿча́ѧннаѧ: 
И҆з̾ чре́ва роди́лсѧ є҆сѝ пре́жде денни́цы, ѿ  ѻ҆ц҃а̀ безма́теренъ пре́жде вѣ̑къ, а҆́ще и҆ а҆́рїй  тва́рь тѧ̀, а҆ не бг҃а сла́витъ, де́рзостїю смѣша́ѧ тѧ̀  зижди́телѧ тва́ремъ безꙋ́мнѡ, вещество̀ ѻ҆гнѧ̀ вѣ́чнагѡ  себѣ̀ сокро́вищствꙋѧй: но собо́ръ, и҆́же въ нїке́и, сн҃а  бж҃їѧ тѧ̀ проповѣ́да, гдⷭ҇и, ѻ҆ц҃ꙋ̀ и҆ дх҃ꙋ  сопрⷭ҇то́льна. 
Кто̀ твою̀, сп҃се, ри́зꙋ раздра̀; а҆́рїй, ты̀  ре́клъ є҆сѝ, и҆́же трⷪ҇цы пресѣчѐ є҆диночестно́е  нача́ло въ раздѣлє́нїѧ. се́й ѿве́рже тѧ̀ бы́ти  є҆ди́наго ѿ трⷪ҇цы: се́й и҆ несто́рїа оу҆чи́тъ бцⷣꙋ  не глаго́лати. но собо́ръ, и҆́же въ нїке́и, сн҃а бж҃їѧ  тѧ̀ проповѣ́да, гдⷭ҇и, ѻ҆ц҃ꙋ̀ и҆ дх҃ꙋ сопрⷭ҇то́льна. 
Въ бре́гъ па́даетъ грѣха̀, а҆́рїй  возненави́дѣвый свѣ́та ви́дѣти, и҆ бж҃е́ственною  растерза́етсѧ оу҆́дицею внꙋ́треннихъ, всѐ и҆зда́ти  сꙋщество̀ и҆ дꙋ́шꙋ нꙋ́жнѡ, дрꙋгі́й і҆ꙋ́да бы́въ нра́вомъ  и҆ ѡ҆́бразомъ. но собо́ръ, и҆́же въ нїке́и, сн҃а бж҃їѧ  тѧ̀ проповѣ́да, гдⷭ҇и, ѻ҆ц҃ꙋ̀ и҆ дх҃ꙋ сопрⷭ҇то́льна. 
А҆́рїй безꙋ́мный прест҃ы́ѧ трⷪ҇цы пресѣчѐ  є҆динонача́лїе въ трѝ беззакѡ́ннаѧ же и҆ несра́слєннаѧ  сꙋщєства̀. тѣ́мже ѻ҆тцы̀ бг҃оно́снїи соше́дшесѧ  оу҆се́днѡ, ре́вностїю разжи́заеми, ꙗ҆́коже ѳесві́тѧнинъ  и҆лїа̀, дꙋхо́внымъ посѣка́ютъ мече́мъ, стꙋдꙋ̀  наꙋчи́вшаго хꙋ́льника, ꙗ҆́коже дх҃ъ вѣща́ше. 
(л. л҃ѕ) 
Сла́ва, гла́съ ѕ҃: 
Та́инствєнныѧ дне́сь дх҃а трꙋбы̑, бг҃онѡ́сныѧ  ѻ҆тцы̀ восхва́лимъ, пѣснопѣ́вшыѧ посредѣ̀ цр҃кве,  пѣ́снь сли́чнꙋю бг҃осло́вїѧ, трⷪ҇цꙋ є҆ди́нꙋ  непремѣ́ннꙋю, сꙋщество́ же и҆ бж҃ество̀, низложи́тели  а҆́рїевы и҆ правосла́вныхъ побо́рники, молѧ́щыѧсѧ всегда̀  гдⷭ҇ꙋ поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: 
Кто̀ тебѐ не оу҆бл҃жи́тъ, прест҃а́ѧ дв҃о: 
Вхо́дъ. Прокі́менъ днѐ. 
Бытїѧ̀ чте́нїе. [Глава̀ д҃і]. 
Слы́шавъ а҆вра́мъ, ꙗ҆́кѡ плѣне́нъ бы́сть лѡ́тъ  брата́ничь є҆гѡ̀, сочтѐ свои́хъ си домоча́децъ три́ста  и҆ ѻ҆смьна́десѧть, и҆ погна̀ во слѣ́дъ и҆́хъ да́же до  да́на. И҆ нападѐ на нѧ̀ но́щїю са́мъ, и҆ ѻ҆́троцы  є҆гѡ̀ съ ни́мъ: и҆ поразѝ и҆̀хъ, и҆ гонѝ и҆̀хъ до  хова́ла, є҆́же є҆́сть ѡ҆шꙋ́юю дама́ска. И҆ возвратѝ  всѧ́каго конѧ̀ содо́мскаго, и҆ лѡ́та брата́нича своего̀  возвратѝ, и҆ всѧ̑ и҆мѣ̑нїѧ є҆гѡ̀, и҆ жєны̀ и҆ лю́ди.  И҆зы́де же ца́рь содо́мскїй въ срѣ́тенїе є҆мꙋ̀,  повнегда̀ врати́тисѧ є҆мꙋ̀ ѿ сѣ́ча  ходоллогомо́рскагѡ, и҆ съ царьмѝ и҆̀же съ ни́мъ, во  оу҆до́ль са́винъ: сїе́ же бѧ́ше по́ле царе́во. И҆  мелхїседе́къ ца́рь сали́мскїй и҆знесѐ хлѣ́бы и҆ вїно̀:  бѧ́ше же сщ҃е́нникъ бг҃а вы́шнѧгѡ. И҆ бл҃гословѝ  а҆вра́ма, и҆ речѐ: бл҃гослове́нъ а҆вра́мъ бг҃омъ  вы́шнимъ, и҆́же созда̀ нб҃о и҆ зе́млю: и҆ бл҃гослове́нъ  бг҃ъ вы́шнїй, и҆́же предадѐ врагѝ твоѧ̑ под̾ рꙋ́ки  тебѣ̀. 
Втора́гѡ зако́на чте́нїе [глава̀ а҃]. 
Во дне́хъ ѻ҆́нѣхъ, речѐ мѡѷсе́й къ сынѡ́мъ  і҆и҃левымъ: ви́дите, преда́хъ пред̾ лице́мъ ва́шимъ  зе́млю: вше́дше наслѣ́дꙋйте зе́млю, ю҆́же клѧ́тсѧ гдⷭ҇ь  ѻ҆тцє́мъ ва́шымъ, а҆враа́мꙋ и҆ і҆саа́кꙋ и҆ і҆а́кѡвꙋ  да́ти и҆̀мъ, и҆ сѣ́мени и҆́хъ по ни́хъ. И҆ реко́хъ къ  ва́мъ во вре́мѧ ѻ҆́но, глаго́лѧ: не возмогꙋ̀ є҆ди́нъ  води́ти ва́съ. Гдⷭ҇ь бг҃ъ на́шъ оу҆мно́жилъ вы̀ є҆́сть,  и҆ сѐ є҆стѐ дне́сь ꙗ҆́кѡ ѕвѣ́зды нбⷭ҇ныѧ  мно́жествомъ. Гдⷭ҇и бг҃ъ ѻ҆тє́цъ на́шихъ да приложи́тъ  ва́мъ, ꙗ҆́кѡ да бꙋ́дете ты́сѧщами (л. л҃ѕ ѡ҆б.) сꙋгꙋ́бѡ,  и҆ да бл҃гослови́тъ ва́съ, ꙗ҆́коже глаго́ла ва́мъ. И҆  взѧ́хъ ѿ ва́съ мꙋ́жи мꙋ̑дры, и҆ свѣ́дѡмы, и҆  смы́слєнны, и҆ поста́вихъ и҆̀хъ владѣ́ти над̾ ва́ми  тысѧщенача́льники, и҆ стонача́льники, и҆  пѧтдесѧтонача́льники, и҆ десѧтонача́льники, и҆  писмоводи́тєли сꙋдїѧ́мъ ва́шымъ. И҆ заповѣ́дахъ  сꙋдїѧ́мъ ва́шымъ во вре́мѧ ѻ҆́но, глаго́лѧ: разслꙋ́шайте  посредѣ̀ бра́тїй ва́шихъ, и҆ сꙋди́те пра́веднѡ посредѣ̀  мꙋ́жа, и҆ посредѣ̀ бра́та є҆гѡ̀ и҆ посредѣ̀ прише́льца  є҆гѡ̀. Да не позна́ете лица̀ въ сꙋдѣ̀, ма́ломꙋ и҆  вели́комꙋ сꙋ́диши, и҆ не оу҆стыди́шисѧ лица̀  человѣ́ческа, ꙗ҆́кѡ сꙋ́дъ бж҃їй є҆́сть. 
Втора́гѡ зако́на чте́нїе. [Глава̀ і҃]. 
Во дне́хъ ѻ҆́нѣхъ, речѐ мѡѷсе́й къ сынѡ́мъ  і҆и҃лєвымъ: Сѐ гдⷭ҇а бг҃а твоегѡ̀ нб҃о, и҆ нб҃о нб҃сѐ,  землѧ̀ и҆ всѧ̑ є҆ли̑ка сꙋ́ть на не́й. Ѡ҆ба́че ѻ҆тцы̀  ва́шѧ произво́ли гдⷭ҇ь люби́ти ѧ҆̀: и҆ и҆збра̀ сѣ́мѧ  и҆́хъ по ни́хъ ва́съ па́че всѣ́хъ ꙗ҆зы̑къ, въ де́нь  се́й. И҆ ѡ҆брѣ́жите жестосе́рдїе ва́ше, и҆ вы̑ѧ ва́шѧ не  ѡ҆жесточи́те ктомꙋ̀. И҆́бо гдⷭ҇ь бг҃ъ на́шъ, се́й бг҃ъ  богѡ́въ, и҆ гдⷭ҇ь господе́й: бг҃ъ вели́кїй и҆ крѣ́пкїй,  и҆ стра́шный, и҆́же не диви́тсѧ лицꙋ̀ нижѐ взе́млетъ  да́ръ. Творѧ́й сꙋ́дъ прише́льцꙋ и҆ сиротѣ̀ и҆ вдовѣ̀,  и҆ лю́битъ прише́льца, да́ти є҆мꙋ̀ хлѣ́бъ и҆ ри́зꙋ. И҆  возлюби́те прише́льца, прише́льцы бо бѣ́сте въ землѝ  є҆гѵ́петстѣй. Гдⷭ҇а бг҃а твоегѡ̀ да оу҆бои́шисѧ, и҆  томꙋ̀ є҆ди́номꙋ послꙋ́жиши, и҆ къ немꙋ̀ прилѣпи́шисѧ,  и҆ и҆́менемъ є҆гѡ̀ клене́шисѧ. То́й хвала̀ твоѧ̀, и҆  то́й бг҃ъ тво́й, и҆́же сотворѝ тебѣ̀ вели̑каѧ и҆  сла̑внаѧ сїѧ̑, ꙗ҆̀же ви́дѣстѣ ѻ҆́чи твоѝ. 
На лїті́и стїхи́ра хра́ма. Сла́ва, гла́съ г҃: 
А҆пⷭ҇льскихъ преда́нїй и҆звѣ́стнїи храни́телїе  бы́сте ст҃і́и ѻ҆тцы̀: ст҃ы́ѧ бо трⷪ҇цы є҆диносꙋ́щное,  правосла́внѡ проповѣ́давше, а҆́рїево хꙋле́нїе собо́рнѣ  низложи́сте, съ ни́мже и҆ македо́нїа дх҃обо́рца  ѡ҆бличи́вше, ѡ҆сꙋди́сте нестѡ́рїа, є҆втѵ́хїа и҆  дїоско́ра, саве́ллїа же и҆ севи́ра безгла́внаго: и҆́хже  пре́лести и҆зба́витисѧ на́мъ и҆спроси́те, нескве́рнꙋ  на́шемꙋ житїю̀ въ вѣ́рѣ сохрани́тисѧ, мо́лимсѧ. 
(л. л҃з) 
И҆ ны́нѣ, бг҃оро́диченъ: Без̾ сѣ́мене ѿ  бжⷭ҇твеннагѡ: 
На стїхо́внѣ ѻ҆ктѡ́иха. 
Сла́ва, ѻ҆тцє́мъ, гла́съ д҃: 
Моле́бнꙋю па́мѧть дне́сь бг҃оно́сныхъ ѻ҆тцє́въ,  ѿ всеѧ̀ вселе́нныѧ собра́вшихсѧ, во свѣ́тлѣмъ гра́дѣ  нїке́йстѣмъ правосла́вныхъ собра́нїѧ, бл҃гоче́ствꙋюще  вѣ́рнѡ пра́зднꙋемъ: сі́и бо лю́тагѡ а҆́рїа безбо́жное  велѣ́нїе бл҃гочестномꙋ́дреннѣ низложи́ша, и҆ ѿ  собо́рныѧ цр҃кве собо́рнѣ того̀ и҆згна́ша: и҆ ꙗ҆́снѡ  сн҃а бж҃їѧ є҆диносꙋ́щна и҆ соприсносꙋ́щна пре́жде вѣ̑къ  сꙋ́ща, всѣ́хъ наꙋчи́ша и҆сповѣ́дати, во и҆з̾ѡбраже́нїи  вѣ́ры и҆звѣ́стнѡ и҆ бл҃гоче́стнѡ сїѐ и҆зложи́вше,  тѣ́мже и҆ мы̀ бжⷭ҇твеннымъ и҆́хъ повелѣ́нїємъ  послѣ́дствꙋюще, и҆звѣ́стнѡ вѣ́рꙋюще слꙋ́жимъ, со  ѻ҆ц҃е́мъ сн҃ꙋ, и҆ дх҃ꙋ всест҃о́мꙋ во є҆ди́номъ  бж҃ествѣ̀, трⷪ҇цѣ є҆диносꙋ́щнѣй. 
И҆ ны́нѣ, бг҃оро́диченъ: При́зри на молє́нїѧ: 
На бл҃гослове́нїи хлѣ́бѡвъ: Тропа́рь: Бцⷣе дв҃о:  [Два́жды.] 
И҆ ѻ҆тцє́въ, гла́съ и҃: 
Препросла́вленъ є҆сѝ, хрⷭ҇тѐ бж҃е на́шъ,  свѣти̑ла на землѝ ѻ҆тцы̀ на́шѧ ѡ҆снова́вый, и҆ тѣ́ми  ко и҆́стиннѣй вѣ́рѣ всѧ̑ ны̀ наста́вивый:  многобл҃гоꙋтро́бне, сла́ва тебѣ̀. [Є҆ди́ножды.] 
На оу҆́трени, 
на Бг҃ъ гдⷭ҇ь, тропа́рь воскрⷭ҇нъ два́жды. 
Сла́ва, ѻ҆тцє́въ. 
И҆ ны́нѣ, бг҃оро́диченъ: И҆́же на́съ ра́ди  рожде́йсѧ: 
По каѳі́смахъ сѣда́льны ѻ҆ктѡ́иха. 
Канѡ́нъ воскрⷭ҇нъ со і҆рмосо́мъ на д҃, и҆  крⷭ҇товоскрⷭ҇нъ на в҃, и҆ бцⷣѣ на в҃, и҆ ѻ҆тцє́въ на  ѕ҃. [Творе́нїе сщ҃е́ннагѡ и҆ вселе́нскагѡ патрїа́рха  кѵ́ръ ге́рмана.] Гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на ви́дѧ  потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше. 
(л. л҃з ѡ҆б.) 
И҆́же ѿ нїке́и, ꙗ҆́коже ѿ нѣ́коегѡ нб҃сѐ,  всю́дꙋ возгремѣ́вше сло́во жива́гѡ ѻ҆ц҃а̀, и҆ сегѡ̀  показа́вше врагѝ гро́момъ и҆збїє́ны, сщ҃е́нными  словесы̑ да почтꙋ́тсѧ. 
Дꙋхобо́рцєвъ дꙋ́хъ лꙋка́вый, ст҃ы̑мъ дх҃омъ  хрⷭ҇то́съ ѿ своеѧ̀ цр҃кве дале́че ѿгна̀, вторы̑мъ  дѣ́йствомъ собо́ра совокꙋпи́въ. 
Хрїстобо́рца пре́лесть и҆згна̀ нестѡ́рїа,  кѷрі́ллъ собо́ра нача́льникъ, и҆́же ꙗ҆́снѡ дв҃ꙋ мр҃і́ю  и҆сповѣ́да бг҃ꙋ мт҃рь чтⷭ҇ꙋю. 
Бг҃оро́диченъ: Несозда́нныѧ трⷪ҇цы є҆ди́наго  хрⷭ҇та̀ во двою̀ є҆стествꙋ̀ и҆ хотѣ̑нїю, чтⷭ҇аѧ,  ражда́еши, соедине́нїе человѣ́кѡмъ и҆ а҆́гг҃лѡмъ тебє̀  ра́ди содѣ́лавшаго. 
Пѣ́снь г҃. 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е  мо́й, вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Тва́ри слꙋжи́тель ꙗ҆́вльсѧ а҆́рїй безꙋ́мный, и҆  македо́нїй па́ки ме́рзокъ ꙗ҆́вльсѧ въ гее́ннѣ  ѻ҆́гненнѣй ра́внѡ мꙋ́чатсѧ со є҆́ллины. 
Седмїю̀ собѡ́ры сщ҃е́нными ст҃ы́хъ ѻ҆тє́цъ  чтⷭ҇нꙋ́ю цр҃ковь оу҆ѧсни́лъ є҆сѝ, хрⷭ҇тѐ, ꙗ҆́коже  седми́хъ свѣти́льникъ свѣ́томъ пре́лести тмꙋ̀ прогна́въ  дале́че. 
Ста́до твоѐ, сло́ве, погꙋблѧ́етъ многоѡбра́знаѧ  кра́ста є҆ретїкѡ́въ: па́стырїе же твои́хъ слове́сныхъ  ѻ҆ве́цъ оу҆че́нїемъ сїѐ премѣни́ша. 
Бг҃оро́диченъ: Є҆ди́наго родила̀ є҆сѝ,  пречтⷭ҇аѧ, ѿ несозда́нныѧ трⷪ҇цы, во двою̀ сꙋществꙋ̀ и҆  хотѣ̑нїю: є҆гѡ́же ѡ҆́бразꙋ чтⷭ҇но́мꙋ покланѧ́емсѧ  бл҃года́ти и҆сполнѧ́еми. 
Конда́къ и҆ і҆́косъ воскрⷭ҇нъ. 
Та́же сѣда́ленъ ѻ҆тцє́въ, гла́съ д҃. 
Подо́бенъ: Ско́рѡ предварѝ: 
Свѣти́льницы пресвѣ́тлїи и҆́стины хрⷭ҇то́вы  мі́рꙋ ꙗ҆ви́стесѧ на землѝ, вои́стиннꙋ бл҃же́ннѣйшїи,  ѻ҆тцы̀ бг҃овѣща́ннїи, и҆зсꙋши́вше є҆́рєси хꙋ́льныхъ  ѧ҆зыковре́дїй, и҆ оу҆гаси́вше пламенови̑днаѧ  ѕлосла́вныхъ смꙋщє́нїѧ. тѣ́мже ꙗ҆́кѡ ст҃и́телїе  хрⷭ҇то́вы, моли́тесѧ сп҃сти́сѧ на́мъ. [Два́жды.] 
(л. л҃и) 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чтⷭ҇аѧ, бж҃е́ственнымъ  ржⷭ҇тво́мъ твои́мъ, и҆стлѣ́вшее во страсте́хъ  земноро́дныхъ ме́ртвенное сꙋщество̀, и҆ воздви́гла є҆сѝ  всѧ̑ ѿ сме́рти къ животꙋ̀ нетлѣ́нїѧ. тѣ́мже тѧ̀ по  до́лгꙋ бл҃жи́мъ всѝ, дв҃о препросла́вленнаѧ, ꙗ҆́коже  прорекла̀ є҆сѝ. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Вразѝ твоѝ возшꙋмѣ́ша, и҆ ненави́дѧщїи тѧ̀  главꙋ̀ воздвиго́ша, сп҃се, вма́лѣ, но а҆́бїе падо́ша не  терпѧ́ще гла́са трꙋ́бъ дх҃о́вныхъ. 
Сл҃нца сл҃нцы сꙋгꙋ́бѡ ѡ҆зари́ша, сн҃ъ и҆ дх҃ъ ѿ  ѻ҆ц҃а̀, несозда́нни, собезнача́льни: ѻ҆бои̑мъ ѻ҆ц҃ъ  є҆ди́нъ вино́венъ вѣ́рꙋетсѧ. 
Се́дмь оу҆́бѡ дх҃ѡ́въ, и҆̀же почи́ша на хрⷭ҇тѣ̀,  и҆са́їа сїѐ речѐ: на седми́хъ же собо́рѣхъ почѝ  хрⷭ҇то́съ, со ѻ҆ц҃е́мъ и҆ бж҃е́ственнымъ дх҃омъ. 
Бг҃оро́диченъ: Бг҃а родила̀ є҆сѝ пло́ть  носи́вшаго ѿ чтⷭ҇ыхъ твои́хъ крове́й, ѻ҆трокови́це  чтⷭ҇аѧ: то́же сꙋгꙋ́ба є҆стество́мъ, во ѵ҆поста́си же  є҆ди́нѣй, ѻ҆тцы̀ проповѣ́даша. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ, бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти, сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Бж҃е́ственный вїногра́дъ хрⷭ҇то́въ, и҆́же ѿ  є҆гѵ́пта пренесе́нъ, те́мнагѡ ѿча́ѧнна гꙋби́телѧ  ѕвѣ́рїе пе́рвѣе поѧда́хꙋ: пра́щею же ст҃ы́хъ ѻ҆тє́цъ  дале́че ѿгна́шасѧ. 
Бж҃е́ственнымъ сїѧ́нїемъ трисїѧ́ннымъ, оу҆́мъ  просвѣ́щше честні́и ѻ҆тцы̀, є҆ди́наго проповѣ́даша  чтⷭ҇ны́ѧ трⷪ҇цы хрⷭ҇та̀ гдⷭ҇а, сꙋгꙋ́ба є҆стествы̀ и҆  хотѣ̑нїи. 
Трⷪ҇ченъ: Въ ве́щныхъ, ꙗ҆́коже въ серафі́мскихъ  мꙋ́дрыми ѻ҆тцы̀, ѽ трⷪ҇це, цр҃ковь ѡ҆нб҃си́сѧ,  трист҃ꙋ́ю пѣ́снь при́снѡ тебѣ̀ пою́щи, собира́етъ  трⷪ҇ческое твоѐ є҆ди́но бж҃ество̀. 
(л. л҃и ѡ҆б.) 
Бг҃оро́диченъ: Мт҃и и҆ раба̀ твоегѡ̀ сн҃а была̀  є҆сѝ, чтⷭ҇аѧ: и҆́бо и҆́же и҆з̾ тебє̀ пре́жде тебє̀  бѧ́ше, ꙗ҆́кѡ содѣ́тель тво́й, є҆го́же во двою̀  сꙋществꙋ̑ познава́емъ, и҆ соединѧ́емъ сло́вомъ  ѵ҆поста́снымъ. 
Пѣ́снь ѕ҃. 
І҆рмо́съ: Жите́йское мо́ре, воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀  прите́къ, вопїю́ ти: возведѝ ѿ тлѝ живо́тъ мо́й,  многомлⷭ҇тиве. 
Бг҃ъ богѡ́въ гдⷭ҇ь, дв҃дъ пре́жде воспѣ́въ  глаго́ла, и҆ призва̀ ѿ востѡ́къ, ѿ конє́цъ всеѧ̀  землѝ да́же до за̑падъ и҆́хъ, вселє́нскїѧ собо́ры  ѻ҆тє́цъ назна́менꙋѧ. 
Се́дмь столпѡ́въ оу҆твердѝ премꙋ́дрость бж҃їѧ,  твою̀ цр҃ковь влⷣко, седмочи́сленными собѡ́ры сщ҃е́нныхъ  ѻ҆тє́цъ, неꙋкло́ннꙋ соблюда́емꙋ ѿ всѧ́кихъ є҆ресе́й. 
Сты́дъ лица̀ да покры́етъ є҆ѵтѵ́ха и҆ дїоско́ра,  слїѧ́нїе бꙋесло́вѧщихъ є҆стества̀ хрⷭ҇то́ва: не въ  привидѣ́нїи бо, но во ѡ҆боже́нїи є҆стество̀  земноро́дныхъ прїѧ́тъ. 
Бг҃оро́диченъ: Да во́зметсѧ нестѡ́рїй въ  є҆врє́йскїѧ тє́мныѧ собо́ры, и҆ ѧ҆зы́къ же  ѿсѣче́тсѧ хꙋ́льный: бг҃а бо родѝ дв҃а мр҃і́а,  плотоно́сца на́мъ. 
Конда́къ, гла́съ и҃. 
Подо́бенъ: Ꙗ҆́кѡ нача́тки: 
А҆пⷭ҇лъ проповѣ́данїе, и҆ ѻ҆тє́цъ догма́ты,  цр҃кве є҆ди́нꙋ вѣ́рꙋ запечатлѣ́ша: ꙗ҆́же и҆ ри́зꙋ  носѧ́щи и҆́стины, и҆стка́нꙋ ѿ є҆́же свы́ше  бг҃осло́вїѧ, и҆справлѧ́етъ и҆ сла́витъ бл҃гоче́стїѧ  вели́кое та́инство. 
І҆́косъ: Высо́кимъ проповѣ́данїемъ, бж҃їю цр҃ковь  оу҆слы́шимъ вопїю́щꙋ: жа́ждай да грѧде́тъ ко мнѣ̀, и҆  пїе́тъ ча́шꙋ, ю҆́же держꙋ̀, ча́ша є҆́сть премꙋ́дрости,  сїѐ питїѐ и҆́стины, сло́вомъ почерпо́хъ, во́дꙋ  пролива́ющꙋю не прекосло́вїѧ, но и҆сповѣ́данїѧ, ю҆́же  пїѧ̀ ны́нѣшнїй і҆и҃ль, бг҃а зри́тъ вѣща́юща: ви́дите  ви́дите, ꙗ҆́кѡ са́мъ а҆́зъ є҆́смь, и҆ не премѣнѧ́юсѧ:  а҆́зъ бг҃ъ пе́рвый, а҆́зъ же и҆ по си́хъ, и҆ ра́звѣ  менє̀ нѣ́сть и҆но́гѡ (л. л҃ѳ) ѿню́дъ, ѿсю́дꙋ  причаща́ющїисѧ, насы́тѧтсѧ, и҆ восхва́лѧтъ бл҃гоче́стїѧ  вели́кое та́инство. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Вавѷлѡ́нскаго оу҆́бѡ ѕмі́ѧ разразѝ данїи́лъ  пе́рвѣе, мл҃твами же ѻ҆тє́цъ просѧ́десѧ лю́тый  є҆гѵ́петскїй ѕмі́й, ꙗ҆́вѣ а҆́рїй, поѧда́ющїй хрⷭ҇то́во  ста́до. 
Непроще́ннымъ нече́стїемъ негодова̀ во́лкъ  македо́нїй, прирази́всѧ дх҃ꙋ, ѡ҆божа́ющемꙋ человѣ́ки, и҆  всѧ̑ ба́нею кр҃ще́нїѧ на пе́рвꙋю добро́тꙋ воѡбража́ющи  вѣ̑рныѧ. 
Дїоско́ръ, и҆ є҆ѵтѵ́хъ, и҆ севи́ръ левїаѳа́нъ,  трїѐ слива́ющїи и҆ смѣша́ющїи хрⷭ҇то́ва сꙋщєства̀  смѣше́нїемъ оу҆́мнымъ, къ трⷪ҇цѣ чтⷭ҇нѣ́й  прирази́шасѧ де́рзостїю. 
Бг҃оро́диченъ: Плотска́гѡ твоегѡ̀ зра́ка ѡ҆́бразъ,  влⷣко, че́стнѡ ѡ҆блобыза́емъ, и҆ мт҃ре твоеѧ̀, и҆  ст҃ы́хъ всѣ́хъ по́честь вѣ́дѧще пра́вымъ по́мысломъ,  преходи́ти до́брѣ къ первоѡбра́зномꙋ. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ  и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ  є҆сѝ: всѧ̑ бо твори́ши, хрⷭ҇тѐ, то́кмѡ є҆́же  хотѣ́ти, тѧ̀ превозно́симъ во всѧ̑ вѣ́ки. 
Ꙗ҆́коже є҆ди́нагѡ ко́рене ѻ҆́трасли бг҃оса̑дны,  сн҃ъ и҆ дх҃ъ возсїѧ́вше: и҆́бо ѻ҆ц҃ъ є҆диновино́венъ  є҆́сть, безлѣ́тный безлѣ̑тнымъ ли́цамъ  є҆диноче́стенъ. 
И҆з̾ чре́ва невеще́ственна безлѣ́тнѡ возсїѧ́лъ  є҆сѝ, є҆диносꙋ́щное сло́во ѻ҆ц҃ꙋ̀ и҆ дх҃ꙋ, но на́съ  ра́ди въ лѣ́тнюю всели́сѧ веще́ственнꙋю оу҆тро́бꙋ  є҆ди́ныѧ бцⷣы. 
Разжє́нныѧ стрѣ́лы ѻ҆гне́мъ дꙋхо́внымъ, въ  стꙋдє́наѧ сердца̀ врагѡ́въ вонзо́шасѧ є҆ретїкѡ́въ, и҆  на сме́рть оу҆дави́ша и҆̀хъ совокꙋплє́нїи ѻ҆тє́цъ  седмочи́сленныхъ и҆ бжⷭ҇твенныхъ. 
(л. л҃ѳ ѡ҆б.) 
Бг҃оро́диченъ: Не ли́цы є҆ди́наго хрⷭ҇та̀  сла́вимъ, не смѣше́нїемъ сꙋщества̀ сего̀ соединѧ́емъ:  є҆ди́нъ бо сы́й и҆ то́йже лице́мъ, раздвоѧ́етсѧ  є҆стествы̀, дв҃о, тво́й сн҃ъ и҆ содѣ́тель. 
Пѣ́снь ѳ҃. 
І҆рмо́съ: Бг҃а человѣ́кѡмъ не возмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти:  тобо́ю же, всечтⷭ҇аѧ, ꙗ҆ви́сѧ человѣ́кѡмъ сло́во  воплоще́нно, є҆го́же велича́юще, съ нбⷭ҇ными вѡ́и тѧ̀  оу҆бл҃жа́емъ. 
Не подоба́етъ приложи́ти, и҆лѝ ѡ҆ста́вити что̀  сщ҃е́ннагѡ преда́нїѧ правосла́вныѧ на́шеѧ вѣ́ры: въ  не́йже бо вѣ́рнѡ крⷭ҇ти́хомсѧ. а҆ и҆̀же преложи́тєли  сеѧ̀ вѣ́ры, впра́вдꙋ пре́дани бꙋ́дꙋтъ преще́нїю  проклѧ́тїѧ. 
Ра́достїю се́рдца всѝ взыгра́имъ, сщ҃е́нныѧ  собо́ры ѻ҆тє́цъ совокꙋ́пльше: тѣ́хъ бо ра́ди свѣ́тъ  ви́дѣхомъ правосла́вїѧ. свѣти́льницы бо ꙗ҆ви́шасѧ,  всѧ̑ наставлѧ́юще къ пра̑вымъ оу҆че́нїѧ ѡ҆брѣ́тенїємъ. 
Дꙋша́мъ и҆спро́симъ ѡ҆чище́нїе, и҆ бл҃гоче́стнѡ  житїѐ препроводи́ти потщи́мсѧ: ꙗ҆́кѡ да прича́стницы  бꙋ́демъ ст҃ы̑мъ ѻ҆тцє́мъ, и҆̀же скры́ша пра́выхъ  оу҆че́нїй бога́тство на́мъ ча́дѡмъ и҆́хъ. 
Бг҃оро́диченъ: Бг҃ъ ѿ бокꙋ̀ твоє́ю возсїѧ̀,  мт҃и бж҃їѧ, и҆ человѣ́ческїй ро́дъ ѡ҆божѝ, и҆ сла́вы  своеѧ̀ сподо́би, и҆ наслѣ́дники всѧ̑ показа̀, и҆̀же тѧ̀  бцⷣꙋ вои́стиннꙋ при́снѡ проповѣ́дающыѧ. 
Свѣти́ленъ. 
Подо́бенъ: Жєны̀, оу҆слы́шите: 
Ѻ҆тє́цъ бж҃е́ственныхъ дне́сь па́мѧть  пра́зднꙋюще, моле́ньми тѣ́хъ мо́лимъ, всеще́дре:  всѧ́кагѡ вре́да є҆ресе́й и҆зба́ви лю́ди твоѧ̑, гдⷭ҇и, и҆  всѧ̑ сподо́би ѻ҆тца̀, сло́во, сла́вити, и҆ всест҃а́го  дх҃а. 
Бг҃оро́диченъ. 
Подо́бенъ: 
Ра́дꙋйсѧ, бж҃їѧ пала́то, ра́дꙋйсѧ, горо̀  присѣ́ннаѧ. ра́дꙋйсѧ, неѡпали́маѧ кꙋпино̀. ра́дꙋйсѧ,  прⷭ҇то́ле сла́вы. ра́дꙋйсѧ, бж҃е́ственнаѧ (л. м҃)  трапе́зо. ра́дꙋйсѧ, рꙋ́чко всезлата́ѧ, ра́дꙋйсѧ,  свѣти́льниче всесвѣ́тлый. ра́дꙋйсѧ, ле́гкїй ѡ҆́блаче,  дв҃о мт҃и мр҃і́е. 
На хвали́техъ стїхи̑ры воскрⷭ҇ны д҃, и҆ ѻ҆тцє́въ  д҃. Гла́съ ѕ҃. 
Подо́бенъ: Всю̀ ѿложи́вше: 
Всѐ собра́вше ꙳ дꙋше́вное хꙋдо́жество, ꙳ и҆  бжⷭ҇твеннымъ дх҃омъ сразсмотри́вше, ꙳ нбⷭ҇ный и҆ честны́й  сѷмво́лъ вѣ́ры, ꙳ честні́и ѻ҆тцы̀ бг҃опи́саннѣ  начерта́ша, ꙳ въ не́мже ꙗ҆́вственнѣйше, ꙳ ро́ждшемꙋ  собезнача́льнаго сло́ва наꙋча́ютъ, ꙳ и҆ всеи́стиннѡ  є҆диносꙋ́щнаго: ꙳ а҆пⷭ҇льскимъ послѣ́дꙋюще ꙗ҆́вѣ  оу҆че́нїємъ, ꙳ бл҃госла́внїи и҆ пребога́тїи, ꙳ вои́стиннꙋ  и҆ бг҃омꙋ́дрїи. [Два́жды.] 
Сті́хъ: Бл҃гослове́нъ є҆сѝ, гдⷭ҇и бж҃е ѻ҆тє́цъ  на́шихъ, и҆ хва́льно и҆ просла́влено и҆́мѧ твоѐ во  вѣ́ки. 
Всѐ прїе́мше ꙳ оу҆́мное сїѧ́нїе ст҃а́гѡ дх҃а, ꙳  преесте́ственное бл҃госло́вїе, ꙳ кра́ткими глаго́лы, и҆  мно́гимъ ра́зꙋмомъ, ꙳ бг҃одꙋхнове́ннѡ провѣща́ша, ꙳ ꙗ҆́кѡ  хрⷭ҇то́вы проповѣ́дницы, ꙳ є҆ѵⷢ҇льскихъ предста́телїе  оу҆че́нїй бл҃же́ннїи: ꙳ и҆ бл҃гочести́выхъ преда́нїй, ꙳  свы́ше прїе́мше си́хъ ѿкрове́нїе ꙗ҆́вѣ, и҆  просвѣ́щшесѧ и҆зложи́ша вѣ́рꙋ бг҃онаꙋче́ннꙋю. 
Сті́хъ: Собери́те є҆мꙋ̀ прпⷣбныѧ є҆гѡ̀. 
Всѐ собра́вше ꙳ па́стырское и҆скꙋ́сство, ꙳ и҆  ꙗ҆́рость подви́гше ны́нѣ пра́веднѣйшꙋю, ꙳  ѿмсти́тельнѣ тѧ̑жкїѧ ѿгна́ша и҆ па̑гꙋбныѧ во́лки, ꙳  пра́щею дх҃а и҆зве́ргше ꙳ ѿ цр҃ко́внагѡ и҆сполне́нїѧ, ꙳  па́дшыѧ ꙗ҆́кѡ къ сме́рти, ꙳ и҆ ꙗ҆́кѡ неисцѣ́льнѡ  недꙋ́говавшыѧ, бж҃е́ственнїи па́стырїе, ꙳ ꙗ҆́кѡ рабѝ  и҆́стиннѣйшїи хрⷭ҇то́вы, ꙳ и҆ бж҃е́ственнагѡ  проповѣ́данїѧ ꙳ таи́нницы сщ҃е́ннѣйшїи. 
Сла́ва, гла́съ и҃. [Геѡ́ргїа нїкомиді́йскагѡ:] 
Ст҃ы́хъ ѻ҆тцє́въ ли́къ ѿ конє́цъ вселе́нныѧ  сте́кшїйсѧ, ѻ҆ц҃а̀, и҆ сн҃а, и҆ дх҃а ст҃а́гѡ є҆ди́но  сꙋщество̀ наꙋчи́ша, и҆ є҆стество̀, и҆ та́йнꙋ бг҃осло́вїѧ  ꙗ҆́снѡ преда́ша цр҃кви. и҆̀хже похвалѧ́юще вѣ́рою  оу҆бл҃жи́мъ, глаго́люще: ѽ бжⷭ҇твенный по́лче,  бг҃оглаго́ливїи ѡ҆рꙋ́жницы ѡ҆полче́нїѧ гдⷭ҇нѧ! ѕвѣ́зды  многосвѣ̑тлыѧ мы́сленныѧ тве́рди: та́инственнагѡ сїѡ́на  неѡбори́мїи столпѝ: (л. м҃ ѡ҆б.) мѷродохнове́ннїи  цвѣ́ти ра́йстїи: всезлата̑ѧ оу҆ста̀ сло́ва, нїке́йскаѧ  похвало̀, вселе́нныѧ оу҆краше́нїе, прилѣ́жнѡ моли́тесѧ  ѡ҆ дꙋша́хъ на́шихъ. 
И҆ ны́нѣ: Пребл҃гослове́нна є҆сѝ, бцⷣе дв҃о: 
Славосло́вїе вели́кое: 
По трист҃о́мъ тропа́рь воскрⷭ҇нъ то́чїю.  Є҆ктєнїѝ, И҆ ѿпꙋ́стъ. И҆ ѡ҆глаше́нїе стꙋді́тово. И҆  и҆схожде́нїе въ притво́ръ. Сла́ва, и҆ ны́нѣ, стїхи́ра  є҆ѵⷢ҇льскаѧ, и҆ ча́съ а҃: и҆ коне́чный ѿпꙋ́стъ. 
На часѣ́хъ тропа́рь воскрⷭ҇нъ. Сла́ва ѻ҆тцє́въ.  И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ:  Конда́къ воскрⷭ҇нъ. 
На лїтꙋргі́и, Бл҃жє́нна ѻ҆ктѡ́иха на ѕ҃, и҆  ѻ҆тцє́въ, пѣ́снь г҃-ѧ, на д҃. По вхо́дѣ тропа́рь  воскрⷭ҇нъ, и҆ ѻ҆тцє́въ. Та́же конда́къ воскрⷭ҇нъ.  Сла́ва, ѻ҆тцє́въ: И҆ ны́нѣ, хра́ма бцⷣы, и҆лѝ,  Предста́тельство хрⷭ҇тїа́нъ: 
Прокі́менъ гла́са: И҆ ѻ҆тцє́въ пѣ́снь, гла́съ д҃:  Бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆  хва́льно и҆ просла́влено и҆́мѧ твоѐ во вѣ́ки. 
А҆пⷭ҇лъ днѐ, и҆ ѻ҆тцє́въ, ко є҆вре́ємъ, зача́ло  тл҃д. А҆ллилꙋ́їа, гла́са, и҆ ѻ҆тцє́въ, гла́съ а҃:  Бг҃ъ богѡ́въ гдⷭ҇ь глаго́ла. Сті́хъ: Собери́те  є҆мꙋ̀ прпⷣбныѧ є҆гѡ̀. 
Є҆ѵⷢ҇лїе днѐ, и҆ ѻ҆тцє́въ, і҆ѡа́нна, зача́ло  н҃ѕ. 
Прича́стенъ: Хвали́те гдⷭ҇а съ нб҃съ: И҆  ѻ҆тцє́въ: Ра́дꙋйтесѧ првⷣнїи ѡ҆ гдⷭ҇ѣ. 


(л. м҃а) 
  
[глⷡ҇а з҃] СЛꙊ́ЖБА Ѻ҆́БЩА 
прⷪ҇ро́кꙋ є҆ди́номꙋ. 
Ве́черъ, на Гдⷭ҇и воззва́хъ, стїхи̑ры, гла́съ д҃. 
Подо́бенъ: Зва́нный свы́ше: 
И҆́же зарю̀ бг҃онача́льнѣйшагѡ сїѧ́нїѧ ꙳ прїи́мъ,  оу҆ма̀ чистото́ю, ꙳ бжⷭ҇твенныхъ слове́съ,  провозвѣ́стникъ и҆ прозна́менатель, ꙳ и҆ прⷪ҇ро́къ  бжⷭ҇твенный бы́въ, ꙳ оу҆ста̀ бг҃одви̑жимаѧ ꙳ ꙗ҆ви́лсѧ  є҆сѝ дх҃а, ꙳ ꙗ҆̀же ѿ негѡ̀ тебѣ̀ показꙋ́ємаѧ,  проповѣ́дꙋѧ ꙳ и҆ сказꙋ́ѧ всѣ̑мъ ꙗ҆зы́кѡмъ ꙳ дае́мое  сп҃се́нїе, ꙳ и҆ црⷭ҇твїе хрⷭ҇то́во, ꙳ всече́стне  и҆́мⷬ҇къ, ꙳ є҆го́же молѝ, сп҃стѝ и҆ просвѣти́ти  дꙋ́шы на́шѧ. 
И҆́же бг҃овидѣ́нїемъ сїѧ́ѧ досто́йнѡ, ꙳ и҆  прⷪ҇ро́ческимъ проповѣ́данїемъ, ꙳ и҆ бл҃года́тїю  почествова́нъ, бг҃одохнове́нне и҆́мⷬ҇къ, ꙳ и҆  бжⷭ҇твеннагѡ сподо́бленъ бл҃же́нства, ꙳ къ пребл҃го́мꙋ  ны́нѣ дерзнове́нїемъ твои́мъ, ꙳ и҆ ми́лованїемъ  ѡ҆держи́мь, ꙳ молѧ́сѧ не преста́й, ꙳ ѡ҆ и҆̀же вѣ́рою тѧ̀ ꙳  восхвалѧ́ющихъ и҆ чтꙋ́щихъ ꙳ ꙗ҆́кѡ бг҃оглаго́лива, и҆  че́стна и҆ бг҃опрїѧ́тна, ꙳ ѿ бѣ́дъ и҆зба́вити, и҆  сп҃стѝ дꙋ́шы на́шѧ. 
Твоего̀ прⷪ҇ро́ка и҆́мⷬ҇къ, ꙳ ꙗ҆́кѡ  ѡ҆дꙋшевле́нна ѡ҆́блака, ꙳ показа́лъ є҆сѝ, безсме́ртне, ꙳  во́дꙋ точа́ща въ жи́знь вои́стиннꙋ вѣ́чнꙋю, ꙳ посла́въ  сего̀ бога́тнѡ, ꙳ и҆ дарова́въ дх҃а всест҃а́го,  є҆диносꙋ́щнаго тебѣ̀ ѻ҆ц҃ꙋ̀ вседержи́телю, ꙳ и҆ сн҃ꙋ  твоемꙋ̀, ꙳ и҆з̾ твоегѡ̀ сꙋщества̀ возсїѧ́вшемꙋ: ꙳ и҆́мже  проречѐ сп҃си́тельное прише́ствїе, ꙳ хрⷭ҇та̀ бг҃а  на́шегѡ, ꙳ и҆ ꙗ҆зы́кѡмъ всѣ̑мъ сп҃се́нїе провозвѣстѝ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ во глꙋбинꙋ̀ мно́гихъ согрѣше́нїй впадо́хъ,  ѿ лѣ́ности моеѧ̀, и҆ оу҆ны́нїѧ ѡ҆каѧ́нный и҆  невѣ́дѣнїѧ, и҆ ѿча́ѧнїемъ (л. м҃а ѡ҆б.) ны́нѣ  ѡ҆держи́мь є҆́смь, бꙋ́ди мѝ по́мощь и҆ ѡ҆чище́нїе, и҆  сп҃се́нїе, пречтⷭ҇аѧ, и҆ оу҆тѣше́нїе бл҃гопремѣ́ннѡ  подаю́щи мѝ. тѧ̀ молю̀, и҆ тебѣ̀ ми́лъ сѧ дѣ́ю, и҆  припа́даю, и҆ вѣ́рою зовꙋ́ ти, да не ꙗ҆влю́сѧ до конца̀  льсти́вомꙋ ѡ҆бра́дованїе. 
Крⷭ҇тобг҃оро́диченъ: Не рыда́й менѐ, мт҃и, ꙳  зрѧ́щи на крⷭ҇тѣ̀ повѣ́шена ꙳ твоего̀ сн҃а и҆ бг҃а, ꙳ на  вода́хъ повѣ́сившаго зе́млю неѡдержи́мѡ, ꙳ и҆ всю̀ тва́рь  созда́вшаго: ꙳ воста́нꙋ бо и҆ просла́влюсѧ, ꙳ и҆ а҆́дѡва  ца̑рства сокрꙋшꙋ̀ крѣ́постїю, ꙳ и҆ погꙋблю̀ тогѡ̀ си́лꙋ ꙳  и҆ свѧ̑занныѧ и҆зба́влю ꙳ ѿ ѕлодѣ́йства є҆гѡ̀, ꙳ ꙗ҆́кѡ  бл҃гоꙋтро́бенъ, ꙳ и҆ ѻ҆ц҃ꙋ̀ моемꙋ̀ приведꙋ̀, ꙳ ꙗ҆́кѡ  чл҃вѣколю́бецъ. 
А҆́ще и҆́мать самогла́сенъ, Сла́ва, гла́съ ѕ҃: 
Прⷪ҇ро́че, проповѣ́дниче хрⷭ҇то́въ, прⷭ҇то́ла  вели́чествїѧ никогда́же ѿстꙋпа́еши, и҆ коемꙋ́ждо  болѧ́щꙋ при́снѡ предстои́ши въ вы́шнихъ слꙋжѧ̀,  вселе́ннꙋю бл҃гословлѧ́еши, всю́дꙋ прославлѧ́емь, просѝ  ѡ҆чище́нїѧ дꙋша́мъ на́шымъ. 
И҆ ны́нѣ, бг҃оро́диченъ: 
А҆рха́гг҃льски воспои́мъ, вѣ́рнїи, нбⷭ҇ный  черто́гъ, и҆ две́рь запеча́танꙋ вои́стиннꙋ. ра́дꙋйсѧ,  є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ,  жизнода́вецъ и҆ бг҃ъ: низложѝ, влⷣчце, мꙋчи́тєли,  безбѡ́жныѧ врагѝ на́шѧ, рꙋко́ю твое́ю, пречтⷭ҇аѧ,  оу҆пова́нїе хрⷭ҇тїа́нъ. 
Крⷭ҇тобг҃оро́диченъ: Ви́дѧщи тѧ̀ распина́ема,  хрⷭ҇тѐ, тебѐ ро́ждшаѧ, вопїѧ́ше: что̀ стра́нное є҆́же  ви́жꙋ та́инство, сн҃е мо́й, ка́кѡ на дре́вѣ оу҆мира́еши  пло́тїю повѣ́шенъ, жи́зни пода́телю; 
А҆́ще пра́зднꙋеши съ полѷеле́емъ, гл҃го́ли  бг҃оро́диченъ воскрⷭ҇ный, гла́съ ѕ҃: 
Кто̀ тебѐ не оу҆бл҃жи́тъ: [пи́санъ въ концѣ̀  кни́ги сеѧ̀.] 
Вхо́дъ. Прокі́менъ днѐ. 
И҆ парємїѝ, [пи́саны въ концѣ̀ кни́ги сеѧ̀.] 
На стїхо́внѣ стїхи̑ры, гла́съ в҃. 
Подо́бенъ: Є҆гда̀ ѿ дре́ва: 
Ѡ҆брѣ́те дꙋхо́внаѧ зарѧ̀, твоегѡ̀ оу҆ма̀,  прⷪ҇ро́че и҆́мⷬ҇къ, чистотꙋ̀ (л. м҃в) сїѧ́ющꙋю,  ꙗ҆́коже зерца́ло, ꙗ҆́вственнѡ, и҆ мі́ръ ѡ҆зарѝ  бг҃оразꙋ́мїѧ сїѧ́нїемъ, блиста́ющꙋю и҆ проѡбразꙋ́ющꙋю  бжⷭ҇твенныхъ та̑инъ ѡ҆́бразы: бл҃года́ть же всѣ̑мъ  человѣ́кѡмъ хотѧ́щꙋю пода́тисѧ, пречꙋ́дне. 
Сті́хъ: Ты̀ і҆ере́й во вѣ́къ, по чи́нꙋ  мелхїседе́ковꙋ. 
Оу҆ста̀ бы́въ бж҃їѧ, нече́стїѧ дѣ́латєли  ꙗ҆́вѣ ѡ҆бличи́лъ є҆сѝ, сꙋдо́мъ неизбѣ́жнымъ ты̑ѧ  ѡ҆сꙋди́въ, пребога́те и҆́мⷬ҇къ, првⷣнымъ  оу҆че́нїємъ послѣ́дꙋѧ, и҆ бжⷭ҇твеннымъ сꙋдьба́мъ.  тѣ́мже премꙋ̑дрымъ твои̑мъ глаго́лѡмъ ви́дѧще  возведе́нїе, бл҃же́нне, пѣ́сньми досто́йнѡ восхвалѧ́емъ  тѧ̀. 
Сті́хъ: Мѡѷсе́й и҆ а҆арѡ́нъ во і҆ере́ехъ є҆гѡ̀. 
Престо́лы влⷣчню предстоѧ̀, и҆ неизрече́нныѧ и҆  бжⷭ҇твенныѧ сла́вы насыща́емь, добрѡ́ты же зрѧ̀  премі̑рныѧ, и҆ свѣ́та наполнѧ́емь, прⷪ҇ро́че  и҆́мⷬ҇къ бг҃оглаго́ливе, всѧ̑ чтꙋ́щыѧ тѧ̀ вѣ́рою  помина́й, си̑мъ дꙋше́вное сп҃се́нїе, разрѣше́нїе же  согрѣше́нїй всѣ̑мъ просѧ̀, бг҃опрїѧ́тне. 
Сла́ва, гла́съ а҃: 
И҆́миже воѡбража́етсѧ бг҃ъ, пе́рвыми сво́йствы, и҆  сꙋще́ственными оу҆каза̑нїи, си́хъ сла́внїи и҆ чтⷭ҇ні́и  прⷪ҇ро́цы причаще́нїемъ и҆ бл҃года́тїю, второ́е по да́рꙋ  причаща́ютсѧ, просвѣща́ющꙋ гдⷭ҇ꙋ оу҆го́дники своѧ̑  свое́ю свѣ́тлостїю. 
И҆ ны́нѣ, бг҃оро́диченъ воскрⷭ҇ный: Сѐ  и҆спо́лнисѧ и҆са́їино: [пи́санъ въ концѣ̀ кни́ги  сеѧ̀.] 
А҆́ще ли не пра́здникъ, глаго́ли се́й  бг҃оро́диченъ: 
Нбⷭ҇ныхъ чинѡ́въ ра́дованїе, на землѝ  человѣ́кѡвъ крѣ́пкое предста́тельство, пречтⷭ҇аѧ дв҃о,  сп҃си́ ны къ тебѣ̀ прибѣга́ющыѧ: ꙗ҆́кѡ на тѧ̀  оу҆пова́нїе по бз҃ѣ, бцⷣе, возложи́хомъ. 
Крⷭ҇тобг҃оро́диченъ: Ѡ҆рꙋ́жїе про́йде, ѽ сн҃е,  дв҃а глаго́лаше, на дре́вѣ ꙗ҆́кѡ ви́дѣ тебѐ  ѡ҆бѣ́шена, моѐ се́рдце растерза́етсѧ, влⷣко, ꙗ҆́коже  дре́вле проречѐ сѷмеѡ́нъ: но воскрⷭ҇нѝ и҆ просла́ви,  безсме́ртне, мт҃рь и҆ рабꙋ̀ твою̀, молю́сѧ. (л. м҃в ѡ҆б.) 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ в҃: 
Прⷪ҇ро́ка твоегѡ̀ и҆́мⷬ҇къ па́мѧть, гдⷭ҇и,  пра́зднꙋюще, тѣ́мъ тѧ̀ мо́лимъ, сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ, по гла́сꙋ  тропарѧ̀. 
На оу҆́трени, 
на Бг҃ъ гдⷭ҇и, тропа́рь то́йже. 
По а҃-мъ стїхосло́вїи сѣда́ленъ, гла́съ г҃. 
Подо́бенъ: Красотѣ̀ дѣ́вства: 
Сло́ва воплоще́нїе пред̾ꙋѧсни́лъ є҆сѝ  бж҃е́ственнымъ дх҃омъ ѡ҆зарѧ́емь, вели́кїй въ  бж҃е́ственныхъ прⷪ҇ро́цѣхъ и҆́мⷬ҇къ бг҃одꙋхнове́нне.  тѣ́мже ꙗ҆́кѡ прⷪ҇ро́ка тѧ̀ сщ҃е́ннѡ оу҆бл҃жа́емъ, и҆  торжествꙋ́емъ па́мѧть твою̀ дне́сь, согла́снѡ вопїю́ще  тѝ, мꙋ́дре: моли́сѧ хрⷭ҇тꙋ̀ сп҃стѝ дꙋ́шы на́шѧ.  [Два́жды.] 
Сла́ва, и҆ ны́нѣ, бг҃оро́диченъ: 
Недомы́сленно и҆ непости́жно є҆́сть, влⷣчце  бг҃ора́дованнаѧ, є҆́же содѣ́ланное въ тебѣ̀ стра́шное  бж҃їе та́инство: и҆́бо неѡбыме́ннаго заче́нши родила̀  є҆сѝ, пло́тїю ѡ҆бложе́на ѿ пречтⷭ҇ыхъ крове́й  твои́хъ: є҆го́же всегда̀, чтⷭ҇аѧ, ꙗ҆́кѡ сн҃а твоего̀  молѝ, сп҃сти́сѧ дꙋша́мъ на́шымъ. 
По в҃-й каѳі́смѣ сѣда́ленъ, гла́съ г҃. 
Подо́бенъ: Бж҃е́ственныѧ вѣ́ры: 
Бж҃е́ственный ѻ҆рга́нъ оу҆тѣ́шителевъ  подглаша́емь сегѡ̀, бл҃же́нне, бл҃года́тїю всегда̀  ꙗ҆́снѡ, прⷪ҇ро́къ бы́лъ є҆сѝ. возглаша́еши бо  безвѣ́стныхъ ꙗ҆вле́нїе, и҆ ѡ҆зарѧ́еши вѣ́рою  притека́ющыѧ, и҆́мⷬ҇къ сла́вѧ: хрⷭ҇та̀ бг҃а молѝ  дарова́ти на́мъ ве́лїю млⷭ҇ть, [Два́жды.] 
Сла́ва, и҆ ны́нѣ, бг҃оро́диченъ: 
Прⷪ҇ро́цы проповѣ́даша, а҆пⷭ҇ли наꙋчи́ша, мч҃нцы  и҆сповѣ́даша, и҆ мы̀ вѣ́ровахомъ бцⷣꙋ тѧ̀ вои́стиннꙋ  сꙋ́щꙋю: тѣ́мъ и҆ велича́емъ ржⷭ҇тво̀ твоѐ  неизрече́нное. 
(л. м҃г) 
По Хвали́те и҆́мѧ гдⷭ҇не: 
Припѣ́въ: 
Велича́емъ тѧ̀, прⷪ҇ро́че бж҃їй и҆́мⷬ҇къ, и҆  чте́мъ ст҃ꙋ́ю па́мѧть твою̀: ты́ бо мо́лиши за на́съ  хрⷭ҇та̀ бг҃а на́шего. 
Ѱало́мъ и҆збра́нный: Бл҃же́нъ мꙋ́жъ боѧ́йсѧ  гдⷭ҇а: 
По полѷеле́и сѣда́ленъ, гла́съ ѕ҃. 
Подо́бенъ: Млⷭ҇рдїѧ двє́ри: 
Ѡ҆чи́стивъ ѿ скве́рнъ оу҆́мъ, всемꙋ́дре,  зерца́ло бж҃е́ственное содѣ́лалъ є҆сѝ лꙋ̑чь прїѧ́тно  бж҃е́ственнагѡ дх҃а: и҆ ны́нѣ ко и҆сто́чникꙋ ра́дꙋѧсѧ  ѿше́лъ є҆сѝ сїѧ́нїй, прⷪ҇ро́че и҆́мⷬ҇къ.  [Два́жды.] 
Сла́ва, и҆ ны́нѣ, бг҃оро́диченъ: 
Пре́жде вѣ̑къ ѿ ѻ҆ц҃а̀ без̾ мт҃ре рожде́нна,  сн҃а и҆ сло́ва бж҃їѧ, въ послѣ̑днѧѧ лѣ̑та родила̀  є҆сѝ, воплоти́вшагосѧ ѿ чтⷭ҇ыхъ крове́й твои́хъ,  бг҃ороди́тельнице, без̾ мꙋ́жа: є҆го́же молѝ  дарова́тисѧ на́мъ грѣхѡ́въ ѡ҆ставле́нїю пре́жде конца̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Ты̀ і҆ере́й во вѣ́къ по чи́нꙋ  мелхїседе́ковꙋ. 
Сті́хъ: Речѐ гдⷭ҇ь гдⷭ҇еви моемꙋ̀, сѣдѝ  ѡ҆деснꙋ́ю менѐ. 
Всѧ́кое дыха́нїе: 
Та́же є҆ѵⷢ҇лїе [пи́сано въ концѣ̀ кни́ги сеѧ̀.] 
По н҃ ѱалмѣ̀. Сла́ва: Мл҃твами прⷪ҇ро́ка  твоегѡ̀ и҆́мⷬ҇къ, млⷭ҇тиве, ѡ҆чи́сти мно́жєства  согрѣше́нїй на́шихъ. 
И҆ ны́нѣ: Мл҃твами бцⷣы: 
Та́же, Поми́лꙋй мѧ̀, бж҃е: 
Стїхи́ра, гла́съ ѕ҃: 
Прⷪ҇ро́че проповѣ́дниче хрⷭ҇то́въ: [пи́сана на  Гдⷭ҇и воззва́хъ, Сла́ва.] 
Канѡ́нъ. Гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на, ви́дѧ  потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше. 
(л. м҃г ѡ҆б.) 
Тѧ̀ мо́лимъ, прⷪ҇ро́че, бж҃їю прⷭ҇то́лꙋ  предстоѧ́ща, моли́ти приле́жнѡ, просвѣще́нїе дарова́ти  на́мъ, вѣ́рою чтⷭ҇нꙋ́ю пою́щымъ па́мѧть твою̀. 
Ѻ҆рга́нъ бж҃е́ственный ꙗ҆ви́лсѧ є҆сѝ,  вмѣща́ющъ бж҃е́ственнагѡ дх҃а просвѣще́нїй и҆ дарѡ́въ,  и҆́мⷬ҇къ всемꙋ́дре: тѣ́мъ ра́дꙋющесѧ вѣ́рнїи тѧ̀  оу҆бл҃жа́емъ. 
Сп҃си́телѧ бг҃ꙋ прⷪ҇ро́чески предстоѧ̀, ны́нѣ со  дерзнове́нїемъ моли́сѧ, свѣща́тельными лꙋча́ми  просвѣща́ти вѣ́рою, бг҃одохнове́нне, тѧ̀ бл҃жа́щыѧ. 
Бг҃оро́диченъ: Свѣтлѣ́йшими зарѧ́ми всю̀ зе́млю,  возсїѧ́вшее со́лнце и҆з̾ ст҃а́гѡ чре́ва твоегѡ̀,  ѡ҆зарѧ́етъ, влⷣчце: и҆́миже просвѣ́щшесѧ, тѧ̀ бж҃їю  мт҃рь почита́емъ. 
Пѣ́снь г҃. 
І҆рмо́съ: Нѣ́сть ст҃ъ, ꙗ҆́коже ты̀, гдⷭ҇и бж҃е  мо́й, вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Всѧ̑ ви́дѧй ꙗ҆́кѡ бг҃ъ, бꙋ́дꙋщихъ зна́нїе, и҆  хотѧ́щихъ бы́ти вѣ́дѣнїе, тебѣ̀ ꙗ҆вле́ннѡ проѧвлѧ́етъ  бг҃олѣ́пнѡ и҆ показꙋ́етъ, бл҃же́нне досточꙋ́дне. 
Вжили́въ, бл҃же́нне, тво́й оу҆́мъ бл҃гоче́стнымъ  дерзнове́нїемъ, дх҃ꙋ бж҃е́ственномꙋ подклони́лъ є҆сѝ  тебѐ, и҆ бы́лъ є҆сѝ прїѧ́тенъ та́мѡ сꙋ́щихъ  бж҃е́ственныхъ дохнове́нїй. 
Во́дъ та́инственныхъ рѣка̀, и҆з̾ пꙋчи́ны  происходѧ̀, дарѡ́въ дх҃а, бг҃овѣща́телю, бы́лъ є҆сѝ. 
Бг҃оро́диченъ: Сѐ тѧ̀ всѝ ро́ди бл҃жа́тъ  вѣ́рою, безлѣ́тное сло́во пло́тїю въ лѣ́то ро́ждшꙋю  преесте́ственнѡ, и҆ дв҃ꙋ па́ки пребы́вшꙋ. 
Сѣда́ленъ, гла́съ ѕ҃. 
Подо́бенъ: Млⷭ҇рдїѧ двє́ри: 
Ѡ҆чи́стивъ ѿ скве́рнъ оу҆́мъ, всемꙋ́дре,  зерца́ло бж҃е́ственное содѣ́лалъ є҆сѝ, лꙋ̑чь прїѧ́тно  бж҃е́ственнагѡ дх҃а: и҆ ны́нѣ ко и҆сто́чникꙋ ра́дꙋѧсѧ  ѿше́лъ є҆сѝ сїѧ́нїй, прⷪ҇ро́че и҆́мⷬ҇къ. 
Сла́ва, и҆ ны́нѣ, бг҃оро́диченъ: 
Пресла́внꙋю бж҃їю мт҃рь, и҆ ст҃ы́хъ а҆́гг҃лъ  ст҃ѣ́йшꙋю, немо́лчнѡ (л. м҃д) воспое́мъ се́рдцемъ и҆  оу҆сты̀, бцⷣꙋ сїю̀ и҆сповѣ́дающе, ꙗ҆́кѡ вои́стиннꙋ  ро́ждшꙋю бг҃а воплоще́нна, и҆ молѧ́щꙋюсѧ непреста́ннѡ ѡ҆  дꙋша́хъ на́шихъ. 
Крⷭ҇тобг҃оро́диченъ: На́съ ра́ди распѧ́таго,  прїиди́те всѝ воспои́мъ, того́ бо ви́дѣ мр҃і́а на  дре́вѣ, и҆ глаго́лаше: а҆́ще и҆ распѧ́тїе терпи́ши, ты̀  є҆сѝ сн҃ъ и҆ бг҃ъ мо́й. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста, ѡ҆ гдⷭ҇ѣ пра́зднꙋющи. 
Всѣ́хъ гдⷭ҇ь на́мъ ꙗ҆ви́сѧ, по прⷪ҇ро́чествꙋ,  бл҃же́нне, твоемꙋ̀, всѧ̑ призыва́ѧ къ позна́нїю своемꙋ̀,  и҆ рабо́ты свободѝ. 
Бл҃года́тїю ѡ҆зарѧ́емь, провозгласи́лъ є҆сѝ  глаго́лѧ: под̾ и҆́го є҆ди́но подклонѧ́ющымсѧ рабо́тати,  послѣ́дꙋющымъ вѣ́рѣ и҆ гдⷭ҇ꙋ слꙋжа́щымъ. 
Прⷪ҇ро́къ сы́й, при́снѡ зарѧ́ми свѣтода́тельнагѡ  блиста́нїѧ просвѣща́емь, просвѣти́ ны, бл҃же́нне,  любо́вїю пою́щыѧ тѧ̀. 
Бг҃оро́диченъ: Мр҃і́е всечтⷭ҇аѧ, страсте́й  смꙋще́нїе моегѡ̀ по́мысла, и҆ напа́стей бꙋ́рю разорѝ,  безстра́стїѧ и҆сто́чникъ ро́ждши, мт҃и дв҃о. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ, бл҃же,  оу҆́тренюющихъ тѝ дꙋ́шы любо́вїю ѡ҆зарѝ молю́сѧ, тѧ̀  вѣ́дѣти, сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Ѿ непра́вды къ добродѣ́тели, и҆ ѿ страсте́й  плѣне́нїѧ мѧ̀, бл҃же́нне, ѡ҆братѝ, твои́ми мольба́ми,  прⷪ҇ро́че сла́вне, и҆ къ свѣ́тꙋ бл҃гоче́стїѧ дѣ́лъ  оу҆пра́ви. 
Просвѣти́въ твою̀ дꙋ́шꙋ добродѣ́телей  бл҃гоѡбра́зїѧми, оу҆го́днꙋ показа́лъ є҆сѝ къ  сїѧ́нїємъ бж҃е́ственнагѡ дх҃а: ѿ негѡ́ же и҆  прⷪ҇ро́чества бл҃года́тїю ѡ҆богати́лсѧ є҆сѝ. 
Прⷪ҇ро́къ бж҃е́ственный бы́въ, чи́сто житїѐ  и҆мѣ́ѧ, и҆ прїѧ́телище бы́лъ є҆сѝ ст҃а́гѡ дх҃а: тѣ́мъ  зрѣ́ти сподо́билсѧ є҆сѝ неви́димѡ разꙋмѣва́емаго. 
(л. м҃д ѡ҆б.) 
Бг҃оро́диченъ: Возглаша́ютъ прⷪ҇ро́чєскаѧ  речє́нїѧ, пречтⷭ҇аѧ, мно́гими ѡ҆́бразы ржⷭ҇тво̀ твоѐ:  и҆́хже мы̀ ны́нѣ сбытїѐ зрѧ́ще и҆́стиннѡ бцⷣꙋ тѧ̀  возвѣща́емъ. 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Прїе́мь, сла́вне, дх҃а зари̑, ꙗ҆вле́нїемъ ꙗ҆́кѡ  зерца́ло прⷪ҇ро́чествїѧ бж҃е́ственнагѡ сїѧ́нїѧ, мі́рꙋ  ѡ҆блиста́лъ є҆сѝ, ꙗ҆́кѡ сꙋ̑щаѧ прⷪ҇ро́чествꙋѧ  бꙋ̑дꙋщаѧ. 
Тво́й прїи́де цр҃ь, ра́дꙋйсѧ, сїѡ́не, и҆ красꙋ́йсѧ  ви́дѧ, и҆ мі́ръ просвѣтѝ блиста́ньми своегѡ̀ бж҃ества̀,  и҆ де́мѡнскꙋю ле́сть посрамѝ. 
Си́лою дх҃а бж҃е́ственнагѡ зрѣ́лъ є҆сѝ,  прⷪ҇ро́че, бꙋ̑дꙋщаѧ, ѡ҆́бразы прїе́млѧ бж҃е́ственныхъ  ꙗ҆вле́нїй, ꙗ҆́кѡ въ зерца́лѣ дꙋшѝ свѣ́тлостїю. 
Бг҃оро́диченъ: Пло́ти бре́ннѣй соедини́сѧ, и҆́же  и҆з̾ ѻ҆ц҃а̀ є҆диноро́дный, въ ложесна́хъ твои́хъ  є҆ди́нъ и҆з̾ двꙋ́хъ про́йде без̾ тлѣ́нїѧ, соблю́дъ  неврежде́нно чтⷭ҇ое дѣ́вство твоѐ, всепѣ́таѧ. 
Конда́къ во оу҆ста́вѣ. 
А҆́ще ли нѣ́сть оу҆ста́ва глаго́ли се́й конда́къ,  гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Просвѣти́вшеесѧ дх҃омъ чтⷭ҇ое твоѐ се́рдце,  прⷪ҇ро́чества бы́сть свѣтлѣ́йшагѡ прїѧ́телище: зри́ши  бо ꙗ҆́кѡ настоѧ̑щаѧ дале́че сꙋ̑щаѧ: сегѡ̀ ра́ди тѧ̀  почита́емъ, прⷪ҇ро́че бл҃же́нне, и҆́мⷬ҇къ сла́вне. 
І҆́косъ: Прⷪ҇ро́чествїѧ бл҃года́тїю ѡ҆бога́щьсѧ,  бꙋ́дꙋщихъ ра́зꙋмꙋ бг҃олѣ́пнѡ наꙋчи́лсѧ є҆сѝ дх҃омъ,  и҆́мⷬ҇къ бг҃одохнове́нне, и҆ предглаго́леши всѣ̑мъ  хрⷭ҇то́во прише́ствїе, и҆ ꙗ҆зы́кѡвъ пребога́те  бж҃е́ственное призва́нїе. тѣ́мже чтⷭ҇нꙋ́ю твою̀ па́мѧть  пра́зднꙋемъ, и҆ любо́вїю пое́мъ тѧ̀, и҆ вѣ́рнѡ  оу҆бл҃жа́емъ взыва́юще тѝ, сла́вне: молѝ хрⷭ҇та̀ бг҃а  непреста́ннѡ ѡ҆ всѣ́хъ на́съ. 
(л. л҃є) 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Возсїѧ̀ па́мѧть твоѧ̀, прⷪ҇ро́че, мі́рꙋ ꙗ҆́коже  со́лнце, ѡ҆зарѧ́ющи прⷪ҇ро́чества бл҃года́тїю твое́ю,  согла́снѡ пою́щыѧ вѣ́рнѡ: бл҃гослове́нъ є҆сѝ, бж҃е  ѻ҆тє́цъ на́шихъ. 
Тꙋчнѣ́йшїй ѡ҆́блакъ ты̀ ꙗ҆ви́всѧ, тꙋ́чꙋ  бг҃оразꙋ́мїѧ на́мъ возсїѧ́лъ є҆сѝ, ѿ сп҃си́тельныхъ,  бл҃же́нне, и҆сто́чникѡвъ, и҆́миже просвѣща́емсѧ вопи́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Ѿ гдⷭ҇а просвѣще́ни прⷪ҇ро́цы, прорица́ютъ  бꙋ́дꙋщихъ ра́зꙋмъ, бг҃омꙋ́дреннѡ взыва́ютъ сло́во, є҆́же  и҆сконѝ бы́ти, є҆мꙋ́же пое́мъ: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: Сло́во, дре́вле є҆́же бы́ти  подаю́щее всѣ̑мъ, бж҃е́ственнымъ хотѣ́нїемъ, воззва́ти  восхотѣ́въ человѣ́ка чтⷭ҇аѧ, въ твою̀ всели́сѧ  оу҆тро́бꙋ, бл҃гослове́ннаѧ, ꙗ҆́же бг҃а пло́тїю  ро́ждшаѧ. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ  и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ  є҆сѝ: всѧ̑ бо твори́ши, хрⷭ҇тѐ, то́кмѡ є҆́же  хотѣ́ти, тѧ̀ превозно́симъ во всѧ̑ вѣ́ки. 
Возложе́нъ ве́сь вседержи́телю, промышле́нїѧ  ѡ҆бразѡ́мъ та́йнѡ наꙋчи́лсѧ є҆сѝ, строи́тельнѡ ꙗ҆зы́ки  наказꙋ́ѧ: тѣ́мъ тѧ̀ пое́мъ, прⷪ҇ро́че бг҃оглаго́ливе. 
Моле́бное пѣ́нїе бг҃ꙋ принесѝ ѡ҆ пою́щихъ тѧ̀,  бг҃обл҃же́нне, и҆ напа́стей разорѝ смꙋще́нїе, да тѧ̀  пое́мъ, прⷪ҇ро́че бг҃оглаго́ливе. 
Ꙗ҆́кѡ ѻ҆́гнь во тмѣ̀ сѣдѧ́щымъ всѣ̑мъ  ꙗ҆ви́лсѧ є҆сѝ, бж҃е́ственнымъ свѣ́томъ бг҃омꙋ́дреннѡ  ѡ҆зарѧ́ѧ пою́щыѧ вѣ́рнѡ гдⷭ҇а во вѣ́ки. 
Бг҃оро́диченъ: Жизнода́вца ро́ждши бг҃а и҆ гдⷭ҇а,  сме́ртное гꙋби́тельство неꙋде́ржное, оу҆ста́вила є҆сѝ,  пречтⷭ҇аѧ, сїѐ оу҆мертви́вши: тѣ́мъ тѧ̀ пое́мъ во всѧ̑  вѣ́ки. 
(л. м҃є ѡ҆б.) 
Пѣ́снь ѳ҃. 
І҆рмо́съ: Бг҃а человѣ́кѡмъ невозмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти:  тобо́ю же, всечтⷭ҇аѧ, ꙗ҆ви́сѧ человѣ́кѡмъ сло́во  воплоще́нно, є҆го́же велича́юще, съ нбⷭ҇ными вѡ́и тѧ̀  оу҆бл҃жа́емъ. 
На землѝ кро́ткихъ ты̀ всели́лсѧ є҆сѝ, и҆дѣ́же  по кончи́нѣ а҆́гг҃льскїѧ зри́ши свѣ́тлѡсти,  и҆́мⷬ҇къ всемꙋ́дре, прⷪ҇ро́че бж҃їй, кро́токъ бы́въ  сїѧ́ѧ бл҃года́тїю. тѣ́мже ра́дꙋющесѧ вѣ́рнїи тѧ̀  оу҆бл҃жа́емъ. 
Твои́хъ прорече́нїй, пресла́вне, свѣ́тлѡ ви́дѧще  бы́вшее сбытїѐ, да́ннѣй тебѣ̀ бл҃года́ти чꙋди́мсѧ,  оу҆ма̀ твоегѡ̀ чистотѣ̀, и҆ дꙋшѝ бг҃ови́дномꙋ  оу҆дивлѧ́емсѧ. 
И҆дѣ́же а҆́гг҃льстїи чи́ни, и҆ прⷪ҇рѡ́къ ли́цы и҆  патрїа̑рхъ, и҆ ст҃ы́хъ свѣ́тлѡсти, прⷪ҇ро́че  и҆́мⷬ҇къ, всели́всѧ: и҆ ны́нѣ съ ни́ми ликꙋ́ѧ  ра́достнѡ, ѡ҆ на́съ моли́сѧ ко гдⷭ҇ꙋ, сп҃сти́сѧ вѣ́рою  хва́лѧщымъ тѧ̀. 
Бг҃оро́диченъ:; ꙗ҆́коже ты̀, никогда́же и҆́на  дарова́сѧ ѿ родѡ́въ дре́внихъ, бг҃омт҃и всенепоро́чнаѧ:  ты́ бо є҆ди́на всѣ́хъ несравне́ннꙋю и҆мѣ́ла є҆сѝ  ст҃ы́ню и҆ чистотꙋ̀: тѣ́мже прїѧ́ла є҆сѝ бг҃а, въ  тебѣ̀ воплоща́ема. 
Свѣти́ленъ прⷪ҇ро́кꙋ: 
Ра́дꙋютсѧ всѝ прⷪ҇ро́цы, въ ра́достный тво́й  де́нь веселѧ́щесѧ, бг҃омꙋ́дре, ра́дости твоеѧ̀  причаща́ющесѧ, и҆ бж҃е́ственныѧ сла́вы, съ ни́миже  моли́сѧ, и҆ пою́щыѧ тѧ̀ сп҃са́й. 
Бг҃оро́диченъ: Кропле́нїемъ, чтⷭ҇аѧ, щедро́тъ  твои́хъ, дꙋшѝ моеѧ̀ ѿмы́й скве́рнꙋ, и҆ ка̑пли сле́зъ  и҆сточа́ти мѝ непреста́ннѡ сотворѝ, ѻ҆трокови́це,  страсте́й мои́хъ пото́ки и҆зсꙋша́ющи. 
На хвали́техъ стїхи̑ры, гла́съ и҃: 
Подо́бенъ: Ѽ пресла́внагѡ чꙋдесѐ! 
Бж҃е́ственный дꙋ́хъ и҆злїѧ́сѧ, ꙳ ꙗ҆́кѡ чтⷭ҇ны́й,  и҆́мⷬ҇къ, ꙳ прⷪ҇ро́чествꙋѧ сказа̀ ꙳ ѿ негѡ̀  дви́жимь, ꙳ на ны̀ вѣ́рꙋющыѧ, и҆ та̑инъ бжⷭ҇твенныхъ ꙳  ꙗ҆вле́нїе ѿкрыва́етъ, и҆ прⷪ҇ро́чествꙋютъ ꙳ и҆̀же  дѣ́йство є҆гѡ̀ прїе́мшїи, ꙳ и҆ бж҃е́ственною заре́ю  просвѣща́емїи, ꙳ и҆ бж҃е́ственною бл҃года́тїю.  [Два́жды.] 
(л. м҃ѕ) 
Бл҃говѣща́нїѧ и҆спо́лненъ, ꙳ ди́вный  и҆́мⷬ҇къ, ꙳ ꙗ҆́кѡ и҆сто́чникъ и҆схо́дитъ ꙳ дꙋ́шы  напаѧ́ющїй, ꙳ ѿ до́мꙋ твоегѡ̀, влⷣко, ꙳ и҆ сла́дость  на́мъ и҆ска́па, ꙳ помышлє́нїѧ ѡ҆слажда́ющꙋю, ꙳ ве́сь  высо́къ бы́въ дх҃омъ, ꙳ добродѣ́телїю возноси́мь къ  бж҃е́ственнѣй высотѣ̀. 
Прⷪ҇ро́ческимъ твои́мъ дерзнове́нїемъ, ꙳ и҆  разꙋ́мнымъ къ бг҃ꙋ, и҆́мⷬ҇къ, ꙳ приближе́нїемъ, ꙳  и҆́мже нбⷭ҇наѧ зри́ши видѣ̑нїѧ, ꙳ ѡ҆ на́съ того̀  оу҆млⷭ҇тиви, ꙳ соверша́ющихъ вѣ́рою па́мѧть твою̀, ꙳  разрѣше́нїѧ просѧ̀ прегрѣше́нїй, сла́вне, ꙳ и҆  прича́стїѧ бж҃е́ственныхъ наслажде́нїй, ꙳ и҆ ве́лїѧ  млⷭ҇ти. 
Сла́ва, гла́съ д҃: 
Въ гдⷭ҇ѣ ра́дꙋѧсѧ бз҃ѣ сп҃сѣ твое́мъ,  бг҃оглаго́ливе сла́вне, веселѧ́сѧ, и҆ та́мѡ сꙋ́щагѡ  сїѧ́нїѧ зарю̀ прїе́мь, и҆ свѣ́томъ бг҃одѣ́льнымъ  мы́сленнѡ просвѣща́емь, па́мѧть твою̀ всепра́зднственнꙋю  вѣ́рою соверша́ющыѧ, напа́стей же и҆ бѣ́дъ твои́ми  мл҃твами и҆зба́ви. 
И҆ ны́нѣ, бг҃оро́диченъ: 
И҆зба́ви на́съ ѿ нꙋ́ждъ на́шихъ мт҃и хрⷭ҇та̀  бг҃а, ро́ждшаѧ всѣ́хъ творца̀, да всѝ зове́мъ тѝ:  ра́дꙋйсѧ, є҆ди́но предста́тельство дꙋ́шъ на́шихъ. 
Крⷭ҇тобг҃оро́диченъ. 
Подо́бенъ: Ꙗ҆́кѡ до́блѧ: 
Оу҆мерщвлѧ́ема ви́дѧщи хрⷭ҇та̀, всечтⷭ҇аѧ влⷣчце, ꙳  и҆ оу҆мерщвлѧ́юща льсти́ваго, ꙳ ꙗ҆́кѡ влⷣкꙋ пла́чꙋщи ꙳  поѧ́ше, и҆з̾ оу҆тро́бы є҆ѧ̀ проше́дша, ꙳ и҆  долготерпѣ́нїю є҆гѡ̀ чꙋдѧ́щисѧ взыва́ше: ꙳ ча́до  любе́знѣйшее, ꙳ не забꙋ́ди рабы̀ твоеѧ̀, ꙳ не оу҆коснѝ,  чл҃вѣколю́бче, ꙳ моѐ оу҆тѣше́нїе. 


(л. м҃ѕ ѡ҆б.) 
  
[глⷡ҇а и҃] СЛꙊ́ЖБА Ѻ҆́БЩА 
а҆пⷭ҇лꙋ є҆ди́номꙋ. 
Ве́чера, 
на Гдⷭ҇и воззва́хъ, стїхи̑ры, гла́съ и҃. 
Подо́бенъ: Что̀ вы̀ нарече́мъ: 
Что́ тѧ и҆менꙋ́емъ, а҆пⷭ҇ле4 ꙳ нб҃о ли; ꙗ҆́кѡ  сла́вꙋ и҆сповѣ́далъ є҆сѝ бж҃їю. ꙳ рѣкꙋ́ ли; ꙗ҆́кѡ  тва́рь напаѧ́еши та́йнѡ. ꙳ ѕвѣздꙋ̀; ѡ҆зарѧ́ющꙋю цр҃ковь. ꙳  ча́шꙋ; пи́во ст҃о́е и҆злива́ющꙋю. ꙳ дрꙋ́га хрⷭ҇то́ва  бли́жнѣйшаго; ꙳ безпло́тныхъ равносе́льника; ꙳ молѝ ѡ҆  сп҃се́нїи дꙋ́шъ на́шихъ. 
Сла́вне бг҃ови́дче а҆пⷭ҇ле, ꙳ оу҆краси́стѣсѧ  но́зѣ твоѝ, ꙳ пꙋте́мъ про́повѣди ше́ствꙋющїи до́брѣ, ꙳  и҆ пꙋти̑ всѧ̑ вра̑жїѧ стѣснѧ́ющїи ꙳ широто́ю бжⷭ҇твеннагѡ  ра́зꙋма, ꙳ сло́ва ꙗ҆́вльшагѡсѧ дебельство́мъ пло́ти, ꙳ и҆  оу҆ч҃нка̀ тѧ̀ пресла́вна ꙳ и҆збра́вшаго, бл҃же́нне. ꙳  є҆го́же молѝ сп҃сти́сѧ дꙋша́мъ на́шымъ. 
Вои́стиннꙋ, бг҃оглаго́ливе а҆пⷭ҇ле, ꙳ по́сланъ  бы́лъ є҆сѝ ѿ хрⷭ҇та̀, ꙳ ꙗ҆́кѡ стрѣла̀ свѣтови́днаѧ,  оу҆ѧзвлѧ́юща врагѝ, ꙳ оу҆ѧ́звлєннымъ же дꙋша́мъ ꙳  ꙗ҆́вственнѡ подаю́ща и҆сцѣле́нїе. ꙳ тѣ́мже тѧ̀ по  до́лгꙋ оу҆бл҃жа́емъ, ꙳ и҆ ст҃о́е твоѐ дне́сь соверша́емъ  торжество̀: ꙳ молѝ сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
Тьма́ми, пречтⷭ҇аѧ, ѡ҆бѣща́хсѧ покаѧ́нїе  сотвори́ти ѡ҆ мои́хъ согрѣше́нїихъ, но не ѡ҆ставлѧ́етъ  мѧ̀ люби́мый ѕѡ́лъ мои́хъ ѡ҆бы́чай. сегѡ̀ ра́ди тебѣ̀  вопїю̀, и҆ припа́даю молѧ́сѧ: ты̀ мѧ̀, влⷣчце, и҆змѝ  такова́гѡ мꙋчи́тельства, наставлѧ́ющи мѧ̀ къ лꙋ́чшымъ, и҆  сп҃се́нїѧ бли́з̾ сꙋ́щымъ. 
Крⷭ҇тобг҃оро́диченъ: А҆́гнца и҆ па́стырѧ тѧ̀, на  дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше, ꙳ и҆  мт҃рски тебѣ̀ вѣща́ше: ꙳ (л. м҃з) сн҃е вожделѣ́ннѣйше,  ка́кѡ на дре́вѣ крⷭ҇тнѣмъ ꙳ повѣ́шенъ є҆сѝ,  долготерпѣли́ве; ꙳ ка́кѡ рꙋ́цѣ твоѝ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
А҆́ще и҆́мать, самогла́сенъ: 
Сла́ва, гла́съ ѕ҃: 
И҆злїѧ́сѧ бл҃года́ть во оу҆стна́хъ твои́хъ,  сла́вне а҆пⷭ҇ле и҆́мⷬ҇къ, и҆ бы́лъ є҆сѝ  свѣти́льникъ цр҃кве хрⷭ҇то́вы, оу҆чѧ̀ словє́сныѧ  ѻ҆вцы̀, вѣ́ровати въ трⷪ҇цꙋ є҆диносꙋ́щнꙋю, во є҆ди́но  бжⷭ҇тво̀. 
И҆ ны́нѣ, бг҃оро́диченъ. 
Никто́же притека́ѧй къ тебѣ̀, посра́мленъ ѿ  тебє̀ и҆схо́дитъ, пречтⷭ҇аѧ бцⷣе дв҃о, но про́ситъ  бл҃года́ти, и҆ прїе́млетъ дарова́нїе къ поле́зномꙋ  проше́нїю. 
Крⷭ҇тобг҃оро́диченъ: Всечтⷭ҇аѧ, ꙗ҆́кѡ ви́дѣ  тебѐ на крⷭ҇тѣ̀ повѣ́шена, пла́чꙋщи вопїѧ́ше мт҃рски:  сн҃е мо́й и҆ бж҃е мо́й, сладча́йшее моѐ ча́до, ка́кѡ  терпи́ши стрⷭ҇ть поно́снꙋю; 
[зрѝ] А҆́ще ли пра́зднꙋеши съ полѷеле́емъ,  глаго́ли бг҃оро́диченъ воскрⷭ҇ный: Кто̀ тебѐ не  оу҆бл҃жи́тъ: [Пи́санъ въ концѣ̀ кни́ги сеѧ̀.] 
Вхо́дъ. Прокі́менъ днѐ. 
Та́же паремїи̑ г҃, а҆пⷭ҇льскїѧ, [пи̑саны въ концѣ̀  кни́ги сеѧ̀.] 
На стїхо́внѣ стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Прїѧ́лъ є҆сѝ, а҆пⷭ҇ле, над̾ де́мѡны ꙳  непобѣди́мꙋю вла́сть и҆ си́лꙋ, ꙳ ѡ҆ и҆́мени хрⷭ҇то́вѣ, ꙳  нача̑ла тьмы̑ си́хъ ѿгони́ти, ꙳ и҆ проше́лъ є҆сѝ  зе́млю, ꙳ просвѣща́ѧ ꙗ҆́коже со́лнце, ꙳ и҆ всѧ̑ страны̑  наꙋчѝ, ꙳ пе́рвое, сла́вне, хрⷭ҇то́во проповѣ́далъ є҆сѝ  сп҃си́тельное прише́ствїе. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Пе́рвѣй бл҃гости, ꙳ и҆ є҆сте́ственномꙋ и҆  пребж҃е́ственномꙋ ꙳ житїю̀ подо́бѧсѧ, ꙳ мꙋ́жъ бы́лъ є҆сѝ  бл҃гъ, и҆́мⷬ҇къ, по сꙋществꙋ̀, ꙳ и҆ бл҃года́ти  бжⷭ҇твенныѧ сн҃ъ и҆менꙋ́емь, ꙳ нра́вѡвъ твои́хъ  бл҃гостїю, ꙳ и҆ оу҆ма̀ чистото́ю, ꙳ хрⷭ҇то́въ показа́лсѧ  є҆сѝ ꙳ оу҆ч҃нкъ и҆́скреннїй. 
(л. м҃з ѡ҆б.) 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Ѻ҆рга́нъ до́брѣ соста́вленъ, ꙳ бж҃е́ственнымъ  ѡ҆кормле́нїемъ, а҆пⷭ҇ле и҆́мⷬ҇къ, ꙳ ꙗ҆зы́кѡвъ зва́нїю  ты̀ оу҆вѣ́рилсѧ є҆сѝ, ꙳ къ позна́нїю хрⷭ҇то́вꙋ  наставлѧ́ѧ, ꙳ словесы̀ и҆ дѣѧ̑нїи, ꙳ и҆ всѧ̑ просвѣти́лъ  є҆сѝ ꙳ и҆сповѣ́дати и҆́стинное і҆и҃са бжⷭ҇тво̀, ꙳ сп҃са  дꙋ́шъ на́шихъ. 
Сла́ва, гла́съ в҃: 
Ѡ҆ста́вивъ земна̑ѧ, послѣ́довалъ є҆сѝ хрⷭ҇тꙋ̀,  и҆ зна́менавсѧ дохнове́нїемъ ст҃а́гѡ дх҃а, по́сланъ бы́въ  ѿ негѡ̀ въ ꙗ҆зы́ки поги́бшыѧ, ѡ҆браща́ти человѣ́ки въ  свѣ́тъ бг҃озна́нїѧ, а҆пⷭ҇ле и҆́мⷬ҇къ, и҆ сконча́въ  по́двиги бж҃е́ственныѧ твоеѧ̀ стра́сти, и҆ мꙋ́къ  разли́чныхъ, дꙋ́шꙋ твою̀ хрⷭ҇тꙋ̀ пре́далъ є҆сѝ. того̀  молѝ, всебл҃же́нне, дарова́ти на́мъ ве́лїю млⷭ҇ть. 
А҆́ще ли пра́зднꙋеши, глаго́ли бг҃оро́диченъ  воскрⷭ҇ный: 
Ѽ чꙋдесѐ, но́вагѡ, всѣ́хъ дре́внихъ чꙋде́съ! 
А҆́ще ли не пра́зднꙋеши, глаго́ли бг҃оро́диченъ  се́й: 
Ꙗ҆́кѡ плодови́та ма́слина дв҃а, и҆зрастѝ тебѐ  плода̀ живо́тнаго плодоноси́ти мі́рови ве́лїю и҆ бога́тꙋю  млⷭ҇ть. 
Крⷭ҇тобг҃оро́диченъ: Дре́вꙋ крⷭ҇тномꙋ тѧ̀, і҆и҃се,  пригвожде́на, ꙳ зрѧ́щи неискꙋсобра́чнаѧ, ꙳ пла́чꙋщи  глаго́лаше: ꙳ ча́до сладча́йшее, ꙳ почто̀ ѡ҆ста́вилъ є҆сѝ  менѐ ро́ждшꙋю тѧ̀ є҆ди́нꙋ, ꙳ свѣ́те непристꙋ́пный  пребезнача́льнагѡ ѻ҆ц҃а̀; ꙳ потщи́сѧ и҆ просла́висѧ, ꙳  ꙗ҆́кѡ да сла́вꙋ полꙋ́чатъ бжⷭ҇твеннꙋю, ꙳ бжⷭ҇твєнныѧ  стра̑сти твоѧ̑ сла́вѧщїи. 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ г҃: 
А҆пⷭ҇ле ст҃ы́й и҆́мⷬ҇къ, молѝ млⷭ҇тиваго  бг҃а, да прегрѣше́нїй ѡ҆ставле́нїе пода́стъ дꙋша́мъ  на́шымъ. 
Сла́ва, и҆ ны́нѣ, бг҃оро́диченъ, по гла́съ  тропарѧ̀. 
 (л. м҃и) 
На оу҆́трени 
на Бг҃ъ гдⷭ҇ь: тропа́рь то́йже. 
По а҃-й каѳі́смѣ, сѣда́ленъ, гла́съ в҃: 
Оу҆лови́въ ꙗ҆зы́ки а҆пⷭ҇лъ сла́вный, и҆ наꙋчи́въ  концы̀ зємны́ѧ, тебѣ̀ кла́нѧтисѧ со ѻ҆ц҃е́мъ и҆  дх҃омъ, хрⷭ҇тѐ бж҃е: тогѡ̀ ра́ди оу҆твердѝ цр҃ковь  твою̀, и҆ вѣ̑рнымъ низпослѝ бл҃гослове́нїе твоѐ,  є҆ди́не млⷭ҇тиве и҆ чл҃вѣколю́бче. [Два́жды.] 
Сла́ва, и҆ ны́нѣ, бг҃оро́диченъ: 
Бж҃е́ственнагѡ є҆стества̀ ѻ҆́бщницы бы́хомъ  тобо́ю, бцⷣе приснодв҃о: бг҃а бо на́мъ воплоти́вшагосѧ  родила̀ є҆сѝ. тѣ́мже по до́лгꙋ тѧ̀ всѝ бл҃гоче́стнѡ  велича́емъ. 
По в҃-й каѳі́смѣ сѣда́ленъ, гла́съ д҃: 
Лꙋчꙋ̀ ꙗ҆́кѡ сл҃нце пра́вды и҆спꙋсти́ тѧ  хрⷭ҇то́съ, просвѣти́ти всю̀ зе́млю, а҆пⷭ҇ле сла́вный  и҆́мⷬ҇къ, бж҃е́ственными твои́ми мл҃твами ѡ҆зарѧ́еши,  и҆ бжⷭ҇твеннымъ свѣ́томъ невече́рнимъ всѣ́хъ  просвѣща́еши, вѣ́рою соверша́ющихъ ст҃ꙋ́ю па́мѧть  твою̀. [Два́жды.] 
Сла́ва, и҆ ны́нѣ, бг҃оро́диченъ: 
Наде́жда непосты́днаѧ надѣ́ющихсѧ на тѧ̀,  є҆ди́на ро́ждшаѧ па́че є҆стества̀ пло́тїю хрⷭ҇та̀ бг҃а  на́шего, того̀ со ст҃ы́ми а҆пⷭ҇лы молѝ, пода́ти  вселе́ннѣй ѡ҆чище́нїе прегрѣше́нїй, и҆ всѣ̑мъ на́мъ  пре́жде конца̀ житїѧ̀ и҆справле́нїе. 
Припѣ́въ: 
Велича́емъ тѧ̀, а҆пⷭ҇ле ст҃ы́й и҆́мⷬ҇къ, и҆  чте́мъ болѣ́зни и҆ трꙋды̀ твоѧ̑, и҆́миже трꙋди́лсѧ  є҆сѝ во бл҃говѣ́стїи хрⷭ҇то́вѣ. 
Ѱало́мъ и҆збра́нный: Нб҃са̀ повѣ́даютъ сла́вꙋ  бж҃їю: 
По полѷеле́и сѣда́ленъ, гла́съ и҃. 
Подо́бенъ: Премꙋ́дрости: 
Мре́жею слове́съ бжⷭ҇твенныхъ, ры̑бы оу҆лови́въ  словє́сныѧ, сїѧ̑ прине́слъ є҆сѝ нача́токъ бг҃ꙋ на́шемꙋ  и҆ въ хрⷭ҇то́вы ꙗ҆́звы жела́ѧ ѡ҆блещи́сѧ, подо́бникъ  стрⷭ҇ти є҆гѡ̀ ꙗ҆ви́лсѧ є҆сѝ. тѣ́мъ (л. м҃и ѡ҆б.)  соше́дшесѧ по до́лгꙋ чти́мъ, а҆пⷭ҇ле сла́вне,  всепра́зднственнꙋю па́мѧть твою̀, и҆ согла́снѡ вопїе́мъ  тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти, чтꙋ́щымъ любо́вїю ст҃ꙋ́ю па́мѧть твою̀.  [Два́жды.] 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѡ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище: ꙗ҆́кѡ сп҃се́нїе въ не́й содѣ́ласѧ  мі́ра, и҆ ѡ҆ставле́нїе дре́внихъ согрѣше́нїй. сегѡ̀  ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, бл҃гоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Во всю̀ зе́млю и҆зы́де вѣща́нїе  и҆́хъ: 
Сті́хъ: Нб҃са̀ повѣ́даютъ сла́вꙋ бж҃їю: 
Всѧ́кое дыха́нїе: 
Та́же є҆ѵⷢ҇лїе, [пи́сано въ концѣ̀ кни́ги сеѧ̀.] 
По н҃-мъ ѱалмѣ̀ стїхи́ра, гла́съ ѕ҃: 
И҆́же бж҃е́ственнагѡ дх҃а ꙗ҆́снѡ бл҃года́ть  прїе́мъ, сщ҃е́ннагѡ ли́ка а҆пⷭ҇льскагѡ соприча́стникъ  бы́въ, и҆́мⷬ҇къ: тѣ́мъ носи́мое съ нб҃сѐ и҆ногда̀  дыха́нїе ѻ҆́гненное ѻ҆́гненнымъ ѧ҆зы́комъ вдохнꙋ́въ, и҆  ꙗ҆зы́ческое терно́вное попали́лъ є҆сѝ безбо́жїе,  хрⷭ҇та̀ бг҃а проповѣ́дниче, молѝ сп҃сти́сѧ дꙋша́мъ  на́шымъ. 
Канѡ́нъ, гла́съ и҃. 
Пѣ́снь а҃. 
І҆рмо́съ: Пѣ́снь возсле́мъ, лю́дїе, чꙋ́дномꙋ бг҃ꙋ  на́шемꙋ, свободи́вшемꙋ і҆и҃лѧ ѿ рабо́ты, пѣ́снь  побѣ́днꙋю пою́ще и҆ вопїю́ще, пои́мъ тебѣ̀ є҆ди́номꙋ  влⷣцѣ. 
Въ вы́шнихъ влⷣцѣ предстоѧ̀ и҆́мⷬ҇къ,  а҆пⷭ҇ле чꙋ́дне, тѧ̀ просла́вльшемꙋ, и҆ оу҆ч҃нка̀ себѣ̀  свѣ́тлѡ показа́вшемꙋ, просвѣтѝ дꙋ́шꙋ мою̀, да воспою̀  бж҃е́ственнꙋю твою̀ па́мѧть. 
Всѧ́ко и҆з̾ѡби́лїе бл҃ги́хъ тебѣ̀ хрⷭ҇то́съ  дарова́въ, ве́рхъ бж҃е́ственныхъ дарова́нїй, а҆пⷭ҇ле,  показа́ тѧ, сꙋдо́мъ првⷣнымъ, бг҃оѧвле́нне, првⷣный  є҆ди́нъ. 
(л. м҃ѳ) 
Вседꙋхо́внꙋю зарю̀ прїи́мъ, а҆пⷭ҇ле, соше́дшꙋю на  тѧ̀ съ нб҃сѐ, ѻ҆гнедꙋхнове́нъ бы́лъ є҆сѝ, всю̀  попалѧ́ѧ пре́лесть многобо́жїѧ. 
Бг҃оро́диченъ: Ты̀ моѐ ме́ртвенное и҆ тлѣ́нное,  безсме́ртное и҆ нетлѣ́нное, сп҃се, показа́въ, во  оу҆тро́бꙋ всели́лсѧ є҆сѝ ст҃ы́ѧ дв҃ы пречтⷭ҇ыѧ  неискꙋсобра́чнѡ, воѡбрази́всѧ же въ чл҃вѣ́ческое  є҆стество̀. 
Пѣ́снь г҃. 
І҆рмо́съ: Нѣ́сть ст҃ъ ꙗ҆́кѡ гдⷭ҇ь, и҆ нѣ́сть  првⷣнъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь:  нѣ́сть првⷣнъ па́че тебє̀, гдⷭ҇и. 
Бж҃е́ственное та́инство воплоще́нїѧ позна́лъ  є҆сѝ вои́стиннꙋ, а҆пⷭ҇ле и҆́мⷬ҇къ бг҃опрїѧ́тне, ѿ  сама́гѡ сп҃са зарю̀ прїи́мъ премі́рнꙋю. 
Сло́во безнача́льное и҆ присносꙋ́щное, своего̀  слꙋжи́телѧ тѧ̀, а҆пⷭ҇ле чꙋ́дне, блиста́нїи свѣ́тлыми  бога́тнѡ просвѣтѝ бж҃е́ственныѧ бл҃года́ти. 
Заре́ю разжже́нъ и҆ дѣ́телїю дꙋхо́вною, ꙗ҆́кѡ  стрѣла̀ бг҃ови́днаѧ по́сланъ бы́лъ є҆сѝ ѿ хрⷭ҇та̀,  а҆пⷭ҇ле пресла́вне, и҆ мі́ръ просвѣти́лъ є҆сѝ,  бл҃же́нне, оу҆че́нїемъ твои́мъ. 
Бг҃оро́диченъ: Свѣ́щникъ всезлаты́й тѧ̀ прⷪ҇ро́къ  прописа̀, бцⷣе, носѧ́щꙋ свѣ́тъ невече́рнїй,  просвѣща́ющаго мі́ръ лꙋча́ми бжⷭ҇тва̀, хрⷭ҇та̀ бг҃а  на́шегѡ. 
Сѣда́ленъ, гла́съ г҃. 
Подо́бенъ: Бж҃е́ственныѧ: 
Бж҃е́ственнагѡ дх҃а свѣтозаре́нїемъ, тмꙋ̀  разрꙋши́лъ є҆сѝ многобо́жїѧ, и҆ вѣ́рныхъ сердца̀  просвѣти́лъ є҆сѝ, воспѣ́въ сп҃си́тєльныѧ повелѣ̑нїѧ  а҆пⷭ҇ле и҆́мⷬ҇къ, премꙋ́дре, хрⷭ҇та̀ бг҃а молѝ,  дарова́ти на́мъ ве́лїю млⷭ҇ть. 
Сла́ва и҆ ны́нѣ, бг҃оро́диченъ: 
Кі́йждо и҆дѣ́же сп҃са́етсѧ, та́мѡ пра́веднѡ и҆  притека́етъ: и҆ ко́е и҆но́е таково́е прибѣ́жище, ꙗ҆́кѡ  ты̀, бцⷣе, покрыва́ющее дꙋ́шы на́шѧ; 
Крⷭ҇тобг҃оро́диченъ: Же́злъ си́лы стѧжа́вшїи  крⷭ҇тъ сн҃а твоегѡ̀, бцⷣе, тѣ́мъ низлага́емъ врагѡ́въ  шата̑нїѧ, любо́вїю тѧ̀ непреста́ннѡ велича́юще. 
(л. м҃ѳ ѡ҆б.) 
Пѣ́снь д҃. 
І҆рмо́съ: И҆з̾ горы̀ прїѡсѣне́нныѧ, сло́ве,  прⷪ҇ро́къ, є҆ди́ныѧ бцⷣы, хотѧ́ща воплоти́тисѧ,  бг҃ови́днѡ оу҆смотрѝ, и҆ со стра́хомъ славосло́вѧше  си́лꙋ твою̀. 
Ве́сь сокро́вище сы́й дарова́нїй є҆ѵⷢ҇льскихъ,  бл҃года́ти и҆спо́лненъ, свѣ́тъ мі́ра, и҆ со́ль  вселе́нныѧ, и҆́мⷬ҇къ всебл҃же́нне, бы́лъ є҆сѝ. 
Веще́й стꙋ́днагѡ ꙗ҆вле́нїѧ ѿврати́лсѧ є҆сѝ,  невеще́ственъ же свѣ́тъ ви́дѣти сподо́билсѧ є҆сѝ  бж҃ества̀, ви́дъ прїи́мшаго ве́щь человѣ́чества,  досточꙋ́дне. 
Ты̀, ꙗ҆́кѡ оу҆ч҃нкъ жи́зни нетлѣ́нныѧ,  оу҆мертвѝ на́шъ живꙋ́щїй грѣ́хъ, живоно́сною си́лою  животода́вца, є҆ѧ́же прїѧ́лъ є҆сѝ дѣ́йствїе. 
Бг҃оро́диченъ: Ра́венъ бы́въ ѻ҆ц҃ꙋ̀ твоемꙋ̀ по  сꙋществꙋ̀, ра́венъ человѣ́кѡмъ бы́лъ є҆сѝ по  є҆стествꙋ̀, ѿ пречтⷭ҇ыѧ дв҃ы на́шꙋ, влⷣко, пло́ть  прїе́мый. 
Пѣ́снь є҃. 
І҆рмо́съ: Ѿ нощѝ невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Со ѻ҆гне́мъ дх҃о́внымъ, бг҃ови́дче, тво́й  смѣси́сѧ ѧ҆зы́къ, є҆го́же воспрїѧ́лъ є҆сѝ любо́вїю,  на го́рницѣ сѣдѧ̀. 
Ꙗ҆́кѡ высо́къ сы́й въ превы́шнихъ се́лѣхъ  живы́й, и҆́мⷬ҇къ, высѡ́каѧ и҆ вели̑каѧ оу҆чє́нїѧ  на́мъ прине́слъ є҆сѝ. 
Оу҆́мъ чи́стъ и҆мѣ́ѧй къ бг҃ꙋ во свѣ́тлости,  се́рдце чи́сто стѧжа́лъ є҆сѝ, и҆ воплоще́ннаго бг҃а  ви́дѣлъ є҆сѝ, непостижи́маго ра́зꙋмомъ. 
Бг҃оро́диченъ: Зако́нъ пе́рвый, дв҃о, ржⷭ҇тво́мъ  твои́мъ преста̀, процвѣте́ же бл҃года́ть, и҆ пра́вда  возсїѧ̀. 
Пѣ́снь ѕ҃. 
І҆рмо́съ: Ри́зꙋ мнѣ̀ пода́ждь свѣ́тлꙋ,  ѡ҆дѣѧ́йсѧ свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ  бж҃е на́шъ. 
Ꙗ҆́кѡ оу҆ч҃нкъ и҆ дрꙋ́гъ хрⷭ҇то́въ, а҆пⷭ҇ле  сла́вне, ре́вностїю поревнова́лъ є҆сѝ, по гдⷭ҇ѣ бз҃ѣ  вседержи́тели. 
(л. н҃) 
Тебѐ бж҃е́ственныхъ чꙋде́съ самодѣ́лателѧ сп҃съ  показа̀, да́въ вла́сть тебѣ̀ дѣ́йствомъ своеѧ̀  бл҃гости. 
Преꙋкра́шенъ бж҃е́ственною бл҃года́тїю оу҆че́нїѧ,  бл҃говѣствꙋ́еши мі́рꙋ ѻ҆́бщее сп҃се́нїе, сꙋ́щаго над̾  всѣ́ми бг҃а, а҆пⷭ҇ле хрⷭ҇то́въ, и҆́мⷬ҇къ  прехва́льне. 
Бг҃оро́диченъ: Да заградѧ́тсѧ оу҆ста̀  ѕлочести́выхъ, бцⷣꙋ тѧ̀ немꙋ́дрствꙋющихъ,  всенепоро́чнаѧ, и҆ ли́ца и҆́хъ въ стꙋ́дъ да ѡ҆блекꙋ́тсѧ. 
Конда́къ, во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ д҃. 
Подо́бенъ: Ꙗ҆ви́лсѧ є҆сѝ: 
Ꙗ҆́кѡ ѕвѣздꙋ̀ пресвѣ́тлꙋю цр҃ковь всегда̀  стѧжа́ тѧ, а҆пⷭ҇ле и҆́мⷬ҇къ, чꙋде́съ твои́хъ  многоподава́нїемъ просвѣща́ема. тѣ́мже зове́мъ хрⷭ҇тꙋ̀:  сп҃сѝ чтꙋ́щихъ вѣ́рою па́мѧть твоегѡ̀ а҆пⷭ҇ла,  многомлⷭ҇тиве. 
І҆́косъ: Стрꙋю̀ сло́ва пода́ждь мѝ, гдⷭ҇и,  водно́е є҆стество̀ содѣ́ѧвый, и҆ се́рдце моѐ  оу҆крѣпѝ, бл҃гоꙋтро́бне, и҆́же зе́млю оу҆тверди́вый  сло́вомъ твои́мъ: и҆ просвѣтѝ моѐ помышле́нїе,  свѣ́томъ ꙗ҆́кѡ ри́зою ѡ҆дѣва́ѧйсѧ, да глаго́лѧ и҆ пою̀  подѡ́бнаѧ, досто́йнѡ почестѝ твоего̀ а҆пⷭ҇ла,  многомлⷭ҇тиве. 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки. 
Стра́ннꙋ ре́вность и҆мы́й, ны́нѣ прⷭ҇то́лꙋ  предстои́ши влⷣчнемꙋ и҆́мⷬ҇къ, ꙗ҆́кѡ слꙋга̀  хрⷭ҇то́въ вѣнча́нъ бы́лъ є҆сѝ, бг҃опроповѣ́дниче,  вопїѧ̀: бл҃гослове́нъ є҆сѝ, гдⷭ҇и бж҃е, во вѣ́ки. 
Вкꙋ́пѣ сло́вꙋ сликовствꙋ́ѧ и҆ собесѣ́дникъ томꙋ̀  бы́въ, црⷭ҇твїѧ та́мѡ сопричасти́лсѧ є҆сѝ вы́шнѧгѡ,  зовы́й: бл҃гослове́нъ є҆сѝ, гдⷭ҇и бж҃е, во вѣ́ки. 
Мꙋ́дростїю ѡ҆бложе́нъ, бл҃года́тїю ѡ҆заре́нъ,  ми́рною красото́ю оу҆краше́нъ, бг҃оглаго́ливе а҆пⷭ҇ле  ст҃е, вопїе́ши: бл҃гослове́нъ є҆сѝ, гдⷭ҇и бж҃е, во  вѣ́ки. 
(л. н҃ ѡ҆б.) 
Бг҃оро́диченъ: Ле́стїю дре́вле бл҃гожре́бїѧ  пра́ѻтцы и҆згна̀ ѕмі́й: ты́ же си́хъ, мт҃и бж҃їѧ,  воззвала̀ є҆сѝ глаго́лющихъ: бл҃гослове́нъ, пречтⷭ҇аѧ,  пло́дъ твоегѡ̀ чре́ва. 
Пѣ́снь и҃. 
І҆рмо́съ: Мꙋсїкі̑йскимъ ѻ҆рга́нѡмъ согласꙋ́ющымъ,  и҆ лю́демъ безчи́слєннымъ покланѧ́ющымсѧ ѡ҆́бразꙋ въ  деи́рѣ, трѝ ѻ҆́троцы не повинꙋ́вшесѧ, гдⷭ҇а  воспѣва́хꙋ, и҆ славосло́влѧхꙋ во всѧ̑ вѣ́ки. 
Ꙗ҆́кѡ кра́снѣ но́зѣ твоѝ ꙗ҆ви́стѣсѧ,  бл҃голѣ́пенъ є҆́сть и҆ ѧ҆зы̑къ глаго́лющь сла́вꙋ  хрⷭ҇то́вꙋ, и҆ наꙋчѝ зва́ти: гдⷭ҇а по́йте и҆  превозноси́те во всѧ̑ вѣ́ки. 
Добро́тами оу҆кра́шенъ свѣтолꙋ́чными, и҆ чꙋде́съ  пꙋща́ѧ сїѧ̑нїѧ, позна́лсѧ є҆сѝ лю́демъ сѣ́мѧ  бл҃гослове́нное, оу҆вѣрѧ́ѧ взыва́ти: гдⷭ҇а по́йте и҆  превозноси́те во всѧ̑ вѣ́ки. 
Ст҃ъ оу҆ч҃нкъ, нбⷭ҇нымъ оу҆че́нъ та́йнамъ  вои́стиннꙋ, проше́лъ є҆сѝ вселе́ннꙋю, оу҆чѧ̀  велегла́снѡ сло́во вѣ́ры хрⷭ҇то́вы ты̀, а҆пⷭ҇ле, и҆  неизрече́ннꙋю и҆сповѣ́даѧ бл҃года́ть вопїѧ̀: гдⷭ҇а  по́йте и҆ превозноси́те во всѧ̑ вѣ́ки. 
Бг҃оро́диченъ: Оу҆́мъ не мо́жетъ ржⷭ҇тва̀  твоегѡ̀, бг҃ороди́тельнице, сказа́ти, и҆ и҆зрещѝ сло́во  и҆знемога́етъ: бг҃а бо заче́нши родила̀ є҆сѝ, дв҃о:  є҆го́же превозно́симъ во всѧ̑ вѣ́ки. 
Пѣ́снь ѳ҃. 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю, дв҃о чтⷭ҇аѧ, съ безпло́тными ли́ки тѧ̀  велича́юще. 
Ꙗ҆́вленъ бы́лъ є҆сѝ концє́мъ, а҆пⷭ҇ле,  бж҃е́ственнымъ свѣ́томъ сїѧ́ѧ, и҆ ѻ҆́гнь дх҃о́вный  прїи́мъ, свѣтоза́ренъ показа́лсѧ є҆сѝ, и҆́мⷬ҇къ,  тѣ́мже тѧ̀ велича́емъ. 
Ве́сь бг҃ꙋ возложе́нъ, томꙋ̀ сраствори́лсѧ є҆сѝ:  є҆го́же ны́нѣ молѝ, бг҃оѧвле́нне, ѡ҆ на́съ, вѣ́рою и҆  любо́вїю восхвалѧ́ющихъ тѧ̀. 
Твою̀, пребл҃же́нне, па́мѧть пра́зднꙋюще, мо́лимсѧ  всегда̀, треволне́нїѧ и҆збы́ти хода́тайствомъ  дерзнове́нїѧ твоегѡ̀: є҆го́же ꙗ҆́кѡ хрⷭ҇то́въ а҆пⷭ҇лъ  и҆́маши, бг҃ови́дче всечтⷭ҇не. 
(л. н҃а)  
Бг҃оро́диченъ: Сп҃се́нїѧ всѣ́хъ хода́таицꙋ  ꙗ҆́вльшꙋюсѧ человѣ́кѡмъ, и҆ мі́ръ просвѣ́щшꙋю сїѧ̑нїи  бг҃ови́дныѧ чистоты̀, въ пѣ́снехъ велича́емъ. 
Свѣти́ленъ. 
Подо́бенъ: Дх҃омъ предзрѧ̀: 
Тече́нїе кра́сныхъ твои́хъ но́гъ, и҆́мⷬ҇къ  а҆пⷭ҇ле, возврати́въ къ ше́ствїю нбⷭ҇номꙋ возше́лъ є҆сѝ  ра́дꙋѧсѧ, и҆ трⷪ҇цѣ предста́въ, во ѻ҆ц҃ѣ̀ ви́диши сн҃а  и҆ дх҃а бж҃е́ственнаго. сегѡ̀ ра́ди вѣ́рою пресщ҃е́ннꙋю  твою̀ и҆ бжⷭ҇твеннꙋю пра́зднꙋемъ па́мѧть. 
Бг҃оро́диченъ: Стра́шнагѡ и҆спыта́нїѧ воспомина́ю  ча́съ, мно́жество ѕѡ́лъ дѣ́лъ мои́хъ оу҆жаса́етъ и҆  оу҆страша́етъ мѧ̀, но оу҆ще́дри пречтⷭ҇аѧ, те́плою  твое́ю мл҃твою, и҆ да́ждь мѝ сп҃се́нїе: є҆ли̑ка бо  хо́щеши, мо́жеши. 
На хвали́техъ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Тро́стїю бл҃года́ти, ꙳ ѿ глꙋбины̀ сꙋ́етства  человѣ́ки и҆звле́клъ є҆сѝ, досточꙋ́дне, ꙳ оу҆чт҃лѧ  ма́нїемъ повинꙋ́всѧ, и҆́мⷬ҇къ, ꙳ просвѣ́щшагѡ по  всемꙋ̀ твоѐ разꙋмѣ́нїе, и҆ а҆пⷭ҇ла, и҆ че́стна  бг҃оглаго́льника, ꙳ тѧ̀, всебл҃же́нне, показа́вша, ꙳ тогѡ̀  непости́жнагѡ бж҃ества̀. [Два́жды.] 
Дх҃а сїѧ́нїе на тѧ̀ сни́де ꙳ во ѻ҆́гненнѣ ви́дѣ,  и҆ тѧ̀, бл҃же́нне, бж҃е́ственное прїѧ́телище содѣ́ла, ꙳  ско́рѡ ѿгонѧ́ща безбо́жїѧ мглꙋ̀, ꙳ и҆ мі́ръ  просвѣща́юща ꙳ сїѧ́нїемъ всемꙋ́дрыхъ твои́хъ слове́съ, ꙳  тайноглаго́льниче, ꙳ а҆пⷭ҇лѡвъ оу҆краше́нїе, ꙳ хрⷭ҇то́въ  самови́дче бл҃же́нне. 
Мо́лнїѧми проповѣ́данїѧ, ꙳ во тьмѣ̀ сѣдѧ́щыѧ  невѣ́дѣнїѧ, ꙳ сла́вне, просвѣти́въ, ꙳ показа́лъ є҆сѝ  сы́ны ꙳ влⷣки и҆ бг҃а вѣ́ры ра́ди. ꙳ є҆гѡ́же стрⷭ҇те́мъ  ревнова́лъ є҆сѝ и҆ сме́рти, ꙳ и҆ сла́вы бы́лъ є҆сѝ  наслѣ́дникъ, ꙳ ꙗ҆́кѡ мꙋ́дръ и҆ бг҃оглаго́ливъ, ꙳ ꙗ҆́кѡ  оу҆ч҃нкъ и҆́стины. 
Сла́ва, гла́съ в҃: Ѡ҆ста́вивъ земна̑ѧ,  послѣ́довалъ є҆сѝ хрⷭ҇тꙋ̀ и҆ зна́менавсѧ дохнове́нїемъ  ст҃а́гѡ дх҃а, по́сланъ бы́въ ѿ негѡ̀ въ ꙗ҆зы̑ки  поги́бшыѧ, ѡ҆браща́ти человѣ́ки во свѣ́тъ бг҃озна́нїѧ,  (л. н҃а ѡ҆б.) а҆пⷭ҇ле и҆́мⷬ҇къ: и҆ сконча́въ по́двиги  бжⷭ҇твенныѧ твоеѧ̀ стрⷭ҇ти, и҆ мꙋ́къ разли́чныхъ, дꙋ́шꙋ  твою̀ хрⷭ҇тꙋ̀ пре́далъ є҆сѝ: того̀ молѝ, всебл҃же́нне,  дарова́ти на́мъ ве́лїю млⷭ҇ть. 
И҆ ны́нѣ, бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и  бж҃їѧ, сохрани́ мѧ под̾ кро́вомъ твои́мъ. 
Крⷭ҇тобг҃оро́диченъ: Є҆гда̀ нескве́рнаѧ а҆́гница, ꙳  ви́дѣ своего̀ а҆́гнца, на заколе́нїе ꙗ҆́кѡ чл҃вѣ́ка  во́лею влеко́ма, ꙳ рыда́ющи глаго́лаше: безча́дствовати  мѧ̀ ны́нѣ тщи́шисѧ, хрⷭ҇тѐ, тебѐ ро́ждшꙋю. ꙳ что̀ сїѐ  сотвори́лъ є҆сѝ, и҆зба́вителю всѧ́ческихъ: ꙳ ѻ҆ба́че  воспѣва́ю и҆ сла́влю твою̀, ꙳ ю҆́же па́че оу҆ма̀ и҆  сло́ва, ꙳ кра́йнюю бл҃гость, чл҃вѣколю́бче. 


(л. н҃в) 
[глⷡ҇а ѳ҃] СЛꙊ́ЖБА Ѻ҆́БЩА 
а҆пⷭ҇лѡмъ двѣма̀ и҆ мнѡ́гимъ. 
Ве́чера, 
на Гдⷭ҇и воззва́хъ, стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Ꙗ҆́кѡ самови́дцы и҆ свидѣ́телїе ꙳ сло́ва  воплоще́нїѧ ꙳ оу҆чн҃цы̀ пребога́тїи  оу҆бл҃жа́етесѧ: ꙳ ꙗ҆́кѡ мо́лнїѧ бо сїѧ́ющїи ꙳ мі́рꙋ  ꙗ҆ви́стесѧ, ꙳ и҆ ꙗ҆́кѡ го́ры мы̑сленныѧ сла́дѡсти  и҆ска́паете, ꙳ ꙗ҆́кѡ приснотекꙋ́щыѧ рѣ́ки ра̑йскїѧ  раздѣли́вшесѧ, ꙳ ꙗ҆зы́чєскїѧ цр҃кви ꙳ бж҃е́ственными  напоѧ́ете вода́ми. 
Ꙗ҆́кѡ лꙋчы̀ блиста́ющїи зарѧ́ми дꙋхо́вными, ꙳ въ  мі́ръ ве́сь по́слани бы́сте, ꙳ чꙋде́съ дѣ́йство  незави́стнѡ подаю́ще, ꙳ слꙋжи́телїе хрⷭ҇то́выхъ та̑инъ  бы́вше ꙳ и҆ бг҃опи̑санныѧ скрижа̑ли ꙳ бж҃їѧ бл҃года́ти, ꙳  напи̑санныѧ бг҃онаꙋче́ннагѡ зако́на, ꙳ сщ҃еннотаи́нницы  пребога́тїи. 
Ры́барскаѧ тро́сть ꙳ любомꙋ́дрыхъ шата̑нїѧ, ꙳ и҆  виті̑йскїѧ стрꙋи̑ пречерта̀, ꙳ бг҃омꙋ̑драѧ оу҆чє́нїѧ ꙳  и҆з̾ѡбраже́нїй догма́ты; ꙳ и҆ та̑инъ бл҃ги́хъ ꙗ҆́снѡ  и҆зложи́вше є҆ѵⷢ҇лїе, ꙳ и҆ пи́щи присносꙋ́щныѧ  прича́стїе, ꙳ и҆ а҆́гг҃льское наслажде́нїе, и҆  пребыва́ющꙋю сла́вꙋ. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, сл҃нце свѣтоза́рное, сл҃нца  незаходи́магѡ носи́ло, ꙗ҆́же сл҃нце возсїѧ́вшаѧ  недомы́сленное. ра́дꙋйсѧ, оу҆́ме, ѡ҆блиста́ѧ  бж҃е́ственными сїѧ̑нїи: лꙋча̀ ѡ҆блиста́нїѧ, ѡ҆зарѧ́ющаѧ  землѝ концы̀, ꙗ҆́же вои́стиннꙋ златоза́рнаѧ, всѧ̀  до́браѧ и҆ пренепоро́чнаѧ, ꙗ҆́же свѣ́тъ невече́рнїй  вѣ̑рнымъ ѡ҆блиста́вшаѧ. 
Крⷭ҇тобг҃оро́диченъ: Распина́ема ви́дѧщи, ꙳ и҆ въ  ре́бра пробода́ема копїе́мъ, ꙳ пречⷭ҇таѧ, хрⷭ҇та̀  чл҃вѣколю́бца, ꙳ пла́каше (л. н҃в ѡ҆б.) вопїю́щи: ꙳ что̀  сїѐ, сн҃е мо́й; ꙳ что̀ тебѣ̀ неблагода́рнїи лю́дїе  возда́ша, ꙳ вмѣ́стѡ ꙗ҆̀же сотвори́лъ є҆сѝ дѡ́браѧ  и҆̀мъ; ꙳ и҆ тщи́шисѧ безча́дствовати мѧ̀,  вселюбе́знѣйше. ꙳ дивлю́сѧ, бл҃гоꙋтро́бне, твоемꙋ̀  во́льномꙋ распѧ́тїю. 
А҆́ще и҆́мꙋтъ, самогла́сенъ. Сла́ва, гла́съ  и҃: 
Ю҆́же проидо́сте тва́рь просвѣ́щше, сп҃совы  оу҆чн҃цы̀, ле́сть і҆́дѡльскꙋю ꙗ҆́кѡ хвра́стїе  попали́вше оу҆чє́нїи ва́шими, ꙗ҆зы́ки ѿ неразꙋ́мїѧ  глꙋбины̀, къ бж҃е́ственномꙋ ра́зꙋмꙋ оу҆лови́вше  сп҃со́сте: и҆ ны́нѣ моли́тесѧ хрⷭ҇тꙋ̀, ꙗ҆́кѡ да  млⷭ҇тивъ на́мъ бꙋ́детъ въ де́нь сꙋ́дный. 
И҆ ны́нѣ, бг҃оро́диченъ: 
Прїимѝ гла́съ молє́бникъ твои́хъ, пречⷭ҇таѧ дв҃о  бцⷣе, и҆ молѝ гдⷭ҇а непреста́ннѡ, прегрѣше́нїй  ѡ҆ставле́нїе дарова́ти на́мъ. 
Крⷭ҇тобг҃оро́диченъ: Гдⷭ҇и, є҆гда́ тѧ сл҃нца  првⷣнаго, ви́дѣ со́лнце на дре́вѣ повѣ́шена, лꙋчы̀  скры̀, и҆ лꙋна̀ свѣ́тъ во тмꙋ̀ преложѝ: всенепоро́чнаѧ  же твоѧ̀ мт҃и оу҆тро́бою оу҆ѧзвлѧ́шесѧ. 
А҆́ще пра́зднꙋеши съ полѷеле́емъ. глаго́ли  бг҃оро́диченъ: воскрⷭ҇ный: Цр҃ь нбⷭ҇ный: [Пи́санъ въ  концѣ̀ кни́ги сеѧ̀.] 
Вхо́дъ. Прокі́менъ днѐ. 
Чтє́нїѧ а҆пⷭ҇льскаѧ. [Пи̑саны въ концѣ̀ кни́ги  сеѧ̀.] 
На стїхо́внѣ стїхи̑ры, гла́съ ѕ҃: 
Подо́бенъ: Тридне́венъ: 
Вели́кихъ та̑инъ бж҃їихъ ꙳ слꙋжи́телїе бы́сте  бг҃осло́вцы, ꙳ и҆ бг҃ови́дцы оу҆чн҃цы̀, ꙳ и҆ бл҃года́ть  и҆сцѣле́нїй прїи́мше, ꙳ всѣ́хъ человѣ̑къ болѣ̑зни  и҆сцѣлѧ́ете. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Вели́кое прибѣ́жище, ꙳ и҆ покро́въ дꙋ́шъ на́шихъ,   ꙳ дꙋхѡ́въ лю́тыхъ прогна́нїе, ꙳ вы̀ є҆стѐ бг҃ови́дцы  а҆пⷭ҇ли гдⷭ҇ни: ꙳ тѣ́мже ва́съ при́снѡ почита́емъ. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Ѿ всѧ́кагѡ ѡ҆бстоѧ́нїѧ, ꙳ и҆ врежде́нїѧ  бѣсо́вскагѡ, ꙳ и҆ (л. н҃г) прегрѣше́нїѧ, и҆ ѕла́гѡ  плѣне́нїѧ и҆зба́вите, ꙳ вѣ́рою ва́съ восхвалѧ́ющихъ, ꙳  бж҃е́ственнїи а҆пⷭ҇ли бл҃же́ннїи. 
Сла́ва, гла́съ д҃: 
Ѻ҆рга́ны до́брѣ соста́влени, бжⷭ҇твеннымъ  ѡ҆кормле́нїемъ а҆пⷭ҇ли, ꙗ҆зы́кѡвъ зва́нїю вы̀  оу҆вѣ́ристесѧ, къ позна́нїю хрⷭ҇то́вꙋ наставлѧ́юще,  словесы̀ и҆ дѣѧ̑нїи: и҆ всѧ̑ просвѣти́ли є҆стѐ  и҆сповѣ́дати и҆́стинное і҆и҃са бж҃ество̀, сп҃са дꙋ́шъ  на́шихъ. 
А҆́ще пра́зднꙋеши, глаго́ли бг҃оро́диченъ:  воскрⷭ҇ный: При́зри на молє́нїѧ твои́хъ ра̑бъ: 
А҆́ще ли не пра́зднꙋеши, глаго́ли се́й  бг҃оро́диченъ: 
И҆мꙋ́ще тѧ̀, бцⷣе, оу҆пова́нїе и҆  предста́тельство, вра́жїихъ навѣ̑тъ не оу҆бои́мсѧ,  ꙗ҆́кѡ сп҃са́еши дꙋ́шы на́шѧ. 
Крⷭ҇тобг҃оро́диченъ: Ѡ҆рꙋ́жїе, [ꙗ҆́коже речѐ  сѷмеѡ́нъ,] се́рдце твоѐ про́йде, всест҃а́ѧ влⷣчце,  є҆гда̀ оу҆зрѣ́ла є҆сѝ и҆з̾ тебє̀ возсїѧ́вшаго  неизрече́ннаго сло́ва, ѿ беззако́нныхъ ꙗ҆́кѡ  ѡ҆сꙋжде́на, на крⷭ҇тѣ̀ возноси́ма, ѻ҆́цта и҆ же́лчи  вкꙋша́юща, ре́бра же и҆скопова́ема, рꙋка́ми же и҆ нога́ми  пригвожда́ема: рыдаю́щи восклица́ше, вопїю́щи мт҃рски:  что̀ сїѐ, ча́до сла́дкое, но́вое та́инство; 
Тропа́рь, гла́съ г҃: 
А҆пⷭ҇ли ст҃і́и, моли́те млⷭ҇тиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: по гла́сꙋ  тропарѧ̀. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ а҃. 
Подо́бенъ: Гро́бъ тво́й, сп҃се: 
Ли́къ дꙋхо́вный а҆пⷭ҇льскїй, мі́рꙋ посла́сѧ  та́йнѡ, ѿ бг҃а вы́шнѧгѡ, и҆ нево́лею стра́ждꙋщихъ  вра́чеве ꙗ҆ви́шасѧ, трїѷпоста́снаго є҆ди́нственнѣ  призыва́юще, бжⷭ҇твенное воплоще́нїе є҆мманꙋ́ила гдⷭ҇а,  мꙋ́дрѣ написа́ша. [Два́жды.] 
(л. н҃г ѡ҆б.) 
Сла́ва, и҆ ны́нѣ, бг҃оро́диченъ: 
Кꙋпинꙋ̀ ю҆́же мѡѷсе́й неѡпали́мꙋ ви́дѣ, го́рꙋ  бж҃їю, ст҃ы́й ѡ҆́блакъ, сѣ́нь нескве́рнꙋю, бг҃опрїѧ́тнꙋю  трапе́зꙋ, пала́тꙋ высо́кагѡ цр҃ѧ̀, всесвѣ́тлꙋю и҆  непроходи́мꙋю две́рь, дв҃о, пое́мъ тѧ̀. 
По в҃-й каѳі́смѣ сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Свѣтолꙋ́чными сїѧ̑нїи, ꙗ҆́коже ѕвѣ́зды зємны́ѧ  концы̀ просвѣща́ете, оу҆чє́нїи ст҃ы́ѧ про́повѣди,  нбⷭ҇нїи таи́нницы гдⷭ҇ни а҆пⷭ҇ли. [Два́жды.] 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щихъ въ нꙋ́ждахъ, на́шꙋ  по́мощь, и҆ къ бг҃ꙋ премѣне́нїе, є҆ѧ́же ра́ди тлѝ  и҆зба́вихомсѧ, бг҃ꙋ вѣ́рнїи оу҆бл҃жа́емъ. 
По Хвали́те и҆́мѧ гдⷭ҇не: 
Припѣ́въ: Велича́емъ ва́съ, ст҃і́и а҆пⷭ҇ли, ве́сь  мі́ръ оу҆че́ньми свои́ми просвѣти́вшыѧ, и҆ всѧ̑ концы̀  ко хрⷭ҇тꙋ̀ приве́дшыѧ. 
Ѱало́мъ и҆збра́нный: Нб҃са̀ повѣ́даютъ сла́вꙋ  бж҃їю: 
По полѷеле́и сѣда́ленъ, гла́съ г҃. 
Подо́бенъ: Бж҃е́ственныѧ: 
Бж҃е́ственнїи трꙋбы̑ оу҆тѣ́шителѧ, возглаша́юще  дыха́нїе слове́съ сп҃се́нїѧ, мі́рꙋ возгласи́те, и҆ и҆̀же  во мра́цѣ пре́лести спѧ́щыѧ, къ свѣ́тꙋ бг҃оразꙋ́мїѧ  возста́вивше приведи́те, бж҃е́ственнагѡ свѣ́та а҆пⷭ҇ли,  молѧ́ще хрⷭ҇та̀ бг҃а, сп҃сти́сѧ дꙋша́мъ  на́шымъ.[Два́жды.] 
Сла́ва, и҆ ны́нѣ, бг҃оро́диченъ: 
Бж҃е́ственнагѡ є҆стества̀ не ѿлꙋ́чьсѧ, пло́ть  бы́въ во чре́вѣ твое́мъ: но бг҃ъ вочл҃вѣ́чьсѧ  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ  пре́жде ржⷭ҇тва̀ сохрани́въ всенепоро́чнꙋ, є҆ди́нъ  гдⷭ҇ь: того̀ приле́жнѡ молѝ, дарова́ти на́мъ ве́лїю  млⷭ҇ть. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Во всю̀ зе́млю и҆зы́де вѣща́нїе  и҆́хъ: 
Сті́хъ: Нб҃са̀ повѣ́даютъ сла́вꙋ бж҃їю: 
Всѧ́кое дыха́нїе: 
(л. н҃д) 
Та́же є҆ѵⷢ҇лїе а҆пⷭ҇лꙋ є҆ди́номꙋ. [Пи́сано въ  концѣ̀ кни́ги сеѧ̀.] 
По н҃-мъ ѱалмѣ̀ стїхи́ра, гла́съ ѕ҃: 
Всечⷭ҇тны́й а҆пⷭ҇лѡвъ пра́здникъ приспѣ̀ цр҃кви  хрⷭ҇то́вѣ, хода́тайствꙋющїй сп҃се́нїе всѣ̑мъ на́мъ.  та́йнѡ оу҆́бѡ восплеска́вше къ си̑мъ рце́мъ: ра́дꙋйтесѧ,  свѣти́льницы сꙋ́щымъ во тмѣ̀, мы́сленнагѡ сл҃нца зарѝ  ѡ҆блиста́ющїи. ра́дꙋйтесѧ, а҆пⷭ҇ли, оу҆че́нїй  бж҃е́ственныхъ ѡ҆снова̑нїѧ незы́блєма, дрꙋ́зи хрⷭ҇то́вы,  сосꙋ́ди честні́и: прїиди́те посредѣ̀ на́съ неви́димѡ,  сподоблѧ́юще дарѡ́въ невеще́ственныхъ, ва́шъ пра́здникъ  восхвалѧ́ющихъ пѣ́сньми. 
Канѡ́нъ, гла́съ д҃. 
Пѣ́снь а҃. 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Ли́къ а҆пⷭ҇льскїй пѣ́ти мѝ жела́ющꙋ, хрⷭ҇тѐ,  мл҃твами и҆́хъ, ꙗ҆́кѡ бг҃ъ зарю̀ прест҃а́гѡ дх҃а да́рꙋй  мнѣ̀, и҆ свѣ́тъ премꙋ́дрости твоеѧ̀. 
Оу҆крѣ́пльшесѧ си́лою твое́ю и҆ бл҃года́тїю,  хрⷭ҇тѐ, си́лꙋ проти́вныхъ вра̑гъ разрꙋши́ша чтⷭ҇ні́и  твоѝ а҆пⷭ҇ли, бг҃ови́дцы бы́вше, неѡскꙋ́днымъ къ тебѣ̀  манове́нїемъ. 
И҆сцѣлє́нїѧ творѧ́ще, влⷣко, твои́мъ и҆́менемъ,  ꙗ҆зы́чєскаѧ совокꙋплє́нїѧ твои́мъ позна́нїемъ  оу҆лови́ша сла́внїи а҆пⷭ҇ли, и҆ свѣ́томъ твои́мъ  просвѣти́ша. 
Премꙋ́дрости нбⷭ҇ныѧ наꙋчи́вшесѧ, пресла́внїи  хрⷭ҇то́вы а҆пⷭ҇ли, ꙗ҆́вственнѡ премꙋ́дрїи ѡ҆бꙋи́сте  многослѡ́вїѧ нечести́выхъ, поспѣше́нїемъ проповѣ́данїѧ. 
Бг҃оро́диченъ: Ѿ трⷪ҇цы пребж҃е́ственныѧ  є҆ди́наго, пречⷭ҇таѧ, родила̀ є҆сѝ, и҆з̾ тебє̀  пло́тїю ꙗ҆́вльшагосѧ по на́мъ, бл҃говоле́нїемъ ро́ждшагѡ  и҆̀, и҆ дѣ́йствомъ дх҃а прест҃а́гѡ, дв҃о мт҃и. 
Пѣ́снь г҃. 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀,  хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆  прибѣ́жище, и҆ оу҆твержде́нїе. 
(л. н҃д ѡ҆б.) 
Нбⷭ҇наѧ и҆ чтⷭ҇на̑ѧ бг҃овѣща́юще на землѝ  оу҆чє́нїѧ, ѧ҆зы́ки ѻ҆́гненными и҆звѣствꙋ́юще.  проповѣ́дницы хрⷭ҇то́вы пре́дали є҆стѐ. 
Показа́лъ є҆сѝ нб҃са̀ словє́снаѧ, оу҆ч҃нкѝ  твоѧ̑, влⷣко, сла́вꙋ твою̀ повѣ́дающыѧ всѣ̑мъ  концє́мъ. 
Напи́сани бы́вше на нб҃сѣ́хъ, и҆ ꙗ҆́вльшесѧ  хрⷭ҇тꙋ̀ ссє́льницы, чтꙋ́щихъ ва́съ любо́вїю ны́нѣ,  премꙋ́дрїи, сохрани́те. 
Бг҃оро́диченъ: Всели́выйсѧ въ на́съ, и҆́же въ  вы́шнихъ живы́й, пречⷭ҇таѧ, пло́ть бо прїи́мъ ѿ тебє̀  без̾ сѣ́мене, ꙗ҆ви́сѧ. 
Сѣда́ленъ, гла́съ и҃. 
Подо́бенъ: Премꙋ́дрости: 
Мре́жею слове́съ бжⷭ҇твенныхъ, ры̑бы оу҆лови́вше  словє́сныѧ, сїѧ̑ принеслѝ є҆стѐ нача́токъ бг҃ꙋ  на́шемꙋ, и҆ въ хрⷭ҇то́вы ꙗ҆́звы жела́юще ѡ҆блещи́сѧ,  подѡ́бницы стрⷭ҇те́й є҆гѡ̀ ꙗ҆ви́лисѧ є҆стѐ. тѣ́мъ  соше́дшесѧ по до́лгꙋ чти́мъ, а҆пⷭ҇ли сла́внїи,  всепра́зднственнꙋю па́мѧть ва́шꙋ, и҆ согла́снѡ вопїе́мъ  ва́мъ: моли́те хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю ст҃ꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ тѧ̀ без̾  сѣ́мене ро́ждшꙋю бг҃а пло́тїю, всѝ оу҆бл҃жа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ:  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: А҆́гнца и҆ па́стырѧ и҆  и҆зба́вителѧ, а҆́гница зрѧ́щи на крⷭ҇тѣ̀, восклица́ше  пла́чꙋщи, и҆ го́рькѡ рыда́ющи вопїѧ́ше: мі́ръ оу҆́бѡ  ра́дꙋетсѧ, прїе́млѧй тобо́ю и҆збавле́нїе: оу҆тро́ба же  моѧ̀ гори́тъ, зрѧ́щи твоѐ распѧ́тїе, є҆́же терпи́ши за  млⷭ҇рдїе млⷭ҇ти: долготерпѣли́ве гдⷭ҇и, млⷭ҇ти бе́здно  и҆ и҆сто́чниче неисчерпа́емый, оу҆млⷭ҇рдисѧ и҆ да́рꙋй  прегрѣше́нїй ѡ҆ставле́нїе вѣ́рою пою́щымъ бжⷭ҇твєнныѧ  стрⷭ҇ти твоѧ̑. 
(л. н҃є) 
Пѣ́снь д҃. 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце првⷣное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й, гдⷭ҇и. 
Глаго́лѡвъ бжⷭ҇твенныхъ а҆пⷭ҇лъ вѣща́нїе  ѻ҆гнеѡбра́знѡ про́йде вселе́ннꙋю всю̀: ле́сти оу҆́бѡ  ве́щь попалѧ́ющее, и҆ просвѣща́ющее бл҃года́тїю  бл҃гочести́выхъ совокꙋплє́нїѧ. 
Почернѣ́вшїй мра́комъ безбо́жїѧ мі́ръ,  бг҃озра́чнаѧ свѣти̑ла просвѣти́ша зарѧ́ми бл҃года́ти,  оу҆ченицы̀ гдⷭ҇ни ꙗ҆́вльшесѧ сїѧ́нїемъ проповѣ́данїѧ. 
Сщ҃е́нными зарѧ́ми просвѣще́ни мы́сленнагѡ  со́лнца, ꙗ҆́кѡ со́лнце въ мі́рѣ сїѧ́ете прехва́льнїи,  свѣ́томъ бжⷭ҇твеннымъ пре́лести мглꙋ̀ ѿгонѧ́юще. 
Же́злъ си́лы и҆мꙋ́ще крⷭ҇тъ тво́й, сла́ное житїѧ̀  самови́дцы твоѝ, сло́ве, мо́ре пресѣко́ша, ꙗ҆́кѡ ко́ни  смꙋща́юще многобо́жїѧ во́ды. 
Бг҃оро́диченъ: Оу҆кра́шено разли́чнымъ  свѣтоли́тїемъ нб҃о ѡ҆дꙋшевле́нное, тебѐ цр҃ѧ̀  ца́рствꙋющихъ, хрⷭ҇тѐ, дв҃и́ца пречтⷭ҇аѧ ны́нѣ ꙗ҆́кѡ  бцⷣа сла́вима є҆́сть. 
Пѣ́снь є҃. 
І҆рмо́съ: Ты̀, гдⷭ҇и мо́й, свѣ́тъ въ мі́ръ  прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀. 
Бжⷭ҇твєнныѧ твоѧ̑ и҆ премꙋ́дрыѧ слꙋжи́тєли  свѣ́тъ показа́лъ є҆сѝ въ мі́рѣ, тебѐ незаходи́маго  свѣ́та всѣ̑мъ возвѣща́ющыѧ. 
И҆̀же всѧ́кꙋ добродѣ́тель ꙗ҆́вственнѡ проше́дше,  а҆пⷭ҇ли, разли̑чныѧ бѣсо́вскїѧ ѕло́бы сплетє́нїѧ  разрꙋши́сте. 
Ꙗ҆ви́ша на́мъ трⷪ҇ческое сїѧ́нїе, во є҆ди́нствѣ  бж҃ества̀, ѻ҆́гненными ѧ҆зы́ки вѣща́юще, а҆пⷭ҇ли. 
Бг҃оро́диченъ: Тѧ̀ ѡ҆рꙋ́жїе непобѣди́мое на  врагѝ предлага́емъ, тѧ̀ оу҆твержде́нїе, и҆ наде́ждꙋ  на́шегѡ сп҃се́нїѧ, бг҃оневѣ́сто, стѧжа́хомъ. 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ, гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
(л. к҃є ѡ҆б.) 
Оу҆тверди́въ оу҆чн҃кѝ твоѧ̑, сп҃се,  премꙋ́дростїю и҆ чꙋдесы̀, си́льнѣйшыѧ содѣ́лалъ є҆сѝ  є҆́ллинскагѡ бꙋесло́вїѧ, и҆ си́хъ прелє́стнаѧ  разрꙋши́ша велѣ̑нїѧ. 
Бж҃е́ственныѧ рѣ́ки премꙋ́дрости, напо́лниша  сп҃си́тельныхъ во́дъ оу҆дѡ́лїѧ всѧ̑ цр҃кѡ́внаѧ, ѿ  и҆стѡ́чникъ сп҃си́тельныхъ стрꙋѧ́ми ѡ҆бога́щше. 
Ꙗ҆́вльшесѧ живѡ́тныѧ ѕвѣ́зды, прехва́льнїи,  разори́сте всю̀ мра́чнꙋю пре́лесть свѣтоза́рными  сїѧ̑нїи, и҆ бг҃оразꙋ́мїѧ свѣ́тъ возсїѧ́вше. 
Бг҃оро́диченъ: Всю̀ тѧ̀ голꙋби́цꙋ соверше́ннꙋ и҆  предо́брꙋ, свѣ́тлый ѡ҆брѣ́тъ крі́нъ, и҆ оу҆до́льный  цвѣ́тъ, ѽ бг҃омт҃и, жени́хъ мы́сленный въ тѧ̀ всели́сѧ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ д҃: 
Ло́зїе ꙗ҆ви́стесѧ хрⷭ҇то́ва вїногра́да, мꙋ́дрїи,  гро́здїе приносѧ́ще въ добродѣ́телехъ, вїно̀ на́мъ  сп҃се́нїѧ и҆сточа́юще: є҆го́же прїе́млемъ: весе́лїѧ  и҆сполнѧ́ющесѧ. пра́зднꙋемъ честнꙋ́ю ва́шꙋ па́мѧть, въ  ню́же моли́те дарова́тисѧ на́мъ вели́цѣй ми́лости и҆  ѿпꙋще́нїю грѣхѡ́въ, гдⷭ҇ни а҆пⷭ҇ли. 
І҆́косъ: Ꙗ҆́кѡ оу҆ченицы̀ всѣ́хъ влⷣки,  мре́жею бг҃ови́дцы ва́шихъ мл҃твъ и҆з̾ глꙋбины̀  прегрѣше́нїй и҆звлецы́те смире́ннꙋю дꙋ́шꙋ мою̀,  оу҆ловле́ннꙋю сѣтьмѝ бѣсо́вскихъ ко́зней: да до́брѣ  преше́дъ про́чее вре́мѧ живота̀ моегѡ̀, пою̀ ва́съ  любо́вїю, и҆ просла́влю житїѐ ва́ше непоро́чное, є҆́же  на землѝ соверши́сте, лю́тѣ помрачє́нныѧ  просвѣти́вше, трⷪ҇цꙋ бж҃е́ственнѣ честѝ наꙋча́юще,  гдⷭ҇и а҆пⷭ҇ли. 
Пѣ́снь з҃. 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Сы́ны сотвори́въ оу҆чн҃кѝ твоѧ̑, и҆́же пре́жде  є҆стество́мъ бг҃ъ, любо́вїю наслѣ́дники показа́лъ  є҆сѝ ѻ҆ч҃ескагѡ наслѣ́дїѧ, пребл҃гі́й, и҆ ходи́ти съ  тобо́ю ꙗ҆́кѡ съ бг҃омъ и҆ влⷣкою и҆зво́лилъ є҆сѝ. 
(л. н҃ѕ) 
Премꙋ́дрости и҆зли́тїе, серде́чнꙋю широтꙋ̀,  ѧ҆зы́къ доброглаго́ливъ, сло́ве, пода́въ бж҃е́ствєннымъ  оу҆ч҃нкѡ́мъ твои̑мъ, посла́лъ є҆сѝ проповѣ́дати  є҆ѵⷢ҇лїе црⷭ҇твїѧ всѣ̑мъ концє́мъ. 
Ꙗ҆́вльшесѧ ꙗ҆́кѡ ѡ҆́блацы бж҃їѧ свѣ́та,  а҆пⷭ҇ли, всѣ̑мъ ѡ҆дождева́ютъ во́дꙋ животворѧ́щꙋю,  зовꙋ́ще: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Бг҃оро́диченъ: Преꙋкраше́нна бж҃їею сла́вою  ꙗ҆ви́ласѧ є҆сѝ, пречⷭ҇таѧ, є҆ди́на ѿ вѣ́ка сло́во  бж҃їе заче́ншаѧ, мт҃и дв҃о, бл҃гослове́нна ты̀ въ  жена́хъ, всенепоро́чнаѧ влⷣчце. 
Пѣ́снь и҃. 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тєли ѻ҆́троцы, взыва́юще: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Бж҃е́ственный премꙋ́дрый ли́къ а҆пⷭ҇лъ  хрⷭ҇то́выхъ, ѻ҆гне́мъ дх҃а, ꙗ҆́коже пле́велы попали́ша  многоразли̑чнаѧ бѣсѡ́вскаѧ чти̑лища, и҆ вѣ́рныхъ  сердца̀ просвѣти́ша, вопїю́ще: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Согла́снѡ бжⷭ҇твєнныѧ оу҆ч҃нкѝ хрⷭ҇то́вы  а҆пⷭ҇лы, ꙗ҆̀же возгремѣ́вшыѧ на́мъ бжⷭ҇твєннаѧ  велѣ̑нїѧ, приста̑нища вѣ́рныхъ, бл҃года́тели ѻ҆́бщыѧ  человѣ́чествꙋ, сп҃сꙋ слꙋжи́тєли почти́мъ. 
Всечестны̑ѧ и҆ вмѣсти́тєльныѧ сосꙋ́ды  добродѣ́телей. человѣ́ческїѧ нача́тки, проповѣ́данїѧ  трꙋбы̑, пото́ки нетлѣ́нныѧ жи́зни, бг҃онѡ́сныѧ мѡ́лнїи,  и҆сцѣле́нїй и҆сто́чники, кра́сныѧ но́ги є҆ѵⷢ҇лїа  почти́мъ. 
Бг҃оро́диченъ: По́лный сы́й смирѧ́етсѧ на́съ  ра́ди, да и҆сполне́нїѧ є҆гѡ̀ причасти́мсѧ: въ пречⷭ҇тое  бо чре́во твоѐ вше́дъ неѡбыме́нный, ѿ ѻ҆ч҃ескихъ  нѣ́дръ не ѿстꙋ́пль воплоти́сѧ. тѣ́мъ тѧ̀ всѝ  бл҃гослови́мъ, мр҃і́е бг҃оневѣ́стнаѧ. 
Пѣ́снь ѳ҃. 
І҆рмо́съ: Ка́мень нерꙋкосѣ́чный, ѿ несѣко́мыѧ  горы̀ тебє̀, дв҃о краеꙋго́льный ѿсѣче́сѧ, хрⷭ҇то́съ  совокꙋпи́вый растоѧ́щаѧсѧ є҆стєства̀: тѣ́мъ  веселѧ́щесѧ, тѧ̀, бцⷣе, велича́емъ. 
(л. н҃ѕ ѡ҆б.) 
Рѣши́ти плєни́цы прегрѣше́нїй вла́сть прїе́мше  ѿ влⷣки бг҃ови́дцы, воспѣва́ющихъ ва́съ млⷭ҇тивнѡ  грѣхѝ ѡ҆чи́стите, и҆ сп҃се́нїѧ сподо́бите. 
Вседꙋхо́внꙋю зарю̀, сꙋще́ственнѡ ва́мъ  ꙗ҆́вльшꙋюсѧ, всѝ воспрїѧ́сте, а҆пⷭ҇ли сла́внїи, въ  го́рницѣ наꙋчи́вшесѧ высѡ́кимъ проповѣ́данїємъ и҆  оу҆че́нїємъ, и҆ ны́нѣ досто́йнѡ бл҃жи́ми є҆стѐ. 
Ва́мъ хрⷭ҇то́съ ны́нѣ дрꙋгѡ́мъ свои̑мъ почи́вшымъ  вѣнцы̀ подае́тъ неꙋвѧда́ємыѧ, и҆ видѣ́нїѧ  бж҃е́ственнагѡ и҆сполнѧ́етъ: є҆мꙋ́же ны́нѣ моли́тесѧ,  цр҃кви всѧ̑ сп҃стѝ. 
Бг҃оро́диченъ: Пло́тїю прїитѝ восхотѣ́въ,  оу҆краси́вый сло́вомъ всѧ́чєскаѧ въ тѧ̀ всели́сѧ,  є҆ди́нꙋ ст҃ѣ́йшꙋю всѣ́хъ ѡ҆брѣ́те, и҆ бг҃ꙋ показа̀  и҆́стиннꙋю мт҃и дв҃о. 
Свѣти́ленъ. 
А҆пⷭ҇лы хрⷭ҇то́вы прїиди́те, лю́дїе, воспое́мъ  бж҃е́ственными пѣ́сньми, проповѣ́дники вѣ́ры, ꙗ҆́кѡ  молѧ́щыѧсѧ хрⷭ҇тꙋ̀ ѡ҆ дꙋша́хъ на́шихъ. 
Бг҃оро́диченъ: Прест҃а́ѧ влⷣчце чⷭ҇таѧ, є҆ди́на  неискꙋсобра́чнаѧ, спасе́нїе и҆ оу҆пова́нїе, ты̀ молѝ  и҆з̾ тебє̀ ро́ждшагосѧ бг҃а на́шего, сп҃стѝ мі́ръ ѿ  ле́сти, и҆ бѣ́дъ и҆ скорбе́й. 
На хвали́техъ стїхи̑ры, гла́съ и҃. 
Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, ты̀ оу҆тѣ́шителѧ зарѧ́ми а҆пⷭ҇лы твоѧ̑  просвѣти́лъ є҆сѝ, и҆ свѣти̑ла положи́въ тѣ́хъ,  вѣ́ры оу҆твержде́нїе, мы́сленнымъ просвѣще́нїемъ  ра́зꙋма твоегѡ̀, влⷣко: сегѡ̀ ра́ди покланѧ́емсѧ  неизрече́нномꙋ чл҃вѣколю́бїю твоемꙋ̀. [Два́жды.] 
Гдⷭ҇и, а҆пⷭ҇лъ мл҃твами ѡ҆гради́лъ є҆сѝ ста́до  твоѐ сїѐ, ѿ врагѡ́въ и҆скꙋше́нїѧ невре́днѡ  сохранѧ́ѧй: занѐ чтⷭ҇но́ю то̀ и҆скꙋпи́лъ є҆сѝ кро́вїю  ѿ рабо́ты чꙋжда́гѡ, ꙗ҆́кѡ ще́дръ и҆ чл҃вѣколю́бецъ. 
Ꙗ҆ви́стесѧ кꙋ́пнѡ во ѡ҆снова́нїи цр҃ко́внѣмъ,  ꙗ҆́кѡ чтⷭ҇но́е ка́менїе, заре́ю свѣ́тлою вселе́ннѣй  блиста́юще бг҃оразꙋ́мїе и҆звѣ́стнѡ, (л. н҃з) а҆пⷭ҇ли  бж҃е́ственнїи, трⷪ҇цѣ предстоѧ́тєли, и҆ мл҃твенницы ѡ҆  дꙋша́хъ на́шихъ. 
Сла́ва, гла́съ д҃: 
Ꙗ҆́кѡ крила́тїи ѻ҆рлѝ, всю̀ зе́млю претеко́сте,  честна̑ѧ оу҆чє́нїѧ разсѣва́юще, и҆ пле́велы ле́сти  и҆стерза́юще бл҃года́тїю, и҆ многокла́сенъ пло́дъ  дѣ́лающе всехва́льнїи, є҆го́же держа́тъ мы́слєнныѧ  жи̑тницы во вѣ́ки, дѣ́лателю безсме́ртномꙋ бога́тнѡ  соблюда́емь. 
И҆ ны́нѣ, бг҃оро́диченъ: 
И҆мꙋ́ще тѧ̀ бцⷣе, оу҆пова́нїе и҆  предста́тельство, вра́жїихъ навѣ̑тъ не оу҆бои́мсѧ,  ꙗ҆́кѡ сп҃са́еши дꙋ́шы на́шѧ. 
Крⷭ҇тобг҃оро́диченъ. 
Подо́бенъ: Ꙗ҆́кѡ до́блѧ: 
Распина́ема ви́дѧщи, ꙳ и҆ въ ре́бра пробода́ема  копїе́мъ, ꙳ пречтⷭ҇аѧ, ꙳ хрⷭ҇та̀ чл҃вѣколю́бца, ꙳ пла́чꙋщи  вопїѧ́ше: ꙳ что̀ сїѐ сн҃е мо́й; ꙳ что̀ тебѣ̀  неблагода́рнїи лю́дїе возда́ша, ꙳ вмѣ́стѡ ꙗ҆́же  сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ  безча́дствовати мѧ̀ вселюбе́знѣйшїй; ꙳ дивлю́сѧ  бл҃гоꙋтро́бне ꙳ твоемꙋ̀ во́льномꙋ распѧ́тїю. 


(л. н҃з ѡ҆б.) 
[глⷡ҇а і҃] СЛꙊ́ЖБА Ѻ҆́БЩА 
ст҃и́телю є҆ди́номꙋ, 
Ве́черъ, 
на Гдⷭ҇и воззва́хъ стїхи̑ры, гла́съ ѕ҃. 
Подо́бенъ: Всю̀ ѿложи́вше: 
Ве́сь ѡ҆сщ҃е́нъ бг҃оно́сецъ показа́сѧ, ꙳ пома́занїе  бж҃їе ст҃о́е, ꙳ ст҃ы́мъ дх҃омъ ѡ҆бложе́нъ: ꙳ и҆ свѣ́тлѡ  входѧ̀ вы́нꙋ ꙳ во ст҃а̑ѧ ст҃ы́хъ, ꙳ бг҃онача́льными  свѣтлостьмѝ ѡ҆зарѧ́емь, ꙳ бл҃года́ти причаща́ѧсѧ ꙳  ст҃ы́хъ та̑инъ, ꙳ ꙗ҆́кѡ и҆́стинный ст҃и́тель  пресла́венъ, ꙳ со дерзнове́нїемъ молѧ́сѧ ꙳ ѡ҆ дꙋша́хъ  на́шихъ. 
Просвѣти́сѧ житїѐ твоѐ ꙳ добродѣ́тельными  свѣтлостьмѝ, ꙳ вѣ̑рныѧ просвѣти́лъ є҆сѝ, ꙳ и҆ ле́сти  тьмꙋ̀ разгна́лъ є҆сѝ, ꙳ и҆́стинное бо ꙗ҆ви́лсѧ є҆сѝ  свѣтоза́рное со́лнце, ꙳ ст҃и́телю пребл҃же́нне и҆́мⷬ҇къ, ꙳  и҆ ны́нѣ, всели́лсѧ є҆сѝ, ꙳ и҆дѣ́же сїѧ́етъ свѣ́тъ  невече́рнїй, ꙳ и҆ сы́нъ днѐ бл҃года́тїю дх҃а ст҃а́гѡ  бы́въ. ꙳ тѣ́мже твою̀ бж҃е́ственнꙋю па́мѧть и҆  свѣтоно́снꙋю ꙳ че́стнѡ соверша́юще приснопа́мѧтне, ꙳  любо́вїю почита́емъ. 
Оу҆́мъ тво́й манове́нїемъ є҆́же къ бг҃ꙋ, ꙳  бг҃омꙋ́дре, вѣ́рою оу҆добрѧ́емь, ꙳ свѣ́телъ ꙗ҆ви́сѧ  всесла́вне, ꙳ въ ме́ртвеннѣмъ тѣ́лѣ и҆ тлѣ́ннѣмъ, ꙳  премꙋ́дре нетлѣ́нїю поꙋчи́всѧ, ꙳ притѧжа́лъ є҆сѝ  безпло́тныхъ свѣ́тлѡсти, ꙳ и҆ страсте́й внѣ̀ бы́въ, ꙳  безстра́стїемъ оу҆краша́ѧсѧ, ꙳ и҆́мⷬ҇къ, ѻ҆́тче  ст҃и́телю премꙋ́дре, ꙳ свѣ́тлый свѣти́льниче, ꙳ и҆  мл҃твенниче ѡ҆ чтꙋ́щихъ ꙳ любо́вїю па́мѧть твою̀. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, зако́на и҆сполне́нїе. ра́дꙋйсѧ, хра́ме  ст҃ы́ѧ трⷪ҇цы, невѣ́сто нетлѣ́ннаѧ. ра́дꙋйсѧ,  бж҃е́ственное носи́ло всѣ́хъ цр҃ѧ̀. (л. н҃и) ра́дꙋйсѧ,  ѻ҆гню̀ невеще́ственный, ꙗ҆́кѡ клеща̀ носѧ́щи на рꙋка́хъ  твои́хъ оу҆́глѧ: но́вый раю̀: вертогра́дъ затворе́нный:  трапе́за бжⷭ҇твеннаѧ пресвѣ́тлаѧ: голꙋби́це нескве́рнаѧ:  прⷭ҇то́ле вы́шнѧгѡ: ѻ҆́дръ бжⷭ҇твенный мы́сленный, ю҆́же  дх҃ъ ст҃ы́й ѻ҆трокови́це ѡ҆сѣнѝ. 
Крⷭ҇тобг҃оро́диченъ: А҆́гнца своего̀, ꙳ а҆́гница  нескве́рнаѧ дре́вле, и҆ непоро́чнаѧ влⷣчца, ꙳ на крⷭ҇тъ  воздвиза́ема ꙗ҆́кѡ ви́дѣ, ꙳ ма́терски восклица́ше, ꙳ и҆  оу҆дивлѧ́ющисѧ вопїѧ́ше: ꙳ ча́до сла́дкое, ꙳ что̀  видѣ́нїе сїѐ но́вое и҆ пресла́вное, ꙳ ка́кѡ лю́дїе  небл҃года́тнїи ꙳ сꙋди́щꙋ пїла́товꙋ предаю́тъ тѧ̀, ꙳ и҆  ѡ҆сꙋжда́ютъ сме́ртїю живота̀ всѣ́хъ: ꙳ но пою̀ твоѐ  неизрече́нное сло́ве, схожде́нїе. 
А҆́ще и҆́мать самогла́сенъ. 
Сла́ва, гла́съ и҃: 
До́блестей твои́хъ, прпⷣбне ѻ҆́тче, пло́дъ  просвѣти́лъ є҆́сть вѣ́рныхъ сердца̀: кто́ бо слы́ша  безмѣ́рное твоѐ смире́нїе, терпѣ́нїю не оу҆диви́сѧ,  є҆́же къ ни́щымъ ти́хости, къ скорбѧ́щымъ оу҆тѣше́нїю,  всѧ̑ бг҃олѣ́пнѡ наꙋчи́лъ є҆сѝ ст҃и́телю, и҆́мⷬ҇къ, и҆  ны́нѣ неꙋвѧда́емымъ вѣнце́мъ оу҆вѧ́злсѧ є҆сѝ:  моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
Кро́въ тво́й бцⷣе дв҃о, врачевство̀ є҆́сть  дꙋхо́вное: во́нь бо прибѣга́юще, ѿ дꙋше́вныхъ недꙋ̑гъ  и҆збавлѧ́емсѧ. 
Крⷭ҇тобг҃оро́диченъ:  
Подо́бенъ: Ѽ пресла́внагѡ чꙋдесѐ: 
Не терплю̀ ча́до, ви́дѧщи тѧ̀, ꙳ на дре́вѣ  оу҆снꙋ́вша, ꙳ бо́дрость всѣ̑мъ подаю́щаго: ꙳ ꙗ҆́кѡ да  и҆́же дре́вле престꙋпле́нїѧ плодо́мъ, ꙳ сно́мъ  поги́бельнымъ оу҆снꙋ́вшымъ, ꙳ бжⷭ҇твеннꙋю и҆  сп҃си́тельнꙋю бо́дрость пода́си, ꙳ дв҃а глаго́лаше  пла́чꙋщи: ꙳ ю҆́же велича́емъ. 
А҆́ще ли пра́зднꙋеши съ полѷеле́емъ, глаго́ли  бг҃оро́диченъ: воскрⷭ҇ный: Цр҃ь нбⷭ҇ный: [пи́санъ въ  концѣ̀ кни́ги сеѧ̀.] 
Вхо́дъ. Прокі́менъ днѐ. 
(л. н҃и ѡ҆б.) 
Чтє́нїѧ г҃ ст҃и́тєльскаѧ, [пи̑сана въ концѣ̀  кни́ги сеѧ̀]. 
На стїхо́внѣ стїхи̑ры, гла́съ и҃: 
Ст҃и́телю, и҆́мⷬ҇къ, разꙋ́мнагѡ свѣ́та зарѐ,  цр҃ко́вное свѣти́ло, ст҃и́тельскаѧ красото̀,  и҆́ноческагѡ по́стнагѡ житїѧ̀ и҆́стовое пра́вило: на́мъ  же застꙋ́пникъ ꙗ҆ви́лсѧ є҆сѝ, свобожда́ѧ ѿ гꙋби́телѧ  врага̀ дꙋ́шы на́шѧ. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
Ст҃и́телю, и҆́мⷬ҇къ, вели́кꙋю вла́сть ѿ бг҃а  прїѧ́лъ є҆сѝ, мно́жество лꙋка́выхъ бѣсѡ́въ мл҃твою  твое́ю ѿгна́лъ є҆сѝ, и҆ си́хъ ѡ҆ѕлоблє́нїѧ ѿ  всѣ́хъ вѣ́рою къ тебѣ̀ притека́ющихъ. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздадѐ мѝ. 
Ст҃и́телѧ вели́каго, и҆́мⷬ҇къ, ка́кѡ досто́йнѡ  воспое́мъ, честна́го оу҆ма̀, бг҃оза́рнаго свѣ́та,  ѡ҆свѣща́ющаго на́съ, и҆ бж҃е́ственный ра́зꙋмъ  подаю́щаго, та̑инъ глꙋби́нныхъ и҆сповѣ́дателѧ; согла́снѡ  всѝ рце́мъ: ра́дꙋйсѧ ѻ҆́тче ѻ҆тцє́въ, и҆́мⷬ҇къ. 
Сла́ва, гла́съ и҃: 
Ты̀ є҆сѝ па́стырь до́брый и҆ оу҆чи́тель  те́плый, ст҃и́телю, и҆́мⷬ҇къ, тѧ̀ всегда̀ похвалѧ́юще  вопїе́мъ: тобо́ю бг҃ъ оу҆красѝ цр҃ковь свою̀, и҆ тѣ́ло  твоѐ многолѣ́тнѡ покрове́нное въ землѝ, нетлѣ́нно  ꙗ҆вѝ лю́демъ свои̑мъ. тѣ́мже не преста́й молѧ́сѧ ѡ҆  хва́лѧщихъ тѧ̀, и҆ чтꙋ́щихъ па́мѧть твою̀, просѝ  ѡ҆ставле́нїе грѣхѡ́въ, и҆ сп҃се́нїѧ дꙋша́мъ на́шымъ. 
И҆ ны́нѣ, бг҃оро́диченъ: воскрⷭ҇ный:  Безневѣ́стнаѧ дв҃о: 
А҆́ще ли не пра́зднꙋеши, глаго́ли се́й  бг҃оро́диченъ: 
Влⷣчце прїимѝ мл҃твꙋ ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Крⷭ҇тобг҃оро́диченъ: Тѧ̀ ви́дѧщи пригвожда́ема на  крⷭ҇тѣ̀ і҆и҃се, и҆ стрⷭ҇ти прїе́млюща во́лею дв҃а и҆  мт҃и твоѧ̀, влⷣко, оу҆вы̀ мнѣ̀, вопїѧ́ше, ча́до  сла́дкое, ра̑ны непра́веднѡ ка́кѡ терпи́ши; врачꙋ̀,  и҆сцѣли́вый человѣ́ческое неможе́нїе, и҆ ѿ тлѝ всѧ̑  и҆зба́вивый бл҃гоꙋтро́бїемъ твои́мъ. 
(л. н҃ѳ) 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
Пра́вило вѣ́ры, и҆ ѡ҆́бразъ кро́тости,  воздержа́нїѧ оу҆чи́телѧ ꙗ҆вѝ тѧ̀ ста́дꙋ твоемꙋ̀,  ꙗ҆́же веще́й и҆́стина: сегѡ̀ ра́ди стѧжа́лъ є҆сѝ  смире́нїемъ высѡ́каѧ, нището́ю бога̑таѧ. ѻ҆́тче  сщ҃еннонача́льниче, и҆́мⷬ҇къ, молѝ хрⷭ҇та̀ бг҃а  сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ, сѣда́ленъ, гла́съ а҃. 
Подо́бенъ: Гро́бъ тво́й: 
Слꙋжи́тель бы́въ хрⷭ҇тꙋ̀ всѧ́ческихъ влⷣцѣ,  наꙋчи́лъ є҆сѝ лю́ди, и҆ просвѣти́лъ є҆сѝ  бж҃е́ственнымъ кр҃ще́нїемъ, къ разꙋмѣ́нїю сегѡ̀  наста́вль ст҃и́телю: тѣ́мже проповѣ́дника тѧ̀ и҆́стины  всѝ и҆менꙋ́емъ, ст҃и́телѧ и҆ оу҆го́дника хрⷭ҇то́ва.  [Два́жды.] 
Сла́ва, и҆ ны́нѣ, бг҃оро́диченъ: 
Безневѣ́стнаѧ чтⷭ҇аѧ бцⷣе дв҃о, є҆ди́на  предста́тельнице вѣ́рныхъ и҆ покро́въ: бѣ́дъ и҆  скорбе́й, и҆ лю́тыхъ ѡ҆бстоѧ́нїй всѣ́хъ и҆зба́ви на тѧ̀  оу҆пова́нїе и҆мꙋ́щихъ ѻ҆трокови́це, и҆ дꙋ́шы на́шѧ  сп҃сѝ бж҃е́ственными мольба́ми твои́ми. 
По в҃-й каѳі́смѣ сѣда́ленъ, гла́съ д҃: 
Ѿ ю҆́ности взе́мъ крⷭ҇тъ тво́й, бл҃гочести́внѡ  хрⷭ҇тꙋ̀ послѣ́довалъ є҆сѝ, оу҆вѧди́въ плотско́е  мꙋдрова́нїе воздержа́нїемъ: тѣ́мже на ст҃и́тельстѣмъ  сѣда́лищи сѣ́дъ ст҃и́телю, возвели́чилъ є҆сѝ влⷣкꙋ,  и҆ тогѡ̀ пречтⷭ҇ꙋю мт҃рь, разли́чными дарова̑нїи твою̀  оу҆краси́вша ра́кꙋ, и҆́мⷬ҇къ, бг҃обл҃же́нне.  [Два́жды.] 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, пресꙋ́щнаго бг҃а ро́ждшаѧ, со  ст҃и́телемъ того̀ непреста́ннѡ молѝ, ѡ҆ставле́нїе  прегрѣше́нїй и҆ и҆справле́нїе (л. н҃ѳ ѡ҆б.) житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
По Хвали́те и҆́мѧ гдⷭ҇не: 
Припѣ́въ: Велича́емъ тѧ̀ ст҃и́телю ѻ҆́тче,  и҆́мⷬ҇къ, и҆ чте́мъ ст҃ꙋ́ю па́мѧть твою̀: ты́ бо мо́лиши  за на́съ хрⷭ҇та̀ бг҃а на́шего. 
Ѱало́мъ и҆збра́нный: Оу҆слы́шите сїѧ̑ всѝ  ꙗ҆зы́цы: 
По полѷеле́и сѣда́ленъ, гла́съ и҃. 
Подо́бенъ: Премꙋ́дрости: 
Над̾ страстьмѝ ца́рствовавъ плотски́ми,  ст҃и́тель ꙗ҆ви́лсѧ є҆сѝ бг҃оподо́бенъ, и҆ па́ствꙋ  твою̀ пресла́внѡ оу҆па́слъ є҆сѝ прпⷣбне: кр҃ще́нїемъ  же просвѣти́лъ є҆сѝ, и҆ наказа́лъ є҆сѝ сла́вити  є҆ди́наго бг҃а въ трїе́хъ ѵ҆поста́сехъ: тѣ́мже  и҆сточа́еши и҆сцѣлє́нїѧ и҆ по кончи́нѣ, вѣ́рою  приходѧ́щымъ ко ст҃ѣ́й бж҃їей цр҃кви, и҆ къ ра́цѣ  моще́й твои́хъ, ст҃и́телю, и҆́мⷬ҇къ, молѝ хрⷭ҇та̀ бг҃а,  согрѣше́нїй ѡ҆ставле́нїе пода́ти чтꙋ́щымъ любо́вїю  ст҃ꙋ́ю па́мѧть твою̀. [Два́жды.] 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ ковче́гъ, всест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵино свобожде́нїе, вселе́нныѧ всеѧ̀  вели́кое сокро́вище, ꙗ҆́кѡ сп҃се́нїе въ не́мъ содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. тѣ́мже и҆  вопїе́мъ є҆́й: молѝ хрⷭ҇та̀ бг҃а, прегрѣше́нїй  ѡ҆ставле́нїе дарова́ти бл҃гоче́стнѡ покланѧ́ющымсѧ  прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. 
Сті́хъ: Оу҆ста̀ првⷣнагѡ поꙋча́тсѧ премꙋ́дрости: 
Всѧ́кое дыха́нїе: 
Є҆ѵⷢ҇лїе, ст҃и́тельское, [пи́сано въ концѣ̀ кни́ги  сеѧ̀.] 
По н҃-мъ ѱалмѣ̀ стїхи́ра, гла́съ ѕ҃: 
Наслѣ́дниче бж҃їй, соприча́стниче хрⷭ҇то́въ,  слꙋжи́телю гдⷭ҇нь, ст҃е, и҆́мⷬ҇къ, по и҆́мени твоемꙋ̀  та́кѡ и҆ житїѐ твоѐ: просїѧ́ (л. ѯ҃) бо сѣди́нѣ  ра́зꙋмъ, свидѣ́тельствоваше свѣ́тлость лица̀ твоегѡ̀  дꙋше́вное неѕло́бїе, и҆звѣ́ствоваше кро́тость, сло́ва  молчали́вое. жи́знь твоѧ̀ сла́вна, и҆ оу҆спе́нїе со  ст҃ы́ми: молѝ ѡ҆ дꙋша́хъ на́шихъ. 
Канѡ́нъ, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми гони́телѧ фараѡ́на, ви́дѧ  потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше. 
Съ вы́шними ли́ки ꙗ҆́кѡ ст҃и́тель, ꙗ҆́кѡ бж҃їй  слꙋжи́тель предстоѧ̀, ѡ҆ на́съ прилѣ́жнѡ моли́сѧ,  полꙋчи́ти на́мъ вѣ̑чнаѧ бл҃га̑ѧ мл҃твами твои́ми. 
И҆збра́нъ бы́въ гдⷭ҇ви слꙋжи́ти честно́мꙋ  є҆ѵⷢ҇лїю, бл҃же́нне, и҆́мⷬ҇къ, во бл҃горазꙋ́мїи лю́ди,  оу҆чє́нїи премꙋ́дрыми ѻ҆́тче, возрасти́лъ є҆сѝ. 
Ра́зꙋмомъ бж҃їимъ ѡ҆бога́щьсѧ, сло́во живо́тное  ѿ се́рдца и҆сточи́лъ є҆сѝ, напоѧ́ѧ дꙋ́шы ѡ҆лѧдѣ́вшыѧ  страстьмѝ, премꙋ́дре ст҃и́телю бж҃їй, и҆́мⷬ҇къ,  бг҃обл҃же́нне. 
Бг҃оро́диченъ: Сщ҃е́нный ли́къ прⷪ҇ро́ческїй  проѧвлѧ́ше и҆здале́ча хотѧ́щꙋю тѧ̀ бы́ти бж҃їю и҆́стиннꙋю  роди́тельницꙋ чтⷭ҇аѧ, вы́шшꙋю херꙋві̑мъ и҆ всеѧ̀ тва́ри. 
Пѣ́снь г҃. 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е  мо́й, вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
И҆ска́паѧ бж҃е́ственнꙋю сла́дость и҆з̾ оу҆сте́нъ  твои́хъ ѻ҆́тче, и҆ го́рькагѡ безбо́жїѧ и҆зсꙋши́лъ є҆сѝ  ка̑пли, напои́въ бл҃гочести́выхъ питїе́мъ бж҃їѧгѡ ра́зꙋма  бл҃же́нне. 
Бж҃їимъ сꙋдо́мъ произбра́нъ бы́въ, ст҃и́тель  показа́лсѧ є҆сѝ, безкрѡ́вны жє́ртвы бг҃ꙋ приносѧ̀,  поже́ршемꙋсѧ на́съ ра́ди, ѻ҆́тче ст҃и́телю, и҆́мⷬ҇къ. 
Гро́бъ, и҆дѣ́же лежи́тъ чтⷭ҇но́е тѣ́ло твоѐ,  бл҃гово́нїе и҆сточа́етъ ꙗ҆́кѡ ра́й бж҃їй, ѡ҆бл҃гоꙋха́ѧ  вѣ̑рныѧ, ст҃и́телю пресла́вне и҆ всече́стне, и҆́мⷬ҇къ. 
(л. ѯ҃ ѡ҆б.) 
Бг҃оро́диченъ: Разꙋмѣ́ти ржⷭ҇тва̀ твоегѡ̀ чⷭ҇таѧ,  неизрече́нныѧ глꙋбины̀ недоꙋмѣ́етъ оу҆́мъ человѣ́чь:  бг҃ъ бо себѐ смири́въ щедро́тъ ра́ди, во чре́вѣ твое́мъ  всего́ мѧ ѡ҆бновѝ. 
Сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Правовѣ́рнѡ, прпⷣбне, цр҃ковь хрⷭ҇то́вꙋ  оу҆па́слъ є҆сѝ, и҆ є҆реті́чєскїѧ ѿгна́лъ є҆сѝ  гѡ́рькїѧ пле́велы, въ вы́шнихъ водворѧ́ешисѧ бл҃же́нне. 
Сла́ва, и҆ ны́нѣ, бг҃оро́диченъ: 
Сло́во ѻ҆́ч҃ее хрⷭ҇та̀ бг҃а на́шегѡ, ѿ тебѐ  воплоти́вшагосѧ позна́хомъ бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ: тѣ́мъ непреста́ннѡ тѧ̀  воспѣва́юще велича́емъ. 
Крⷭ҇тобг҃оро́диченъ: На дре́вѣ ви́дѧщи  воздви́жена сн҃а твоего̀ пречтⷭ҇аѧ, оу҆тро́бою ма́тернею  растерза́ема, жа́лостнѡ вопїѧ́ла є҆сѝ: оу҆вы̀ мнѣ̀!  ка́кѡ заше́лъ є҆сѝ свѣ́те мо́й безлѣ́тный; 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста, ѡ҆ гдⷭ҇ѣ пра́зднꙋющи. 
Ты̀ и҆спо́лненъ ст҃а́гѡ дх҃а сщ҃е́нный ѻ҆́тче,  и҆́мⷬ҇къ, лꙋка̑выѧ дꙋ́хи ѿ человѣ̑къ ѿгна́лъ є҆сѝ,  вѣ́рны же дꙋхо́вными оу҆чє́нїи твои́ми сотвори́лъ  є҆сѝ. 
Є҆ди́ницꙋ несозда́ннꙋю бл҃госло́вилъ є҆сѝ,  тре́ми ли́цы раздѣлѧ́емꙋ, непресѣко́мꙋ и҆ несмѣ́снꙋ,  просвѣща́ѧ бл҃гочєсти́выѧ сщ҃е́нными бг҃ослѡ́вїи  твои́ми. 
Оу҆мертви́въ пе́рвѣе плотска̑ѧ мꙋдрова̑нїѧ  воздержа́нїемъ и҆ трꙋды̀, ст҃и́тель бж҃е́ственъ  показа́лсѧ є҆сѝ, и҆ предста́тель трⷪ҇цѣ всесщ҃е́нъ. 
Бг҃оро́диченъ: Клѧ́тва разори́сѧ пра́бабнѧѧ тобо́ю  бг҃ома́ти: ты́ бо на́мъ пречⷭ҇таѧ, и҆сто́чника породила̀  є҆сѝ, ст҃ы́ни присносꙋ́щнаго живота̀. 
(л. ѯ҃а) 
Пѣ́снь є҃. 
І҆рмо́съ: Бж҃їимъ свѣ́томъ твои́мъ, бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти, сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Бж҃їѧ бжⷭ҇твеннѣ соверша́ѧ, и҆ чистѣ́йшимъ  по́мысломъ чи̑стымъ прикаса́ѧсѧ, непоро́ченъ ꙗ҆ви́лсѧ  є҆сѝ, слꙋжѧ̀ бг҃ꙋ, ꙗ҆́кѡ бж҃їй ст҃и́тель  сщ҃е́ннѣйшїй. 
І҆́дѡльстїи оу҆го́дницы бы́ша оу҆го́дницы бг҃ꙋ,  твои́ми оу҆чє́нїи честны́ми, и҆̀хже ѿ недосто́йныхъ  и҆з̾има́ѧ, досто́инъ ꙗ҆ви́лсѧ є҆сѝ оу҆го́дникъ бг҃ꙋ  вседержи́телю. 
Бл҃года́тїю при́званъ бы́въ, разрꙋши́лъ є҆сѝ  безбо́жїѧ і҆́дѡльскаѧ, ѡ҆дожде́нїемъ слове́съ твои́хъ  прпⷣбне, ѡ҆лѧденѣ̑вшаѧ сердца̀ плодонѡ́сна содѣ́лалъ  є҆сѝ бж҃їею бл҃года́тїю. 
Бг҃оро́диченъ: По ржⷭ҇твѣ̀ твое́мъ страннѣ́мъ  пребыла̀ є҆сѝ дв҃ою, ꙗ҆́коже пре́жде: бг҃ъ бо бѣ̀  рожде́йсѧ, и҆ претворѧ́ѧй всѧ̑ во́лею, безмꙋ́жнаѧ мр҃і́е  бг҃оневѣ́стнаѧ. 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀  прите́къ, вопїю́ ти: возведѝ ѿ тлѝ живо́тъ мо́й,  многомлⷭ҇тиве. 
Ѧ҆зы́къ тво́й дх҃омъ и҆з̾ѡщре́нъ разꙋ́мнѡ, ꙗ҆́кѡ  тро́сть скоропи́сца, написа̀ въ сердца̀ бл҃гочести́выхъ  сло́во бл҃года́тное, всесщ҃е́нне ѻ҆́тче, бж҃їимъ  манове́нїемъ. 
Бжⷭ҇твєннымъ поꙋча́ѧсѧ, ꙗ҆́кѡ входѧ̀ въ  мы́слєннаѧ ст҃а̑ѧ ст҃ы́хъ, вѣ́рныхъ соверша́еши дх҃омъ,  трⷪ҇ческою заре́ю сщ҃е́нный ѻ҆́тче всесоверше́ннѣйшїй,  и҆́мⷬ҇къ. 
Стрꙋѧ́ми велѣ́нїи твои́хъ загради́въ мꙋ̑тнаѧ  нечести́выхъ велѣ̑нїѧ, ꙗ҆́кѡ рѣка̀ показа́лсѧ є҆сѝ  ми́рнаѧ, бл҃гоче́стїѧ напоѧ́ѧ составлє́нїѧ вѣ́рныхъ,  ст҃и́телю всечтⷭ҇не. 
Бг҃оро́диченъ: Сло́во во чре́вѣ твое́мъ всели́сѧ  без̾ сѣ́мене, и҆ чл҃вѣ́къ ꙗ҆ви́сѧ соверше́нъ,  ѡ҆бновлѧ́ѧ є҆стество̀ бг҃олѣ́пнѡ, ꙗ҆́коже са́мъ  вѣ́сть є҆ди́нъ, бг҃опрїѧ́тнаѧ ѻ҆трокови́це  всенепоро́чнаѧ. 
(л. ѯ҃а ѡ҆б.) 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃. 
Подо́бенъ: Вы́шнихъ: 
Бж҃е́ственный гро́мъ, трꙋба̀ дх҃о́внаѧ, вѣ́ры  насади́телю, и҆ ѿсѣка́телю є҆ресе́й, трⷪ҇цы  оу҆го́дниче, вели́кїй ст҃и́телю, и҆́мⷬ҇къ, со а҆́гг҃лы  предстоѧ̀ при́снѡ, молѝ непреста́ннѡ ѡ҆ всѣ́хъ на́съ. 
І҆́косъ: Лѣ́ностїю ѻ҆каѧ́нный а҆́зъ ѿпадо́хъ,  и҆ въ сме́рть оу҆снꙋ́хъ: но ꙗ҆́кѡ па́стырь до́бръ  воздви́гни мѧ̀ ѻ҆́тче, и҆ стра̑сти моѧ̑ оу҆спѝ, ѕлѣ̀  мꙋ́чащыѧ мѧ̀: ꙗ҆́кѡ да воста́въ чи́стѣ воспою̀ твоѐ  свѣтоно́сное торжество̀, є҆́же влⷣка вселе́нныѧ  просла́ви досто́йнѡ, ꙗ҆́кѡ раба̀ вѣ́рнѣйша, и҆ ꙗ҆́кѡ  оу҆чи́телѧ премꙋ́дра, ꙗ҆́кѡ дрꙋ́га и҆ таи́нника, и҆  ꙗ҆́кѡ строи́телѧ свои́хъ преда́нїй, ꙗ҆̀же до́брѣ  сохрани́лъ є҆сѝ, пома́занїе нескве́рное, и҆́мⷬ҇къ,  премꙋ́дре, при́снѡ молѝ непреста́ннѡ ѡ҆ всѣ́хъ на́съ. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Просвѣща́емь дꙋхо́вною бл҃года́тїю, ꙗ҆́же къ  бж҃е́ственномꙋ манове́нїю причаще́нїи, свѣтода́тельнаѧ  бы́лъ є҆сѝ ѕвѣзда̀, просвѣща́ѧ мꙋ́дре пою́щыѧ:  бл҃гослове́нъ бг҃ъ ѻ҆тє́цъ на́шихъ. 
Ст҃ѣ́йшаѧ цр҃ковь бы́въ, ѡ҆зарѧ́ема  добродѣ́тельными дѣѧ̑нїи, живꙋ́щꙋ и҆мѣ́лъ є҆сѝ въ  тебѣ̀ сщ҃е́нне трⷪ҇цꙋ несозда́ннꙋю, вопїѧ̀:  бл҃гослове́нъ бг҃ъ ѻ҆тє́цъ на́шихъ. 
Дрема́нїе ѿ ѻ҆́чїю ѿри́нꙋвъ, бжⷭ҇твенными  бодростьмѝ, бж҃їѧ сїѧ̑нїѧ прїѧ́лъ є҆сѝ ѿ а҆́гг҃ла  свѣ́та, сто́лпъ и҆ подпо́ръ вѣ̑рнымъ, ст҃и́телѧ  и҆́стинна соверша́юща тѧ̀. 
Бг҃оро́диченъ: Сѣдѧ́й въ нѣ́дрѣхъ роди́телѧ  неѡпи́санъ, въ нѣ́дрѣхъ твои́хъ, пречⷭ҇таѧ, ны́нѣ  сѣди́тъ ѡ҆пи́санъ, твои́мъ ѡ҆бложе́нъ зра́комъ, за  сп҃се́нїе а҆да́мле ѡ҆пи́санъ бы́въ. 
(л. ѯ҃в) 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ  и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ  є҆сѝ: всѧ̑ бо твори́ши хрⷭ҇тѐ, то́кмѡ є҆́же хотѣ́ти.  тѧ̀ превозно́симъ во всѧ̑ вѣ́ки. 
Го́рдаго ѕмі́ѧ смире́нїемъ твои́мъ смири́лъ є҆сѝ  бл҃же́нне, возвыша́емь къ бг҃ꙋ чи́стыми твои́ми ра́зꙋмы:  тѣ́мже тѧ̀ чти́мъ, хрⷭ҇та̀ превозносѧ́ще во вѣ́ки. 
Воплоще́нно сло́во бг҃осло́вилъ є҆сѝ, и҆ лю́ди  ѿ рабо́тныѧ ле́сти спа́слъ є҆сѝ, ѿгонѧ́ѧ  і҆́дѡльскаѧ нечє́стїѧ, ѻ҆́тче ст҃и́телю, и҆́мⷬ҇къ,  премꙋ́дре, и҆ бг҃оно́се. 
Житїѐ твоѐ влⷣцѣ твоемꙋ̀ и҆мѣ́ѧ подо́бно, и҆  сло́во житїю̀ и҆мѣ́ѧ подо́бѧщеесѧ, и҆спо́лненъ бы́въ  дне́й дх҃о́вныхъ ѻ҆́тче, въ вы́шнѧѧ преше́лъ є҆сѝ  покѡ́ища. 
Бг҃оро́диченъ: И҆зба́вльшесѧ пе́рвыѧ клѧ́твы  твои́мъ ржⷭ҇тво́мъ, пребл҃гослове́ннаѧ ѻ҆трокови́це  бг҃ора́дованнаѧ, гла́съ гаврїи́ловъ возсыла́емъ тѝ:  ра́дꙋйсѧ вина̀ всѣ́хъ сп҃се́нїѧ. 
Пѣ́снь ѳ҃. 
І҆рмо́съ: Бг҃а человѣ́кѡмъ не возмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти:  тобо́ю же, всечтⷭ҇аѧ, ꙗ҆ви́сѧ человѣ́кѡмъ сло́во  воплоще́нно, є҆го́же велича́юще, съ нбⷭ҇ными вѡ́и тѧ̀  оу҆бл҃жа́емъ. 
Въ зе́млю кро́ткихъ ты̀ всели́лсѧ є҆сѝ  ст҃и́телю, кро́токъ и҆ неѕло́бивъ бы́въ, съ вы́шними  совокꙋплѧ́ѧсѧ во́инствы: ве́сь оу҆кра́шенъ  добродѣ́тельными свѣ́тлостьми, и҆ свѣ́томъ  добродѣ́телей преѡдѣ́ѧнъ. 
Зри́ши бж҃їѧ и҆ а҆́гг҃льскїѧ свѣ́тлѡсти,  патрїа̑рхъ и҆ мꙋ́чєникъ, и҆ а҆пⷭ҇льскїѧ красоты̑, молѧ̀  съ ни́ми чл҃вѣколю́бца, ѡ҆ставле́нїе грѣхѡ́въ и҆ житїѧ̀  и҆справле́нїе дарова́ти на́мъ прпⷣбне, хва́лѧщымъ тѧ̀. 
Ꙗ҆́вѣ прⷭ҇то́лъ пе́рвѣе оу҆краси́лъ є҆сѝ  свѣ́тлѡ, всѣ́хъ предсѣдѧ́щихъ градѡ́въ, въ не́мже  пожи́въ ꙗ҆́кѡ а҆́гг҃лъ, и҆ ст҃и́тельствомъ се́й  оу҆краси́въ, пома́завъ ѡ҆ст҃и́лъ є҆сѝ, соверши́въ  лю́ди бг҃омꙋ́дры. 
(л. ѯ҃в ѡ҆б.) 
Бг҃оро́диченъ: Ꙗ҆́коже ка́плѧ нбⷭ҇наѧ, во твоѐ  чре́во дв҃о, до́ждь сни́де, и҆ и҆зсꙋшѝ пото́ки  лє́стныѧ: ѡ҆дождѝ нетлѣ́нїе всѣ̑мъ человѣ́кѡмъ, и҆  и҆збавле́нїе тобо́ю бг҃ора́дованнаѧ дарова́сѧ. 
Свѣти́ленъ. 
Подо́бенъ: Посѣти́лъ ны̀: 
Сла́внѡ краси́тсѧ дне́сь свѣтоза́рное торжество̀,  во свѣ́тѣ сла́вы лица̀ бж҃їѧ предстоѧ̀ ст҃и́телю,  и҆́мⷬ҇къ, помѧнѝ на́съ хва́лѧщихъ твою̀ па́мѧть. 
Бг҃оро́диченъ: Съ бг҃омъ на тѧ̀ пречⷭ҇таѧ,  оу҆пова́нїе возлага́емъ, и҆́же и҆з̾ тебѐ проше́дшемꙋ  сраспина́еми хрⷭ҇тꙋ̀: твои́ми же къ немꙋ̀ мольба́ми  невреди́мы да́же до конца̀ на́съ сохранѝ. 
На хвали́техъ стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Прпⷣбне ѻ҆́тче, и҆́мⷬ҇къ, ꙳ ты̀ возше́дъ на  лѣ́ствицꙋ бж҃е́ственнагѡ ра́зꙋма, ꙳ и҆ къ бг҃ꙋ  приближа́ѧсѧ, ꙳ всыне́нїѧ да́ръ прїи́мъ, ꙳ и҆сцѣлѧ́еши  недꙋ́ги неисцѣ̑льныѧ, ꙳ и҆ ѿго́ниши дꙋ́хи нечи̑стыѧ: ꙳  тѣ́мъ твою̀ па́мѧть пра́зднꙋемъ, ꙳ ра́достїю се́рдца,  хрⷭ҇та̀ велича́юще, ꙳ возвели́чившаго своего̀  оу҆го́дника. [Два́жды.] 
Ѻ҆́тче чꙋ́дный, и҆́мⷬ҇къ, ꙳ свѣтовидѣ́нїемъ  оу҆ма̀ ꙳ чи́стѡ ѡ҆блиста́емь, ꙳ страсте́й оу҆спи́лъ  є҆сѝ ꙳ многово́лненное мо́ре. ꙳ и҆ безстра́стїемъ  лета́ѧ, ꙳ чи́стыми кри́лы, дости́глъ є҆сѝ, ꙳ и҆дѣ́же  добро́та неизрече́нна и҆ недомы́сленна, ꙳ ѡ҆ на́съ всегда̀  молѧ̀ хва́лѧщихъ тѧ̀. 
Ѻ҆́тче ѻ҆тцє́въ, и҆́мⷬ҇къ, ꙳ сщ҃е́нства  пра́вило, ꙳ цѣломꙋ́дрїѧ ѡ҆́бразъ, ꙳ мона́шествꙋющихъ  крѣ́пость, ꙳ цр҃кве оу҆твержде́нїе, ꙳ любвѐ  свѣти́льникъ, прⷭ҇то́лъ чꙋ́вства, ꙳ и҆сто́чникъ чꙋде́съ, ꙳  и҆ ѧ҆зы́къ ѻ҆гнедохнове́нный: оу҆ста̀  сладкоглагѡ́лива, ꙳ сосꙋ́дъ бж҃е́ственнагѡ дх҃а, и҆  разꙋ́мный бы́лъ є҆сѝ ра́й бг҃обл҃же́нне. 
(л. ѯ҃г) 
Сла́ва, гла́съ ѕ҃: 
Прпⷣбне и҆ требл҃же́нне, ст҃ѣ́йшїй ѻ҆́тче,  па́стырю до́брый, и҆ началопа́стырѧ хрⷭ҇та̀ оу҆ченичѐ,  положи́вый дꙋ́шꙋ за ѻ҆́вцы, ты̀ и҆ ны́нѣ, всехва́льне,  и҆́мⷬ҇къ, ст҃и́телю, просѝ мл҃твами твои́ми, дарова́ти  на́мъ ве́лїю млⷭ҇ть. 
И҆ ны́нѣ, бг҃оро́диченъ: 
Бг҃а и҆з̾ тебѐ воплоти́вшагосѧ разꙋмѣ́хомъ  бцⷣе дв҃о: того̀ молѝ ѡ҆ сп҃се́нїи дꙋ́шъ на́шихъ. 
Крⷭ҇тобг҃оро́диченъ: Предстоѧ́щи оу҆ крⷭ҇та̀ дв҃а  мт҃и, зрѧ́щи сн҃а своего̀ во́лею стра́ждꙋща, того̀  велича́ше. 


(л. ѯ҃г ѡ҆б.) 
[глⷡ҇а а҃і] СЛꙊ́ЖБА Ѻ҆́БЩА 
ст҃и́телємъ двѣма̀ и҆ мнѡ́гимъ. 
Ве́черъ, 
на Гдⷭ҇и воззва́хъ, стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Ꙗ҆́кѡ ѕвѣ́зды многосвѣ̑тлыѧ, ꙳ оу҆твержде́ни  прехва́льнїи, ꙳ мі́ръ оу҆краси́сте всечестні́и, ꙳ и҆ се́й  лꙋча́ми просвѣща́ете, ꙳ догма́ты бл҃говѣ́рїѧ, ꙳ и҆  є҆́реси тьмꙋ̀ ѿго́ните ст҃и́телїе: ꙳ моли́тесѧ ѿ тлѝ  и҆ бѣ́дъ и҆зба́витисѧ, ꙳ вѣ́рою творѧ́щымъ ꙳ всечтⷭ҇нꙋ́ю  па́мѧть ва́шꙋ. 
Сїѧ̑нїи дх҃о́вными ꙳ просвѣти́вше вселе́ннꙋю, ꙳  свѣтода́тєльнаѧ сѡ́лнца ꙗ҆ви́стесѧ, ꙳ ꙗ҆́кѡ лꙋчѝ  велѣ́нїй ꙳ во всѧ̑ концы̀ простира́юще, ꙳ вѣ́рныхъ  сердца̀ просвѣща́ете пребл҃же́ннїи, ꙳ ѿгонѧ́ще тьмꙋ̀  є҆ресе́й бг҃оно́сцы, ꙳ си́лою ѿ дв҃ы возсїѧ́вшагѡ. 
Ѿ хрⷭ҇то́вы цр҃кве пребл҃же́ннїи, ꙳ ѿгна́сте  мы́слєнныѧ во́лки, жезло́мъ велѣ́нїй ва́шихъ: ꙳ и҆ сїю̀  ѻ҆́крестъ ѡ҆гради́сте ꙳ слове́сною тве́рдостїю, ꙳ и҆  предста́висте ю҆̀ хрⷭ҇тꙋ̀ цѣ́лꙋ и҆ недви́жимꙋ. ꙳ є҆го́же  моли́те ꙳ ѿ тлѝ и҆ бѣ́дъ и҆зба́витисѧ, ꙳ вѣ́рою  творѧ́щымъ всечтⷭ҇нꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, и҆  лю́тыхъ прегрѣше́нїй, смире́ннꙋю мою̀ дꙋ́шꙋ и҆ сме́рти  и҆змѣнѝ мл҃твами твои́ми, и҆ да́рꙋй ѡ҆правда́нїе  оу҆лꙋчи́ти въ де́нь и҆спыта́нїѧ, є҆́же полꙋчи́ша  ст҃ы́хъ собо́ри, покаѧ́нїемъ ѡ҆чище́на мѧ̀ пре́жде конца̀  покажѝ, и҆ сле́зными и҆злїѧ̑нїи. 
Крⷭ҇тобг҃оро́диченъ: Распина́ема ви́дѧщи, ꙳ и҆ въ  ре́бра пробода́ема копїе́мъ, ꙳ пречⷭ҇таѧ, хрⷭ҇та̀  чл҃вѣколю́бца, ꙳ пла́чꙋщи вопїѧ́ше: ꙳ (л. ѯ҃д) что̀ сїѐ  сн҃е мо́й; ꙳ что̀ тебѣ̀ неблагода́рнїи лю́дїе возда́ша, ꙳  вмѣ́стѡ ꙗ҆̀же сотвори́лъ є҆сѝ дѡ́браѧ и҆̀мъ; ꙳ и҆  тщи́шисѧ безча́дствовати мѧ̀ вселюбе́знѣйшїй, ꙳ дивлю́сѧ  бл҃гоꙋтро́бне, твоемꙋ̀ во́льномꙋ распѧ́тїю. 
А҆́ще и҆́мꙋтъ самогла́сенъ. 
Сла́ва, гла́съ ѕ҃: 
Чл҃вѣ́цы бж҃їи и҆ вѣ́рнїи рабѝ, слꙋжи́телїе  гдⷭ҇ни, мꙋ́жїе жела́нїѧ, сосꙋ́ди и҆збра́ннїи, столпѝ и҆  оу҆твержде́нїе цр҃кве, црⷭ҇твїѧ наслѣ̑дницы, не  премолчи́те є҆́же ѡ҆ на́съ вопи́ти ко гдⷭ҇ꙋ. 
И҆ ны́нѣ, бг҃оро́диченъ: 
Бг҃а и҆з̾ тебѐ воплоти́вшагосѧ разꙋмѣ́хомъ,  бцⷣе дв҃о: того̀ молѝ ѡ҆ сп҃се́нїи дꙋ́шъ на́шихъ. 
Крⷭ҇тобг҃оро́диченъ: Ви́дѧщи тѧ̀ распина́ема  хрⷭ҇тѐ, тебѐ ро́ждшаѧ вопїѧ́ше: что̀ стра́нное є҆́же  ви́жꙋ та́инство, сн҃е мо́й; ка́кѡ на дре́вѣ  оу҆мира́еши, пло́тїю повѣ́шенъ, жи́зни пода́телю; 
[зрѝ] А҆́ще пра́зднꙋеши съ полѷеле́емъ, глаго́ли  бг҃оро́диченъ: воскрⷭ҇ный: 
Кто̀ тебѐ не оу҆бл҃жи́тъ: 
Вхо́дъ. Прокі́менъ днѐ. 
Чтє́нїѧ ст҃и́тєльскаѧ, [пи́саны въ концѣ̀ кни́ги  сеѧ̀.] 
На стїхо́внѣ стїхи̑ры, гла́съ а҃: 
Подо́бенъ: Всехва́льнїи мч҃нцы: 
Таи́нники дꙋхѡ́вныѧ вкꙋ́пѣ ꙳ и҆ словє́сныѧ трꙋбы̑  бж҃їѧ, ꙳ бж҃е́ствєннаѧ зерца̑ла, ꙳ восхва́лимъ дне́сь  досто́йнѡ, ꙳ ст҃и́тели бж҃е́ствєнныѧ и҆  ѻ҆гнедохновє́нныѧ, ꙳ точа́щихъ златы̑ѧ стрꙋи̑ оу҆че́нїѧ  на́мъ. ꙳ хрⷭ҇тꙋ̀ моли́тесѧ, дарова́ти дꙋша́мъ на́шымъ  ми́ръ и҆ ве́лїю млⷭ҇ть. 
Сті́хъ: Чтⷭ҇на̀ пред̾ гдⷭ҇емъ сме́рть прпⷣбныхъ  є҆гѡ̀. 
Степе́нь вѣ́ры ра́зꙋмомъ, ꙳ бж҃е́ствєнныѧ и҆  бѡ́дрыѧ, ꙳ рѣ́ки златострꙋ́йныѧ, ꙳ всесвѣ̑тлыѧ  свѣти́льники, ꙳ трⷪ҇ческїѧ побо́рники, ꙳ прїѧ́тєлища  бл҃года̑тнаѧ ст҃а́гѡ дх҃а, ꙳ столпы̀ непоколеби̑мыѧ, ꙳ и҆  оу҆тверждє́нїѧ цр҃кве, ꙳ досто́йнѡ пѣ́сньми  восхва́лимъ. 
(л. ѯ҃д ѡ҆б.) 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Дх҃о́внїи ѻ҆рга́ни гро́ма, ꙳ бж҃е́ственнагѡ  манове́нїѧ, ꙳ мѡ́лнїи проповѣ́данїѧ, ꙳ свѣ́щницы  всезлаті́и, ꙳ свѣ́тлїи и҆ свѣтоно́снїи ѡ҆ бз҃ѣ, ꙳  пребл҃же́ннїи ст҃и́телїе, ꙳ ѡ҆ на́съ чтꙋ́щихъ ва́съ  хрⷭ҇та̀ моли́те, ꙳ дарова́ти дꙋша́мъ на́шымъ ꙳ ми́ръ и҆  ве́лїю млⷭ҇ть. 
Сла́ва, гла́съ ѕ҃: 
Та̑йныѧ дне́сь дꙋ́ха трꙋбы̑ бг҃онѡ́сныѧ ѻ҆тцы̀  восхва́лимъ, воспѣ́вшыѧ посредѣ̀ цр҃кве пѣ́снь  сли́чнꙋю бг҃осло́вїѧ, трⷪ҇цꙋ є҆ди́нꙋ непремѣ́ннꙋю,  сꙋщество́ же и҆ бж҃ество̀: потреби́тєли є҆ресе́й и҆  правосла́вныхъ побо́рники, молѧ́щыѧсѧ всегда̀ гдⷭ҇ꙋ,  поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ, возрасти́вшаѧ  на́мъ пло́дъ живота̀, тебѣ̀ мо́лимсѧ, моли́сѧ влⷣчце со  ст҃и́тєли, поми́ловати дꙋ́шы на́шѧ. 
Крⷭ҇тобг҃оро́диченъ: Предстоѧ́щи крⷭ҇тꙋ̀ и҆ногда̀,  во вре́мѧ распѧ́тїѧ дв҃а, и҆ съ дѣ́вственникомъ  оу҆чн҃ко́мъ, пла́чꙋщи вопїѧ́ше: оу҆вы̀ мнѣ̀, ка́кѡ  стра́ждеши, всѣ́хъ хрⷭ҇тѐ сы́й безстра́стїе! 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми  по твое́й кро́тости, не ѿста́ви млⷭ҇ть твою̀ ѿ на́съ,  но мл҃твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-мъ стїхосло́вїи сѣда́ленъ, гла́съ є҃. 
Подо́бенъ: Собезнача́льное сло́во: 
Ꙗ҆́кѡ ца́рское оу҆краше́нїе цр҃кве, ст҃и́телей  гдⷭ҇нихъ всѝ восхва́лимъ, догма́тѡвъ сокро́вище  неѡскꙋдѣ́емо: си́ми бо са́мъ (л. ѯ҃є) наказа̀ на́съ  трⷪ҇цꙋ чествова́ти ст҃ꙋ́ю, соедине́нꙋ оу҆́бѡ  сꙋщество́мъ, раздѣле́нꙋ же ѵ҆поста́сьми. [Два́жды.] 
Сла́ва, и҆ ны́нѣ, бг҃оро́диченъ: 
Прест҃а́ѧ дв҃о, поми́лꙋй на́съ прибѣга́ющихъ  вѣ́рою къ тебѣ̀ млⷭ҇рдой, и҆ просѧ́щихъ те́плагѡ  твоегѡ̀ застꙋпле́нїѧ: мо́жеши бо ꙗ҆́кѡ бл҃га̀ всѣ́хъ  сп҃стѝ, ꙗ҆́кѡ сꙋ́щи мт҃и бг҃а вы́шнѧгѡ, мт҃рними  твои́ми мл҃твами, при́снѡ ѡ҆б̾е́млющи, бг҃ора́дованнаѧ. 
По в҃-мъ стїхосло́вїи сѣда́ленъ, гла́съ г҃. 
Подо́бенъ: Бж҃е́ственныѧ: 
Столпѝ бы́сте цр҃кве, и҆ бога́тство некра́домое  бл҃гоче́стїѧ ꙗ҆ви́лисѧ є҆стѐ, бг҃ослове́снїи  ст҃и́телїе, въ безстра́стїи ѡ҆сїѧ́ли є҆стѐ житїѐ  своѐ, и҆ трⷪ҇ческїѧ и҆з̾ѧсни́сте догма́ты, ѻ҆тцы̀  прпⷣбнїи, хрⷭ҇та̀ бг҃а моли́те ѡ҆ сп҃се́нїи дꙋ́шъ  на́шихъ. [Два́жды.] 
Сла́ва, и҆ ны́нѣ, бг҃оро́диченъ: 
Бж҃е́ственнагѡ є҆стества̀ не ѿлꙋ́чьсѧ, пло́ть  бы́въ во чре́вѣ твое́мъ: но бг҃ъ вочл҃вѣ́чьсѧ и҆  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ  пре́жде ржⷭ҇тва̀ сохрани́въ всенепоро́чнꙋ, є҆ди́нъ  гдⷭ҇ь: того̀ приле́жнѡ молѝ, дарова́ти на́мъ ве́лїю  млⷭ҇ть. 
По Хвали́те и҆́мѧ гдⷭ҇не: 
Припѣ́въ: Велича́емъ ва́съ, ст҃и́телїе вели́цыи,  и҆ чте́мъ ст҃ꙋ́ю па́мѧть ва́шꙋ: вы́ бо мо́лите за на́съ  хрⷭ҇та̀ бг҃а на́шего. 
Ѱало́мъ и҆збра́нный: Оу҆слы́шите сїѧ̑ всѝ  ꙗ҆зы́цы: 
По полѷеле́и сѣда́ленъ, гла́съ д҃: 
Премꙋ́дрїи оу҆чи́телїе вселе́нныѧ, и҆̀же бг҃а  просла́вльшїи дѣ́лы и҆ словесы̀ на землѝ, да  возвели́чатсѧ дне́сь, ꙗ҆́кѡ сп҃се́нїѧ на́мъ сꙋ́ще  хода́таи. [Два́жды.] 
Сла́ва, и҆ ны́нѣ, бг҃оро́диченъ: 
Предста́тельнице неѡбори́маѧ ѡ҆скорблѧ́емыхъ, и҆  те́плое застꙋпле́нїе оу҆пова́ющихъ на тѧ̀, ѿ бѣ́дъ  мѧ̀ и҆зба́ви: ты́ бо є҆сѝ всѣ́хъ помо́щница. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Чтⷭ҇на̀ пред̾ гдⷭ҇емъ сме́рть  прпⷣбныхъ є҆гѡ̀. 
(л. ѯ҃є ѡ҆б.) 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Всѧ́кое дыха́нїе: 
Є҆ѵⷢ҇лїе ст҃и́телємъ, [пи́сано въ концѣ̀ кни́ги  сеѧ̀.] 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбнїи ѻ҆тцы̀, во всю̀ зе́млю и҆зы́де  вѣща́нїе и҆справле́нїй ва́шихъ, тѣ́мъ на нб҃сѣ́хъ  ѡ҆брѣто́сте мздꙋ̀ трꙋдѡ́въ ва́шихъ, де́мѡнѡвъ  разрꙋши́сте полкѝ, а҆́гг҃лѡвъ достиго́сте чи́ны, и҆́хже  житїю̀ непоро́чнѡ поревнова́сте: дерзнове́нїе и҆мꙋ́ще ко  гдⷭ҇ꙋ, ми́ръ и҆спроси́те дꙋша́мъ на́шымъ. 
Канѡ́нъ, гла́съ и҃. 
Пѣ́снь а҃. 
І҆рмо́съ: Пои́мъ гдⷭ҇еви, прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѡ  просла́висѧ. 
Возсїѧ́вше въ мі́рѣ ст҃и́телїе премꙋ́дрїи,  сїѧ́юще црⷭ҇твꙋющагѡ цр҃ѧ̀ всѣ́хъ бж҃е́ственными  велѣ̑нїи: тѣ́мъ хрⷭ҇та̀ воспое́мъ, ꙗ҆́кѡ просла́висѧ. 
Ꙗ҆́кѡ просвѣти́вшихсѧ въ мі́рѣ бл҃гоче́стїѧ  свѣ́томъ, и҆ нече́стїѧ тьмꙋ̀ ѿгна́вшихъ, почти́мъ  вѣ́рнїи, ꙗ҆́кѡ ст҃и́тєли вели̑кїѧ и҆ всечестны̑ѧ. 
Ꙗ҆́кѡ предстоѧ́ще со а҆́гг҃лы неприкоснове́нномꙋ  цр҃ю̀, соверша́ющымъ па́мѧть ва́шꙋ, помоли́тесѧ дарова́ти  на́мъ ѡ҆чище́нїе грѣхѡ́въ, сщ҃еннопроповѣ́дницы сꙋ́ще  бг҃оно́снїи. 
Бг҃оро́диченъ: Ꙗ҆́кѡ заче́нши превѣ́чное и҆  безнача́льное ѿ ѻ҆ц҃а̀ сло́во, пло́тїю ро́ждши па́че  сло́ва пречⷭ҇таѧ, моли́сѧ приле́жнѡ и҆зба́витисѧ на́мъ  ѿ бѣ́дъ. 
Пѣ́снь г҃. 
І҆рмо́съ: Оу҆тверже́й въ нача́лѣ нб҃са̀  ра́зꙋмомъ, и҆ зе́млю на вода́хъ ѡ҆снова́вый, на ка́мени  мѧ̀, хрⷭ҇тѐ, за́повѣдей твои́хъ оу҆твердѝ: ꙗ҆́кѡ  нѣ́сть ст҃ъ, па́че тебѐ, є҆ди́не чл҃вѣколю́бче. 
Воздержа́нїемъ и҆́стиннымъ, и҆ мл҃твою  неꙋкло́нною, взыдо́сте въ вы́шнїй гра́дъ добродѣ́телей,  прпⷣбнїи и҆ бг҃оно́снїи, и҆дѣ́же пи́щнагѡ пото́ка  наслажда́етесѧ при́снѡ. 
(л. ѯ҃ѕ) 
Ꙗ҆́кѡ и҆мꙋ́ще дерзнове́нїе къ бг҃ꙋ, ст҃и́телїе  прпⷣбнїи, моли́тесѧ ѡ҆ на́съ сп҃сти́сѧ на́мъ, вѣ́рою  пою́щымъ па́мѧть ва́шꙋ. 
Ꙗ҆́кѡ бл҃гочести́выхъ велѣ́нїй, оу҆чи́телїе,  премꙋ́дрыхъ бж҃е́ственныхъ слове́съ, повѣсти́телїе  и҆́стины, и҆ побѣ́дꙋ на є҆́рєси прїѧ́ли є҆стѐ  преподо́бнїи. 
Бг҃оро́диченъ: Ꙗ҆́кѡ нб҃о и҆ прⷭ҇то́лъ тѧ̀ бж҃їй  воспѣва́емъ всѝ, бг҃ороди́тельнице чⷭ҇таѧ дв҃о, ꙗ҆́кѡ  и҆з̾ тебѐ ꙗ҆ви́сѧ і҆и҃съ хрⷭ҇то́съ и҆́стина, на  сп҃се́нїе на́ше. 
Сѣда́ленъ, гла́съ г҃. 
Сосꙋ́ди честні́и воздержа́нїѧ, и҆ бога̑тства  некра́дѡмаѧ бл҃гоче́стїѧ ꙗ҆ви́стесѧ вои́стиннꙋ  бл҃же́ннїи, безстра́стїемъ житїѐ просвѣти́вше, и҆  тре́бꙋющымъ ѡ҆богаща́юще млⷭ҇ть ѻ҆тцы̀ прпⷣбнїи:  хрⷭ҇та̀ бг҃а моли́те, дарова́ти на́мъ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
Кі́йждо и҆дѣ́же сп҃са́етсѧ, та́мѡ пра́веднѡ и҆  притека́етъ: и҆ ко́е и҆но́е таково́е прибѣ́жище, ꙗ҆́кѡ  ты̀, бцⷣе, покрыва́ющее дꙋ́шы на́шѧ, 
Крⷭ҇тобг҃оро́диченъ: Же́злъ си́лы стѧжа́вшїи,  крⷭ҇тъ сн҃а твоегѡ̀, бцⷣе, тѣ́мъ низлага́емъ врагѡ́въ  шата̑нїѧ, любо́вїю тѧ̀ непреста́ннѡ велича́юще. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Ст҃и́тєли премꙋ̑дрыѧ всѝ въ пѣ́снехъ  восхва́лимъ, гл҃го́люще: бг҃оно́снїи ѻ҆тцы̀ приле́жнѡ  моли́те, сп҃сти́сѧ на́мъ. 
Ꙗ҆́кѡ бл҃гочести́выхъ велѣ́нїй сказа́тєли и҆  насади́тєли, и҆ премꙋ̑дрыѧ оу҆чи́тєли и҆ ст҃и́тєли,  и҆мꙋ́ще бг҃обл҃же́ннїи вои́стиннꙋ, пѣ́сньми и҆ пѣ́ньми  восхвалѧ́емъ ва́съ. 
Сщ҃е́ннꙋю па́мѧть ва́шꙋ вѣ́рнїи, наста́вники и҆  пита́телїе прпⷣбнїи, ст҃и́телїе гдⷭ҇ни, пѣ́сньми и҆  пѣ́нїи пра́зднꙋемъ. 
Бг҃оро́диченъ: Безневѣ́стнаѧ невѣ́сто, и҆  неискꙋсобра́чнаѧ чтⷭ҇аѧ мт҃и хрⷭ҇та̀ бг҃а, того̀  непреста́ннѡ молѝ, сп҃стѝ дꙋ́шы пою́щихъ тѧ̀. 
(л. ѯ҃ѕ ѡ҆б.) 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и,  сп҃си́ ны: ты́ бо є҆сѝ бг҃ъ на́шъ, ра́звѣ тебѐ  и҆но́гѡ не вѣ́мы. 
Па́стырски пома́завшесѧ бл҃гоче́стїѧ мѵ́ромъ,  бг҃омꙋ́дрїи, тѣ́мъ ꙗ҆́кѡ ст҃и́телей всѝ почти́мъ ва́съ  бг҃оно́сцы. 
Ꙗ҆́кѡ подо́бницы бы́вше а҆пⷭ҇лѡмъ, бг҃омꙋ́дрїи  сла́внїи, болѣ́зньми и҆ бдѣ̑нїи, цр҃ко́вныхъ люде́й  предста́тєли. 
Ревни́телю и҆лїѝ, и҆ мѡѷсе́ю бг҃ови́дцꙋ  возревнова́вше ѻ҆тцы̀ бг҃ови́дцы, є҆ресе́й нача́льники  посрами́сте. 
Бг҃оро́диченъ: Ꙗ҆́кѡ цр҃и́цꙋ, всѣ́хъ цр҃ѧ̀  ро́ждшꙋю, прїиди́те вѣ́рнїи всѝ, согла́снѡ со  а҆́гг҃ломъ бл҃гослове́ннꙋю почти́мъ. 
Пѣ́снь ѕ҃. 
І҆рмо́съ: Ри́зꙋ мнѣ̀ пода́ждь свѣ́тлꙋ,  ѡ҆дѣѧ́йсѧ свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ  бж҃е на́шъ. 
Цр҃ко́внꙋю сла́вꙋ оу҆кра́сили є҆стѐ ѻ҆тцы̀  бл҃же́ннїи, бжⷭ҇твенными ва́шими велѣ̑нїи, и҆ є҆́рєси  и҆з̾ ко́рене и҆зсꙋши́ли є҆стѐ. 
Ꙗ҆́кѡ свѣти̑ла бл҃гоче́стїѧ, велѣ́нїй добро́тою  возсїѧ́ли є҆стѐ, во всю̀ тва́рь оу҆че́ньми сла́внїи,  помрачи́вше є҆́рєси сло́вомъ бж҃їимъ. 
Вмѣ́стѡ ѻ҆рꙋ́жїѧ ѧ҆зы́къ и҆ сло́во взе́мше  прпⷣбнїи, чꙋжда̑ѧ ѿсѣ́кли є҆стѐ оу҆чє́нїѧ всѧ̑,  и҆ и҆з̾ѧсни́ли є҆стѐ трⷪ҇цꙋ всѣ̑мъ ꙗ҆́вственнѡ. 
Бг҃оро́диченъ: Роди́всѧ ѿ дв҃ы, мі́ръ  просвѣти́лъ є҆сѝ, хрⷭ҇тѐ бж҃е: и҆ менѐ ѿ  прегрѣше́нїй мои́хъ и҆зба́ви, ꙗ҆́кѡ чл҃вѣколю́бецъ, и҆  оу҆пра́ви живо́тъ мо́й, молю́ тѧ. 
Конда́къ, во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ и҃. 
Подо́бенъ: Ꙗ҆́кѡ нача́тки: 
Ꙗ҆́кѡ добродѣ́телей оу҆чи́телїе, и҆ і҆ера́рхѡвъ  оу҆краше́нїе, цр҃ковь пою́щи ва́съ сла́витъ: мл҃твами  ва́шими пода́йте чтꙋ́щымъ ва́съ любо́вїю, добродѣ́телей  и҆справле́нїе, и҆ собла́знѡвъ и҆збавле́нїе, ꙗ҆́кѡ  непобѣди́мїи. 
(л. ѯ҃з) 
І҆́косъ: Рѣ́ки бл҃гоче́стїѧ ꙗ҆́вльшесѧ,  оу҆че́нїй ва́шихъ стрꙋѧ́ми всю̀ зе́млю напои́вше, ꙗ҆́кѡ  ст҃и́телїе бжⷭ҇твеннїи, и҆ чꙋде́съ тꙋ́чами сквє́рны  ѡ҆мы́вше, и҆ пи́щный пото́къ досто́йнѡ наслѣ́дивше.  тѣ́мже соше́дшесѧ бл҃гоче́стнѡ ва́съ почита́емъ  пѣ́сньми дне́сь, и҆ вѣ́рнѡ вопїе́мъ ва́мъ: моли́те  хрⷭ҇та̀ бг҃а непреста́ннѡ ѡ҆ всѣ́хъ на́съ, ꙗ҆́кѡ  непобѣди́мїи. 
Пѣ́снь з҃. 
І҆рмо́съ: Въ нача́лѣ зе́млю ѡ҆снова́вый, и҆  нб҃са̀ сло́вомъ оу҆тверди́вый, бл҃гослове́нъ є҆сѝ во  вѣ́ки, гдⷭ҇и бж҃е ѻ҆тє́цъ на́шихъ. 
И҆̀же и҆́стинныѧ ст҃и́тели бжⷭ҇твенныѧ, ста́дꙋ  твоемꙋ̀ па́стыри показа́вый, бл҃гослове́нъ бг҃ъ ѻ҆тє́цъ  на́шихъ. 
И҆̀же страсте́й погаси́сте пла́мень, и҆ дꙋ́шы  бл҃гочести́выхъ бжⷭ҇твеннѡ ѡ҆роси́сте, вопїю́щихъ:  бл҃гослове́нъ бг҃ъ ѻ҆тє́цъ на́шихъ. 
Воздержа́нїемъ, и҆ бдѣ́нїемъ, и҆ вѣ́рою  и҆́стинною трꙋ́ждшесѧ ст҃и́телїе, помина́йте всѣ́хъ  на́съ. 
Бг҃оро́диченъ: И҆́же на́съ ра́ди рожде́йсѧ ѿ  дв҃ы, и҆ ѿ врага̀ и҆зба́вивый мі́ръ, бл҃гослове́нъ бг҃ъ  ѻ҆тє́цъ на́шихъ. 
Пѣ́снь и҃. 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте, и҆ превозноси́те во всѧ̑  вѣ́ки. 
Мѡѷсе́ю подо́бѧщесѧ ѻ҆тцы̀, на го́рꙋ  безстра́стїѧ взыдо́сте, во мра́къ разꙋ́мный, и҆  бл҃года́тный прїѧ́сте зако́нъ ст҃и́тєли. тѣ́мъ  воспѣва́емъ хрⷭ҇та̀ во вѣ́ки. 
Лю́ди хрⷭ҇то́вы оу҆па́сше прпⷣбнїи,  є҆гѵ́петскїѧ ле́сти ѿбѣ́гше, вавѷлѡ́на страстна́гѡ  и҆збѣ́гли є҆стѐ, сїѡ́на вы́шнѧгѡ ѡ҆брѣ́тше жили́ще во  всѧ̑ вѣ́ки. 
Ꙗ҆́кѡ мѵ́ромъ пома́завшесѧ бж҃їи ст҃и́телїе,  є҆́же въ сло́вѣ и҆ дѣ́лѣ бл҃гоче́стїѧ,  сщ҃еннодѣ́йствꙋете бжⷭ҇твєннаѧ сщ҃е́ннїи: тѣ́мже  трⷪ҇цꙋ во є҆ди́номъ сꙋществѣ̀ пое́те во всѧ̑ вѣ́ки. 
Бг҃оро́диченъ: Все́льшагосѧ во чре́во ст҃ы́ѧ дв҃ы,  и҆ въ се́мъ стра́шнѡ па́че сло́ва, ве́тхаго а҆да́ма  ѡ҆бно́вльша, гдⷭ҇а по́йте, и҆ превозноси́те є҆го̀ во  вѣ́ки. 
(л. ѯ҃з ѡ҆б.) 
Пѣ́снь ѳ҃. 
І҆рмо́съ: Проѧвле́нное на горѣ̀ законополо́жникꙋ  во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше  вѣ́рныхъ сп҃се́нїе, пѣ́сньми немо́лчными велича́емъ. 
И҆̀же безстра́стїемъ и҆ вѣ́рою, наде́ждею и҆  любо́вїю, словеса̀ на́мъ живота̀ вѣ́чнагѡ показа́вше  премꙋ́дрїи ст҃и́телїе, моли́тесѧ сп҃сти́сѧ дꙋша́мъ  на́шымъ. 
Жезло́мъ дх҃а ст҃а́гѡ ꙗ҆́кѡ оу҆па́сшыѧ лю́ди, и҆  ѿ бж҃їѧ цр҃кве ѿгна́вшыѧ є҆́рєси бг҃обо́рныхъ,  ст҃и́телїе всечⷭ҇тні́и: тѣ́мже ва́съ пѣ́сньми  восхвалѧ́емъ. 
Ꙗ҆́кѡ цр҃кѡ́внаѧ свѣти̑ла ст҃и́тєли въ  пѣ́снехъ и҆ пѣ́нїихъ почита́емъ всѝ немо́лчнѡ, ра́кꙋ  моще́й ва́шихъ, бл҃же́ннїи ѻ҆тцы̀, досто́йнѡ велича́юще. 
Бг҃оро́диченъ: Ра́дꙋйсѧ, присноживо́тный  и҆сто́чниче нетлѣ́нїѧ, ра́дꙋйсѧ всесвѣ́тлый со́лнца  ѻ҆́блаче. ра́дꙋйсѧ, колесни́це всегѡ̀ бж҃ества̀.  ра́дꙋйсѧ, ковче́же ѡ҆сщ҃е́нїѧ. 
Свѣти́ленъ. 
Свѣтоза̑рныѧ свѣти́льники, па́че со́лнечныхъ  лꙋ̑чь ѿ свѣтонача́льныѧ трⷪ҇цы и҆ трисо́лнечныѧ  є҆ди́ницы, преесте́ственнѡ смѣ́шены, бг҃онѡ́сныѧ  восхва́лимъ ѻ҆тцы̀. 
Бг҃оро́диченъ: Тебѐ пѣ́сньми немо́лчными  оу҆бл҃жа́емъ, дв҃о, ꙗ҆́же ѿ трⷪ҇цы є҆ди́наго во  чре́вѣ прїи́мши, бцⷣе, бж҃е́ственными рꙋка́ми  пресꙋ́щное сло́во носи́ла є҆сѝ, непрело́жнѡ и҆  неизмѣ́ннѡ. 
На хвали́техъ стїхи̑ры, гла́съ ѕ҃. 
Подо́бенъ: Тридне́венъ: 
Бл҃года́ть превозмо́же, ꙳ вѣ́ра преꙋкрѣпи́сѧ, ꙳  и҆ и҆спо́лнишасѧ всѧ̑ ꙳ ра́зꙋма бж҃їѧ, ꙳ а҆пⷭ҇лъ и҆  оу҆чи́телей ра́ди, ꙳ сп҃се́нїемъ ѡ҆богати́хомсѧ.  [Два́жды.] 
Нбⷭ҇ныхъ та́инствъ, ꙳ и҆ человѣ́ческихъ  оу҆че́нїй ꙳ бл҃года́тей стече́нїе со и҆справле́ньми, ꙳  побѣжда́ющими всѧ́кое є҆реті́ческое сло́во, ꙳ ст҃и́тели  твоѧ̑ оу҆диви́лъ є҆сѝ, гдⷭ҇и. 
(л. ѯ҃и) 
Премꙋ́дрїи оу҆чи́телїе вселе́нныѧ, ꙳ и҆̀же бг҃а  сла́вѧще, ꙳ словесы̀ и҆ дѣ́лы на землѝ, ꙳ да  возвели́чатсѧ дне́сь, ꙳ ꙗ҆́кѡ сп҃се́нїѧ всѣ̑мъ на́мъ  пода́телїе. 
Сла́ва, гла́съ ѕ҃: 
До́брїи рабѝ, бл҃зі́и и҆ вѣ́рнїи, до́брїи  дѣ́лателїе вїногра́да хрⷭ҇то́ва, и҆̀же и҆ тѧготꙋ̀  дневнꙋ́ю поне́сшїи, и҆ да́нный ва́мъ тала́нтъ  возрасти́вшїи, и҆ по ва́съ прише́дшымъ не зави́дѣвшїи:  тѣ́мже и҆ врата̀ ва́мъ нбⷭ҇наѧ ѿверзо́шасѧ. вше́дше  оу҆̀бо въ ра́дость влⷣки хрⷭ҇та̀, моли́те ѡ҆ на́съ  ст҃і́и оу҆чи́телїе. 
И҆ ны́нѣ, бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ: 
Крⷭ҇тобг҃оро́диченъ: Пречтⷭ҇аѧ, ꙗ҆́кѡ ви́дѣ тѧ̀ на  крⷭ҇тѣ̀ повѣ́шена, пла́чꙋщи вопїѧ́ше ма́терски: сн҃е  мо́й, и҆ бж҃е мо́й, сладча́йшее моѐ ча́до, ка́кѡ  терпи́ши стра́сть поно́снꙋю; 


(л. ѯ҃и ѡ҆б.) 
[глⷡ҇а в҃і] СЛꙊ́ЖБА Ѻ҆́БЩА 
прпⷣбномꙋ є҆ди́номꙋ. 
Ве́черъ, 
на Гдⷭ҇и воззва́хъ, стїхи̑ры, гла́съ и҃. 
Подо́бенъ: Мч҃нцы гдⷭ҇ни: 
Прпⷣбенъ и҆ че́стенъ свѣти́льникъ бжⷭ҇твенный и҆  свѣтоно́сный, под̾ спꙋ́домъ жите́йскїѧ толстоты̀  никогда́же скрыва́етсѧ: но на версѣ̀ полага́етъ є҆го̀  высо́кихъ чꙋде́съ чл҃вѣколю́бецъ. тогѡ̀ мл҃твами,  хрⷭ҇тѐ, да́рꙋй лю́демъ твои̑мъ ве́лїю млⷭ҇ть. 
На ра́ло возложи́лъ є҆сѝ, всече́стне, дѣ́ланїе  рꙋ́къ твои́хъ, дѣ́лаѧ всегда̀ бж҃е́ствєннаѧ, и҆ не  возврати́лсѧ є҆сѝ зрѧ̀ вспѧ́ть: но бы́лъ є҆сѝ  оу҆пра́вленъ во црⷭ҇твїе хрⷭ҇та̀ вопло́щшагѡсѧ бг҃а, во  сп҃се́нїе дꙋ́шъ на́шихъ. 
Въ лодїѝ тѣле́снѣй вози́мь, кро́ткими дыха̑нїи  кро́ткагѡ дх҃а, легкѡ̀ преше́лъ є҆сѝ жите́йскꙋю  пꙋчи́нꙋ, мꙋ́дре: и҆ на би́серѣ многоцѣ́ннѣмъ твоѧ̑  и҆мѣ̑нїѧ прода́въ, и҆ ѡ҆брѣ́тъ є҆го̀ въ себѣ̀  оу҆держа́лъ є҆сѝ, бл҃же́нъ бы́въ бж҃е́ственными  добро́тами є҆гѡ̀. 
Сла́ва, и҆ ны́нѣ, бг҃оро́диченъ: 
Помышлє́нїѧ нечи̑ста и҆ оу҆стна̀ льсти̑ва,  дѣла́ же моѧ̑ всѧ̑ ѡ҆сквернє́на: и҆ что̀ сотворю̀;  ка́кѡ оу҆срѧ́щꙋ сꙋдїю̀; влⷣчце дв҃о, молѝ сн҃а твоего̀  и҆ зижди́телѧ и҆ гдⷭ҇а, ꙗ҆́кѡ да въ покаѧ́нїи прїи́метъ  дꙋ́хъ мо́й, ꙗ҆́кѡ є҆ди́нъ бл҃гоꙋтро́бенъ. 
Крⷭ҇тобг҃оро́диченъ: Ю҆́ница нескве́рнаѧ, ю҆нца̀  ви́дѧщи на дре́вѣ пригвожда́ема во́лею, рыда́ющи  жа́лостнѣ, оу҆вы̀ мнѣ̀, вопїѧ́ше, люби́мѣйшее ча́до:  что́ ти со́нмъ воздадѐ неблагода́рный є҆вре́йскїй,  хотѧ́ мѧ ѡ҆безча́дствовати ѿ тебѐ, вселюбе́зне; 
(л. ѯ҃ѳ) 
А҆́ще и҆́мать самогла́сенъ. Сла́ва, гла́съ ѕ҃: 
Є҆́же по ѡ҆́бразꙋ соблю́дъ невреди́мо, оу҆́мъ  влⷣкꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю ꙗ҆́кѡ мо́щно возше́лъ є҆сѝ:  мꙋ́жески во є҆стество̀ понꙋ́дивъ, потща́лсѧ є҆сѝ  хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ.  тѣ́мже мона́шествꙋющихъ ꙗ҆ви́лсѧ є҆сѝ наста́вникъ,  жи́тель пꙋсты́нный, бл҃готекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее: и҆ ны́нѣ на нб҃сѣ́хъ  зерца́лѡмъ разрѣ́шшымсѧ ѻ҆́тче на́шъ, и҆́мⷬ҇къ,  чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственне ѡ҆  и҆̀же вѣ́рою и҆ любо́вїю чтꙋ́щихъ тѧ̀. 
И҆ ны́нѣ бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ: 
Крⷭ҇тобг҃оро́диченъ: Ви́дѧщи тѧ̀ распина́ема  хрⷭ҇тѐ, тебѐ ро́ждшаѧ, вопїѧ́ше: что̀ стра́нное є҆́же  ви́жꙋ та́инство сн҃е мо́й; ка́кѡ на дре́вѣ оу҆мира́еши  пло́тїю повѣ́шенъ жи́зни пода́телю, 
А҆́ще пра́зднꙋеши съ полѷеле́емъ, глаго́ли  бг҃оро́диченъ: воскрⷭ҇ный: Кто̀ тебѐ не оу҆бл҃жи́тъ: 
Вхо́дъ. Прокі́менъ днѐ. 
Чтє́нїѧ прпⷣбничєскаѧ, [пи̑саны въ концѣ̀ кни́ги  сеѧ̀]. 
На стїхо́внѣ стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Наста̀ бг҃оно́се, ꙳ со́лнца свѣтлѣ́йшїй тво́й  пра́здникъ, ꙳ ѡ҆зарѧ́етъ приходѧ́щыѧ къ тебѣ̀ вѣ́рою, ꙳  и҆ безсме́ртїемъ ѡ҆бл҃гоꙋха́етъ, ꙳ и҆ дꙋша́мъ и҆сточа́етъ  и҆сцѣлє́нїѧ, ꙳ и҆́мⷬ҇къ, прпⷣбне, мл҃твенниче ѡ҆  дꙋша́хъ на́шихъ. 
Сті́хъ: Чтⷭ҇на̀ пред̾ гдⷭ҇емъ сме́рть прпⷣбныхъ  є҆гѡ̀. 
Чꙋ́вствєнныѧ стра̑сти тѣлє́сныѧ, ꙳ побѣди́въ  воздержа́нїѧ брозда́ми, ꙳ чꙋдодѣ́йственниче,  и҆́мⷬ҇къ, ꙳ и҆ ре́вности безпло́тныхъ на землѝ  показа́въ, ꙳ всѧ̑ плотска̑ѧ жела̑нїѧ дꙋ́хꙋ повинꙋ́лъ  є҆сѝ: ꙳ тѣ́мъ ны́нѣ въ нбⷭ҇ныхъ селе́нїихъ  водворѧ́ѧсѧ, ꙳ молѝ ѡ҆ дꙋша́хъ на́шихъ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
(л. ѯ҃ѳ ѡ҆б.) 
Бл҃же́нне, и҆́мⷬ҇къ, ꙳ ѡ҆снова́нїе положи́въ  добродѣ́тели, ꙳ дре́внѧгѡ человѣ́ка совле́клсѧ є҆сѝ съ  похотьмѝ, ꙳ и҆ во хрⷭ҇та̀ ѡ҆бле́клсѧ вои́стиннꙋ: ꙳ тѣ́мъ  и҆ ѡ҆бличи́лъ є҆сѝ прпⷣбне, мнѡ́гаѧ вра̑жїѧ  ѡ҆полчє́нїѧ, ꙳ наста́вникъ мона́хѡвъ бы́въ, ꙳ молѝ  сп҃сти́сѧ дꙋша́мъ на́шымъ. 
Сла́ва, гла́съ и҃: 
Мона́хѡвъ мно́жєства, наста́вника тѧ̀ почита́емъ  ѻ҆́тче на́шъ, и҆́мⷬ҇къ: твое́ю бо стезе́ю вои́стиннꙋ  пра́вѡ ходи́ти позна́хомъ: бл҃же́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ првⷣныхъ, съ  ни́миже моли́сѧ гдⷭ҇ви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: воскрⷭ҇ный: 
Безневѣ́стнаѧ дв҃о: [пи́санъ въ концѣ̀ кни́ги  сеѧ̀]. 
А҆́ще ли не пра́зднꙋеши, глаго́ли се́й  бг҃оро́диченъ: 
Чⷭ҇таѧ дв҃о, сло́ва врата̀, бг҃а на́шегѡ мт҃и,  молѝ сп҃сти́сѧ на́мъ. 
Крⷭ҇тобг҃оро́диченъ: Не терплю̀ ча́до, ви́дѧщи тѧ̀  на дре́вѣ оу҆снꙋ́вша, бо́дрость всѣ̑мъ подаю́щаго:  ꙗ҆́кѡ да дре́вле престꙋпле́нїѧ плодо́мъ, сно́мъ  поги́бельнымъ оу҆снꙋ́вшымъ, бж҃е́ственнꙋю и҆  сп҃си́тельнꙋю бо́дрость пода́си, дв҃а глаго́лаше  пла́чꙋщи, ю҆́же велича́емъ. 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ и҃: 
Въ тебѣ̀ ѻ҆́тче и҆звѣ́стнѡ сп҃се́сѧ є҆́же по  ѡ҆́бразꙋ: прїи́мъ бо крⷭ҇тъ послѣ́довалъ є҆сѝ хрⷭ҇тꙋ̀,  и҆ дѣ́ѧ оу҆чи́лъ є҆сѝ презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ ве́щи  безсме́ртнѣй. тѣ́мже и҆ со а҆́гг҃лы сра́дꙋетсѧ прпⷣбне  и҆́мⷬ҇къ, дх҃ъ тво́й. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. ѻ҃) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-мъ стїхосло́вїи сѣда́ленъ, гла́съ д҃: 
Подо́бенъ: Ско́рѡ предварѝ: 
Зва́нїю гдⷭ҇а твоегѡ̀ послѣ́довалъ є҆сѝ, мі́ръ  ѿве́ргъ и҆ всѧ̑ ꙗ҆̀же въ мі́рѣ кра̑снаѧ,  всебл҃же́нне, и҆́мⷬ҇къ, претерпѣ́лъ є҆сѝ  пꙋсты́нное ѡ҆ѕлобле́нїе оу҆се́рднѡ, полки́ же ѿрази́лъ  є҆сѝ де́мѡнѡвъ мꙋ́жественнѣ. тѣ́мже твою̀ и҆ па́мѧть  при́снѡ пѣ́сньми восхвалѧ́емъ вѣ́рнѡ. [Два́жды.] 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ чтⷭ҇аѧ, бж҃е́ственнымъ  ржⷭ҇тво́мъ твои́мъ и҆стлѣ́вшее страстьмѝ земноро́дныхъ  ме́ртвенное сꙋщество̀: и҆ воздви́гла є҆сѝ всѧ̑ ѿ  сме́рти къ жи́зни нетлѣ́нїѧ. тѣ́мже тѧ̀ по до́лгꙋ  бл҃жи́мъ всѝ дв҃о препросла́вленнаѧ, ꙗ҆́коже прорекла̀  є҆сѝ. 
По в҃-мъ стїхосло́вїи сѣда́ленъ, гла́съ є҃: 
Подо́бенъ: Собезнача́льное: 
По́стника гдⷭ҇нѧ пѣ́сньми почти́мъ, ꙗ҆́кѡ  оу҆мертви́вша всѧ̑ прило́ги страсте́й, воздержа́нїемъ и҆  тве́рдымъ терпѣ́нїемъ вои́стиннꙋ, и҆ посрами́вша ѕѣлѡ̀  противоборца̀ врага̀, и҆ всю̀ сегѡ̀ горды́ню, и҆ ны́нѣ  молѧ́щасѧ гдⷭ҇ви, поми́ловатисѧ дꙋша́мъ на́шымъ.  [Два́жды.] 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ  ѡ҆́бразъ ржⷭ҇тва̀ въ тебѣ̀ позна́сѧ приснодв҃о чⷭ҇таѧ,  оу҆жаса́етъ мо́й оу҆́мъ, и҆ оу҆дивлѧ́етъ помышле́нїе,  сла́ва твоѧ̀ бцⷣе во всѣ́хъ простре́сѧ, ко сп҃се́нїю  дꙋ́шъ на́шихъ. 
По Хвали́те и҆́мѧ гдⷭ҇не: 
Припѣ́въ: 
Оу҆бл҃жа́емъ тѧ̀ прпⷣбне ѻ҆́тче, и҆́мⷬ҇къ,  и҆ чте́мъ ст҃ꙋ́ю па́мѧть твою̀, наста́вниче мона́хѡвъ, и҆  собесѣ́дниче а҆́гг҃лѡвъ. 
Ѱало́мъ и҆збра́нный: Терпѧ̀ потерпѣ́хъ гдⷭ҇а: 
(л. ѻ҃ ѡ҆б.) 
По полѷеле́и сѣда́ленъ, гла́съ а҃. 
Подо́бенъ: Гро́бъ тво́й сп҃се: 
Погре́блъ є҆сѝ страсте́й всѐ воста́нїе  оу҆мерщвле́нїемъ пло́ти сщ҃е́нный ѻ҆́тче, жи́знь  безконе́чнꙋю по сме́рти прїѧ́лъ є҆сѝ: тѣ́мже дне́сь  хрⷭ҇то́ва цр҃ковь пра́зднꙋетъ твою̀ досточꙋ́днꙋю па́мѧть,  прпⷣбныхъ оу҆краше́нїе. [Два́жды.] 
Сла́ва, и҆ ны́нѣ, бг҃оро́диченъ: 
Наста́ви ны̀ на пꙋ́ть покаѧ́нїѧ, оу҆клонѧ́ющыѧсѧ  при́снѡ къ ѕлы́мъ безпꙋ́тїємъ, и҆ пребл҃га́го  прогнѣ́вающыѧ гдⷭ҇а, неискꙋсобра́чнаѧ бл҃гослове́ннаѧ  мр҃і́е, прибѣ́жище ѿча́ѧнныхъ человѣ́кѡвъ, бж҃їе  ѡ҆бита́лище. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Чⷭ҇тна̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздаде́ ми; 
Всѧ́кое дыха́нїе: 
Є҆ѵⷢ҇лїе прпⷣбническое: [пи́сано въ концѣ̀ кни́ги  сеѧ̀.] 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́тче, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мже на нб҃сѣ́хъ ѡ҆брѣ́лъ  є҆сѝ мздꙋ̀ трꙋдѡ́въ твои́хъ, де́мѡнскаѧ разори́лъ  є҆сѝ пѡ́лчища, и҆ а҆́гг҃льскїѧ дости́глъ є҆сѝ чи́ны,  и҆́хже житїю̀ непоро́чнѡ поревнова́лъ є҆сѝ.  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
Канѡ́нъ, гла́съ и҃.  
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Бл҃ги́ми нра̑вы оу҆краси́всѧ, хрⷭ҇тꙋ̀  прилѣпи́лсѧ є҆сѝ ѿ ю҆́ности, плѡтскі́ѧ стра̑сти  оу҆мертви́въ воздержа́нїемъ, и҆ къ животꙋ̀ прпⷣбне  преста́вилсѧ є҆сѝ. 
Глаго́лѡвъ и҆ зако́нѡвъ бж҃їихъ и҆спо́лнитель  бы́въ, и҆спо́лнилсѧ є҆сѝ, ѻ҆́тче премꙋ́дре,  бжⷭ҇твенныхъ дарѡ́въ и҆ чꙋде́съ, и҆ всѣ̑мъ лꙋчы̀  бога́тнѡ и҆спꙋсти́лъ є҆сѝ. 
(л. ѻ҃а) 
Крѣ́постїю хрⷭ҇та̀ возмо́гъ, держа́вꙋ низложи́лъ  є҆сѝ, и҆ си́лꙋ вра́жїю, и҆ похвалꙋ̀ побѣ́днꙋю по́чести  прїѧ́лъ є҆сѝ прпⷣбне, чꙋде́сными сїѧ̑нїи. 
Со́вѣсть и҆мѣ́лъ є҆сѝ бл҃гꙋ, и҆ ѻ҆́ко  серде́чное взира́ющее къ бг҃ꙋ: тѣ́мже внѧ́тъ моли́твѣ  твое́й премꙋ́дре, съ прпⷣбными сочта̀ тѧ̀. 
Бг҃оро́диченъ: Стра̑сти пло́ти моеѧ̀, и҆ оу҆ма̀  моегѡ̀ двиза̑нїѧ неподѡ́бнаѧ оу҆толѝ, молю́ тѧ  пречⷭ҇таѧ дв҃о, и҆ и҆спра́ви мѧ̀ заблꙋ́ждшаго оу҆мо́мъ. 
Пѣ́снь г҃. 
І҆рмо́съ: Ты̀ є҆сѝ оу҆твержде́нїе притека́ющихъ  къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Ве́сь прилѣжа̀ вседержи́телю, прпⷣбне ѻ҆́тче  премꙋ́дре, всеѧ̀ бѣсо́вскїѧ ѕло́бы и҆збѣ́глъ є҆сѝ. 
Высото́ю смире́нїѧ оу҆краша́емь, све́рглъ є҆сѝ  на зе́млю велехва́льнаго, и҆зрѧ́дными дѣ́лы твои́ми. 
Пло́тїю ѡ҆бложе́нъ ѻ҆́тче премꙋ́дре, смири́лъ  є҆сѝ превзѧ́тꙋю вы́ю нечести́вагѡ, смире́нїемъ слове́съ  твои́хъ. 
И҆мѣ́ѧ поспѣшествꙋ́ющꙋю тебѣ̀ бж҃їю си́лꙋ  премꙋ́дре, ꙗ҆́кѡ чꙋ́денъ, чꙋдеса̀ и҆сточа́еши, и҆  ѿго́ниши недꙋ̑ги. 
Бг҃оро́диченъ: Въ ложесна̀ твоѧ̑ воплоща́емь  всенепоро́чнаѧ, всели́сѧ зижди́тель, на бл҃годѣѧ́нїе  вѣ́рнѡ пою́щымъ тѧ̀. 
Сѣда́ленъ, гла́съ д҃. 
Подо́бенъ: Ско́рѡ предварѝ: 
Страстно́е покори́лъ є҆сѝ плотско́е мꙋдрова́нїе,  и҆ гѡ́ршаѧ порабо́тивъ лꙋ́чшемꙋ, ѻ҆́тче и҆́мⷬ҇къ,  пресла́вне сокрꙋши́лъ є҆сѝ бѣсѡ́вскїѧ кѡ́зни посто́мъ,  и҆ возсїѧ́лъ є҆сѝ въ мі́рѣ ꙗ҆́кѡ лꙋча̀ со́лнечнаѧ,  сїѧ̑нїи твои́хъ добродѣ́телей: сегѡ̀ ра́ди тѧ̀  воспѣва́емъ. 
Сла́ва, и҆ ны́нѣ, бг҃оро́диченъ: 
Стѣна̀ непобѣди́маѧ на́мъ хрⷭ҇тїа́нѡмъ є҆сѝ  бцⷣе дв҃о, къ тебѣ́ бо прибѣга́юще невреди́ми  пребыва́емъ: и҆ па́ки согрѣша́юще и҆́мамы тѧ̀  мл҃твенницꙋ. тѣ́мъ бл҃годарѧ́ще вопїе́мъ тѝ: ра́дꙋйсѧ  бл҃года́тнаѧ, гдⷭ҇ь съ тобо́ю. 
(л. ѻ҃а ѡ҆б.) 
Крⷭ҇тобг҃оро́диченъ: Дв҃о пренепоро́чнаѧ мт҃и  хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дꙋ́шꙋ,  є҆гда̀ распина́ема ви́дѣла є҆сѝ во́лею, сн҃а и҆ бг҃а  твоего̀: є҆го́же, пребл҃гослове́ннаѧ, молѧ́щи не  преста́й, проще́нїе прегрѣше́нїй на́мъ дарова́ти. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Содѣ́ѧвъ пресла́вне дꙋ́шꙋ твою̀ хра́мъ ст҃о́мꙋ  дх҃ꙋ, бы́лъ є҆сѝ наслѣ́дникъ го́рнѧгѡ црⷭ҇твїѧ, съ  вы́шними си́лами. 
Многоболѣ́зненныѧ стра̑сти всегда̀ врачꙋ́еши  пристꙋпа́ющихъ къ тебѣ̀: бл҃года́ть бо прпⷣбне прїи́мъ  ѿ гдⷭ҇а, содѣва́ти зна́мєнїѧ и҆ чꙋдеса̀. 
Краснѣ́йшимъ прозѧбе́нїемъ ѻ҆́тче, въ домꙋ̀  бж҃їи прозѧ́блъ є҆сѝ. добродѣ́тельми оу҆кра́шенъ, и҆  плоды̀ чꙋде́сными ѡ҆бл҃гоꙋха́емь. 
Бг҃оро́диченъ: Ни́ва дꙋхо́внаѧ, ꙗ҆́коже и҆з̾  бразды̀ кла́съ и҆знесла̀ є҆сѝ, всю̀ тва́рь пита́ющаго,  всѧ́ческихъ бг҃а, прⷭ҇нодв҃о. 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и,  сп҃си́ ны: ты́ бо є҆сѝ бг҃ъ на́шъ, ра́звѣ тебѐ  и҆но́гѡ не вѣ́мы. 
Оу҆мо́мъ ѡ҆чище́ннымъ, пресла́вне, зри́ши  добро́тꙋ неизрече́ннꙋю хрⷭ҇та̀, всѧ́ческихъ бг҃а на́шегѡ. 
Ꙗ҆́коже и҆лїа̀ на колесни́цѣ ѻ҆́тче,  добродѣ́тельми твои́ми возше́лъ є҆сѝ на нб҃о, дх҃омъ  ѡ҆блегчева́емь. 
Стѧгнꙋ́въ тѣ́ло твоѐ воздержа́нїемъ и҆  чистото́ю, въ вы́шнѧѧ селє́нїѧ, къ широтѣ̀ ѻ҆́тче  дости́глъ є҆сѝ. 
Бг҃оро́диченъ: И҆сцѣлѝ недꙋ́гꙋющагѡ оу҆ма̀  моегѡ̀ ѡ҆мраче́нїе, врача̀ ро́ждшаѧ хрⷭ҇та̀  всенепоро́чнаѧ влⷣчце. 
Пѣ́снь ѕ҃. 
І҆рмо́съ: Мл҃твꙋ пролїю̀ ко гдⷭ҇ꙋ, и҆ томꙋ̀  возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀  и҆спо́лнисѧ, и҆ живо́тъ мо́й а҆́дꙋ прибли́жисѧ, и҆  молю́сѧ ꙗ҆́кѡ і҆ѡ́на: ѿ тлѝ бж҃е возведи́ мѧ. 
Лꙋка́вый оу҆мертви́сѧ ѕмі́й сщ҃е́нными твои́ми  мл҃твами бг҃обл҃же́нне, и҆ ѿ тогѡ̀ разрѣша́ютсѧ  ѕло́бы, и҆́же зна́менїѧ (л. ѻ҃в) ѿ тебѐ  и҆спроси́вшїи. є҆си́ бо оу҆го́дникъ бж҃їй всесвѣ́телъ,  позна́нъ бы́лъ є҆сѝ вѣ́ренъ. 
Ѡ҆бнови́въ прилѣ́жнымъ ра́ломъ дꙋ́шꙋ твою̀,  сщ҃е́нный ѻ҆́тче, добродѣ́тєльнаѧ въ ню̀ вве́рглъ  є҆сѝ премꙋ́дреннѡ многоплѡ́днаѧ сѣ́мена: и҆ пожа́лъ  є҆сѝ многоразли́чныхъ и҆сцѣле́нїй бога̑тыѧ кла́сы. 
Крѣ́постїю дх҃а ѻ҆́тче возмо́гъ, держа́вꙋ  вра́жїю и҆ си́лꙋ низложи́лъ є҆сѝ: и҆ похвалꙋ̀  побѣ́днꙋю по́чести прїѧ́лъ є҆сѝ прпⷣбне, чꙋде́сными  сїѧ̑нїи. 
Бг҃оро́диченъ: Гдⷭ҇ь съ тобо́ю пречⷭ҇таѧ, ꙗ҆́коже  и҆зво́лилъ є҆́сть, бы́въ ѻ҆трокови́це, всѣ́хъ на́съ  ѿ ѻ҆́бласти льсти́вагѡ хода́тайствомъ твои́мъ  и҆зба́вилъ є҆́сть: тѣ́мже тѧ̀ ны́нѣ по до́лгꙋ ро́дове  родѡ́въ оу҆бл҃жа́емъ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃: 
Подо́бенъ: Вы́шнихъ и҆щѧ̀: 
Чистото́ю дꙋше́вною бжⷭ҇твеннѡ воѡрꙋжи́всѧ, и҆  непреста̑нныѧ мл҃твы, ꙗ҆́кѡ копїѐ врꙋчи́въ крѣ́пкѡ,  пробо́лъ є҆сѝ бѣсѡ́вскаѧ ѡ҆полчє́нїѧ, и҆́мⷬ҇къ,  ѻ҆́тче на́шъ, молѝ непреста́ннѡ ѡ҆ всѣ́хъ на́съ. 
І҆́косъ: Возлюби́въ прпⷣбне хрⷭ҇то́вы  бжⷭ҇твєнныѧ за́пѡвѣди, и҆ возненави́дѣвъ мі́ра сегѡ̀  наслажде́нїе, прише́лъ є҆сѝ оу҆се́рднѡ къ томꙋ̀, и҆  бы́лъ є҆сѝ свѣти́льникъ просвѣща́ѧ концы̀  блиста́нїемъ дꙋхо́внымъ: тѣ́мъ припа́даѧ молю́ тѧ:  просвѣтѝ моѝ ѻ҆́чи дꙋше́внїи, воспѣ́ти твоѧ̑  по́двиги, поще́нїе, и҆ бдѣ́нїе, и҆ сле́зы, болѣ́зни и҆  и҆зможде́нїе тѣ́ла, бл҃же́нныѧ ра́ди бꙋ́дꙋщїѧ жи́зни,  є҆ѧ́же ны́нѣ наслажда́ешисѧ. молѝ непреста́ннѡ ѡ҆  всѣ́хъ на́съ. 
Пѣ́снь з҃. 
І҆рмо́съ: Ѿ і҆ꙋде́и доше́дше ѻ҆́троцы, въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е бл҃гослове́нъ є҆сѝ. 
(л. ѻ҃в ѡ҆б.) 
Проше́дъ по́двиги пѡ́стныѧ ѻ҆́тче, оу҆мо́мъ  крѣ́пкимъ оу҆́мъ прего́рдый бж҃е́ственнымъ смире́нїемъ  смири́лъ є҆сѝ, поѧ̀: бл҃гослове́нъ бг҃ъ ѻ҆тє́цъ  на́шихъ. 
Краснѣ́йшее прозѧбе́нїе ѻ҆́тче, въ домꙋ̀ бж҃їи  прозѧ́блъ є҆сѝ, добродѣ́тельми оу҆кра́шенъ, и҆ плоды̀  чꙋде́сными ѡ҆бл҃гоꙋха́лъ є҆сѝ. 
Просвѣти́въ твоѐ се́рдце, нача́льникъ бы́лъ  є҆сѝ свѧще́ннагѡ собо́ра ѻ҆́тча, наказꙋ́ѧ и҆ оу҆чѧ̀,  и҆ всѧ̑ приводѧ̀ къ бж҃їей во́ли, поѧ̀: ѻ҆тє́цъ на́шихъ  бж҃е, бл҃гослове́нъ є҆сѝ. 
Бг҃оро́диченъ: Но́во ѻ҆троча̀ ро́ждши  пребезнача́льнаго сло́ва, ѡ҆бетша́вшыѧ ны̀ грѣхо́мъ,  ѡ҆бнови́ла є҆сѝ дв҃о, и҆ пѣ́ти оу҆крѣпи́ла є҆сѝ:  ѻ҆тє́цъ на́шихъ бж҃е, бл҃гослове́нъ є҆сѝ. 
Пѣ́снь и҃. 
І҆рмо́съ: Бг҃оглаго́ливїи ѻ҆́троцы въ пещѝ, со  ѻ҆гне́мъ пла́мень попира́юще поѧ́хꙋ: бл҃гослови́те  дѣла̀ гдⷭ҇нѧ гдⷭ҇а. 
Наслѣ́дниче бж҃е́ственныхъ селе́нїй, а҆́гг҃льски  ѻ҆́тче, пожи́лъ є҆сѝ: тѣ́мъ со а҆́гг҃лы ликꙋ́етъ  дꙋ́хъ тво́й. 
Невозвра́тнѡ ше́ствовавъ ѻ҆́тче премꙋ́дре и҆  досточꙋ́дне, ведꙋ́щими къ нб҃сѝ бж҃е́ственными стезѧ́ми,  ѿ ѕлѣ̀ ведꙋ́щихъ до конца̀ оу҆клони́лсѧ є҆сѝ. 
Все́льшеюсѧ бл҃года́тїю въ дꙋ́шꙋ твою̀ ѻ҆́тче,  лꙋка́внѡ живꙋ́щїи въ человѣ́цѣхъ нечи́стїи дꙋ́си  ѿгони́ми быва́ютъ. 
Бг҃оро́диченъ: Вода̀ є҆сѝ неизчерпа́емаѧ дв҃о,  ѿ неѧ́же всѝ пїю́ще бл҃года́ти и҆сполнѧ́емсѧ, дꙋше́ю  и҆ тѣ́ломъ ѡ҆сщ҃а́еми. 
Пѣ́снь ѳ҃. 
І҆рмо́съ: Оу҆страши́сѧ всѧ́къ слꙋ́хъ неизрече́нна  бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же  и҆ до пло́ти, ѿ дв҃и́ческагѡ чре́ва бы́въ человѣ́къ:  тѣ́мже пречтⷭ҇ꙋю бцⷣꙋ вѣ́рнїи велича́емъ. 
И҆сцѣле́нїе и҆сточа́етъ бога́тнѡ честна́ѧ твоѧ̀  ра́ка бж҃їимъ дх҃омъ, и҆ стра̑сти многовре́менныѧ  и҆сцѣлѧ́етъ ѻ҆́тче, приходѧ́щихъ къ тебѣ̀, и҆  прого́нитъ лꙋка̑выѧ дꙋ́хи лю̑тыѧ, и҆ воздвиза́етъ  вѣ̑рныѧ, восхвали́ти твоѧ̑ свѣ̑тлыѧ по́двиги. 
Ꙗ҆́кѡ вели́кое со́лнце на́мъ, вели́чїемъ пѡ́двигъ  твои́хъ возсїѧ́лъ є҆сѝ и҆ ѡ҆зари́лъ є҆сѝ бг҃омꙋ́дре,  всѧ̑ зємны́ѧ концы̀. (л. ѻ҃г) оу҆́меръ преше́лъ є҆сѝ  ѿ свѣ́та къ свѣ́тꙋ возсїѧ́вшемꙋ. тѣ́мъ вопїе́мъ тѝ:  просвѣтѝ на̑ша помышлє́нїѧ ѻ҆́тче прпⷣбне, и҆́мⷬ҇къ. 
Тѣ́ло твоѐ бл҃же́нне, терпѣли́вое свѧза́вшеесѧ  вери́гами стра̑сти неисцѣ̑льныѧ прикоснове́нїемъ  и҆сцѣлѧ́етъ, бг҃ꙋ и҆ сп҃сꙋ тѧ̀ вельмѝ просла́вльшꙋ,  ѻ҆́тче премꙋ́дре и҆ досточꙋ́дне, и҆́мⷬ҇къ, ꙗ҆́кѡ  дѣ́лы твои́ми до́брыми просла́вльшꙋсѧ, прпⷣбне. 
Процвѣ́лъ є҆сѝ въ по́стническихъ оу҆до́лїѧхъ  прехва́льне ѻ҆́тче на́шъ, ꙗ҆́кѡ ши́покъ бл҃гоꙋха́ненъ,  и҆ ꙗ҆́коже крі́нъ ѡ҆б̾юха́лъ є҆сѝ сѡ́вѣсти вѣ́рныхъ  добродѣ́тельми и҆ чꙋдесы̀. тѣ́мже прпⷣбне, ѿженѝ  ѿ на́съ стра̑сти смердѧ́щыѧ. 
Бг҃оро́диченъ: Просвѣтѝ чтⷭ҇аѧ дв҃о, сѣ́тꙋющее  се́рдце моѐ при́снѡ престꙋпле́ньми, и҆ жите́йскими  мно́гими молва́ми, не ѡ҆ста́ви менѐ врагѡ́мъ бы́ти въ  ра́дость, ꙗ҆́кѡ да сла́влю тѧ̀, и҆ любо́вїю пою̀  препѣ́таѧ. 
Свѣти́ленъ. 
Подо́бенъ: Жєны̀ оу҆слы́шите: 
Процвѣ́лъ є҆сѝ ꙗ҆́кѡ фі́нїѯъ дв҃дски  ѻ҆́тче, и҆ ѻ҆би́тель ꙗ҆ви́лсѧ є҆сѝ дх҃а прест҃а́гѡ,  и҆ сла́вна тѧ̀ вселе́ннѣй показа̀. ѡ҆ на́съ непреста́ннѡ  молѝ, почита́ющихъ вѣ́рою пречтⷭ҇нꙋ́ю па́мѧть твою̀,  прпⷣбне, и҆́мⷬ҇къ. 
Бг҃оро́диченъ: Тѧ̀ пѣ́сньми немо́лчными  оу҆бл҃жа́емъ дв҃о, ꙗ҆́кѡ ѿ трⷪ҇цы є҆ди́наго родила̀  є҆сѝ бцⷣе, и҆ но́сиши на бж҃е́ственнꙋю рꙋкꙋ̀  пребога́тое сло́во, непремѣ́ннѡ и҆ неизмѣ́ннѡ. 
На хвали́техъ стїхи̑ры, самогла́сны, гла́съ ѕ҃. 
Бг҃оно́се пребл҃же́нне, и҆́мⷬ҇къ, всѐ  плотско́е мꙋдрова́нїе дх҃ꙋ повинꙋ́лъ є҆сѝ, поще́нїѧ  страда́ньми оу҆тверди́всѧ, ꙗ҆́кѡ зла́то въ горни́лѣ  и҆скꙋше́но сїѧ́ѧ ꙗ҆ви́всѧ, прїѧ́телище бы́лъ є҆сѝ дх҃а  прест҃а́гѡ. собра́въ мона́шествꙋющихъ мно́жєства, и҆  оу҆чє́нїи твои́ми, ꙗ҆́кѡ нѣ́коею лѣ́ствицею  восхо́дною на нб҃о, на высотꙋ̀ добродѣ́телей возве́лъ  є҆сѝ. помина́й на́съ чтꙋ́щихъ па́мѧть твою̀ при́снѡ  сщ҃е́ннꙋю, и҆ молѝ сп҃сти́сѧ дꙋша́мъ на́шымъ.  [Два́жды.] 
(л. ѻ҃г ѡ҆б.) 
Возсїѧ̀ дне́сь пресвѣ́тлаѧ и҆ всепра́зднственнаѧ  па́мѧть твоѧ̀, пресла́вне, и҆́мⷬ҇къ, созыва́ющи  многочи́сленное пѡ́стникъ сосло́вїе, и҆ прпⷣбныхъ  ликостоѧ̑нїѧ: а҆́гг҃лы же съ человѣ́ки ꙗ҆́кѡ вои́стиннꙋ  къ похвале́нїю въ трⷪ҇цѣ покланѧ́ема хрⷭ҇та̀ бг҃а  на́шегѡ. тѣ́мже притека́юще ко сщ҃е́ннѣй ра́цѣ моще́й  твои́хъ, и҆сцѣле́нїѧ да́ры ѻ҆би́льнѡ прїе́млемъ, и҆  тебѐ вѣнча́вшаго хрⷭ҇та̀ прославлѧ́емъ, сп҃са дꙋ́шъ  на́шихъ. 
Бг҃оно́се пребл҃же́нне, ѻ҆́тче, и҆́мⷬ҇къ, ты̀  прⷪ҇ро́чески слеза́ми зе́млю ѡ҆мака́лъ є҆сѝ, и҆ не  да́лъ є҆сѝ сна̀ твои́ма ѻ҆чи́ма, ни вѣ́ждома твои́ма  дрема́нїѧ: серде́чное жела́нїе ко хрⷭ҇тꙋ̀ ꙗ҆влѧ́ѧ,  є҆го́же возлюби́лъ є҆сѝ. тѣ́мъ мона́хѡвъ ѡ҆́бразъ  бы́лъ є҆сѝ, и҆ всѧ́кїѧ добродѣ́тели ви́дъ и҆спра́вилъ  є҆сѝ: тѣ́мже тѧ̀ оу҆бл҃жа́емъ велича́юще тебѐ  просла́вльшаго. 
Сла́ва, гла́съ в҃: 
Прпⷣбне ѻ҆́тче, и҆з̾ младе́нства добродѣ́тели  прилѣ́жнѡ ѡ҆бꙋчи́всѧ, ѻ҆рга́нъ бы́лъ є҆сѝ ст҃а́гѡ  дх҃а, и҆ ѿ негѡ̀ прїи́мъ чꙋде́съ дѣ́йство,  оу҆вѣща́лъ є҆сѝ человѣ́ки преѡби́дѣти сла̑дкаѧ:  ны́нѣ же бж҃е́ственнымъ свѣ́томъ чистѣ́йше  ѡ҆сїѧва́емь, просвѣтѝ и҆ на́шѧ мы̑сли, и҆́мⷬ҇къ,  ѻ҆́тче на́шъ. 
И҆ ны́нѣ бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и  бж҃їѧ, сохранѝ мѧ̀ под̾ кро́вомъ твои́мъ. 
Крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Поношє́нїѧ претерпѣ́ла є҆сѝ мнѡ́гаѧ, на  крⷭ҇тѣ̀ возноси́ма всѧ́ческихъ творца̀ ви́дѧщи  пречⷭ҇таѧ, стенѧ́щи глаго́лала є҆сѝ: прест҃ы́й гдⷭ҇и,  сн҃е мо́й, и҆ бж҃е мо́й, ка́кѡ почти́ти хотѧ̀ твоѐ  созда́нїе влⷣко, терпи́ши пло́тїю безчє́стїѧ, сла́ва  мно́гомꙋ твоемꙋ̀ млⷭ҇рдїю и҆ соше́ствїю чл҃вѣколю́бче. 
А҆́ще и҆́мать на стїхо́внѣ Сла́вꙋ, глаго́ли  вече́рнїй: 
И҆ ны́нѣ, бг҃оро́диченъ: и҆лѝ крⷭ҇тобг҃оро́диченъ. 


(л. ѻ҃д) 
[глⷡ҇а г҃і] СЛꙊ́ЖБА Ѻ҆́БЩА 
прпⷣбнымъ двѣма̀ и҆ мнѡ́гимъ. 
Ве́черъ, 
На Гдⷭ҇и воззва́хъ, стїхи̑ры. Гла́съ и҃. 
Подо́бенъ: Ѽ пресла́внагѡ чꙋдесѐ! 
Прпⷣбнїи ѻ҆тцы̀ бг҃омꙋ́дрїи, ꙳ слѣпы̑мъ дае́те  свѣ́тъ, ꙳ болѧ́щымъ и҆сцѣле́нїе, ꙳ и҆ хромы̑мъ здра́вїе, ꙳  млⷭ҇тивнѡ приклонѧ́ющесѧ ꙳ къ приходѧ́щымъ вѣ́рою ко  хра́мꙋ ва́шемꙋ, ꙳ и҆ просѧ́щымъ по́мощи ва́шеѧ: ꙳  застꙋ́пники бо и҆ предста́тєли вѣ́рнїи всѝ  ѡ҆брѣто́хомъ, ꙳ восхвалѧ́юще ва́съ. 
Прпⷣбнїи ѻ҆тцы̀ всечтⷭ҇ні́и, ꙳ добродѣ́тельми  возше́дше на колесни́цꙋ, ꙳ къ бг҃ꙋ востеко́сте, ꙳  побѣ̑дныѧ по́чєсти прїе́млюще: ꙳ и҆ ꙗ҆́кѡ ми́лѡть на́мъ  тѣлеса̀ ва̑ша ꙳ положє́на во гробѣ́хъ, ѻ҆тцы̀,  ѡ҆ста́вили є҆стѐ, ꙳ и҆сточа́ти и҆сцѣлє́нїѧ, ꙳ и҆  прогони́ти дꙋ́хи лꙋка̑выѧ: ꙳ тѣ́мже бл҃жи́мъ ва́съ  прехва́льнїи. 
Ликѡ́мъ по́стничєскимъ сочта́стесѧ, оу҆кра́шшесѧ  бл҃же́ннїи ꙳ по́стническимъ житїе́мъ, ꙳ и҆ ны́нѣ въ  нбⷭ҇ныхъ ѻ҆би́телехъ живетѐ веселѧ́щесѧ, ꙳ и҆дѣ́же  ликꙋ́ютъ а҆́гг҃ли: ꙳ и҆ свѣ́томъ бж҃е́ственнымъ ꙳  вои́стиннꙋ ѡ҆божа́еми, ꙳ помина́йте любо́вїю бл҃жа́щихъ  ва́съ на землѝ, ꙳ и҆ ст҃о́е ва́ше творѧ́щихъ  пра́зднество. 
Сла́ва, и҆ ны́нѣ, бг҃оро́диченъ: 
Помышлє́нїѧ нечи̑ста, и҆ оу҆стна̀ льсти̑ва,  дѣла́ же моѧ̑ всѧ̑ ѡ҆сквернє́на: и҆ что̀ сотворю̀,  ка́кѡ оу҆срѧ́щꙋ сꙋдїю̀; влⷣчце дв҃о, молѝ сн҃а твоего̀  и҆ зижди́телѧ и҆ гдⷭ҇а, ꙗ҆́кѡ да въ покаѧ́нїи прїи́метъ  дꙋ́хъ мо́й, ꙗ҆́кѡ є҆ди́нъ бл҃гоꙋтро́бенъ. 
Крⷭ҇тобг҃оро́диченъ: Ю҆́ница нескве́рнаѧ, ю҆нца̀  ви́дѧщи на дре́вѣ пригвожда́ема во́лею, рыда́ющи  жа́лостнѣ, оу҆вы̀ мнѣ̀, вопїѧ́ше, (л. ѻ҃д ѡ҆б.)  люби́мѣйшее ча́до! что́ ти со́нмъ воздадѐ  небл҃года́рный є҆вре́йскїй, хотѧ́ мѧ ѡ҆безча́дствовати  ѿ тебѐ вселюбе́зне; 
А҆́ще и҆́мꙋтъ, самогла́сенъ. 
Сла́ва, гла́съ ѕ҃: 
Прпⷣбнїи ѻ҆тцы̀, во всю̀ зе́млю и҆зы́де  вѣща́нїе и҆справле́нїй ва́шихъ: тѣ́мъ на нб҃сѣ́хъ  ѡ҆брѣто́сте мздꙋ̀ трꙋдѡ́въ ва́шихъ, де́мѡнѡвъ  разрꙋши́сте полкѝ, а҆́гг҃лѡвъ достиго́сте чи́ны, и҆́хже  житїю̀ непоро́чнѡ поревнова́сте: дерзнове́нїе и҆мꙋ́ще ко  гдⷭ҇ꙋ, ми́ръ и҆спроси́те дꙋша́мъ на́шымъ. 
И҆ ны́нѣ, бг҃оро́диченъ: 
Бцⷣе дв҃о чⷭ҇таѧ, моли́сѧ гдⷭ҇ви, ꙗ҆́кѡ да  твои́ми мл҃твами пода́стъ дꙋша́мъ на́шымъ грѣхѡ́въ  ѡ҆ставле́нїе, и҆ ми́ръ, и҆ ве́лїю млⷭ҇ть. 
Крⷭ҇тобг҃оро́диченъ: На дре́вѣ живо́тъ на́шъ  зрѧ́щи всенепоро́чнаѧ бцⷣе ви́сѧщъ, мт҃рски рыда́ющи  вопїѧ́ла є҆сѝ: сн҃е мо́й, и҆ бж҃е мо́й, сп҃сѝ любо́вїю  пою́щыѧ тѧ̀. 
[зрѝ] А҆́ще пра́зднꙋеши съ полѷеле́емъ, глаго́ли  бг҃оро́диченъ: воскрⷭ҇ный: 
Кто̀ тебѐ не оу҆бл҃жи́тъ: 
Вхо́дъ. Прокі́менъ днѐ. 
и҆ чтє́нїѧ прпⷣбничєскаѧ, [пи̑сана въ концѣ̀  кни́ги сеѧ̀.] 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Во хрⷭ҇та̀ ѡ҆бле́кшесѧ, ꙳ тлѣ́емагѡ человѣ́ка  бг҃омꙋ́дреннѡ совле́кшесѧ, ꙳ тѣ́мъ дꙋхо́вною бл҃года́тїю   ꙳ при́снѡ просвѣща́еми, ꙳ ꙗ҆́кѡ ѕвѣ́зды свѣ̑тлыѧ ꙳  мі́рови просїѧ́ли є҆стѐ, ꙳ молѧ́щесѧ ѿ тлѝ и҆ бѣ́дъ  и҆зба́витисѧ, ꙳ вѣ́рою соверша́ющымъ ꙳ при́снѡ честнꙋ́ю  па́мѧть ва́шꙋ. 
Сті́хъ: Чтⷭ҇на̀ пред̾ гдⷭ҇емъ сме́рть прпⷣбныхъ  є҆гѡ̀. 
Ны́нѣ пи́щꙋ воспрїе́млюще, ꙳ и҆ свѣ́томъ  ѡ҆гражда́еми, ꙳ и҆ жи́знь вѣ́чнꙋю наслѣ́дствꙋюще, ꙳ къ  ва́мъ прибѣга́ющыѧ ѿ бѣ́дъ и҆зба́вите, ꙳ и҆ и҆скꙋше́нїй  разли́чныхъ, ꙳ и҆ всѧ́кагѡ ѡ҆ѕлобле́нїѧ, ꙳ бг҃омꙋ́дреннѡ къ  бг҃ꙋ дерзнове́нїе стѧжа́вше, ꙳ и҆ любо́вь показꙋ́юще ꙳  вои́стиннꙋ хрⷭ҇топодо́бнꙋю. 
(л. ѻ҃є) 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бг҃оно́сцы вседи́внїи, ꙳ трⷪ҇цѣ побо́рницы, ꙳ къ  мїродержи́телевꙋ боре́нїю ꙳ мꙋ́жескою мꙋ́дростїю  ѡ҆полчи́вшесѧ, ꙳ того̀ низложи́сте тве́рдыми сплетє́нїи, ꙳  и҆ побѣ́дными оу҆вѧзо́стесѧ вѣнцы̀: ꙳ сегѡ̀ ра́ди  бж҃е́ственнꙋю ꙳ и҆ свѣтоно́снꙋю соверша́емъ ва́шꙋ  па́мѧть, ꙳ ѡ҆сщ҃а́еми бл҃года́тїю. 
Сла́ва, гла́съ и҃: 
Прпⷣбнїи ѻ҆тцы̀, мі́ра красоты̀ и҆ пи́щи  вре́мєнныѧ ѿню́дъ возненави́дѣвше, и҆ и҆́ноческое  житїѐ па́че возлю́бльше, а҆́гг҃лѡмъ собесѣ̑дницы  бы́сте: и҆ свѣти́льницы многосвѣ́тлїи вселе́ннѣй,  чꙋдеса́ми ꙗ҆́коже второ́е со́лнце сїѧ́ете. но ѡ҆ всѣ́хъ  на́съ помина́йте, соверша́ющихъ сщ҃е́ннꙋю па́мѧть ва́шꙋ:  мы́ бо ча̑да ва́ша, и҆ ѻ҆́вцы слове́сныхъ ва́шихъ  оу҆че́нїй, ва́съ на по́мощь призыва́емъ, просѧ́ще ва́ми  прїѧ́ти ми́ръ, и҆ ве́лїю млⷭ҇ть. 
И҆ ны́нѣ, бг҃оро́диченъ: воскр҃сенъ:  Безневѣ́стнаѧ дв҃о: 
А҆́ще ли не пра́зднꙋеши, глаго́ли се́й  бг҃оро́диченъ: 
А҆́зъ, дв҃о ст҃а́ѧ бцⷣе, къ покро́вꙋ твоемꙋ̀  прибѣга́ю: вѣ́мъ, ꙗ҆́кѡ ѡ҆брѧ́щꙋ тобо́ю сп҃се́нїе,  мо́жеши бо, чтⷭ҇аѧ, помощѝ мнѣ̀. 
Крⷭ҇тобг҃оро́диченъ: Тѧ̀ ви́дѧщи пригвожда́ема на  крⷭ҇тѣ̀ і҆и҃се, и҆ стрⷭ҇ти прїе́млюща во́лею влⷣко,  дв҃а и҆ мт҃и твоѧ̀, оу҆вы̀ мнѣ̀, вопїѧ́ше, ча́до  сла́дкое: ра̑ны непра́веднѡ ка́кѡ терпи́ши, врачꙋ̀  и҆сцѣли́вый человѣ́ческое неможе́нїе, и҆ ѿ тлѝ всѧ̑  и҆зба́вивый бл҃гоꙋтро́бїемъ твои́мъ; 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми  по твое́й кро́тости, не ѿста́ви млⷭ҇ть твою̀ ѿ на́съ:  но мл҃твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. ѻ҃є ѡ҆б.) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-мъ стїхосло́вїи сѣда́ленъ, гла́съ д҃. 
Подо́бенъ: Ско́рѡ предварѝ: 
Свѣти́льницы пресвѣ́тлїи и҆́стины хрⷭ҇то́вы,  мі́ръ просвѣти́сте оу҆че́нїемъ ва́шимъ, ѻ҆тцы̀  бг҃оглаго́ливїи: погꙋби́вше є҆́рєси ѕловѣ́рныхъ  хꙋ̑льникъ, погаси́сте пла́мєннаѧ хꙋ́лѧщихъ смꙋщє́нїѧ,  тѣ́мъ ꙗ҆́кѡ хрⷭ҇то́вы оу҆го́дницы всѣ́хъ  просвѣща́ете. [Два́жды.] 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со прпⷣбными того̀ непреста́ннѡ молѝ,  ѡ҆ставле́нїе прегрѣше́нїй и҆ и҆справле́нїе житїѧ̀ да́ти  на́мъ, пре́жде конца̀ вѣ́рою и҆ любо́вїю пою́щымъ тѧ̀ по  до́лгꙋ є҆ди́на всепѣ́таѧ. 
По в҃-мъ стїхосло́вїи сѣда́ленъ, гла́съ и҃: 
Ѿреко́стесѧ пло́ти хрⷭ҇та̀ ра́ди, и҆ дꙋхо́внїи  ꙗ҆ви́вшесѧ лю́демъ води́телїе, оу҆слы́шасте словеса̀  та́йныхъ оу҆че́нїй: мона́хѡмъ же ꙗ҆ви́стесѧ пра́вило  пра́вости, стра̑сти всѧ̑ крѣ́постїю попра́вше. тѣ́мъ и҆  кѡва́рства бѣсѡ́въ до конца̀ попали́вше, къ немꙋ̀  и҆зрѧ́днѡ всегда̀ бг҃оно́снїи ѻ҆тцы̀ моли́тесѧ грѣхѡ́въ  ѡ҆ставле́нїе пода́ти, чтꙋ́щымъ любо́вїю ст҃ꙋ́ю па́мѧть  ва́шꙋ. [Два́жды.] 
Сла́ва, и҆ ны́нѣ, бг҃оро́диченъ: 
Сѐ тебѐ ро́ди родѡ́въ сла́вѧтъ, ꙗ҆́коже  прорекла̀ є҆сѝ ѻ҆трокови́це: созда́телѧ во всѣ́хъ  была̀ є҆сѝ пала́та и҆ бж҃е́ственный хра́мъ, къ не́мже  всели́сѧ вы́шнїй, и҆ пло́тїю ѡ҆бложи́сѧ, да сп҃се́тъ  на́съ. 
По Хвали́те и҆́мѧ гдⷭ҇не: 
Припѣ́въ: 
Оу҆бл҃жа́емъ ва́съ прпⷣбнїи ѻ҆тцы̀, и҆ чте́мъ  ст҃ꙋ́ю па́мѧть ва́шꙋ, наста́вницы мона́хѡвъ, и҆  собесѣ́дницы а҆́гг҃лѡвъ. 
Ѱало́мъ и҆збра́нный: Терпѧ̀ потерпѣ́хъ гдⷭ҇а: 
(л. ѻ҃ѕ) 
По полѷеле́и сѣда́ленъ, гла́съ и҃. 
Подо́бенъ: Премꙋ́дрости: 
Є҆гда̀ бл҃же́ннїи къ бжⷭ҇твенномꙋ жела́нїю  оу҆́мъ сво́й впери́сте, тогда̀ ѡ҆ста́вили є҆стѐ всѧ̑  до́лꙋ влекꙋ̑щаѧ мꙋдрѡва́нїѧ, и҆ въ пꙋсты́ню все́льшесѧ,  ꙗ҆́кѡ крі́нъ процвѣто́сте добродѣ́тельми прекра́снїи,  страсте́й и҆скорени́вше те́рнїе, въ не́й насади́сте  плоды̀ трꙋдѡ́въ ва́шихъ. тѣ́мже и҆ пожа́вше рꙋкоѧ́ти  бога́тство неѿе́млемое на нб҃сѣ́хъ, ѻ҆тцы̀ прпⷣбнїи,  моли́те хрⷭ҇та̀ бг҃а, согрѣше́нїй ѡ҆ставле́нїе  дарова́ти, чтꙋ́щымъ вѣ́рою ст҃ꙋ́ю па́мѧть ва́шꙋ.  [Два́жды.] 
Сла́ва, и҆ ны́нѣ, бг҃оро́диченъ: 
Ѡ҆ тебѣ̀ ра́дꙋетсѧ, блгⷣтнаѧ, всѧ́каѧ тва́рь,  а҆́гг҃льскїй собо́ръ и҆ человѣ́ческїй ро́дъ, ѡ҆сщ҃е́нный  хра́ме, и҆ раю̀ слове́сный, двⷭ҇твеннаѧ похвало̀, и҆з̾  неѧ́же бг҃ъ воплоти́сѧ, и҆ млⷣнецъ бы́сть, пре́жде  вѣ̑къ сы́й бг҃ъ на́шъ: ложесна́ бо твоѧ̑ прⷭ҇то́лъ  сотворѝ, и҆ чре́во твоѐ простра́ннѣе нб҃съ содѣ́ла.  ѡ҆ тебѣ̀ ра́дꙋетсѧ, блгⷣтнаѧ, всѧ́каѧ тва́рь, сла́ва  тебѣ̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Чтⷭ҇на̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздаде́ ми; 
Всѧ́кое дыха́нїе: 
Сті́хъ: Хвали́те бг҃а во ст҃ы́хъ є҆гѡ̀: 
Є҆ѵⷢ҇лїе прпⷣбныхъ. [Пи́сано въ концѣ̀ кни́ги  сеѧ̀]. 
По н҃-мъ ѱалмѣ̀ стїхи́ра, гла́съ ѕ҃: 
И҆́же на землѝ а҆́гг҃ли, и҆ на нб҃сѝ человѣ́цы  бж҃їи, мі́ра бл҃го́е оу҆краше́нїе, и҆ бл҃ги́хъ  пита́телей оу҆добре́нїе, мона́хѡвъ и҆ прпⷣбныхъ  похвалꙋ̀, вели́кихъ ѻ҆тцє́въ почти́мъ: насажде́ни бо въ  домꙋ̀ гдⷭ҇и, и҆ процвѣто́ша пра́веднѡ, и҆ ꙗ҆́кѡ ке́дри  въ пꙋсты́ни, оу҆мно́жили є҆стѐ ста́до хрⷭ҇то́во  слове́сныхъ ѻ҆ве́цъ, въ преподо́бїи и҆ пра́вдѣ. 
Канѡ́нъ, гла́съ в҃. 
Пѣ́снь а҃. 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
(л. ѻ҃ѕ ѡ҆б.) 
Просвѣще́нїемъ трисо́лнечнагѡ бж҃ества̀  ѡ҆зари́вшесѧ премꙋ́дрїи, свѣти̑ла ꙗ҆ви́стесѧ,  просвѣща́ете вѣ́рнѡ сїѧ̑, свѣтоно́снꙋю ва́шꙋ па́мѧть  чтꙋ́щихъ. 
Вы̀ всѝ творцꙋ̀ возложи́вше себѐ, всѐ дꙋхо́вное  жела́нїе и҆злїѧ́сте къ немꙋ̀: сегѡ̀ ра́ди дꙋхо́внꙋю  бл҃года́ть воспрїѧ́ли є҆стѐ. 
Свѣ́томъ бл҃года́ти ѡ҆зарѧ́еми прпⷣбнїи, вѣ́рою  па́мѧть ва́шꙋ торжествꙋ́ющихъ просвѣти́те, и҆ ѿ тьмы̀  грѣхо́вныѧ мл҃твами ва́шими и҆зба́вите. 
Бг҃оро́диченъ: Пло́тїю безпло́тнаго поро́ждши,  бг҃ороди́тельнице пречтⷭ҇аѧ, тѣле́сныхъ на́съ и҆  дꙋше́вныхъ скве́рнъ ѡ҆мы́й, ѡ҆кропле́нїемъ бж҃е́ственныѧ  твоеѧ̀ мл҃твы. 
Пѣ́снь г҃. 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Напои́вше дꙋ́шы сле́зными потѡ́ки содѣ́ѧсте и҆̀хъ  прпⷣбнїи плодонѡ́сны, добродѣ́тєли всѧ́кїѧ и҆зносѧ́ще  чꙋде́съ показа̑нїи пресла́внїи. 
И҆сцѣле́нїе содѣва́етъ бж҃е́ственный хра́мъ  ва́шъ, и҆ ѿго́нитъ болѣ̑зни человѣ́чєскїѧ, и҆  оу҆крѣплѧ́етъ мꙋдрѡва́нїѧ и҆́хъ, восхвали́ти трꙋды̑  ва́шѧ всечестні́и. 
Со враго́мъ дре́вле бо́ршесѧ воздержа́нїемъ, и҆  ны́нѣ крѣ́постїю поста́вивше на него̀ побѣ́дꙋ  прпⷣбнїи, мꙋ́жески претерпѣ́сте, и҆ низложи́сте  бѣсѡ́въ шата̑нїѧ. 
Бг҃оро́диченъ: И҆з̾ ложе́снъ твои́хъ дв҃о,  вели́кое сл҃нце возсїѧ̀: пресла́внѡ просвѣти́въ  зємна́ѧ, прпⷣбныхъ ли́къ прїѧ́лъ є҆́сть. 
Сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Жите́йское мо́ре воздержа́нїемъ без̾ трꙋда̀  преплы́вше, ко приста́нищꙋ мы́сленномꙋ безстра́стїѧ  приста́ли є҆стѐ, прпⷣбнїи ѻ҆тцы̀ и҆ бг҃омꙋ́дрїи. 
Сла́ва, и҆ ны́нѣ, бг҃оро́диченъ: 
Дѣ́вство и҆ ржⷭ҇тво̀ вы́ше є҆стества̀ и҆ сло́ва  въ тебѣ̀ бцⷣе, стеко́стасѧ, ꙗ҆́кѡ, бг҃а вопло́щшасѧ  породила̀ є҆сѝ сп҃са дꙋ́шъ на́шихъ. 
(л. ѻ҃з) 
Крⷭ҇тобг҃оро́диченъ: На дре́вѣ ви́дѧщи  воздви́жена сн҃а твоего̀, пречⷭ҇таѧ, оу҆тро́бою мт҃рски  растерза́ющисѧ, взыва́ла є҆сѝ: оу҆вы̀ мнѣ̀, ка́кѡ  заше́лъ є҆сѝ, свѣ́те мо́й безлѣ́тный; 
Пѣ́снь д҃. 
І҆рмо́съ: Оу҆слы́шахъ, гдⷭ҇и, сла́вное твоѐ  смотре́нїе, и҆ просла́вихъ, чл҃вѣколю́бче, непостижи́мꙋю  твою̀ си́лꙋ. 
Ꙗ҆́кѡ хрⷭ҇то́во смире́нїе возлюби́вше,  вознесо́стесѧ безстра́стїемъ, и҆ смири́сте всѧ̑  бѣсѡ́вскїѧ горды̑ни. 
Возсїѧ́вше ꙗ҆́кѡ со́лнце ѿ восто́ка, чꙋде́съ  лꙋча́ми просвѣща́ете, прпⷣбнїи, всю̀ подсо́лнечнꙋю. 
Кади́ло бл҃гоꙋха́нїѧ всеви́дцꙋ прпⷣбнїи, своѧ̑  мл҃твы принесо́сте, ꙗ҆̀же ѡ҆бонѧ̀, и҆ прїѧ́тъ, въ  по́стномъ кꙋ́пнѡ пра́здницѣ оу҆строѧ́етъ. 
Бг҃оро́диченъ: Бл҃жи́тъ тѧ̀ пречⷭ҇таѧ, прпⷣбныхъ  ли́къ, и҆ всѧ́ка дꙋша̀ вѣ́рныхъ: бж҃їе бо сло́во па́че  оу҆ма̀ и҆ сло́ва родила̀ є҆сѝ. 
Пѣ́снь є҃. 
І҆рмо́съ: Свѣ́та пода́телю, и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. 
Є҆ди́ной любвѝ хрⷭ҇то́вѣ вы̀ прило́жшесѧ  дꙋша́ми, и҆ потща́вшесѧ и҆спо́лнитєли бы́ти бж҃їихъ  за́повѣдей, мно́гихъ чꙋде́съ прїѧ́сте бл҃года́ть  пресла́внїи. 
Неѕло́бивы и҆ кро́тцы, всѧ̑ ѕлѡ́бы вра̑жїѧ  погꙋби́сте, ми́лостиви до конца̀ ꙗ҆́вльшесѧ: ѿ  є҆ди́нагѡ же млⷭ҇тивагѡ прїѧ́сте бл҃года́ть и҆́стиннꙋю  и҆ сп҃си́тельнꙋю. 
Зако́номъ и҆ мл҃твою и҆ посто́мъ всегда̀  претерпѣва́сте, въ безстра́стїе ѡ҆дѣ́ѧстесѧ, пло́тскїй  ра́зꙋмъ смири́вше крѣ́постїю ст҃а́гѡ дх҃а. 
Бг҃оро́диченъ: Воспо́йте гдⷭ҇ви пѣ́снь но́вꙋ,  по́йте же и҆́мени возсїѧ́вшемꙋ бг҃олѣ́пнѡ и҆з̾ чре́ва  неискꙋсобра́чныѧ, и҆ сїю̀ вѣ̑рнымъ показа́вшꙋ тве́рдꙋю  наде́ждꙋ и҆ похвалꙋ̀. 
Пѣ́снь ѕ҃. 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ  тлѝ, бж҃е, мѧ̀ возведѝ. 
(л. ѻ҃з ѡ҆б.) 
Кропле́нїемъ вели́кихъ пѡ́двигъ ва́шихъ ѻ҆тцы̀,  побѣди́ли є҆стѐ бѣсѡ́въ ли́ца, распе́ншемꙋсѧ на́съ  ра́ди гдⷭ҇ꙋ оу҆гожда́юще прпⷣбнїи. 
Бл҃гі̑ѧ нра́вы ѻ҆тцы̀ стѧжа́вше, ѿ бл҃года́телѧ  бг҃а да́ръ прїѧ́сте бога́тнѡ, и҆ сего̀ подае́те  тре́бꙋющымъ прпⷣбнїи. 
Дарова́нїй напо́лнившесѧ дх҃о́вныхъ ѻ҆тцы̀,  непрїѧ́знєнныѧ дꙋ́хи повинꙋ́сте ꙗ҆́кѡ оу҆́мны и҆  разꙋ́мны, къ бг҃ꙋ ѿню́дъ прилежа́сте. 
Бг҃оро́диченъ: Дꙋшє́вныѧ моѧ̑ стра̑сти и҆сцѣлѝ,  безстра́стїѧ бы́вши и҆сто́чникъ, просвѣти́вшаѧ ли́ки  прпⷣбныхъ ѻ҆тє́цъ ржⷭ҇тво́мъ твои́мъ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃. 
Подо́бенъ: Вы́шнихъ и҆щѧ̀: 
Волне́нїй мно́жество невла́жнѡ проходѧ́ще,  безплѡ́тныѧ врагѝ стрꙋѧ́ми сле́зъ ва́шихъ крѣ́пкѡ  погрꙋзи́ли є҆стѐ бг҃омꙋ́дрїи и҆ прпⷣбнїи: и҆ чꙋде́съ  да́ръ прїи́мше, моли́те непреста́ннѡ ѡ҆ всѣ́хъ на́съ. 
І҆́косъ: Премно́жествомъ добродѣ́телей ва́шихъ  прпⷣбнїи, ꙗ҆́кѡ са́дъ кра́сный и҆спо́лнь сꙋ́ще, и҆  ꙗ҆́кѡ ѿ раѧ̀ процвѣлѝ є҆стѐ, поще́нїемъ и҆  мл҃твами, всѣ́хъ бл҃гоꙋха́юще ѿ вонѝ мно́гихъ ва́шихъ  трꙋдѡ́въ и҆ по́двигѡвъ, и҆ по́тѡвъ прпⷣбническихъ, въ  ни́хже преидо́сте бл҃гоискꙋ́снѡ къ безско́рбномꙋ животꙋ̀,  и҆ вѣнце́мъ побѣ́днымъ оу҆вѧзо́стесѧ: моли́те  непреста́ннѡ ѡ҆ всѣ́хъ на́съ. 
Пѣ́снь з҃. 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Ѻ҆рꙋ́жїемъ ва́шихъ мл҃твъ прпⷣбнїи, побѣди́вше  бѣ́сы лꙋка̑выѧ, съ нб҃сѐ бл҃года́ть прїѧ́сте,  и҆сцѣлѧ́ти недꙋ́ги, и҆ прогонѧ́ти дꙋ́хи лꙋка̑выѧ ѿ  взыва́ющихъ: бл҃гослове́нъ бг҃ъ ѻ҆тє́цъ на́шихъ. 
(л. ѻ҃и) 
Плѡ́ти ва́шѧ повинꙋ́сте ѻ҆тцы̀ мꙋ́дрїи дꙋ́хꙋ,  воздержа́нїемъ всѧ́цѣмъ пожи́сте въ добродѣѧ́нїи  прехва́льнїи, и҆мꙋ́ще чи́стꙋ со́вѣсть и҆ житїѐ нбⷭ҇ное,  воспѣва́юще: бл҃гослове́нъ бг҃ъ ѻ҆тє́цъ на́шихъ. 
Пꙋте́мъ и҆́стиннымъ входѧ́ще въ бж҃е́ственное  поко́ище, оу҆клони́стесѧ напа́стей бѣсо́вскихъ  бл҃же́ннїи, бж҃е́ственною покрыва́еми бл҃года́тїю,  вопїю́ще: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: Ѻ҆рꙋ́жїе чⷭ҇таѧ дв҃о, хранѧ́щее  пре́жде врата̀ є҆дє́мскаѧ, плещѝ всѣ̑мъ дае́тъ,  низложи́вшымъ по́стнически бори́телѧ врага̀, при́снѡ  взыва́ющымъ: бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀, проѡбрази́вшаго и҆ногда̀, по́йте,  бл҃гослови́те и҆ превозноси́те во всѧ̑ вѣ́ки. 
Сле́зъ ва́шихъ ка̑пли оу҆гаси́ша ѻ҆́гнь  грѣхо́вный, рѣ́кꙋ же чꙋде́съ показа́ша всѣ̑мъ на́мъ,  всѧ̑кїѧ стра̑сти потоплѧ́ющꙋю, притека́ющихъ къ ва́мъ  пресла́внїи ѻ҆тцы̀. 
Вѣ́рꙋ и҆ наде́ждꙋ неразори́мꙋ, и҆ любо́вь  и҆́стиннꙋ и҆мѣ́сте ѻ҆тцы̀, и҆ ми́лостивное прилежа́нїе,  терпѣ́нїе бл҃го́е и҆ поꙋче́нїе слове́съ дꙋхо́вныхъ,  смиренномꙋ́дрство и҆ соверше́нное безѕло́бїе. 
Подвиза́стесѧ до́брѣ, побѣди́вше всѧ̑ вра̑жїѧ  дѣ̑йства, и҆ на коне́цъ житїѧ̀ вѣнча́стесѧ мꙋ́дрїи, и҆  ко всѣ̑мъ прпⷣбнымъ причто́стесѧ, съ ни́миже ва́съ  чти́мъ, и҆ превозно́симъ хрⷭ҇та̀ во вѣ́ки. 
Бг҃оро́диченъ: Сп҃си́ мѧ мт҃и бж҃їѧ, сп҃се́нїѧ  нача́ло мі́рови ꙗ҆́вльшисѧ, и҆збавлѧ́ющи мѧ̀ молвы̀  нечи́стыхъ страсте́й и҆ всѧ́кїѧ проти́вныѧ ско́рби, да  тѧ̀ сла́влю во всѧ̑ вѣ́ки. 
Пѣ́снь ѳ҃. 
І҆рмо́съ: Ѿ бг҃а бг҃а сло́ва, неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
(л. ѻ҃и ѡ҆б.) 
Сѐ ѿве́рзесѧ ва́мъ ѻ҆тцы̀, црⷭ҇тво нбⷭ҇ное,  сконча́вшымъ до́брое тече́нїе, ви́дите, ꙗ҆̀же ви́дѧтъ  а҆́гг҃ли, и҆ возда́нїе трꙋдѡ́въ подае́тъ ва́мъ по́чєсти  бг҃ъ почита́ѧй вы̀: тѣ́мъ ѻ҆тцы̀ ст҃і́и оу҆бл҃жа́емъ  ва́съ. 
Сокрꙋше́ннымъ се́рдцемъ бг҃ꙋ оу҆годи́вше,  сокрꙋши́сте бѣсѡ́въ кѡ́зни, и҆ сокрꙋшє́нныѧ ѿ ни́хъ  и҆спра́висте бг҃оно́сцы: тѣ́мъ оу҆бл҃жа́емъ ва́съ  вѣ́рнѡ, кла́нѧющесѧ ра́цѣ моще́й ва́шихъ,  бг҃обл҃же́ннїи. 
Вы́спрь къ бг҃ꙋ и҆мѣ́вше мы́сль, бг҃оно́снїи  ѻ҆тцы̀ прпⷣбнїи земна̑ѧ ѡ҆ста́висте, и҆ нбⷭ҇наѧ  воспрїѧ́сте, трꙋдѡ́въ ра́ди ва́шихъ и҆ воздержа́нїѧ  неѡсла́бнагѡ: сегѡ̀ ра́ди почита́емъ ва́съ. 
Бг҃оро́диченъ: Пощади́ мѧ гдⷭ҇и, пощадѝ, є҆гда̀  хо́щеши мѝ сꙋди́ти, и҆ не ѡ҆сꙋдѝ менѐ во ѻ҆́гнь, ни  ꙗ҆́ростїю твое́ю ѡ҆бличѝ менѐ: мо́литъ тѧ̀ хрⷭ҇тѐ,  ро́ждшаѧ тѧ̀ дв҃а, и҆ а҆́гг҃льстїи собо́ри, и҆ прпⷣбныхъ  соста́вы. 
Свѣти́ленъ. 
Подо́бенъ: Посѣти́лъ ны̀ є҆́сть: 
Процвѣлѝ є҆стѐ ꙗ҆́кѡ фі́нїѯъ дв҃дски  ѻ҆тцы̀, ѻ҆би́тєли ꙗ҆ви́стесѧ дх҃а прест҃а́гѡ, и҆  сла́вни вселе́ннѣй показа́вшесѧ, ѡ҆ на́съ непреста́ннѡ  моли́те, почита́ющихъ вѣ́рою пречестнꙋ́ю па́мѧть ва́шꙋ  прпⷣбнїи. 
Бг҃оро́диченъ: Тѧ̀ пѣ́сньми немо́лчными  оу҆бл҃жа́емъ дв҃о, ꙗ҆́кѡ ѿ трⷪ҇цы є҆ди́наго родила̀  є҆сѝ бцⷣе, и҆ но́сиши на бж҃е́ствєннꙋю рꙋкꙋ̀  пребога́тое сло́во, непремѣ́ннѡ и҆ неизмѣ́ннѡ. 
На хвали́техъ стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Свѣтлѣ́йше просїѧ́вши, ꙳ ꙗ҆́коже со́лнце  прпⷣбнїи, ꙳ всепра́зднственнаѧ па́мѧть ва́ша, ꙳ лꙋча́ми  ѡ҆блистава́етъ ꙳ ва́шихъ добродѣ́тельныхъ дѣѧ́нїй  бл҃же́ннїи, ꙳ ѡ҆зарѧ́ющи вѣ́рныхъ чꙋ̑вства свѣ́томъ  чꙋде́съ ва́шихъ: сїю̀ оу҆̀бо пра́зднꙋюще ра́достнѡ ва́съ  восхвалѧ́емъ, и҆ вѣ́рнѡ оу҆бл҃жа́емъ всепра́зднственнꙋю  па́мѧть ва́шꙋ. [Два́жды.] 
(л. ѻ҃ѳ) 
Ꙗ҆́коже дрꙋзі́и а҆́гг҃ли земні́и пожи́ли  є҆стѐ, ꙳ воздержа́нїемъ тѣ́ло своѐ оу҆дрꙋчи́вше  всесла́внїи, ꙳ бдѣ́нїемъ и҆ па́мѧтїю сме́ртною, ꙳  приле́жнѡ помышлѧ́юще, ꙳ бжⷭ҇твєнныѧ ѻ҆тцы̀ возраща́хꙋ, ꙳  и҆ вели́кими восхождє́нїи ꙳ къ жела́нїю верхо́вномꙋ. ꙳  тѣ́мъ вои́стиннꙋ прибли́жилисѧ є҆стѐ, ꙳ къ самомꙋ̀  ка́меню хрⷭ҇тꙋ̀ краеꙋго́льномꙋ. 
Стра̑сти тѣлє́сныѧ ꙳ воздержа́нїемъ оу҆томи́ли  є҆стѐ, ꙳ и҆ приле́жнымъ моле́нїемъ, ꙳ ѕмі́ѧ льсти́ваго  сле́зными потѡ́ки ꙳ оу҆дави́ли є҆стѐ ѻ҆тцы̀  прпⷣбнїи: ꙳ и҆ оу҆годи́ли є҆стѐ бг҃ꙋ па́че и҆нѣ́хъ  досточꙋ́днїи. ꙳ тѣ́мъ ва́съ оу҆красѝ нбⷭ҇ными  дарова́ньми ꙳ і҆и҃съ чл҃вѣколю́бецъ, ꙳ и҆ сп҃съ дꙋ́шъ  на́шихъ. 
Сла́ва, гла́съ и҃: 
Прпⷣбнїи ѻ҆тцы̀, поꙋчи́вшесѧ де́нь и҆ но́щь въ  зако́нѣ гдⷭ҇ни, сподо́бистесѧ дре́ва живо́тнагѡ  снасажде́ни бы́ти, и҆ пло́дъ ва́шегѡ страда́нїѧ вѣнцы̀  процвѣтѐ. дерзнове́нїе и҆мꙋ́ще къ подвигополо́жникꙋ  бг҃ꙋ, и҆ на́мъ и҆спроси́те ѡ҆чище́нїе, и҆ ве́лїю млⷭ҇ть. 
И҆ ны́нѣ, бг҃оро́диченъ: 
Влⷣчце, прїимѝ мл҃твꙋ ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Крⷭ҇тобг҃оро́диченъ: Пречⷭ҇таѧ ꙗ҆́кѡ оу҆зрѣ̀  тѧ̀ пло́тїю ви́сѧща на крⷭ҇тѣ̀, и҆ се́рдцемъ  растерза́ющисѧ вопїѧ́ше слезѧ́щи: сло́ве, ка́мѡ заше́лъ  є҆сѝ, прелюби́мый і҆и҃се сн҃е мо́й гдⷭ҇и; не ѡ҆ста́ви  менѐ є҆ди́нꙋ хрⷭ҇тѐ, ро́ждшꙋю тебѐ. 
А҆́ще и҆́мꙋтъ на стїхо́внѣ Сла́ва, и҆ ты̀  глаго́ли: 
И҆ ны́нѣ, вече́рнїй бг҃оро́диченъ, и҆лѝ  крⷭ҇тобг҃оро́диченъ. 


(л. ѻ҃ѳ ѡ҆б.) 
[глⷡ҇а д҃і] СЛꙊ́ЖБА Ѻ҆́БЩА 
мч҃нкꙋ є҆ди́номꙋ. 
Ве́чера, 
на Гдⷭ҇и воззва́хъ, стїхи̑ры, гла́съ а҃. 
Подо́бенъ: Всехва́льнїи мч҃нцы: 
Серде́чною пра́востїю, ꙳ бг҃а неѡб̾име́ннаго, ꙳  разꙋмѣ́въ всечтⷭ҇не, ꙳ въ того̀ вѣ́ровалъ є҆сѝ  несꙋмнѣ́ннѡ бл҃же́нне, ꙳ соблю́дъ неизречє́ннаѧ є҆гѡ̀  повелѣ̑нїѧ спаси́тєльнаѧ, ꙳ и҆зѧ́щнѣ премꙋ́дре ꙳  пострада́въ терпѣли́внѡ, црⷭ҇тво воспрїѧ́лъ є҆сѝ  недви́жимое. 
Кро́вїю твое́ю честно́ю ꙳ зе́млю ѡ҆ст҃и́лъ є҆сѝ, ꙳  и҆ сквє́рныѧ крѡ́ви оу҆праздни́лъ є҆сѝ, ꙳ принѡси́мыѧ  бѣсѡ́мъ беззако́ннѡ, ꙳ и҆ вѣне́цъ нетлѣ́нный прїѧ́лъ  є҆сѝ, ꙳ на версѣ̀ твое́мъ всечтⷭ҇не. ꙳ тѣ́мже  моли́сѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  млⷭ҇ть. 
Ѡ҆сщ҃а́еми є҆смы̀, ꙳ твоѧ̑ сщ҃є́ннаѧ борє́нїѧ  и҆ по́двиги сла́вѧщїи ꙳ мч҃нче всечтⷭ҇не, и҆́мⷬ҇къ, ꙳  и҆́миже сограждани́нъ а҆́гг҃лѡмъ бы́лъ є҆сѝ, ꙳ и҆  всѣ̑мъ стрⷭ҇тоте́рпцємъ соприча́стникъ. ꙳ съ ни́миже  моли́сѧ, ꙳ дарова́ти дꙋша́мъ на́шымъ ми́ръ и҆ ве́лїю  млⷭ҇ть. 
Сла́ва, и҆ ны́нѣ, бг҃оро́диченъ: 
Оу҆вы̀ мнѣ̀, что̀ бꙋ́дꙋ, оу҆́мъ и҆ дꙋ́шꙋ и҆  тѣ́ло ѡ҆скверни́въ прегрѣше́ньми, что̀ сотворю̀, ка́кѡ  же и҆збѣ́гꙋ пла́мене нестерпи́магѡ, нерѣши́мыхъ оу҆́зъ  и҆ вѣ́чныхъ; но ѽ всенепоро́чнаѧ, пре́жде конца̀ молѝ  сн҃а твоего̀, пода́ти мѝ ѡ҆ставле́нїе. 
Крⷭ҇тобг҃оро́диченъ: Своего̀ а҆́гнца, а҆́гница и҆  непоро́чнаѧ влⷣчца, на крⷭ҇тѣ̀ ꙗ҆́кѡ ви́дѣвши, ви́да  не и҆мꙋ́ща нижѐ добро́ты, (л. п҃) оу҆вы̀ мнѣ̀ рыда́ющи  глаго́лаше: гдѣ̀ добро́та твоѧ̀ за́йде сладча́йшїй,  гдѣ̀ бл҃голѣ́пїе, гдѣ̀ бл҃года́ть блиста́ющаѧ зра́ка  твоегѡ̀, сн҃е мо́й вселюбе́знѣйшїй; 
А҆́ще и҆́мать самогла́сенъ. Сла́ва, гла́съ ѕ҃: 
Дне́сь вселе́ннаѧ всѧ̀ страстоно́сца  просвѣща́етсѧ зарѧ́ми, и҆ бж҃їѧ цр҃ковь цвѣты̑  оу҆краша́ема мч҃нче, и҆́мⷬ҇къ, вопїе́тъ тѝ:  оу҆го́дниче хрⷭ҇то́въ, и҆ предста́телю теплѣ́йшїй, не  преста́й моли́ти ѡ҆ всѣ́хъ рабѣ́хъ твои́хъ. 
И҆ ны́нѣ бг҃оро́диченъ: 
Бг҃а и҆з̾ тебѐ воплоти́вшагосѧ разꙋмѣ́хомъ,  бцⷣе дв҃о: того̀ молѝ ѡ҆ сп҃се́нїи дꙋ́шъ на́шихъ. 
Крⷭ҇тобг҃оро́диченъ: 
Подо́бенъ: Всю̀ ѿложи́вше: 
А҆́гнца своего̀, а҆́гница нескве́рнаѧ дре́вле, и҆  непоро́чнаѧ влⷣчца, на крⷭ҇тъ воздвиза́ема ꙗ҆́кѡ  ви́дѣ, мт҃рски восклица́ше, и҆ оу҆дивлѧ́ющисѧ вопїѧ́ше:  что̀ видѣ́нїе сїѐ, ча́до сла́дкое, но́вое и҆  пресла́вное, ка́кѡ лю́дїе неблагода́рнїи сꙋди́щꙋ  пїла́товꙋ предаю́тъ тѧ̀, и҆ ѡ҆сꙋжда́ютъ сме́ртїю живота̀  всѣ́хъ, но пою̀ твоѐ неизрече́нное сло́ве схожде́нїе. 
А҆́ще пра́зднꙋеши съ полѷеле́емъ, глаго́ли  бг҃оро́диченъ: воскрⷭ҇ный: 
Кто̀ тебѐ не оу҆бл҃жи́тъ: 
Вхо́дъ. Прокі́менъ днѐ. 
Чтє́нїѧ мч҃нчєскаѧ, [пи̑сана въ концѣ̀ кни́ги  сеѧ̀]. 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Многоѡбра́зными мꙋчє́нїи, ꙳ лю́тый мꙋчи́тель  ка́знемъ ѕлы̑мъ преда́въ казни́ти ꙳ многострада́льное и҆  многотерпѣли́вое тѣ́ло твоѐ, ꙳ бг҃омы́сленне,  и҆́мⷬ҇къ, ꙳ не ѿве́рглсѧ є҆сѝ хрⷭ҇та̀, ꙳ ни  кꙋмі́рѡмъ поже́рлъ є҆сѝ: ꙳ но терпѣ́лъ є҆сѝ ꙗ҆́кѡ  и҆но́мꙋ стра́ждꙋщꙋ, ꙳ ѡ҆жида́ѧ бꙋ́дꙋщагѡ воздаѧ́нїѧ ꙳ и҆  безсме́ртнагѡ бг҃осло́вїѧ. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆̀же въ лїва́нѣ, оу҆мно́житсѧ. 
(л. п҃ ѡ҆б.) 
Воздви́женъ и҆ стрꙋ́жемь, ꙳ и҆ ка́менїемъ  посыпа́емь ꙳ и҆ желѣ́зомъ оу҆ранѧ́емь, ꙳ и҆ мече́мъ  скончава́емь, ꙳ непрекло́ненъ пребы́лъ є҆сѝ, ꙳ на  ка́мени оу҆́мнѣмъ ꙳ дꙋ́шꙋ твою̀ водрꙋзи́въ. ꙳ и҆ сегѡ̀  ра́ди а҆́гг҃льскимъ ликѡ́мъ сочета́лсѧ є҆сѝ, ꙳ свѣ́та  невече́рнѧгѡ сподоблѧ́емь. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
И҆сцѣле́нїе дарова́нїй ꙳ жела́ющымъ, и҆сточа́ютъ  сла́вне, твоѧ̑ мо́щи, ꙳ потоплѧ́ютъ стра̑сти, ꙳ и҆  недꙋ́ги, и҆́мⷬ҇къ, ꙳ и҆ разорѧ́ютъ лꙋка́выхъ  де́монѡвъ толпы̑: ꙳ напаѧ́ютъ же вѣ́рныхъ сердца̀, ꙳  прозѧба̑ющаѧ добродѣ́телей ꙳ плоды̀ бж҃е́ствєнныѧ, ꙳ и҆  бл҃гоче́стїѧ разꙋмѣ́нїе. 
Сла́ва, гла́съ ѕ҃: 
Прїиди́те мч҃нколю́бцы всѝ, хрⷭ҇то́ва  стрⷭ҇тоте́рпца тече́нїе соверши́вша, бл҃гоче́стнѡ  просла́вимъ, и҆́мⷬ҇къ, сла́внаго: се́й бо ѕмі́евꙋ  главꙋ̀ сокрꙋшѝ, и҆ кро́вїю зе́млю ѡ҆ст҃ѝ, ѿ сꙋ́щихъ  здѣ̀ преста́висѧ къ вѣ́чнымъ жили́щємъ: и҆ ѿ  вседержи́тельныѧ рꙋкѝ подвигѡ́въ по́честь прїѧ́тъ,  про́ситъ ѡ҆чище́нїѧ дꙋша́мъ на́шымъ и҆ ве́лїѧ млⷭ҇ти. 
И҆ ны́нѣ, бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ: 
Крⷭ҇тобг҃оро́диченъ: Пречⷭ҇таѧ ꙗ҆́кѡ ви́дѣ тѧ̀  на крⷭ҇тѣ̀ повѣ́шена, пла́чꙋщи вопїѧ́ше мт҃рски: бж҃е  мо́й, сладча́йшее ча́до моѐ, ка́кѡ терпи́ши стра́сть  поно́снꙋю; 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
Мч҃нкъ тво́й гдⷭ҇и, и҆́мⷬ҇къ, во страда́нїи  свое́мъ вѣне́цъ прїѧ́тъ нетлѣ́нный ѿ тебѐ бг҃а  на́шегѡ: и҆мѣ́ѧй во крѣ́пость твою̀, мꙋчи́телей  низложѝ, сокрꙋшѝ и҆ де́монѡвъ немѡщны́ѧ де́рзѡсти,  тогѡ̀ мл҃твами сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. п҃а) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ а҃. 
Подо́бенъ: Ли́къ а҆́гг҃льскїй: 
Во́инство є҆́же на землѝ возненави́дѣвъ мч҃нче,  ю҆́же на нб҃сѣ́хъ возжела́лъ є҆сѝ сла́вꙋ, и҆ бѡлѣ́зни  претерпѣ́лъ є҆сѝ, и҆ нꙋ́жнꙋю сме́рть: тѣ́мже дне́сь  всест҃ꙋ́ю твою̀ па́мѧть пра́зднꙋемъ, хрⷭ҇тꙋ̀ приносѧ́ще  хвалꙋ̀, пребл҃же́нне, и҆́мⷬ҇къ. [Два́жды.] 
Сла́ва, и҆ ны́нѣ, бг҃оро́диченъ: 
Мт҃рь тѧ̀ бж҃їю и҆ дв҃ꙋ мо́лимъ всѝ вои́стиннꙋ,  въ щедрѡ́ты твоѧ̑ вопїе́мъ, любо́вїю прибѣга́юще къ  твое́й бл҃гости: тѧ́ бо и҆́мамы грѣ́шнїи застꙋ́пницꙋ, и҆  тебѐ стѧжа́хомъ въ напа́стехъ сп҃се́нїе, є҆ди́нꙋ  пречтⷭ҇ꙋю. 
По в҃-й каѳі́смѣ сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Тече́нїе соверши́въ и҆́стинное, мꙋчи́телей всю̀  крѣ́пость побѣди́лъ є҆сѝ, и҆ прїѧ́лъ є҆сѝ вѣне́цъ  ѿ рꙋкѝ вседержи́телѧ, и҆́мⷬ҇къ, всечтⷭ҇не, и҆  показа́лсѧ є҆сѝ а҆́гг҃лѡмъ соприча́стникъ.  [Два́жды.] 
Сла́ва, и҆ ны́нѣ, бг҃оро́диченъ: 
Сло́во ѻ҆́ч҃ее, хрⷭ҇та̀ бг҃а на́шего, ѿ тебѐ  воплоти́вшагосѧ позна́хомъ бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ: тѣ́мъ непреста́ннѡ тѧ̀  воспѣва́юще велича́емъ. 
По Хвали́те и҆́мѧ гдⷭ҇не: 
Припѣ́въ: 
Велича́емъ тѧ̀ стрⷭ҇тоте́рпче ст҃ы́й,  и҆́мⷬ҇къ, и҆ чте́мъ чтⷭ҇на̑ѧ страда̑нїѧ твоѧ̑, ꙗ҆̀же  за хрⷭ҇та̀ претерпѣ́лъ є҆сѝ. 
Ѱало́мъ и҆збра́нный: Бг҃ъ на́мъ прибѣ́жище и҆  си́ла: 
По полѷеле́и, сѣда́ленъ, гла́съ д҃: 
Во́ина хрⷭ҇то́ва непобѣди́маго, побѣди́телѧ на  врагѝ до́блѧго, въ вели́кихъ чꙋдесѣ́хъ возсїѧ́вшаго,  при́снѡ всѝ восхва́лимъ вѣ́рою, и҆́мⷬ҇къ,  стрⷭ҇тоте́рпца: то́читъ бо цѣльбы̑ притека́ющымъ (л. п҃а  ѡ҆б.) съ вѣ́рою, и҆ оу҆толѧ́етъ стра̑сти лю̑тыѧ, и҆  сꙋ́щыѧ въ ско́рбехъ человѣ́ки застꙋпа́етъ.  [Два́жды.] 
Сла́ва, и҆ ны́нѣ, бг҃оро́диченъ: 
Стѣна̀ непобѣди́маѧ на́мъ хрⷭ҇тїа́нѡмъ є҆сѝ  бцⷣе дв҃о, къ тебѣ́ бо прибѣга́юще невреди́ми  пребыва́емъ, и҆ па́ки согрѣша́юще, и҆́мамы тѧ̀  мл҃твенницꙋ. тѣ́мъ бл҃годарѧ́ще вопїе́мъ тѝ: ра́дꙋйсѧ  бл҃года́тнаѧ, гдⷭ҇ь съ тобо́ю. 
Степє́нна, а҃-й а҆нтїфѡ́нъ, д҃-гѡ гла́са. 
Прокі́менъ: Првⷣникъ ꙗ҆́кѡ фі́нїѯъ  процвѣте́тъ, ꙗ҆́кѡ ке́дръ, и҆́же въ лїва́нѣ  оу҆мно́житсѧ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Всѧ́кое дыха́нїе: 
Є҆ѵⷢ҇лїе, мч҃нческое, [пи́сано въ концѣ̀ кни́ги  сеѧ̀.] 
По н҃ ѱалмѣ̀ стїхи́ра, гла́съ ѕ҃: 
Дне́сь вселе́ннаѧ всѧ̀: [пи́сана на вече́рни] 
Канѡ́нъ. Гла́съ є҃. 
Пѣ́снь а҃. 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни, мы́шцею высо́кою хрⷭ҇то́съ и҆стрѧсѐ,  і҆и҃лѧ же сп҃сѐ, побѣ́днꙋю пѣ́снь пою́ща. 
Прⷭ҇то́лꙋ бж҃їю предстоѧ̀ бг҃обл҃же́нне со  дерзнове́нїемъ, ꙗ҆́кѡ страда́лецъ непобѣди́мь, любо́вїю  соверша́ющихъ твоѐ ст҃о́е страда́нїе, мл҃твами твои́ми  сохранѧ́й. 
И҆мѣ́ѧй въ дꙋшѝ твое́й, ст҃е, во́дꙋ жи́вꙋ  пребыва́ющꙋ, мꙋ̑тныѧ ѕлѡ́бныѧ пото́ки и҆зсꙋши́лъ є҆сѝ  всесла́вне, бл҃года́тїю сп҃совою оу҆крѣплѧ́емь  бг҃обл҃же́нне. 
Си́лою бж҃їею оу҆крѣплѧ́емь бг҃обл҃же́нне,  возмо́глъ є҆сѝ вра̑жїѧ возношє́нїѧ сокрꙋши́ти, и҆  бы́лъ є҆сѝ побѣдоно́сецъ и҆зрѧ́денъ, и҆ вы́шнѧгѡ  гра́да граждани́нъ. 
Бг҃оро́диченъ: Ꙗ҆вѝ млⷭ҇рдїе твоѐ гпⷭ҇жѐ  пречтⷭ҇аѧ, на мнѣ̀ ѻ҆каѧ́ннѣмъ, прилѣ́жнѡ къ сн҃ꙋ  твоемꙋ̀ прест҃а́ѧ молѧ́щисѧ, да и҆збꙋ́демъ ѻ҆гнѧ̀  вѣ́чнагѡ твои́ми мл҃твами. 
(л. п҃в) 
Пѣ́снь г҃. 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ ка́мени  за́повѣдей твои́хъ цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
Ѿ ка́ла страсте́й мꙋ́дре оу҆далѧ́ѧсѧ, и҆ бг҃ꙋ  приближа́ѧсѧ бж҃е́ственными чистота́ми, бжⷭ҇твенное  прїѧ́тъ просвѣще́нїе, показꙋ́ющагѡ тѧ̀ сн҃а свѣ́тꙋ  достосла́вне, ꙗ҆́кѡ дѣ́ло свѣ́та дѣ́лающаго. 
Во́инство земно́е и҆ вели́кꙋю сла́вꙋ, нивочто́же  вмѣни́лъ є҆сѝ бг҃обл҃же́нне: тѣ́мъ в̾во́инилсѧ  є҆сѝ хрⷭ҇тꙋ̀, и҆ ликѡ́мъ мч҃нчєскимъ причте́нъ бы́лъ  є҆сѝ, веселѧ́сѧ мч҃нче бг҃оно́се бл҃же́нне,  и҆́мⷬ҇къ. 
Стєзѝ ше́ствїѧ твоегѡ̀ досточꙋ́дне, напра́вишасѧ  на пꙋ́ть ми́ренъ, въ црⷭ҇твїе бж҃їе входѧ̀, въ ра́йскꙋю  широтꙋ̀, и҆ въ поко́й вѣ́чнꙋющїй сла́вне. 
Бг҃оро́диченъ: Влⷣкꙋ и҆ творца̀ всѣ́хъ тва́рей  ро́ждши, ꙗ҆ви́ласѧ є҆сѝ влⷣце чтⷭ҇аѧ херꙋві̑мъ и҆  серафі̑мъ чтⷭ҇нѣ́йши: тѣ́мже тѧ̀ всѝ ро́ди по до́лгꙋ  оу҆бл҃жа́емъ. 
Сѣда́ленъ, гла́съ є҃. 
Подо́бенъ: Собезнача́льное сло́во: 
Добродѣ́тельными свѣтлостьмѝ просвѣща́емь, и҆  мꙋче́нїѧ свѣ́томъ оу҆краша́емь, па́че со́лнца  премꙋ́дре, сїѧ́еши тве́рдѣ, и҆ просвѣща́еши вои́стиннꙋ,  творѧ́щихъ вѣ́рнѡ па́мѧть твою̀ свѣтоно́снꙋю,  пресла́вный стрⷭ҇тоте́рпче, и҆́мⷬ҇къ, покланѧ́ющихсѧ  моще́мъ твои̑мъ сп҃са́й. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ  ѡ҆́бразъ ржⷭ҇тва̀, въ тебѣ̀ позна́сѧ чи́стаѧ приснодв҃о,  оу҆жаса́етъ мо́й оу҆́мъ, и҆ оу҆дивлѧ́етъ по́мыслъ.  сла́ва твоѧ̀ бцⷣе, всѣ̑мъ простре́сѧ во сп҃се́нїе дꙋ́шъ  на́шихъ. 
Крⷭ҇тобг҃оро́диченъ: Крⷭ҇то́мъ сн҃а твоегѡ̀  бг҃обл҃года́тнаѧ, і҆́дѡльскаѧ пре́лесть всѧ̀  оу҆праздни́сѧ, и҆ де́мѡнскаѧ крѣ́пость попра́сѧ: сегѡ̀  ра́ди вѣ́рнїи по до́лгꙋ тѧ̀ при́снѡ пое́мъ и҆  бл҃гослови́мъ, и҆ бцⷣꙋ вои́стиннꙋ и҆сповѣ́дающе тѧ̀  велича́емъ. 
(л. п҃в ѡ҆б.) 
Пѣ́снь д҃. 
І҆рмо́съ: Бж҃е́ственное твоѐ разꙋмѣ́въ  и҆стоща́нїе прозорли́вѡ а҆ввакꙋ́мъ, хрⷭ҇тѐ, со  тре́петомъ вопїѧ́ше тебѣ̀: во сп҃се́нїе люде́й твои́хъ,  сп҃стѝ пома̑занныѧ твоѧ̑ прише́лъ є҆сѝ. 
Любо́вїю и҆ наде́ждею ко гдⷭ҇ꙋ оу҆краша́емь  премꙋ́дре, мч҃нчески просвѣти́лсѧ є҆сѝ пребл҃же́нне,  и҆ а҆́гг҃лѡмъ сограждани́нъ бы́лъ є҆сѝ пресла́вне. 
Бы́лъ є҆сѝ недви́жимь и҆ непрекло́ненъ, во  и҆згна́нїи живѧ́й свои́хъ себѣ̀ лиша́емь, влⷣки ра́ди  всѣ́хъ бг҃а бг҃обл҃же́нне премꙋ́дре. 
До́брѣ подвиза́всѧ сла́вне, добро́тами  мч҃нческими оу҆кра́шенъ, прише́лъ є҆сѝ къ неви̑димымъ  добро́тамъ, пожина́ѧ трꙋдѡ́въ твои́хъ по́чєсти. 
Бг҃оро́диченъ: И҆́же горѣ̀ со ѻ҆ц҃е́мъ  разꙋмѣва́емый, до́лꙋ на́съ ра́ди воплоща́етсѧ и҆з̾  тебѐ, всенепоро́чнаѧ влⷣчце, премно́жествомъ  бл҃госе́рдїѧ, є҆ди́нъ бл҃гі́й чл҃вѣколю́бецъ. 
Пѣ́снь є҃. 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ. 
Закѡ́ны оу҆крѣплѧ́емь вседержи́телевыми,  совѣ́ты беззако́нныхъ ѿрази́лъ є҆сѝ, и҆ зако́ннѡ  пострада́въ, нетлѣ́нїѧ вѣне́цъ мч҃нче, прїѧ́лъ є҆сѝ. 
Оу҆́глїе ле́сти оу҆гаси́лъ є҆сѝ премꙋ́дре,  крове́й твои́хъ стрꙋѧ́ми: и҆ ны́нѣ и҆сточа́ѧ цѣлє́бныѧ  во́ды, пла́мень болѣ́зни ѿго́ниши бж҃їею бл҃года́тїю. 
Возмо́глъ є҆сѝ мч҃нче, въ не́мощи плотстѣ́й  ѕмі́ѧ многоко́зненнаго погꙋби́ти: и҆ сегѡ̀ мнѡ́гїѧ  пре́лести мꙋ́дре бл҃года́тїю низве́рглъ є҆сѝ. 
Бг҃оро́диченъ: Оу҆мертвѝ пренепоро́чнаѧ дв҃о,  молю́ тѧ, пло́ти моеѧ̀ дꙋшетлѣ́нныѧ стра̑сти, ро́ждшаѧ  пло́тїю безстра́стїѧ и҆сто́чника, хрⷭ҇та̀ бг҃а. 
Пѣ́снь ѕ҃. 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведѝ мѧ̀, ꙗ҆́кѡ бл҃гоꙋтро́бенъ. 
(л. п҃г) 
Ста́лъ є҆сѝ на сꙋди́щи законопрестꙋ́пныхъ мч҃нче  хрⷭ҇то́въ, и҆́мⷬ҇къ, и҆ ле́сть всю̀ и҆скорени́лъ  є҆сѝ, сꙋди́мь бы́лъ є҆сѝ хрⷭ҇та̀ ра́ди, и҆  мꙋжемꙋ́дреннѣ ѡ҆бличи́лъ є҆сѝ. 
Оу҆кра́шенъ бы́въ премꙋ́дре, мч҃нче хрⷭ҇то́въ,  бж҃е́ственными добро́тами во страда́нїи твое́мъ: тѣ́мже  тѧ̀ просвѣтѝ хрⷭ҇то́съ, и҆ нетлѣ́ненъ пребы́лъ є҆сѝ. 
Кро́вїю зе́млю ѡ҆ст҃и́лъ є҆сѝ, нб҃о же дꙋше́ю  сщ҃е́нною ѡ҆зари́лъ є҆сѝ пребл҃же́нне, и҆ ли́ки  мч҃нчєскїѧ весе́лїѧ и҆спо́лнилъ є҆сѝ. 
Бг҃оро́диченъ: Наꙋче́нъ бы́въ дх҃омъ прⷪ҇ро́къ,  две́рь тѧ̀ прови́дѣ, є҆́юже бг҃ъ про́йде воплоща́емь,  ѡ҆ста́вль па́ки запеча́танꙋ пренепоро́чнаѧ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃. 
Подо́бенъ: Вы́шнихъ и҆щѧ̀: 
Ѕвѣзда̀ свѣ́тлаѧ ꙗ҆ви́лсѧ є҆сѝ, непреле́стнаѧ  мі́рови, сл҃нце хрⷭ҇та̀ возвѣща́ющи, зарѧ́ми твои́ми  стрⷭ҇тоте́рпче, и҆́мⷬ҇къ, и҆ пре́лесть погаси́лъ  є҆сѝ всю̀: на́мъ же подае́ши свѣ́тъ, молѧ́сѧ  непреста́ннѡ ѡ҆ всѣ́хъ на́съ. 
І҆́косъ: Пѣ́нїе мѝ да́рꙋй бж҃е мо́й, воспѣва́ти  и҆ глаго́лати, и҆ почита́ти по́двиги стрⷭ҇тоте́рпца  твоегѡ̀ и҆ мч҃нка, ꙗ҆́кѡ да бл҃госочета́ннѡ восхвалю̀  до́блѧго во страда́нїи, и҆́мⷬ҇къ, побѣди́телѧ въ  страсте́хъ бы́вша всегда̀, вели́каго во бл҃гоче́стїи, и҆  въ ли́цѣ мч҃нкъ возсїѧ́вшаго: въ ни́хже пое́тъ  непреста́ннѡ хрⷭ҇та̀, со мно́жествомъ а҆́гг҃льскимъ  премꙋ́дрый, прїе́млѧ свы́ше бжⷭ҇твенное ѡ҆сїѧ́нїе, и҆  молѧ̀ непреста́ннѡ ѡ҆ всѣ́хъ на́съ. 
Пѣ́снь з҃. 
І҆рмо́съ: Превозноси́мый ѻ҆тцє́въ гдⷭ҇ь,  пла́мень оу҆гасѝ, ѻ҆́троки ѡ҆росѝ, согла́снѡ пою́щыѧ:  бж҃е, бл҃гослове́нъ є҆сѝ. 
Преносѧ́ще страда́льческое тѣ́ло твоѐ наро́ди  любочести́вїи многострада́льне и҆ премꙋ́дре, вопїѧ́хꙋ  бл҃года́рственнѡ: бл҃гослове́нъ бг҃ъ ѻ҆тє́цъ на́шихъ. 
(л. п҃г ѡ҆б.) 
Разори́лъ є҆сѝ бж҃їею бл҃года́тїю є҆́ллинскаѧ  приношє́нїѧ, и҆ разрѣши́всѧ бл҃же́нне, сою̑зъ  тѣле́сныхъ, мꙋче́нїемъ сконча́лсѧ є҆сѝ за хрⷭ҇та̀,  зако́ннѡ пострада́въ. 
Ꙗ҆́коже на колесни́цꙋ всѣ́лъ є҆сѝ на кро́вь  твою̀, стрⷭ҇тоте́рпче достохва́льне, и҆ ра́дꙋѧсѧ  восте́клъ є҆сѝ въ премі̑рнаѧ покѡ́ища. 
Бг҃оро́диченъ: Сла́ва всѣ̑мъ є҆сѝ, чⷭ҇таѧ, и҆  оу҆твержде́нїе и҆сповѣ́дающымъ тѧ̀ всенепоро́чнаѧ мт҃рь  бг҃ꙋ, проше́дшемꙋ и҆з̾ чре́ва твоегѡ̀ па́че є҆стества̀. 
Пѣ́снь и҃. 
І҆рмо́съ: Тебѣ̀ вседѣ́телю, въ пещѝ ѻ҆́троцы  всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки. 
І҆ерⷭ҇ли́ма вы́шнѧгѡ наслѣ́дникъ бы́лъ є҆сѝ,  оу҆́меръ во и҆згна́нїи премꙋ́дре, поѧ̀ непреста́ннѡ:  дѣла̀ всѧ̑каѧ гдⷭ҇а по́йте, и҆ превозноси́те є҆го̀ во  вѣ́ки. 
Приложи́вшꙋсѧ тѝ печа́лемъ мнѡ́гимъ бл҃же́нне, и҆  ны́нѣ безпеча́льное житїѐ прїѧ́тъ тѧ̀, и҆дѣ́же  зове́ши: дѣла̀ всѧ̑каѧ гдⷭ҇а по́йте, и҆ превозноси́те  є҆го̀ во вѣ́ки. 
Возмо́глъ є҆сѝ бж҃їею вседѣ́тельною си́лою,  є҆́ллинскїѧ пре́лєсти, и҆ вселꙋка́вное мꙋдрова́нїе,  мч҃нче, погꙋби́ти, и҆ вѣне́цъ нетлѣ́нный ѿ всѣ́хъ  влⷣки прїѧ́ти. 
Бг҃оро́диченъ: Пло́ть и҆з̾ тебѐ чⷭ҇таѧ,  воспрїѧ́тъ всеще́дрое сло́во, и҆ человѣ́кѡмъ  приедини́сѧ: того̀ прест҃а́ѧ молѝ, пло́ти моеѧ̀  двиза̑нїѧ оу҆мертви́ти, и҆ сп҃стѝ дꙋ́шꙋ мою̀. 
Пѣ́снь ѳ҃. 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ,  и҆ родѝ сн҃а є҆мманꙋ́ила, бг҃а же и҆ чл҃вѣ́ка,  восто́къ и҆́мѧ є҆мꙋ̀: є҆го́же велича́юще, дв҃ꙋ  оу҆бл҃жа́емъ. 
Прїиди́те соше́дшесѧ вѣ́рнїи, пребл҃же́ннагѡ и҆  сщ҃е́ннагѡ мч҃нка хрⷭ҇то́ва, и҆́мⷬ҇къ, сщ҃е́нное  торжество̀ соверши́мъ дне́сь: страда́льчески бо всѧ̑  вра̑жїѧ мно́жєства бж҃е́ственною си́лою побѣди́лъ  є҆́сть. 
Оу҆кра́шенъ бы́лъ є҆сѝ сла́вне мꙋче́нїѧ бж҃їими  добро́тами, и҆ возше́лъ є҆сѝ ꙗ҆́кѡ на ѻ҆́гненнѣй  колесни́цѣ, твое́ю кро́вїю (л. п҃д) веселѧ́сѧ, въ нб҃са̀  приспѣ́лъ є҆сѝ, взира́ти добро́тꙋ неизрече́ннꙋю сп҃са  на́шегѡ. 
Во́инъ и҆зрѧ́денъ хрⷭ҇та̀ бг҃а, и҆ до́блїй  показа́лсѧ є҆сѝ страда́лецъ: тѣ́мже ны́нѣ живе́ши въ  вы́шнемъ црⷭ҇твїи, побѣ́днымъ вѣнце́мъ оу҆вѧ́зсѧ  пресла́внѡ стрⷭ҇тоте́рпче всехва́льне. 
Бг҃оро́диченъ: Просвѣще́нїе ро́ждши хрⷭ҇та̀  сꙋ́щымъ во тьмѣ̀, ѡ҆слѣпле́ннꙋю дꙋ́шꙋ мою̀ просвѣтѝ,  и҆ да́рꙋй мѝ ше́ствовати по стезѧ́мъ ведꙋ́щымъ въ  живо́тъ прест҃а́ѧ, наста́внице всѣ̑мъ пою́щымъ тѧ̀. 
Свѣти́ленъ. 
Ꙗ҆́коже со́лнце свѣтоно́сно, чꙋде́сными зарѧ́ми  наставлѧ́еши всю̀ тва́рь, пресла́вне и҆́мⷬ҇къ,  стрⷭ҇тоте́рпче. тѣ́мже твою̀ соверша́юще па́мѧть,  про́симъ ѿ бѣ́дъ всѧ̑ и҆зба́вити воскрⷭ҇шаго и҆з̾  гро́ба. 
Бг҃оро́диченъ: Держа́внымъ твои́мъ покро́вомъ  чтⷭ҇аѧ, на́съ рабѡ́въ твои́хъ ѿ навѣ́та вра́жїѧ  сохранѧ́й всегда̀ неврє́дны: тѧ́ бо є҆ди́нꙋ стѧжа́хомъ  прибѣ́жище въ бѣда́хъ. 
На хвали́техъ стїхи̑ры, гла́съ д҃. 
Подо́бенъ: Зва́нный свы́ше: 
Восхвалѧ́ютъ лю́дїе ѱалмы̀, ꙳ вкꙋ́пѣ и҆  пѣ́сньми ꙳ твою̀ сла́внꙋю па́мѧть, и҆́мⷬ҇къ, ꙳  ꙗ҆́кѡ бл҃голѣ́пна бо возсїѧ̀ и҆ свѣтоно́сна, ꙳  оу҆кра́шена сла́вою и҆ бл҃года́тїю. ꙳ тѣ́мже и҆гра́ютъ  ны́нѣ а҆́гг҃льстїи чи́ни, ꙳ хва́лѧтъ же мч҃нцы со  а҆пⷭ҇лы, ꙳ твои́хъ пѡ́двигъ мч҃нче страда̑нїѧ, ꙳ и҆  воспѣва́ютъ просла́вльшаго тѧ̀, ꙳ сп҃са хрⷭ҇та̀ бг҃а  на́шего, ꙳ є҆го́же молѝ, ꙳ сп҃стѝ и҆ просвѣти́ти  дꙋ́шы на́шѧ. [Два́жды.] 
Ѡ҆блече́нъ во хрⷭ҇то́во всеѻрꙋ́жїе, ꙳ ѡ҆брѣ́лсѧ  є҆сѝ, и҆́мⷬ҇къ ꙳ не и҆́щꙋщымъ тебѐ: ꙳ ты́ бо за  хрⷭ҇та̀ ѻ҆гне́мъ распала́емь, ꙳ и҆ рꙋга́ѧсѧ богѡ́въ  сꙋ́етныхъ ꙳ безбо́жномꙋ сверѣ́пствꙋ, ꙳ тогда̀  беззакѡ́ннымъ взыва́лъ є҆сѝ: ꙳ во́инствꙋю хрⷭ҇тꙋ̀  моемꙋ̀ цр҃ю̀, ꙳ ни ѕвѣ́рїе, ни коле́са, ни и҆́на мꙋ́ка,   ꙳ менѐ разлꙋчи́ти возмо́гꙋтъ когда̀ любвѐ хрⷭ҇та̀  моегѡ̀. є҆го́же молѝ, сп҃стѝ и҆ просвѣти́ти дꙋ́шы  на́шѧ. 
(л. п҃д ѡ҆б.) 
Небре́гъ ѡ҆ сосꙋдѣ́хъ многоѡбра́зныхъ, ꙳ и҆ ѡ҆  разли́чныхъ мꙋ́кахъ, ꙳ и҆ ѡ҆ ѻ҆рꙋ́жїѧхъ стра́шныхъ, ꙳  вѣнцено́сче и҆́мⷬ҇къ, ꙳ бл҃гоче́стїѧ тече́нїе  мч҃нчески сконча́лъ є҆сѝ: тѣ́мже пресвѣ́тлꙋю па́мѧть  твою̀, ꙳ цвѣ́ты пѣ́сненными вѣнча́емъ, ꙳ и҆ чтⷭ҇ны̑ѧ  твоѧ̑ мо́щи ѡ҆блобыза́емъ вѣ́рою. но ꙗ҆́кѡ прⷭ҇то́лꙋ  предстоѧ̀ влⷣки, хрⷭ҇та̀ бг҃а на́шегѡ, молѝ  непреста́ннѡ сп҃сти́сѧ дꙋша́мъ на́шымъ. 
Сла́ва, гла́съ а҃: 
Мч҃нкѡвъ похвало̀, свѣ́тлы возста́вивъ побѣ́ды  на ле́сть, тѣле́снꙋю сла́вꙋ твои́мъ раче́нїемъ  пребл҃же́нне, но́сиши вездѣ̀ кро́ткѡ, ꙗ҆́кѡ  побѣди́тель, и҆́мⷬ҇къ, и҆ ны́нѣ возста́ви ѿ  грѣхопаде́нїй вѣ́рою чтꙋ́щихъ па́мѧть твою̀. 
И҆ ны́нѣ, бг҃оро́диченъ: 
Ра́дꙋйсѧ бцⷣе дв҃о, ꙗ҆́кѡ родила̀ є҆сѝ цр҃ѧ̀  нбⷭ҇наго, сп҃са и҆ просвѣти́телѧ дꙋ́шъ на́шихъ. 
Крⷭ҇тобг҃оро́диченъ. 
Подо́бенъ: Всехва́льнїи мч҃нцы: 
Своего̀ а҆́гнца, ꙳ а҆́гница и҆ непоро́чнаѧ влⷣчца,  на крⷭ҇тѣ̀ ꙗ҆́кѡ ви́дѣвши ꙳ ви́да не и҆мꙋ́ща, нижѐ  добро́ты, ꙳ оу҆вы̀ мнѣ̀, рыдаю́щи глаго́лаше: ꙳ гдѣ̀  добро́та твоѧ̀ за́йде сладча́йшїй; гдѣ̀ благолѣ́пїе,  гдѣ̀ бл҃года́ть блиста́ющаѧ зра́ка твоегѡ̀, ꙳ сн҃е мо́й  вселюбе́знѣйшїй; 
А҆́ще и҆́мать на стїхо́внѣ Сла́вꙋ: и҆ ты̀ глаго́ли  вече́рнїй, 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. п҃є) 
[глⷡ҇а є҃і] СЛꙊ́ЖБА Ѻ҆́БЩА 
мч҃нкѡмъ, двѣма̀ и҆ мнѡ́гимъ. 
Ве́чера, 
на Гдⷭ҇и воззва́хъ, стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Просвѣти́вшесѧ дх҃омъ ст҃ы́мъ прехва́льнїи, ꙳ на  мїроде́ржца ѡ҆полчи́стесѧ, ꙳ и҆ кѡ́зни є҆гѡ̀ мꙋ́жески  побѣди́сте, ꙳ посо́бїемъ бж҃їимъ ꙳ на него̀ подви́гшесѧ.   ꙳ тѣ́мъ дне́сь пресвѣ́тлꙋю ва́шꙋ па́мѧть соверша́юще, ꙳  по до́лгꙋ хвала́ми ва́ше ꙳ почита́емъ страда́нїе. 
Ра́намъ преда́вшесѧ ꙳ и҆ мꙋ́камъ ст҃і́и, ꙳  непрекло́нни премꙋ́дростїю пребы́сте, ꙳ ꙗ҆́кѡ свѣ́щы  разже́гшесѧ ꙳ теплото́ю дꙋхо́вною, ꙳ просвѣти́сте сердца̀  вѣ́рныхъ бл҃года́тїю. ꙳ тѣ́мже всѧ́ческїй ро́дъ и҆  во́зрастъ ꙳ пра́зднꙋетъ ст҃ꙋ́ю ва́шꙋ па́мѧть, ꙳ пѣ́сньми  сла́вѧще гдⷭ҇а. 
Свѣ́тлостїю мч҃нцы чꙋде́съ ва́шихъ ꙳ всю̀  просвѣти́сте тва́рь, ꙳ ѿгна́вше мглꙋ̀ страсте́й и҆  скорбе́й ꙳ ѿ притека́ющихъ къ ва́мъ, ꙳ и҆ вѣ́рою  просѧ́щихъ ꙳ ва́шегѡ застꙋпле́нїѧ, ꙳ до́блїи страда́льцы  сп҃совы: ꙳ тѣ́мже вѣ́рою ст҃о́е и҆ свѣтоно́сное ва́ше  соверша́емъ торжество̀. 
Сла́ва, и҆ ны́нѣ, бг҃оро́диченъ: 
Де́мѡнскими преклоне́на прилѡ́ги, и҆ въ ро́въ  поги́бели вве́ржена, оу҆ще́дри влⷣчце, и҆ оу҆тверди́  мѧ на ка́мени добродѣ́тели, и҆ навѣ́ты вра̑жїѧ  разори́вши, сподо́би мѧ̀ твори́ти повелѣ̑нїѧ твоегѡ̀  сн҃а, и҆ бг҃а на́шегѡ: ꙗ҆́кѡ да оу҆лꙋчꙋ̀ ѡ҆ставле́нїе  въ де́нь сꙋда̀. 
(л. п҃є ѡ҆б.) 
Крⷭ҇тобг҃оро́диченъ: Распина́ема ви́дѧщи, ꙳ и҆ въ  ре́бра пробода́ема копїе́мъ, ꙳ пречⷭ҇таѧ хрⷭ҇та̀  чл҃вѣколю́бца, ꙳ пла́чꙋщи вопїѧ́ше: ꙳ что̀ сїѐ сн҃е  мо́й; ꙳ что̀ тебѣ̀ неблагода́рнїи лю́дїе возда́ша, ꙳  вмѣ́стѡ ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆  тщи́шисѧ безча́дствовати мѧ̀ вселюбе́знѣйше; ꙳ дивлю́сѧ  бл҃гоꙋтро́бне, твоемꙋ̀ во́льномꙋ распѧ́тїю. 
А҆́ще и҆́мꙋтъ самогла́сенъ, Сла́ва, гла́съ г҃: 
Сѐ ко́ль добро̀, и҆ ко́ль красно̀, самобра́тнаѧ  любо́вь мч҃нкъ твои́хъ хрⷭ҇тѐ бж҃е: и҆̀хже бо ржⷭ҇тво̀  плотско́е бра́тїй не сотворѝ, но братолю́бнаѧ вѣ́ра  мꙋ́дрствовати и҆ до кро́ве наꙋчи́ла є҆́сть: мл҃твами  и҆́хъ, хрⷭ҇тѐ бж҃е, сп҃сѝ дꙋ́шы на́шѧ. 
И҆ ны́нѣ, бг҃оро́диченъ: 
Бцⷣе предста́тельнице всѣ́хъ молѧ́щихсѧ тебѣ̀.  тобо́ю дерза́емъ, и҆ тобо́ю хва́лимсѧ, и҆ къ тебѣ̀ всѐ  оу҆пова́нїе на́ше є҆́сть: молѝ ро́ждшагосѧ и҆з̾ тебѐ  за непотрє́бныѧ рабы̑ твоѧ̑. 
Крⷭ҇тобг҃оро́диченъ. 
Подо́бенъ: Ве́лїѧ крⷭ҇та̀ твоегѡ̀: 
Зрѧ́щи ро́ждшагосѧ ѿ тебѐ всенепоро́чнаѧ,  повѣ́шена на дре́вѣ, пла́чꙋщи вопїѧ́ла є҆сѝ:  возлю́бленное моѐ ча́до, гдѣ̀ твоѧ̀ за́йде добро́та  свѣтоно́снаѧ, оу҆добри́вшагѡ ро́дъ человѣ́ческїй; 
А҆́ще пра́зднꙋеши съ полѷеле́емъ. И҆ ны́нѣ,  бг҃оро́диченъ воскрⷭ҇ный: Ка́кѡ не диви́мсѧ: 
Вхо́дъ. Прокі́менъ днѐ. 
Чтє́нїѧ г҃ мч҃нчєскаѧ, [пи̑саны въ концѣ̀ кни́ги  сеѧ̀.] 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Ꙗ҆́кѡ ѕвѣ́зды многосвѣ̑тлыѧ, ꙳ стрⷭ҇тоте́рпцы  прехва́льнїи, ꙳ бж҃е́ственными свѣтлостьмѝ ꙳ ѡ҆зарѧ́ете  вселе́нныѧ концы̀, ꙳ де́мѡнскагѡ ѡ҆мраче́нїѧ, ꙳ и҆  страсте́й тлетво́рныхъ и҆ бѣ́дъ и҆з̾има́юще. ꙳ тѣ́мже  дне́сь свѣ́тлое и҆ свѣтоно́сное ꙳ и҆ ст҃о́е ва́ше  торжество̀, ꙳ соше́дшесѧ восхва́лимъ сла́внїи. 
(л. п҃ѕ) 
Сті́хъ: Воззва́ша првⷣнїи, и҆ гдⷭ҇ь оу҆слы́ша  и҆̀хъ. 
Чꙋ́днїи бжⷭ҇твеннїи, ꙳ премꙋ́дрїи стрⷭ҇тоте́рпцы, ꙳  пѣ́сньми сщ҃е́нными ꙳ да почтꙋ́тсѧ: ꙳ трⷪ҇цꙋ бо  несозда́ннꙋю ꙳ пред̾ врагѝ сщ҃е́ннѡ проповѣ́дающе, ꙳  многобо́жнꙋю оу҆гаси́ша ле́сть кро́вными и҆злїѧ̑нїи, ꙳  и҆ сла́вꙋ прїѧ́ша неꙋвѧда́емꙋю. 
Сті́хъ: Мно́ги скѡ́рби првⷣнымъ, и҆ ѿ всѣ́хъ  и҆̀хъ и҆зба́витъ ѧ҆̀ гдⷭ҇ь. 
Мꙋчи́телѧ беззако́нна, ꙳ беззако́ннѡ  повелѣва́ющаго, поклони́тисѧ ꙳ и҆ чє́сти принестѝ  безслове́снымъ богѡ́мъ бездꙋ̑шнымъ ꙳ бл҃же́ннїи, мꙋ́дрѣ  посрами́сте, ꙳ мч҃нцы великоимени́тїи. ꙳ и҆ пострада́вше  терпѣли́внѡ и҆ зако́ннѡ, ꙳ вѣнцы̀ и҆сплето́сте побѣ́ды,  ѡ҆ мі́рѣ молѧ́щесѧ. 
Сла́ва, гла́съ ѕ҃: По́лкъ бг҃овѣнча́ненъ ны́нѣ  ꙗ҆́вльшихсѧ мч҃нкъ, заколе́нїе непоро́чное за хрⷭ҇та̀  пожре́ное оу҆се́рднѡ, ст҃оизбра́нное во́инство,  мч҃нколю́бцы прїиди́те, всесщ҃е́ннꙋю па́мѧть дꙋхо́внѡ  соверши́вше возопїе́мъ къ ни̑мъ: сокрꙋши́те сверѣ́пство  а҆га́рѧнъ безбо́жныхъ, и҆ и҆зба́вите лю́ди  бл҃гочестномꙋ́дрєнныѧ мл҃твами ва́шими всѧ́кагѡ  ѡ҆бстоѧ́нїѧ. 
И҆ ны́нѣ, бг҃оро́диченъ: 
Бг҃а и҆з̾ тебѐ воплоти́вшагосѧ разꙋмѣ́хомъ,  бцⷣе дв҃о: того̀ молѝ ѡ҆ сп҃се́нїи дꙋ́шъ на́шихъ. 
Крⷭ҇тобг҃оро́диченъ: Зрѧ́щи ро́ждшагосѧ  непоро́чнаѧ и҆ бг҃оневѣ́стнаѧ ꙗ҆́кѡ ѡ҆сꙋжде́на, и҆ ко  крⷭ҇тꙋ̀ пригвожда́ема, вопїѧ́ше: сла́ва твоемꙋ̀, сн҃е  мо́й, долготерпѣ́нїю, и҆ мно́гомꙋ млⷭ҇рдїю. 
Тропа́рь во оу҆ста́вѣ. 
А҆́ще нѣ́сть оу҆ста́ва, глаго́ли се́й тропа́рь,  гла́съ а҃: 
Болѣ́зньми ст҃ы́хъ, и҆́миже ѡ҆ тебѣ̀  пострада́ша, оу҆моле́нъ бꙋ́ди гдⷭ҇и, и҆ всѧ̑ на́шѧ  болѣ̑зни и҆сцѣлѝ, чл҃вѣколю́бче, мо́лимсѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. п҃ѕ ѡ҆б.) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ: 
Чⷭ҇тнꙋ́ю тве́рдь цр҃ко́внꙋю, ꙗ҆́кѡ ѕвѣ́зды  велича́йшыѧ просвѣща́ете при́снѡ, и҆ вѣ̑рныѧ  ѡ҆зарѧ́ете, мч҃нцы бж҃е́ственнїи хрⷭ҇то́вы во́ини.  [Два́жды.] 
Сла́ва, и҆ ны́нѣ, бг҃оро́диченъ: 
Въ кро́въ тво́й, пречⷭ҇таѧ дв҃о, прибѣга́ющихъ,  мольбꙋ̀ прїе́млеши ѿ на́съ, не преста́й молѧ́щи  чл҃вѣколю́бца, сп҃стѝ рабы̑ твоѧ̑. 
По в҃-й каѳі́смѣ, сѣда́ленъ, гла́съ д҃. 
Подо́бенъ: Вознесы́йсѧ: 
Мꙋ́жественнѣйшимъ по́мысломъ преше́дше мꙋче́нїе,  чꙋ́днїи стрⷭ҇тоте́рпцы сквозѣ̀ ѻ҆́гнь и҆ во́дꙋ  проидо́сте, и҆ преминꙋ́сте ко сп҃се́нїѧ широтѣ̀,  наслѣ́дїе прїе́мше нбⷭ҇ное црⷭ҇тво. въ не́мже твори́те  ѡ҆ на́съ бж҃е́ствєнныѧ мольбы̑, мꙋ́дрїи великомч҃нцы.  [Два́жды.] 
Сла́ва, и҆ ны́нѣ, бг҃оро́диченъ: 
И҆̀же бл҃года́рнѡ воспѣва́ющїи ѿ се́рдца, и҆  просѧ́щїи прилѣ́жнѡ твоѧ̑ млⷭ҇ти, бцⷣе влⷣчце, рабы̑  твоѧ̑ зовꙋ́тъ и҆ глаго́лютъ: прест҃а́ѧ дв҃о, предварѝ и҆  и҆зба́ви ѿ вра̑гъ ви́димыхъ и҆ неви́димыхъ, и҆ всѧ́кагѡ  преще́нїѧ: ты́ бо є҆сѝ на́ше застꙋпле́нїе. 
По Хвали́те и҆́мѧ гдⷭ҇не: 
Припѣ́въ: Велича́емъ ва́съ, стрⷭ҇тоте́рпцы  ст҃і́и: и҆ чте́мъ чтⷭ҇на̑ѧ страда̑нїѧ ва̑ша, ꙗ҆̀же за  хрⷭ҇та̀ претерпѣ́ли є҆стѐ. 
Ѱало́мъ и҆збра́нный: Бг҃ъ на́мъ прибѣ́жище и҆  си́ла: 
По полѷеле́и, сѣда́ленъ, гла́съ и҃: 
Ведо́ми бы́сте свѧ́зани ѿ врагѡ́въ, и҆ въ  темни́цѣ заключе́ни на времена̀ мнѡ́га, вѣ́рою  соблюда́еми, невре́дни пребы́сте (л. п҃з) и҆ ѿрѣ́шшесѧ  мечѝ тѣле́съ, ст҃і́и, бжⷭ҇твеннымъ жела́нїемъ ꙗ҆́вѣ  свѧза́стесѧ: тѣ́мже ꙗ҆́кѡ свѣти̑ла просїѧ́сте въ  мі́рѣ, всѧ̑ просвѣща́юще дх҃а бл҃года́тїю,  стрⷭ҇тоте́рпцы бл҃же́ннїи. моли́те хрⷭ҇та̀ бг҃а,  грѣхѡ́въ ѡ҆ставле́нїе дарова́ти, пра́зднꙋющымъ любо́вїю  ст҃ꙋ́ю па́мѧть ва́шꙋ. [Два́жды.] 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ без̾  сѣ́мене ро́ждшꙋю бг҃а пло́тїю, всѝ оу҆бл҃жа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ:  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти,  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Воззва́ша првⷣнїи, и҆ гдⷭ҇ь  оу҆слы́ша и҆̀хъ. 
Сті́хъ: Мнѡ́ги скѡ́рби првⷣнымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. 
Всѧ́кое дыха́нїе: Є҆ѵⷢ҇лїе мч҃нческое. 
По н҃-мъ ѱалмѣ̀, стїхи́ра, гла́съ в҃: 
Прїиди́те возра́дꙋемсѧ гдⷭ҇ви, въ па́мѧть  стрⷭ҇тоте́рпцєвъ, ѽ празднолю́бцы! прїиди́те воспое́мъ  та́йнѡ, восхвалѧ́юще страда́лєцъ хрⷭ҇то́выхъ, ле́сть  і҆́дѡльскꙋю па́гꙋбѣ преда́вшихъ, и҆ хрⷭ҇та̀ посредѣ̀  сꙋди́ща ꙗ҆́снѡ проповѣ́давшихъ. тѣ́мже, ѽ  всебл҃же́ннїи и҆ многострада́льнїи, не преста́йте  молѧ́щесѧ ѡ҆ дꙋша́хъ на́шихъ. 
А҆́ще ли м҃ мч҃нкъ, и҆ ты̀ глаго́ли прокі́менъ: 
Проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ  є҆сѝ ны̀ въ поко́й. 
Сті́хъ: Разже́глъ ны̀ є҆сѝ, ꙗ҆́коже  разжиза́етсѧ сребро̀. 
Стїхи́ра, гла́съ в҃: 
Прⷪ҇ро́чески вопїѧ́ше дв҃дъ во ѱалмѣ́хъ:  проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ ны̀  є҆сѝ въ поко́й: вы́ же мч҃нцы хрⷭ҇то́вы, самѣ́ми  дѣ́лы сло́во и҆сполнѧ́юще, проидо́сте сквозѣ̀ ѻ҆́гнь  и҆ во́дꙋ, и҆ внидо́сте въ црⷭ҇тво нбⷭ҇ное. тѣ́мже  моли́тесѧ четы́редесѧте сꙋ́ще страда́льцы, дарова́ти  на́мъ ве́лїю млⷭ҇ть. 
(л. п҃з ѡ҆б.) 
Канѡ́нъ, гла́съ є҃. 
Пѣ́снь а҃. 
І҆рмо́съ: Сп҃си́телю бг҃ꙋ, въ мо́ри лю́ди  немо́крыми нога́ми наста́вльшемꙋ, и҆ фараѡ́на со  всево́инствомъ пото́пльшемꙋ, томꙋ̀ є҆ди́номꙋ пои́мъ,  ꙗ҆́кѡ просла́висѧ. 
Бг҃омꙋ́дреннѡ вѣ́рнїи, во́ины хрⷭ҇то́вы и҆  стрⷭ҇тоте́рпцы воспое́мъ ꙗ҆́кѡ потреби́тєли ле́сти, и҆  побѣди́тєли свѣ́тлы, бг҃ꙋ побѣ́днꙋю пѣ́снь пою́ще:  ꙗ҆́кѡ просла́висѧ. 
На землѝ страда́льцы подвиза́вшесѧ свѣ́тлѡ,  мꙋ̑ки претерпѣ́сте, и҆ на нб҃сѣ́хъ вѣнцы̀ прїѧ́сте,  согла́снѡ воспѣва́юще пѣ́снь побѣ́днꙋю: ꙗ҆́кѡ  просла́висѧ. 
Є҆ди́нствомъ дꙋше́внымъ свѧ́зани вѣ́рнѡ, ѿ  ле́сти ѿврати́стесѧ, и҆ побѣди́тєли вѣнцено́сцы  ꙗ҆ви́стесѧ, согла́снѡ воспѣва́юще пѣ́снь побѣ́днꙋю:  ꙗ҆́кѡ просла́висѧ. 
Бг҃оро́диченъ: Пречⷭ҇таѧ мт҃и бж҃їѧ, воплоще́ннаго  и҆з̾ тебѐ, и҆ ѿ нѣ́дръ роди́тельныхъ не  ѿлꙋчи́вшагосѧ бг҃а непреста́ннѡ молѝ, ѿ всѧ́кагѡ  ѡ҆бстоѧ́нїѧ сп҃стѝ, ꙗ҆̀же созда̀. 
Пѣ́снь г҃. 
І҆рмо́съ: Си́лою крⷭ҇та̀ твоегѡ̀ хрⷭ҇тѐ,  оу҆твердѝ моѐ помышле́нїе, во є҆́же пѣ́ти и҆  сла́вити сп҃си́тельное твоѐ вознесе́нїе. 
Ра́зꙋмомъ хрⷭ҇то́вымъ во́ини оу҆кра́шени,  нечести́ваго врага̀ потопи́сте стрꙋѧ́ми крове́й ва́шихъ. 
Тѣ́ло своѐ преда́вше гѡ́рькимъ и҆ лю̑тымъ  мꙋ́камъ достохва́льнїи мч҃нцы, бж҃е́ственное наслѣ́дїе  воспрїѧ́сте вѣ́рою. 
Ка́меннымъ стрⷭ҇тоте́рпцы мета́нїемъ повелѣ́нїемъ  мꙋчи́телѧ сокрꙋша́еми, бл҃говѣ́рїѧ держа́вꙋ крѣ́пкѡ  соблюдо́сте. 
Бг҃оро́диченъ: Непреста́ннѡ молѝ чⷭ҇таѧ, съ  мч҃нки, проше́дшаго и҆з̾ чре́слъ твои́хъ, и҆зба́вити ѿ  ле́сти дїа́воли пою́щыѧ тѧ̀ всенепоро́чнаѧ. 
Сѣда́ленъ, гла́съ д҃. 
Подо́бенъ: Вознесы́йсѧ: 
Во́ини хрⷭ҇то́вы до́блїи, подви́гшесѧ до́брѣ,  лꙋка́ваго врага̀ до конца̀ потопи́ша кро́вными стрꙋѧ́ми,  ка́менїемъ сокрꙋша́еми (л. п҃и) и҆ мечѝ ссѣка́еми,  ѻ҆гне́мъ сожига́еми и҆ въ во́дꙋ вмета́еми, вѣнцено́сцы  показа́шасѧ ꙗ҆́вѣ: тѣ́мже что́ми сꙋ́ть, и҆ вѣ́рою  сла́вими. 
Сла́ва, и҆ ны́нѣ, бг҃оро́диченъ: 
Не премолчи́мъ при́снѡ бцⷣе дв҃о,  бл҃года́рственнѡ воспѣва́ти ѿ се́рдца твоѧ̑ млⷭ҇ти  влⷣчце, рабѝ твоѝ вопїю́ще и҆ глаго́люще: прест҃а́ѧ  дв҃о, предварѝ, и҆ и҆зба́ви на́съ ѿ вра̑гъ ви́димыхъ  и҆ неви́димыхъ, и҆ ѿ нꙋ́жды и҆ всѧ́кагѡ преще́нїѧ, ты́  бо є҆сѝ на́ше застꙋпле́нїе. 
Крⷭ҇тобг҃оро́диченъ: 
Дв҃а и҆ а҆́гница ви́дѣвши на крⷭ҇тѣ̀ без̾  сѣ́мене и҆з̾ неѧ̀ а҆́гнца ро́ждшагосѧ, и҆ копїе́мъ  прободе́на, печа́ли оу҆ѧ́звлена стрѣла́ми, вопїѧ́ше  болѣ́зненнѡ восклица́ющи: что̀ но́вое та́инство, ка́кѡ  оу҆мира́еши, и҆́же живота̀ є҆ди́нъ гдⷭ҇ь, тѣ́мже  воскрⷭ҇нѝ, па́дшаго воздвиза́ѧ пра́ѻтца. 
Пѣ́снь д҃. 
І҆рмо́съ: Оу҆слы́шахъ слꙋ́хъ си́лы крⷭ҇та̀,  ꙗ҆́кѡ ра́й ѿве́рзесѧ и҆́мъ, и҆ возопи́хъ: сла́ва  си́лѣ твое́й, гдⷭ҇и. 
Бг҃олюби́выми содержи́ми ѻ҆бы́чаи,  бг҃опроти́внаго врага̀ страда́льческїй ли́къ побѣди́лъ  є҆́сть, бл҃года́тїю сп҃совою оу҆крѣплѧ́емь. 
Бг҃озва́нный по́лкъ стрⷭ҇тоте́рпєцъ хрⷭ҇то́выхъ,  бг҃опроти́вныхъ мно́жество ѕлочести́выхъ вра̑гъ  побѣди́сте, воспѣва́юще: сла́ва си́лѣ твое́й гдⷭ҇и. 
Свѣ́тъ непристꙋ́пный ви́дѣвше стрⷭ҇тоте́рпцы, въ  темни́цѣ сѣдѧ́ще, многобо́жїѧ тьмꙋ̀ і҆́дѡльскїѧ ле́сти  разори́ша, бж҃їею си́лою оу҆крѣплѧ́еми. 
Бг҃оро́диченъ: Ѡ҆сѣни́ тѧ, дв҃о, вы́шнѧгѡ си́ла,  и҆ ра́й содѣ́ла тѧ̀, живо́тное дре́во и҆мꙋ́щи посредѣ̀,  хода́таѧ и҆ гдⷭ҇а. 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и,  сп҃си́ ны: ты́ бо є҆сѝ бг҃ъ на́шъ, ра́звѣ бо тебѐ  и҆но́гѡ не зна́емъ. 
(л. п҃и ѡ҆б.) 
Словесы̀ воспита́ни дх҃а ст҃а́гѡ, і҆́дѡльское  безслове́сїе мч҃нцы оу҆праздни́ша. 
Ѕвѣ́зды свѣтонѡ́сныѧ бы́вше стрⷭ҇тоте́рпцы, и҆  цвѣ́ты вѣ́ры, бл҃гоꙋха̑нїѧ и҆спꙋща́юще. 
Ни́ва ꙗ҆ви́стесѧ ст҃і́и вы́шнѧгѡ, серпы̀ мꙋче́нїѧ  пожина́еми всехва́льнїи. 
Бг҃оро́диченъ: Не преста́й молѧ́щи бцⷣе, є҆го́же  родила̀ є҆сѝ, сп҃стѝ дꙋ́шы на́шѧ, прилѣ́жнѡ  воспѣва́ющихъ тѧ̀. 
Пѣ́снь ѕ҃. 
І҆рмо́съ: Ѡ҆бы́де мѧ̀ бе́здна, гро́бъ мнѣ̀ ки́тъ  бы́сть, а҆́зъ же возопи́хъ къ тебѣ̀ чл҃вѣколю́бцꙋ, и҆  сп҃се́ мѧ десни́ца твоѧ̀, гдⷭ҇и. 
Веселѧ́щесѧ мч҃нцы вопїѧ́хꙋ: въ рꙋцѣ̀ твоѝ,  влⷣко чл҃вѣколю́бче, прїимѝ дꙋ́хи на́шѧ, и҆ поко́й  и҆̀хъ, тебе́ бо лю́бимъ є҆ди́наго многомлⷭ҇тиваго. 
А҆́гг҃лѡмъ равносе́льницы бы́ша ли́къ мч҃нкъ  твои́хъ чл҃вѣколю́бче: тече́нїе бо сконча́вше, ны́нѣ  мо́лѧтъ сп҃сти́сѧ дꙋша́мъ на́шымъ. 
Мч҃нческаѧ сла́ва, мч҃нческаѧ красота̀, мч҃нческїй  ли́че бг҃оизбра́нный, прилѣ́жно моли́те сп҃сти́сѧ  всѣ̑мъ прибѣга́ющымъ къ ва́мъ. 
Бг҃оро́диченъ: Зача́тїѧ твоегѡ̀ безсѣ́меннагѡ  чꙋ́до, ко́е сло́во и҆зрещѝ мо́жетъ, пренепоро́чнаѧ; бг҃а  бо зачала̀ є҆сѝ, за млⷭ҇рдїе къ на́мъ прише́дшаго. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ и҃: 
Подо́бенъ: Вы́шнихъ и҆щѧ̀: 
Свѣти́льницы свѣ́тлїи ꙗ҆́вльшесѧ, бж҃е́ственнїи  мч҃нцы, тва́рь всю̀ свѣ́тлостїю чꙋде́съ ѡ҆зарѧ́ете,  недꙋ́ги разрѣша́юще, и҆ глꙋбо́кꙋю тьмꙋ̀ всегда̀  ѿгонѧ́юще, хрⷭ҇тꙋ̀ бг҃ꙋ молѧ́щесѧ непреста́ннѡ ѡ҆  всѣ́хъ на́съ. 
І҆́косъ: Кра́сный ли́че, свѣтоза́рнїи и҆  бж҃е́ственнїи свѣти́льницы, свѣ́тꙋ вели́комꙋ  предстоѧ́ще при́снѡ, бг҃обл҃же́ннїи мч҃нцы, и҆ ѿтꙋ́дꙋ  и҆спꙋща́емыми невече́рнѧгѡ бжⷭ҇тва̀ сїѧ̑нїи, (л. п҃ѳ)  всегда̀ просвѣща́еми и҆ ѡ҆божа́еми, вѣ́рою па́мѧть  ва́шꙋ соверша́ющыѧ бж҃е́ственнꙋю просвѣти́те, и҆  ѡ҆мраче́нїѧ и҆ страсте́й и҆ бѣ́дъ и҆ ѕло́бы и҆зба́вите,  молѧ́щесѧ непреста́ннѡ ѡ҆ всѣ́хъ на́съ. 
Пѣ́снь з҃. 
І҆рмо́съ: Въ пещѝ ѻ҆́гненнѣй пѣсносло́вцы  сп҃сы́й ѻ҆́троки, бл҃гослове́нъ бг҃ъ ѻ҆тє́цъ на́шихъ. 
Въ пещѝ хрⷭ҇тѐ, стрⷭ҇тоте́рпцы твоѝ вопїѧ́хꙋ:  бл҃гослове́нъ бг҃ъ ѻ҆тє́цъ на́шихъ. 
Просвѣще́ни свѣ́томъ трⷪ҇ческимъ страда́льцы, съ  весе́лїемъ дꙋ́шы своѧ̑ преда́ша, пою́ще: бл҃гослове́нъ  бг҃ъ ѻ҆тє́цъ на́шихъ. 
Предстоѧ́ще бг҃ꙋ вѣнцено́сцы страда́льцы съ  весе́лїемъ, томꙋ̀ за ны̀ моли́тесѧ. 
Бг҃оро́диченъ: Ꙗ҆́кѡ сп҃се́нїе на́ше, тѧ̀ бцⷣе,  мо́лимъ: молѝ за ны̀ вопло́щшагосѧ и҆з̾ тебѐ. 
Пѣ́снь и҃. 
І҆рмо́съ: И҆з̾ ѻ҆ц҃а̀ пре́жде вѣ̑къ рожде́ннаго  сн҃а и҆ бг҃а, и҆ въ послѣ̑днѧѧ лѣ̑та воплоще́ннаго ѿ  дв҃ы мт҃ре, свѧще́нницы по́йте, лю́дїе превозноси́те во  всѧ̑ вѣ́ки. 
Съ мч҃нки бꙋ́ди проше́нїе на́ше вѣ́рныхъ, и҆  тѣ́хъ наслѣ́дїѧ прича́стницы бꙋ́демъ, хрⷭ҇та̀ пою́ще,  и҆ превозносѧ́ще є҆го̀ во вѣ́ки. 
Ра́достїю серде́чною, ли́къ терпѣли́выхъ  страда́лєцъ, ѿ хрⷭ҇та̀ вѣнцы̀ бг҃олѣ́пнѡ прїе́млетъ,  и҆ свѣ́тлѡ пое́тъ, и҆ превозно́ситъ є҆го̀ во вѣ́ки. 
Стрꙋѧ́ми крове́й ва́шихъ ѡ҆багри́вшесѧ  достохва́льнїи, и҆ на нб҃сѣ́хъ во вѣ́ки со хрⷭ҇то́мъ  ца́рствꙋете, бл҃гоче́стнѡ пою́ще, и҆ превозносѧ́ще є҆го̀  во вѣ́ки. 
Бг҃оро́диченъ: Херꙋві̑мъ вы́шши ꙗ҆ви́ласѧ є҆сѝ,  бцⷣе чтⷭ҇аѧ, во чре́вѣ твое́мъ сѣдѧ́щаго на ни́хъ  поне́сши: є҆го́же со безпло́тными земні́и славосло́вимъ,  и҆ превозно́симъ во вѣ́ки. 
Пѣ́снь ѳ҃. 
І҆рмо́съ: Тѧ̀ па́че оу҆ма̀ и҆ словесѐ мт҃рь  бж҃їю, въ лѣ́то безлѣ́тнаго неизрече́ннѡ ро́ждшꙋю,  вѣ́рнїи є҆диномꙋ́дреннѡ велича́емъ. 
(л. п҃ѳ ѡ҆б.) 
За ѻ҆́бщее сп҃се́нїе моли́тесѧ, пресла́внїи  мч҃нцы, хрⷭ҇тꙋ̀ предстоѧ́ще, є҆гѡ́же ра́ди и҆ мꙋ̑ки  претерпѣ́сте. 
Си́лою крѣ́пкою преле́стнꙋю тве́рдость  низложи́сте непобѣди́мїи, и҆ ны́нѣ въ жили́щахъ  нбⷭ҇ныхъ со а҆́гг҃лы жи́ти сподо́бистесѧ. 
Зако́нными ѻ҆бы̑чаи мч҃нческими побѣди́вше  го́рдаго мꙋчи́телѧ, и҆ вѣнцы̀ прїѧ́сте пра́вєдныѧ  всечестні́и. 
Бг҃оро́диченъ: Ра́дꙋйсѧ бцⷣе мт҃и хрⷭ҇та̀ бг҃а,  є҆го́же родила̀ є҆сѝ, молѝ съ мч҃нки, грѣхѡ́въ  ѡ҆ставле́нїе дарова́ти вѣ́рою воспѣва́ющымъ тѧ̀. 
Свѣти́ленъ: 
Взѧ́стесѧ стрⷭ҇тоно́сцы, во свѣтови̑днаѧ ра̑йскаѧ  селє́нїѧ, ѡ҆блача́еми во свѣ́тлꙋю ри́зꙋ, ю҆́же  и҆стка́сте многови́дными ка́зньми, и҆ предстоитѐ  прⷭ҇то́лꙋ зижди́телевꙋ, ѡ҆ всѣ́хъ прилѣ́жнѡ молѧ́щесѧ. 
Бг҃оро́диченъ: Держа́внымъ твои́мъ покро́вомъ  чтⷭ҇аѧ, на́съ рабѡ́въ твои́хъ сохранѧ́й всегда̀, ѿ  навѣ̑тъ вра́жїихъ неврежде́нныхъ: тѧ́ бо є҆ди́нꙋ  стѧжа́хомъ прибѣ́жище въ напа́стехъ. 
На хвали́техъ стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Мч҃нцы хрⷭ҇то́вы прехва́льнїи, ꙳ гони́телей  стремлє́нїѧ, ꙳ и҆ нꙋ́жднꙋю сме́рть нивочто́же  вмѣни́вше, ꙳ и҆ бл҃годе́рзостнѡ ѡ҆полчи́вшесѧ, ꙳  мꙋжемꙋ́дреннѡ къ боре́нїємъ, ꙳ побѣдоно́сною сла́вою  ѡ҆дѣ́ѧстесѧ, ꙳ и҆ причто́стесѧ всѣ̑мъ пра́вєднымъ, ꙳ съ  ни́миже ва́съ всегда̀ хва́лѧще, оу҆бл҃жа́емъ.  [Два́жды.] 
Мч҃нцы хрⷭ҇то́вы пребл҃же́ннїи, ꙳ на во́льное  заколе́нїе ꙳ са́ми себѐ преда́сте, ꙳ и҆ зе́млю кро́вьми  ва́шими ѡ҆ст҃и́сте, ꙳ и҆ воздꙋ́хъ просвѣти́сте  преставле́нїемъ. ꙳ ны́нѣ же живетѐ на нб҃сѣ́хъ во  свѣ́тѣ невече́рнѣмъ, ꙳ ѡ҆ на́съ всегда̀ молѧ́щесѧ  бг҃ови́дцы. 
Мч҃нцы хрⷭ҇то́вы непобѣди́мїи, ꙳ мꙋ́къ разжже́нїе   ꙳ росо́ю бжⷭ҇твенныѧ блгⷣти ꙳ без̾ вре́да преидо́сте, ꙳  и҆ на водѣ̀ поко́йнѣ жи́ти сподо́бистесѧ, ꙳ вѣнцы̀  побѣ́ды прїе́мше. ꙳ тѣ́мъ ра́дꙋющесѧ дне́сь, пра́зднꙋемъ  ст҃ꙋ́ю ва́шꙋ па́мѧть, ꙳ хрⷭ҇та̀ сла́вѧще. 
(л. ч҃) 
Сла́ва, гла́съ и҃: 
Во́инствовавше хрⷭ҇тꙋ̀, ꙗ҆̀же на землѝ кра̑снаѧ  ѡ҆ста́висте, и҆ крⷭ҇тъ на ра́мена взе́мше, мꙋ́къ ра́ди  многоплете́нныхъ томꙋ̀ послѣ́довали є҆стѐ, и҆ пред̾  царѝ и҆ мꙋчи́тели мно́гими не ѿверго́стесѧ є҆гѡ̀,  а҆́гг҃ли вѣнцы̀ побѣ́дными главы̑ ва́шѧ оу҆вѧзо́ша,  дерзнове́ннїи дꙋше́ю, свѣ́тлѡ въ черто́гъ вели́кїй  внидо́сте. тѣ́мже дерзнове́нїе и҆мꙋ́ще ко сп҃сꙋ всѣ́хъ,  моли́тесѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
А҆рха́гг҃ла гаврїи́ла гла́съ воспрїи́мше рце́мъ:  ра́дꙋйсѧ, мт҃и бж҃їѧ, ꙗ҆́же жизнода́вца хрⷭ҇та̀ мі́рꙋ  ро́ждши. 
Крⷭ҇тобг҃оро́диченъ: Гдⷭ҇и, ꙳ є҆гда̀ тѧ̀ сл҃нца  првⷣнаго ꙳ ви́дѣ со́лнце на дре́вѣ повѣ́шена, ꙳ лꙋчы̀  скры̀, ꙳ и҆ лꙋна̀ свѣ́тъ во тьмꙋ̀ преложѝ: ꙳  всенепоро́чнаѧ же твоѧ̀ мт҃и ꙳ оу҆тро́бою  оу҆ѧзвлѧ́шесѧ. 
А҆́ще и҆́мать Сла́вꙋ на стїхо́внѣ, и҆ ты̀ глаго́ли  вече́рнїй. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. ч҃ ѡ҆б.) 
[глⷡ҇а ѕ҃і] СЛꙊ́ЖБА Ѻ҆́БЩА 
сщ҃енномч҃нкꙋ є҆ди́номꙋ. 
Ве́черъ, 
на Гдⷭ҇и воззва́хъ, стїхи̑ры, гла́съ а҃. 
Подо́бенъ: Всехва́льнїи мч҃нцы: 
Бг҃омꙋ́дре бл҃же́нне, и҆́мⷬ҇къ, ꙳ ѡ҆червле́ньми  твоеѧ̀ кро́ве, ꙳ сщ҃е́ннꙋю твою̀ ѻ҆де́ждꙋ оу҆краси́лъ  є҆сѝ: ꙳ ѿ си́лы бо благоче́стнѡ въ си́лꙋ, ꙳ и҆ ѿ  сла́вы въ сла́вꙋ бж҃е́ственнꙋю ꙳ ра́дꙋѧсѧ преше́лъ  є҆сѝ, ꙳ и҆ ны́нѣ моли́сѧ, ꙳ дарова́ти дꙋша́мъ на́шымъ   ꙳ ми́ръ и҆ ве́лїю млⷭ҇ть. 
Же́ртвꙋ пе́рвѣе ꙳ бг҃ꙋ приносѧ̀ безкро́внꙋю, ꙳  ꙗ҆́кѡ свѧще́нникъ зако́ннѣйшїй, ꙳ бг҃оглаго́ливе  всече́стне, ꙳ по́слѣжде ꙗ҆́кѡ всепло́дїе ꙳ и҆ прїѧ́тнꙋ  же́ртвꙋ, ꙳ тебѐ сама́го кро́вїю, ꙳ ꙗ҆́кѡ мꙋ́ченикъ  и҆́стиннѣйшїй, ꙳ хрⷭ҇тꙋ̀ прине́слъ є҆сѝ, є҆го́же молѝ  ѡ҆ пою́щихъ тѧ̀. 
Мч҃нкъ вѡ́инства, ꙳ хрⷭ҇тꙋ̀ ѻ҆́тче, приве́лъ  є҆сѝ ꙳ оу҆чє́нїи твои́ми и҆ наказа̑нїи, ꙳ оу҆чѧ̀ и҆  наказꙋ́ѧ, ꙳ и҆ ꙗ҆́вѣ ѡ҆́бразъ бг҃омꙋ́дре, тебѐ сама́го  предлага́ѧ. ꙳ съ ни́миже моли́сѧ, ꙳ дарова́ти дꙋша́мъ  на́шымъ ꙳ ми́ръ и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
Прегрѣше́нїй пꙋчи́ною ѡ҆бꙋрева́емь, къ ти́хомꙋ  приста́нищꙋ твоеѧ̀ пречⷭ҇тыѧ мольбы̀ бцⷣе, прибѣ́гъ,  взыва́ю тѝ: сп҃си́ мѧ, держа́внꙋю твою̀ просте́рши  десни́цꙋ рабꙋ̀ твоемꙋ̀, пренепоро́чнаѧ. 
Крⷭ҇тобг҃оро́диченъ: Оу҆ крⷭ҇та̀ предстоѧ́щи сн҃а  и҆ бг҃а твоегѡ̀, и҆ долготерпѣ́нїе тогѡ̀ смотрѧ́ющи,  глаго́лаше пла́чꙋщи мт҃и чтⷭ҇аѧ: оу҆вы̀ мнѣ̀, ча́до  сладча́йшее, что̀ сїѧ̑ стра́ждеши не пра́веднѡ, сло́ве  бж҃їй, да сп҃се́ши человѣ́чество; 
(л. ч҃а) 
А҆́ще и҆́мать самогла́сенъ, Сла́ва, гла́съ ѕ҃: 
Сщ҃е́нникъ законнѣ́йшїй, да́же до кончи́ны твоеѧ̀  бы́лъ є҆сѝ, бл҃же́нне и҆́мⷬ҇къ: свѧщеннодѣ́йствꙋѧ  бо бж҃е́ствєннаѧ и҆ неизглагѡ́ланнаѧ та̑инства, кро́вь  твою̀ и҆злїѧ́лъ є҆сѝ за хрⷭ҇та̀ бг҃а, и҆ же́ртвꙋ  бл҃гопрїѧ́тнꙋ себѐ приве́лъ є҆сѝ. тѣ́мъ дерзнове́нїе  и҆мѣ́ѧ къ немꙋ̀, прилѣ́жнѡ моли́сѧ ѡ҆ вѣ́рою и҆  любо́вїю соверша́ющихъ твою̀ пречестнꙋ́ю па́мѧть, и҆  почита́ющымъ сїю̀ и҆зба́витисѧ напа́стей и҆ всѧ́кихъ  бѣ́дъ и҆ ѡ҆бстоѧ́нїй. 
И҆ ны́нѣ бг҃оро́диченъ: 
Бг҃а и҆з̾ тебѐ воплоти́вшагосѧ разꙋмѣ́хомъ,  бцⷣе дв҃о: того̀ молѝ ѡ҆ сп҃се́нїи дꙋ́шъ на́шихъ. 
Крⷭ҇тобг҃оро́диченъ: Ви́дѧщи тѧ̀ распина́ема,  хрⷭ҇тѐ, тебѐ ро́ждшаѧ, вопїѧ́ше: что̀ стра́нное є҆́же  ви́жꙋ та́инство, сн҃е мо́й; ка́кѡ на дре́вѣ оу҆мира́еши  пло́тїю повѣ́шенъ, жи́зни пода́телю; 
А҆́ще пра́зднꙋеши съ полѷеле́емъ, и҆ ты̀ глаго́ли  бг҃оро́диченъ воскрⷭ҇ный: Кто̀ тебѐ не оу҆бл҃жи́тъ: 
Вхо́дъ. Прокі́менъ днѐ. 
Чтє́нїѧ г҃ ст҃и́тєльскаѧ, [пи̑саны въ концѣ̀  кни́ги сеѧ̀]. 
На стїхо́внѣ стїхи̑ры, самогла́сны, гла́съ ѕ҃. 
Кро́вїю ѡ҆багри́въ твою̀ сщ҃е́ннꙋю ѻ҆де́ждꙋ,  вше́лъ є҆сѝ во ст҃а̑ѧ ст҃ы́хъ, ст҃ъ ты̀ бы́въ,  и҆́мⷬ҇къ, сла́вне, и҆ ꙗ҆́вѣ всегда̀ наслажда́ѧсѧ  ѡ҆боже́нїѧ, оу҆краша́емь и҆ мꙋче́нїемъ сїѧ́ѧ, и҆  а҆́гг҃лъ показꙋ́ѧсѧ чистѣ́йшими причащє́нїи. тѣ́мъ тѧ̀  чти́мъ, и҆ любо́вїю пра́зднꙋемъ твоѐ сщ҃е́ннѣйшее  торжество̀ достобл҃же́нне. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Желѣ́зомъ ѡ҆ко́ванъ, непреткнове́ннѡ стезю̀  ше́ствовалъ є҆сѝ, прпⷣбне, къ нбⷭ҇номꙋ гра́дꙋ  ведꙋ́щꙋю, чⷭ҇тны́ми твои́ми ра́нами, и҆́мⷬ҇къ,  всемꙋ́дре, ꙗ҆́коже оу҆́тварїю ѡ҆бложе́нъ. въ него́же  вше́дъ ꙗ҆́кѡ побѣди́тель и҆́стиннѣйшїй и҆ мч҃нкъ  непобѣди́мь, и҆ сщ҃еннодѣ́йственникъ сщ҃е́ннѣйшїй,  пое́ши со а҆́гг҃лы пѣснопѣ́нїе бж҃е́ственное чи́стѡ:  ст҃ъ, ст҃ъ, ст҃ъ, трⷪ҇це є҆диносꙋ́щнаѧ. 
(л. ч҃а ѡ҆б.) 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Восхо́дный степе́нь цр҃ковь стѧжа̀, сщ҃є́нныѧ  твоѧ̑ по́двиги, сщ҃енномч҃нче и҆́мⷬ҇къ, ю҆́же и҆  храни́ши незы́блемꙋ и҆ ненавѣ́тнꙋ ѿ волкѡ́въ  держа́вныхъ, проповѣ́дающꙋю до́блєсти твоѧ̑, и҆  велича́ющꙋю твоѧ̑ страда̑нїѧ, ꙗ҆̀же за хрⷭ҇та̀ зако́ннѡ  пострада́лъ є҆сѝ бл҃же́нне. 
Сла́ва, гла́съ д҃. 
Въ це́рковь нбⷭ҇нꙋю сщ҃е́ннѡ вше́лъ є҆сѝ,  сщ҃е́ннѡ ѡ҆блива́емь бл҃же́нне, кро́вїю, и҆ трⷪ҇цѣ  предстои́ши, бога́тнѡ сїѧ́ѧ ѿтꙋ́дꙋ блиста̑нїи  и҆стека́ющими пребога́те. тѣ́мже дне́сь, и҆́мⷬ҇къ,  твою̀ па́мѧть свѣтоно́снꙋю соверша́юще, чꙋ̑вствїѧ дꙋшѝ  просвѣща́емъ. 
И҆ ны́нѣ, бг҃оро́диченъ: воскрⷭ҇ный. 
А҆́ще ли не пра́зднꙋеши, глаго́ли се́й  бг҃оро́диченъ: 
Тꙋ́чами дх҃а прест҃а́гѡ пречⷭ҇таѧ, мою̀ мы́сль  ѡ҆росѝ, ꙗ҆́же ка́плю ро́ждшаѧ хрⷭ҇та̀, неизче́тнѡ  безмѣ̑рнаѧ беззакѡ́нїѧ человѣ́кѡмъ щедро́тами  и҆змы́вшꙋю: и҆зсꙋшѝ и҆сто́чникъ страсте́й мои́хъ, и҆  пото́ка мѧ̀ сподо́би пи́щи живы́ѧ при́снѡ, мл҃твами  твои́ми. 
Крⷭ҇тобг҃оро́диченъ: На крⷭ҇тѣ́ тѧ ꙗ҆́кѡ  оу҆зрѣ̀ ꙳ пригвожде́на гдⷭ҇и, ꙳ а҆́гница и҆ мт҃и твоѧ̀  дивлѧ́шесѧ, ꙳ и҆ что̀ видѣ́нїе сїѐ, взыва́ше, ꙳ сн҃е  возжелѣ́нне; ꙳ сїѧ̑ тѝ невѣ́рный собо́ръ воздадѐ  беззако́нный, ꙳ и҆́же мно́гихъ твои́хъ чꙋде́съ  наслади́выйсѧ, ꙳ но сла́ва неизглаго́ланномꙋ ꙳ соше́ствїю  твоемꙋ̀ влⷣко. 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
И҆ нра́вѡмъ прича́стникъ, и҆ престо́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ  бг҃одꙋхнове́нне, въ видѣ́нїѧ восхо́дъ: сегѡ̀ ра́ди  сло́во и҆́стины и҆справлѧ́ѧ, и҆ вѣ́ры ра́ди пострада́лъ  є҆сѝ да́же до кро́ве, сщ҃енномч҃нче и҆́мⷬ҇къ, молѝ  хрⷭ҇та̀ бг҃а сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. ч҃в) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ г҃. 
Подо́бенъ: Бж҃е́ственныѧ вѣ́ры: 
Мо́ремъ вѣ́ры и҆сповѣ́данїѧ, пре́лести  оу҆гаси́лъ є҆сѝ ѕлосла́вїе, ѡ҆бличи́въ і҆́дѡльское  безбо́жїе, и҆ всесожже́нїе бж҃е́ственное бы́въ,  чꙋдотворе́нїемъ ѡ҆зарѧ́еши концы̀ ѻ҆́тче прпⷣбне.  хрⷭ҇та̀ бг҃а молѝ дарова́ти на́мъ ве́лїю млⷭ҇ть.  [Два́жды.] 
Сла́ва, и҆ ны́нѣ, бг҃оро́диченъ: 
Бж҃е́ственнаѧ ски́нїѧ была̀ є҆сѝ сло́ва,  є҆ди́на пречⷭ҇таѧ дв҃о мт҃и, чистото́ю а҆́гг҃лы  превозше́дшаѧ, па́че всѣ́хъ менѐ пе́рсть бы́вша,  ѡ҆скверне́на плотски́ми прегрѣше́ньми, ѡ҆чи́сти мл҃твъ  твои́хъ бжⷭ҇твенными вода́ми, подаю́щи чтⷭ҇аѧ, ве́лїю  млⷭ҇ть. 
По в҃-й каѳі́смѣ сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Возсїѧ́въ ꙗ҆́коже со́лнца зарѧ̀, блиста́еши  прпⷣбне всемꙋ̀ мі́рꙋ свѣ́тлѡ оу҆че́нїи твои́ми  бг҃огла́се и҆́мⷬ҇къ, свѣтоно́сне мч҃нкѡмъ похвало̀.  [Два́жды.] 
Сла́ва, и҆ ны́нѣ, бг҃оро́диченъ: 
Пречⷭ҇тѣи рꙋцѣ̀ твоѝ дв҃о мт҃и, просте́рши,  покры́й оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ:  всѣ̑мъ пода́ждь хрⷭ҇тѐ, млⷭ҇ти твоѧ̑. 
По Хвали́те и҆́мѧ гдⷭ҇не: 
Припѣ́въ: 
Велича́емъ тѧ̀ сщ҃енномч҃нче, и҆́мⷬ҇къ, и҆  чте́мъ ст҃ꙋ́ю па́мѧть твою̀: ты́ бо мо́лиши за на́съ  хрⷭ҇та̀ бг҃а на́шего. 
Ѱало́мъ и҆збра́нный: Оу҆слы́шите сїѧ̑ всѝ  ꙗ҆зы́цы: 
По полѷеле́и сѣда́ленъ, гла́съ и҃. 
Подо́бенъ: Премꙋ́дрости: 
Ѡ҆кормлѧ́емь си́лою вседѣ́тельною, и҆ вѣ́триломъ  ѡ҆крилѧ́емь крⷭ҇тнымъ, легкѡ̀ преплы́лъ є҆сѝ жите́йскꙋю  бꙋ́рю, и҆ къ бж҃е́ствєннымъ (л. ч҃в ѡ҆б.) приста́нищємъ  вои́стиннꙋ дости́глъ є҆сѝ, добродѣ́телей кꙋ́плю мно́гꙋ  стѧжа́въ, ю҆́же влⷣцѣ всѣ́хъ прине́слъ є҆сѝ, и҆  є҆́же бл҃гі́й ра́бе, слы́шалъ є҆сѝ, и҆ си̑мъ  послѣ̑дꙋющаѧ: тѣ́мже, и҆́мⷬ҇къ, бл҃же́нне, молѝ  хрⷭ҇та̀ бг҃а, грѣхѡ́въ ѡ҆ставле́нїе пода́ти, чтꙋ́щымъ  любо́вїю ст҃ꙋ́ю па́мѧть твою̀. [Два́жды.] 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь  безчи́сленныхъ согрѣше́нїй мои́хъ: и҆ ꙗ҆́кѡ къ те́пломꙋ  защище́нїю и҆ покро́вꙋ моемꙋ̀, чⷭ҇таѧ, къ приста́нищꙋ  притека́ю твоеѧ̀ бл҃гости. тѣ́мже пречⷭ҇таѧ, и҆з̾ тебѐ  воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ  рабѣ́хъ твои́хъ, непреста́ннѡ молѧ́щихъ ти сѧ, бцⷣе  пречⷭ҇таѧ, молѧ́щи є҆го̀ при́снѡ, согрѣше́нїй  ѡ҆ставле́нїе дарова́ти, воспѣва́ющымъ досто́йнѡ сла́вꙋ  твою̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Чⷭ҇тна̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆́же  воздадѐ мѝ; 
Всѧ́кое дыха́нїе: 
Є҆ѵⷢ҇лїе сщ҃енномч҃нкꙋ, [пи́сано въ концѣ̀ кни́ги  сеѧ̀]. 
По н҃-мъ ѱалмѣ̀ стїхи́ра, гла́съ д҃: 
Сосꙋ́дъ сщ҃е́нъ дх҃а ст҃а́гѡ бы́лъ є҆сѝ, дꙋ́шꙋ  ѡ҆чи́стивъ ѿ страсте́й сщ҃е́нне, ѿсю́дꙋ бж҃е́ственное  пома́занїе ст҃о́е прїѧ́лъ є҆сѝ, ст҃и́тель ты̀ бы́въ, и҆  наста́вникъ люде́й бг҃омꙋ́дрыхъ, и҆ мч҃нкъ непобѣди́мь,  на́съ ра́ди стрⷭ҇ти претерпѣ́вшагѡ, и҆ безстра́стїе  и҆сточи́вшагѡ, страда́льче и҆́мⷬ҇къ. 
Канѡ́нъ, гла́съ в҃. 
Пѣ́снь а҃. 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ: ꙗ҆́кѡ просла́висѧ. 
Хрⷭ҇то́вымъ свѣтоли́тїемъ просвѣща́емь,  сщ҃енномч҃нче сла́вне, и҆́мⷬ҇къ мл҃твами твои́ми  пребл҃же́нне, ѡ҆мраче́ннꙋю дꙋ́шꙋ мою̀ просвѣтѝ, ꙗ҆́кѡ  да воспѣва́ю тѧ̀. 
(л. ч҃г) 
Просвѣще́нїемъ сп҃си́тельнагѡ проповѣ́данїѧ,  чтⷭ҇омꙋ срⷣцꙋ твоемꙋ̀, ꙗ҆́кѡ зерца́ло нескве́рное  ѻ҆́тче возсїѧ́въ, лꙋчы̀ всѣ̑мъ и҆спꙋсти́лъ є҆сѝ. 
Посто́мъ твои́мъ страстна̑ѧ и҆гра̑нїѧ всѧ̑, и҆  воздержа́нїемъ жела́нїе претвори́лъ є҆сѝ, и҆  разли́чными по́двиги взѧ́лсѧ къ безстра́стнѣй высотѣ̀. 
Бг҃оро́диченъ: Бг҃а и҆з̾ тебѐ вопло́щшагосѧ  свѣ́мы, безсѣ́меннагѡ хотѣ́нїѧ, сꙋ́щаго пре́жде всеѧ̀  тва́ри, и҆ пре́жде всѣ́хъ вѣ̑къ: тѣ́мже тѧ̀ сꙋ́щꙋю  бцⷣꙋ воспѣва́емъ. 
Пѣ́снь г҃. 
І҆рмо́съ: Оу҆твердѝ на́съ въ тебѣ̀, гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Всесоверше́ннꙋ же́ртвꙋ жи́вꙋ, себѐ хрⷭ҇тꙋ̀  прине́слъ є҆сѝ мꙋче́нїемъ, со́вѣстїю мч҃нческою,  предѝ пострада́въ воздержа́нїемъ. 
Житїѐ твоѐ сщ҃е́нно, и҆ сло́во бжⷭ҇твенно, и҆  дѣѧ̑нїѧ бж҃е́ствєннаѧ, прїе́млѧ восхождє́нїѧ въ  се́рдцы твое́мъ, и҆́стиннагѡ бг҃овидѣ́нїѧ, є҆го́же  полꙋчи́лъ є҆сѝ. 
Оу҆пра́вивъ бг҃оразꙋ́мнѡ прпⷣбне, оу҆́мъ тво́й,  за́повѣдьми сп҃совыми, досто́инъ ꙗ҆ви́лсѧ є҆сѝ, и҆  вѣ́ры побо́рникъ ненобѣди́мый. 
Бг҃оро́диченъ: Ѿ ме́ртвости оу҆́мъ на́шъ  ѿтрѧсла̀ є҆сѝ, ро́ждши сꙋ́щее безсме́ртїе, и҆  ѻ҆де́ждꙋ на́мъ и҆зтка́ла є҆сѝ нетлѣ́нїѧ, дв҃це,  ржⷭ҇тво́мъ твои́мъ. 
Сѣда́ленъ, гла́съ г҃: 
Бж҃е́ственнымъ дх҃омъ просвѣще́нъ, сверѣ́пство  мꙋчи́телей, дерзнове́нїемъ па́стырскимъ сщ҃енномч҃нче  велемꙋ́дреннѡ посрами́лъ є҆сѝ: и҆ преше́дъ пре́лести  пꙋчи́нꙋ, ко приста́нищꙋ бж҃е́ственномꙋ дости́глъ є҆сѝ  ѻ҆́тче прпⷣбне. хрⷭ҇та̀ бг҃а молѝ дарова́ти на́мъ  ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
Кі́йждо и҆дѣ́же сп҃са́етсѧ, та́мѡ пра́веднѡ и҆  притека́етъ: и҆ ко́е и҆но́е таково́е прибѣ́жище, ꙗ҆́кѡ  ты̀ бцⷣе, покрыва́ющее дꙋ́шы на́шѧ; 
(л. ч҃г ѡ҆б.) 
Крⷭ҇тобг҃оро́диченъ: Же́злъ си́лы стѧжа́вшїи,  крⷭ҇тъ сн҃а твоегѡ̀ бцⷣе, тѣ́мъ низлага́емъ врагѡ́въ  шата̑нїѧ, любо́вїю тѧ̀ непреста́ннѡ велича́юще. 
Пѣ́снь д҃. 
І҆рмо́съ: Оу҆слы́шахъ гдⷭ҇и, сла́вное твоѐ  смотре́нїе, и҆ просла́вихъ чл҃вѣколю́бче непостижи́мꙋю  твою̀ си́лꙋ. 
Всесожже́нїе бж҃е́ственное ты̀, и҆ чиста̀ же́ртва  прине́слсѧ є҆сѝ сп҃сꙋ всѣ́хъ, сщ҃енномч҃нче премꙋ́дре. 
Ста́до хрⷭ҇то́во, прпⷣбне, наставлѧ́ѧ къ свѣ́тꙋ  бг҃оразꙋ́мїѧ, безбо́жїѧ тьмꙋ̀ ѿгна́лъ є҆сѝ. 
Безбо́жїѧ глꙋбинꙋ̀ рѣко́ю твои́хъ по́тѡвъ,  ѻ҆́тче, ꙗ҆́кѡ сщ҃енномч҃нкъ и҆зсꙋши́лъ є҆сѝ. 
Бг҃оро́диченъ: Просвѣтѝ пречⷭ҇таѧ, ѡ҆мраче́ннꙋю  дꙋ́шꙋ мою̀ свѣ́томъ твои́мъ, ꙗ҆́же свѣ́тъ ро́ждшаѧ  є҆ди́нъ ѵ҆поста́сный. 
Пѣ́снь є҃. 
І҆рмо́съ: Свѣ́та пода́телю, и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. 
Бога́тство и҆ сла́вꙋ свѣ́тлꙋю, и҆ долготꙋ̀  жи́зни, и҆ живо́тъ нетлѣ́ненъ, и҆́стиннаѧ премꙋ́дрость  хрⷭ҇то́съ, тебѣ̀ дарова̀ бл҃же́нне, ꙗ҆́кѡ и҆зрѧ́днѣ  того̀ возлю́бльшꙋ. 
Жезло́мъ вѣ́ры ѿгонѧ́еши є҆ресе́й лови̑твы, и҆  сою́зомъ любвѐ спрѧ́гъ ста́до твоѐ, наде́ждею и҆  вѣ́рою сохранѧ́еши невре́дно. 
Ѿрази́въ воздержа́нїемъ пи́щꙋ, накорми́лъ є҆сѝ  дꙋ́шꙋ твою̀, пи́щꙋ и҆мѣ́ѧ непреста̑нныѧ мл҃твы и҆  поꙋче́нїе, и҆ є҆́же къ бг҃ꙋ возносѧ́щее смире́нїе. 
Бг҃оро́диченъ: Тѧ̀ застꙋ́пницꙋ чⷭ҇таѧ, и҆ наде́ждꙋ  тве́рдꙋ, и҆ держа́вꙋ и҆ покро́въ, и҆ стѣ́нꙋ стѧжа́хомъ  всѝ, и҆ въ црⷭ҇тво нбⷭ҇ное вводѧ́щїй мо́стъ. 
Пѣ́снь ѕ҃. 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
(л. ч҃д) 
Же́ртва и҆ жри́тель бы́въ, поже́рлъ є҆сѝ себѐ  бг҃ꙋ вѣ́ры ра́ди: и҆ соблюда́еши безскве́рнено томꙋ̀  слꙋжи́тельства твоегѡ̀ соверше́нїе. 
Оу҆мертви́лсѧ є҆сѝ, бг҃оглаго́ливе, мі́рꙋ  всемꙋ̀, є҆ди́номꙋ же бг҃ꙋ жи́въ пребыва́ѧ, ко хрⷭ҇тꙋ̀  преста́вилсѧ є҆сѝ живото́мъ нетлѣ́ннымъ ѡ҆богаща́емь. 
Ны́нѣ въ безконе́чнꙋю сла́вꙋ преше́дъ ѿ землѝ,  ѻ҆каѧ́ннꙋю дꙋ́шꙋ мою̀ страстьмѝ, прпⷣбне, прилѣ́жнымъ  ѡ҆чище́нїемъ твоеѧ̀ мл҃твы оу҆врачꙋ́й. 
Бг҃оро́диченъ: Взе́млющаго грѣхѝ всегѡ̀ мі́ра  пречⷭ҇таѧ, хрⷭ҇та̀ заче́нши пренепоро́чнаѧ, не преста́й  просѧ́щи грѣхѡ́въ проще́нїѧ рабѡ́мъ твои̑мъ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ д҃: 
Подо́бенъ: Вознесы́йсѧ на крⷭ҇тъ: 
Во ст҃и́телехъ бл҃гоче́стнѡ пожи́въ, и҆ мꙋче́нїѧ  пꙋ́ть проше́дъ, і҆́дѡльскїѧ оу҆гаси́лъ є҆сѝ жє́ртвы,  и҆ побо́рникъ бы́въ твоемꙋ̀ ста́дꙋ, бг҃омꙋ́дре. тѣ́мже  тѧ̀ почита́юще та́йнѡ вопїе́мъ тѝ: ѿ бѣ́дъ и҆зба́ви  ны̀ при́снѡ твои́ми мольба́ми, ѻ҆́тче на́шъ,  и҆́мⷬ҇къ. 
І҆́косъ: Вѣ́рнѡ любо́вїю совокꙋ́пльшесѧ въ  па́мѧть сщ҃е́ннагѡ страда́льца, и҆ сегѡ̀ пѣ́сньми  восхва́лимъ дне́сь, ꙗ҆́кѡ да бл҃года́ти ѿ негѡ̀  наслади́мсѧ: дꙋ́шы бо сп҃са́етъ ѿ страсте́й и҆ бѣ́дъ,  ꙗ҆́кѡ мч҃нкъ, и҆ ꙗ҆́кѡ вѣ́ренъ ст҃и́тель, и҆  побо́рникъ молѧ́щихъ є҆го̀ ѿ дꙋшѝ. тѣ́мже вопїе́мъ  є҆мꙋ̀: ѿ бѣ́дъ и҆зба́ви ны̀ при́снѡ твои́ми мольба́ми  ѻ҆́тче на́шъ, и҆́мⷬ҇къ. 
Пѣ́снь з҃. 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Премꙋ́дрости ча́ша ꙗ҆ви́лсѧ є҆сѝ добродѣ́тели  и҆спо́лнена, и҆ созва́въ проповѣ́данїемъ высо́кагѡ  житїѧ̀ твоегѡ̀ ста́до твоѐ, сїѐ оу҆пра́вилъ є҆сѝ  бг҃омꙋ́дре, и҆ съ ни́ми ѻ҆́тче взыва́еши: бл҃гослове́нъ  бг҃ъ ѻ҆тє́цъ на́шихъ. 
(л. ч҃д ѡ҆б.) 
Въ хра́мы та́мѡ сꙋ́щыѧ, въ жили́ще че́стно  дости́глъ є҆сѝ, со а҆́гг҃лы водворѧ́ѧсѧ, и҆ съ ни́ми  ѻ҆́тче ликꙋ́еши. тѣ́мже тѧ̀ чтꙋ́ще пребл҃же́нне, со  дерзнове́нїемъ зове́мъ: бл҃гослове́нъ бг҃ъ ѻ҆тє́цъ  на́шихъ. 
Бл҃же́нъ є҆сѝ, и҆ добро́ ти є҆́сть ны́нѣ  водвори́вшꙋсѧ, и҆дѣ́же првⷣныхъ вѡ́инства, и҆дѣ́же  мч҃нчєскаѧ селє́нїѧ, и҆дѣ́же премꙋ́дрыхъ а҆пⷭ҇лъ ли́цы  вопїю́тъ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: Ты̀ є҆ди́на бг҃ꙋ всѧ́чєскаѧ  мꙋ́дростїю созда́вшемꙋ мт҃и позна́ласѧ є҆сѝ  неискꙋсобра́чнаѧ, дв҃о пречⷭ҇таѧ. тѣ́мже тѝ  бл҃гоче́стнѡ взыва́юще глаго́лемъ: бл҃гослове́на ꙗ҆́же  бг҃а пло́тїю ро́ждши. 
Пѣ́снь и҃. 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆врє́йскимъ снизше́дшаго, и҆ пла́мень въ ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̑ вѣ́ки. 
Сщ҃еннодѣ́йствовавъ бл҃гоче́стнѡ хрⷭ҇то́вꙋ  слꙋ́жбꙋ та́йнꙋю, слове́сное ѻ҆вча̀ са́мъ прине́слсѧ  є҆сѝ є҆мꙋ̀ же́ртва прїѧ́тна и҆ бл҃гоꙋго́дна,  всесоверша́ема кро́вїю, пребл҃же́нне. 
Сщ҃е́нства ѻ҆де́ждꙋ дѣ́лы твои́ми премꙋ́дре,  оу҆краси́въ, ꙗ҆ви́лсѧ є҆сѝ цѣломꙋ́дрїѧ ключа́рь,  воздержа́нїѧ пи́ща и҆́стиннаѧ, мл҃твы оу҆чи́тель,  покаѧ́нїѧ наста́вникъ, и҆ зако́нъ жи́зни. 
Предложе́нїю вре́мѧ, покаѧ́нїю пло́дъ при́снѡ  предлага́емь, и҆ смоко́вница непло́днаѧ посѣче́нїемъ  прети́тъ: дꙋшѐ моѧ̀, проклѧ́тїѧ оу҆бо́йсѧ, воспрїими́  же хрⷭ҇та̀, бл҃гопло́дїе добродѣ́тельное. 
Бг҃оро́диченъ: Не пре́зри, застꙋ́пнице стра́шнаѧ,  гла́са ра̑бъ твои́хъ и҆ ѿ всѧ́кїѧ бѣды̀ и҆ преще́нїѧ  лю́тагѡ, дв҃о ст҃а́ѧ, всѣ́хъ и҆схитѝ: преклонѧ́етъ бо  бг҃а мт҃рнѧѧ мл҃тва твоѧ̀. 
Пѣ́снь ѳ҃. 
І҆рмо́съ: Ѿ бг҃а бг҃а сло́ва, неизече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ.  
(л. ч҃є) 
Оу҆вѧди́лъ є҆сѝ ѻ҆́тче, разли̑чныѧ вра̑жїѧ  стрѣ́лы, ѻ҆гне́мъ воздержа́нїѧ, и҆ чистоты̀  оу҆́глїемъ, пло́тскꙋю попали́въ ти́нꙋ, и҆́стинныѧ та́мѡ  сꙋ́щїѧ свѣ́тлости пресла́внѡ сподо́билсѧ є҆сѝ. 
Свѣтоно́снаѧ твоѧ̀, ѻ҆́тче, возсїѧ́вши па́мѧть,  просвѣща́етъ дꙋ́шы бл҃гоговѣ́йнѡ сїю̀ соверша́ющихъ,  досточꙋ́дне, и҆ прича́стники бж҃їѧ свѣ́та ꙗ҆вле́ннѡ  си́хъ соверша́етъ: ю҆́же досто́йнѡ, бг҃омꙋ́дре, пѣ́сньми  велича́емъ. 
Вѣне́цъ носѧ́ща тѧ̀, ѻ҆́тче, и҆ по́честь  побѣ́ды прїи́мша ѿ бж҃їѧ десни́цы, и҆ по́двиги  сконча́вша, и҆ свѣ́та и҆спо́лньшасѧ бж҃їѧ, вѣ́рꙋюще  вѣ́рнїи ко хрⷭ҇тꙋ̀ моле́бника те́пла тѧ̀ предлага́емъ. 
Бг҃оро́диченъ: Ꙗ҆́кѡ бцⷣꙋ тѧ̀, дв҃о и҆ мт҃рь  сло́ва, хода́таицꙋ сꙋ́щꙋю на́мъ, присносꙋ́щнагѡ бж҃їѧ  живота̀, и҆ пра́вды со́лнце возсїѧ́вшꙋю на́мъ, вѣ́рнїи  є҆диномꙋ́дреннѡ пѣ́сньми велича́емъ. 
Свѣти́ленъ. 
Подо́бенъ: Нб҃о ѕвѣзда́ми: 
Ꙗ҆́кѡ сщ҃енномч҃нкъ, вѧза́ти и҆ рѣша́ти и҆мѣ́ѧй  вла́сть, разрѣшѝ ѕѡ́лъ мои́хъ сою́зъ, и҆ къ любвѝ  бж҃їей причти́ мѧ и҆ црⷭ҇твїѧ прича́стника, бл҃же́нне,  содѣ́лай мл҃твами твои́ми. 
Бг҃оро́диченъ: Просвѣтѝ чтⷭ҇аѧ, дꙋ́шꙋ мою̀  грѣхѝ потемнѣ́вшꙋю, и҆ вѣ́чнꙋющагѡ мѧ̀ пла́мене и҆  мра́ка и҆зба́ви хода́тайствомъ твои́мъ, ꙗ҆́кѡ да съ  весе́лїемъ хвалю̀ твоѐ вели́чїе. 
На хвали́техъ стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Бл҃года́ть дꙋхо́внаѧ, ꙳ и҆́мⷬ҇къ, ѻ҆́тче  тебѣ̀ возсїѧ́вши, ꙳ свѣ́тлѡ просвѣти́ тѧ: ꙳ ѿсю́дꙋ  оу҆ма́ли страстнꙋ́ю но́щь, ꙳ и҆ безстра́стїѧ де́нь  пости́же, ꙳ чи́стѣ чтⷭ҇ѣ́йшемꙋ свѣ́тꙋ совокꙋ́пльсѧ. ꙳ ѡ҆  не́мже жи́тельствꙋѧ, ꙳ не забꙋ́ди бг҃огла́се  сщ҃енномч҃нче, ꙳ вѣ́рою пою́щихъ па́мѧть твою̀.  [Два́жды.] 
Бл҃года́ть жела́ннꙋю, ꙳ сщ҃енномч҃нче,  и҆́мⷬ҇къ, носѧ̀ нбⷭ҇нꙋю, ꙳ земны́ѧ же небре́глъ  є҆сѝ: ꙳ сегѡ̀ ра́ди ꙗ҆́кѡ безпло́тенъ, ꙳ страда́льческое  и҆збра́лъ є҆сѝ житїѐ, ꙳ ꙗ҆́кѡ присносꙋ́щнагѡ пото́ка  пи́щи, ꙳ бл҃гонаслади́тисѧ хотѧ̀ бг҃опрїѧ́тне, ꙳ и҆  слеза́ми мѝ (л. ч҃є ѡ҆б.) и҆зсꙋши́лъ є҆сѝ, мꙋ́тный  и҆сто́чникъ страсте́й, и҆ напои́лъ є҆сѝ дꙋшепи̑щныѧ  кла́сы. 
Тѣ́ло преѡби́дѣлъ є҆сѝ ꙳ оу҆ранѧ́емое  бїе́ньми, ꙳ и҆ ѻ҆гню̀ приближа́емое: ꙳ оу҆́мъ бо  впери́лъ є҆сѝ непобѣди́мымъ жела́нїемъ, ꙳ прекра́сною  добро́тою, ꙳ бжⷭ҇твеннагѡ рачи́телѧ, ꙳ є҆гѡ́же сла́дкимъ  оу҆ѧзви́всѧ жела́нїемъ, ꙳ мч҃нкѡвъ оу҆добре́нїе,  ст҃и́телей оу҆краше́нїе, ꙳ страда́льче, и҆́мⷬ҇къ,  а҆́гг҃лѡвъ собесѣ́дниче. 
Сла́ва, гла́съ д҃: 
Но́въ са́дъ ꙗ҆́коже ма́слина, на бж҃їей трапе́зѣ  положи́лсѧ є҆сѝ, ꙗ҆́кѡ сы́нъ ходѧ́щихъ по пꙋтѝ  гдⷭ҇ню: мꙋче́нїѧ ра́ди бл҃гословѝ тѧ̀ гдⷭ҇ь, и҆  оу҆́зриши бл҃га̑ѧ вы́шнѧгѡ сїѡ́на, наслажда́ѧсѧ  бж҃е́ственнагѡ ра́дованїѧ со всѣ́ми ст҃ы́ми,  сщ҃енномч҃нче, и҆́мⷬ҇къ, достойнопѣ́тый: и҆̀мже  ѻ҆́бщники на́съ бы́ти мольба́ми твои́ми сотворѝ. 
И҆ ны́нѣ, бг҃оро́диченъ: 
Бцⷣе, всѣ́хъ цр҃и́це, правосла́вныхъ похвало̀,  є҆реті́чествꙋющихъ шата̑нїѧ разорѝ, и҆ ли́ца и҆́хъ  посрамѝ, не кла́нѧющихсѧ нижѐ чтꙋ́щихъ пречⷭ҇таѧ,  чⷭ҇тны́й тво́й ѡ҆́бразъ. 
Крⷭ҇тобг҃оро́диченъ: Распина́ема ви́дѧщи, ꙳ и҆ въ  ре́бра пробода́ема копїе́мъ, пречⷭ҇таѧ, хрⷭ҇та̀  чл҃вѣколю́бца, ꙳ пла́чꙋщи вопїѧ́ше: ꙳ что̀ сїѐ сн҃е  мо́й; ꙳ что̀ тебѣ̀ неблагода́рнїи лю́дїе возда́ша, ꙳  вмѣ́стѡ ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆  тщи́шисѧ безча́дствовати мѧ̀ вселюбе́знѣйше; ꙳ дивлю́сѧ  бл҃гоꙋтро́бне, ꙳ твоемꙋ̀ во́льномꙋ распѧ́тїю. 
А҆́ще и҆́мать, Сла́вꙋ на стїхо́внѣ, глаго́ли  вече́рнїй. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. ч҃ѕ) 
[глⷡ҇а з҃і] СЛꙊ́ЖБА Ѻ҆́БЩА 
сщ҃енномч҃нкѡмъ двѣма̀, и҆ мнѡ́гимъ. 
Ве́чера, 
на Гдⷭ҇и воззва́хъ, стїхи̑ры, гла́съ а҃. 
Подо́бенъ: Всехва́льнїи мч҃нцы: 
Ст҃и́тельскꙋю ѻ҆де́ждꙋ ꙳ свѣ́тлѡ вои́стиннꙋ  оу҆краси́сте ꙳ мꙋче́нїѧ кро́вїю, ꙳ и҆ ѻ҆бою́дꙋ свѣ́тлѡ  оу҆краси́вшесѧ, ꙳ со а҆́гг҃лы зижди́телю предста́сте, ꙳  оу҆го́дницы сла́внїи, ꙳ є҆гѡ́же моли́те, ꙳ дарова́ти дꙋша́мъ  на́шымъ ꙳ ми́ръ и҆ ве́лїю млⷭ҇ть. 
Бг҃одꙋхновє́нныѧ ѻ҆рга́ны, ꙳ вои́стиннꙋ на́мъ  ꙗ҆ви́стесѧ, ꙳ возвѣща́юще неизречє́ннаѧ бж҃їѧ та̑инства ꙳  писа́нїѧ бж҃е́ственнагѡ, ꙳ і҆́дѡльское безꙋ́мїе  ѡ҆блича́юще, ꙳ всѣ́хъ ко хрⷭ҇тꙋ̀ приведо́сте. ꙳ є҆го́же  моли́те, ꙳ дарова́ти дꙋша́мъ на́шымъ ꙳ ми́ръ и҆ ве́лїю  млⷭ҇ть. 
Сло́вомъ бг҃оразꙋ́мїѧ ꙳ лю́ди ѿ невѣ́дѣнїѧ  премꙋ́дрїи, ꙳ до конца̀ и҆зба́висте, ꙳ и҆ приведо́сте сп҃се́ны  сїѧ̑ ꙳ сло́вꙋ возсїѧ́вшемꙋ, ꙳ и҆з̾ ѻ҆ц҃а̀ рожде́нномꙋ  хрⷭ҇тꙋ̀ бг҃ꙋ на́шемꙋ: ꙳ томꙋ̀ помоли́тесѧ, ꙳ дарова́ти дꙋша́мъ  на́шымъ ꙳ ми́ръ и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
Дв҃о всепѣ́таѧ, ю҆́же въ тебѣ̀ та́йнꙋ мѡѷсе́й  проро́ческима ви́дѣ ѻ҆чи́ма, кꙋпинꙋ̀ горѧ́щꙋ и҆  неѡпалѧ́емꙋ: бж҃ества́ бо ѻ҆́гнь оу҆тро́бꙋ твою̀ чⷭ҇таѧ,  не ѡ҆палѝ. тѣ́мже мо́лимъ тѧ̀, ꙗ҆́кѡ мт҃рь бг҃а на́шегѡ,  ми́ръ и҆спроси́ти мі́рови и҆ ве́лїю млⷭ҇ть. 
Крⷭ҇тобг҃оро́диченъ: Оу҆ крⷭ҇та̀ твоегѡ̀  предстоѧ́щи, ꙳ сло́ве бж҃їй, ꙳ а҆́гница и҆ непоро́чнаѧ мт҃и  твоѧ̀ ꙳ рыда́ющи вопїѧ́ше: ꙳ оу҆вы̀ мнѣ̀, сн҃е, ꙳ ка́кѡ  оу҆мира́еши на крⷭ҇тѣ̀; ꙳ оу҆вы̀ мнѣ̀, свѣ́те мо́й  сла́дкїй, ꙳ гдѣ̀ твоеѧ̀ добро́ты ꙳ ны́нѣ за́йде зра́къ, ꙳  краснѣ́йшїй па́че всѣ́хъ человѣ̑къ; 
(л. ч҃ѕ ѡ҆б.) 
А҆́ще и҆́мать самогла́сенъ. Сла́ва, гла́съ и҃: 
Ѿ вре́менныхъ крꙋ̑гъ прише́дше бг҃зва́ннїи,  седмери́цею бїе́ми, и҆ стрꙋ́жеми преходѧ́ще, и҆ всѝ  распина́еми за хрⷭ҇та̀, ни ѻ҆́гнь, ни ра̑ны, ни ѻ҆рꙋ́жїе,  дꙋ́шъ ва́шихъ разсла́биша крѣ́пѡсти, и҆ попра́ли є҆стѐ  бѣсо́вскꙋю крѣ́пость, сщ҃енномч҃нцы сла́внїи: тѣ́мъ  моли́те хрⷭ҇та̀ бг҃а, сп҃стѝ дꙋ́шы на́шѧ. 
И҆ ны́нѣ, бг҃оро́диченъ: 
А҆́зъ, дв҃о ст҃а́ѧ бцⷣе, къ покро́вꙋ твоемꙋ̀  прибѣга́ю, вѣ́мъ, ꙗ҆́кѡ ѡ҆брѧ́щꙋ тобо́ю сп҃се́нїе:  мо́жеши бо чⷭ҇таѧ, помощѝ мнѣ̀. 
Крⷭ҇тобг҃оро́диченъ: 
Подо́бенъ: Ѽ пресла́внагѡ чꙋдесѐ! 
Тѧ̀ ви́дѧщи пригвожда́ема ꙳ на крⷭ҇тѣ̀ і҆и҃се, ꙳ и҆  стрⷭ҇ти прїе́млюща во́лею влⷣко, ꙳ дв҃а и҆ мт҃и твоѧ̀, ꙳  оу҆вы̀ мнѣ̀, вопїѧ́ше, ꙳ ча́до сла́дкое! ра̑ны непра́веднѡ  ка́кѡ терпи́ши; ꙳ врачꙋ̀ и҆сцѣли́вый человѣ́ческое  неможе́нїе, ꙳ и҆ ѿ тлѝ всѧ̑ и҆зба́вивый ꙳ бл҃гоꙋтро́бїемъ  твои́мъ. 
А҆́ще ли пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Цр҃ь нбⷭ҇ный: 
Вхо́дъ. Прокі́менъ днѐ. 
Чтє́нїѧ г҃, мч҃нчєскаѧ, [пи̑саны въ концѣ̀ кни́ги  сеѧ̀]. 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Ꙗ҆́кѡ ѕвѣ́зды многосвѣ̑тлыѧ ꙳ мы́сленнѡ возсїѧ́вше  на цр҃ко́внѣй тве́рди, ꙳ всю̀ тва́рь просвѣща́ете, ꙳ тьмꙋ̀  прогонѧ́юще по́двигомъ свѣ́та, ꙳ и҆ чꙋде́съ сїѧ́ньми: ꙳  тѣ́мъ дне́сь веселѧ́щесѧ, ꙳ соверша́емъ свѣтоно́снꙋю ꙳ и҆  ст҃ꙋ́ю ва́шꙋ па́мѧть, ꙳ сщ҃енномч҃нцы сла́внїи. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ: 
А҆пⷭ҇лѡмъ равноче́стнїи, ꙳ сщ҃еннонача́льницы бы́вше,   ꙳ по́мыслъ кꙋпноревни́тельный воспрїе́мше, ꙳ не  оу҆боѧ́вшесѧ безбо́жїѧ мꙋчи́тельскагѡ сꙋровства̀: ꙳ но  мꙋ́жески и҆ крѣ́пкѡ сп҃са проповѣ́давше ꙳ (л. ч҃з)  претерпѣ́сте многоразли̑чныѧ ѕлѡ́бы, ꙳ тогѡ̀ ра́ди бꙋ̑дꙋщаѧ  возда̑нїѧ ꙳ ны́нѣ воспрїе́млете, всемꙋ́дрїи. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ  є҆гѡ̀ восхо́щетъ ѕѣлѡ̀. 
Слꙋ́жбы приносѧ́ще честны̑ѧ всеси́льнїи, ꙳ и҆ же́ртвꙋ  непоро́чнꙋю влⷣцѣ хрⷭ҇тꙋ̀ ꙳ всесожжє́нїѧ совершє́нна ꙳  томꙋ̀ принесо́сте себѐ страда́льчески, ꙳ сщ҃еннонача́льницы  бл҃же́ннїи: ꙳ є҆го́же моли́те, ꙳ ѿ тлѝ и҆ бѣ́дъ  и҆зба́вити ꙳ вѣ́рою соверша́ющихъ ꙳ чтⷭ҇нꙋ́ю па́мѧть ва́шꙋ. 
Сла́ва, гла́съ д҃: 
Мч҃нцы непобѣди́мїи, і҆ера́рси прехва́льнїи, и҆  свѣти́льницы всемі́рнїи, столпѝ непобори́мїи бж҃е́ственныѧ  цр҃кве, и҆ степе́нь оу҆че́нїй, и҆ наста́вницы  бл҃гочести́выхъ, и҆ потреби́телїе бы́сте є҆ресе́й, ѻ҆тцы̀  бг҃омꙋ́дреннїи, свѣ́тлїи наста́вницы дꙋ́шъ на́шихъ,  а҆́гг҃лѡмъ собесѣ́дницы, и҆ трⷪ҇цѣ побо́рницы. 
И҆ ны́нѣ, бг҃оро́диченъ: 
Скве́рнꙋ ѿмы́й страстна́гѡ се́рдца моегѡ̀, бцⷣе  всепѣ́таѧ, и҆ всѧ̑ ꙗ҆́звы и҆ гноє́нїѧ сегѡ̀, ꙗ҆́же ѿ  грѣха̀ ѡ҆чи́сти чⷭ҇таѧ, и҆ оу҆ма̀ моегѡ̀ оу҆ста́ви  непостоѧ́нїе: ꙗ҆́кѡ да си́лꙋ твою̀ и҆ вели́кое застꙋпле́нїе  велича́ю ѻ҆каѧ́нный непотре́бный ра́бъ тво́й. 
Крⷭ҇тобг҃оро́диченъ. 
Подо́бенъ: Ꙗ҆́кѡ до́блѧ: 
Распина́ема ви́дѧщи, ꙳ и҆ въ ре́бра пробода́ема  копїе́мъ, ꙳ пречⷭ҇таѧ, хрⷭ҇та̀ чл҃вѣколю́бца, ꙳ пла́чꙋщи  вопїѧ́ше: ꙳ что̀ сїѐ сн҃е мо́й, ꙳ что̀ тебѣ̀ небл҃года́рнїи  лю́дїе возда́ша, ꙳ вмѣ́стѡ ꙗ҆́же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀ вселюбе́знѣйше; ꙳  дивлю́сѧ, благоꙋтро́бне, твоемꙋ̀ во́льномꙋ распѧ́тїю. 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви млⷭ҇ть твою̀ ѿ на́съ: но  мл҃твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. ч҃з ѡ҆б.) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ и҃. 
Подо́бенъ: Премꙋ́дрости: 
Пꙋчи́ны премꙋ́дрости оу҆ча́ще, дх҃о́вныѧ глꙋбины̀,  трⷪ҇ческое є҆ди́но бжⷭ҇тво̀ проповѣ́дали є҆стѐ  прпⷣбнїи, и҆списа́вше а҆́гг҃льскїѧ чи́ны, и҆ та̑йны тѣ́хъ  сїѧ́нїй бг҃омꙋ́дрїи: тѣ́мъ и҆ ни́жнее ст҃и́тельство  оу҆строѧ́юще, ко є҆ди́номꙋ возведо́стесѧ соедине́нїю  сщ҃енномч҃нцы. моли́те хрⷭ҇та̀ бг҃а, согрѣше́нїй  ѡ҆ставле́нїе дарова́ти, чтꙋ́щымъ любо́вїю ст҃ꙋ́ю па́мѧть  ва́шꙋ. [Два́жды.] 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ, и҆ ѡ҆скверне́ное моѐ се́рдце ѡ҆мы́й потѡ́ки  оу҆миле́нїѧ, покаѧ́нїѧ же слеза́ми: и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе  прⷭ҇нодв҃о, молѝ хрⷭ҇та̀ бг҃а, прегрѣше́нїй ѡ҆ставле́нїе  пода́ти мѝ, тебе́ бо и҆мѣ́ю наде́ждꙋ ра́бъ тво́й. 
По в҃-й каѳі́смѣ сѣда́ленъ, гла́съ є҃: 
Подо́бенъ: Собезнача́льное сло́во: 
А҆пⷭ҇льскимъ вѣща́нїемъ ѡ҆гласи́вше сво́й оу҆́мъ,  и҆ оу҆па́сше прпⷣбнїи вѣ́рныхъ соста́въ, же́ртвꙋ чи́стꙋ  принеслѝ є҆стѐ цр҃ю̀ и҆ творцꙋ̀, вопло́щшемꙋсѧ за ны̀ ѿ  дв҃ы бцⷣы, и҆ воскрⷭ҇шемꙋ со сла́вою: є҆го́же пред̾  мꙋчи́тели и҆сповѣ́даша сщ҃енномч҃нцы. [Два́жды.] 
Сла́ва, и҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное, стѣно̀ и҆  покро́ве и҆ приста́нище прибѣга́ющымъ къ тебѣ̀, прⷭ҇нодв҃о  чⷭ҇таѧ, сн҃а твоего̀ и҆ бг҃а молѝ со а҆́гг҃лы, ми́ръ да́ти  мі́рꙋ, и҆ сп҃се́нїе, и҆ ве́лїю млⷭ҇ть. 
(л. ч҃и) 
По Хвали́те и҆́мѧ гдⷭ҇не: 
Припѣ́въ: Велича́емъ ва́съ сщ҃енномч҃нцы хрⷭ҇то́вы,  и҆ чте́мъ ст҃ꙋ́ю па́мѧть ва́шꙋ: вы́ бо мо́лите за на́съ  хрⷭ҇та̀ бг҃а на́шего. 
Ѱало́мъ и҆збра́нный: Оу҆слы́шите сїѧ̑ всѝ  ꙗ҆зы́цы: 
По полѷеле́и сѣда́ленъ, гла́съ а҃: 
Подо́бенъ: Ка́мени запеча́танꙋ: 
Пло́дъ бг҃оразꙋ́мїѧ воздѣ́лавше трꙋды̀ свои́ми,  и҆з̾ ко́рене безбо́жїѧ и҆сто́ргли є҆стѐ ѻ҆стны̀  оу҆че́нїѧ, и҆ ма́стїю пома́завшесѧ бл҃года́тїю, оу҆паслѝ  є҆стѐ лю́ди сщ҃енномч҃нцы, и҆ зако́ннѡ пострада́вше,  сꙋгꙋ́бы по́чести ѿ хрⷭ҇та̀ сподо́бистесѧ, сла́ва да́вшемꙋ  ва́мъ крѣ́пость: сла́ва вѣнча́вшемꙋ ва́съ: сла́ва даю́щемꙋ  ва́ми всѣ̑мъ и҆сцѣле́нїе. [Два́жды.] 
Сла́ва, и҆ ны́нѣ, бг҃оро́диченъ: 
Рꙋ́цѣ твоѝ бжⷭ҇твеннѣи, и҆́миже созда́телѧ  понесла̀ є҆сѝ дв҃о прест҃а́ѧ, вопло́щшагосѧ бл҃гостїю,  просте́рши оу҆молѝ є҆го̀, и҆зба́вити на́съ ѿ  и҆скꙋше́нїй, и҆ страсте́й, и҆ бѣ́дъ, хва́лѧщихъ тѧ̀  любо́вїю, и҆ вопїю́щихъ: сла́ва все́льшемꙋсѧ въ тѧ̀: сла́ва  проше́дшемꙋ и҆з̾ тебѐ: сла́ва и҆зба́вльшемꙋ на́съ  ржⷭ҇тво́мъ твои́мъ. 
Та́же, степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Чⷭ҇тна̀ пред̾ гдⷭ҇емъ сме́рть  прпⷣбныхъ є҆гѡ̀: 
Сті́хъ: Что̀ возда́мъ гдⷭ҇ви ѡ҆ всѣ́хъ ꙗ҆́же  воздаде́ ми, 
Всѧ́кое дыха́нїе: 
Є҆ѵⷢ҇лїе сщ҃енномч҃нкѡмъ, [пи́сано въ концѣ̀ кни́ги  сеѧ̀]. 
По н҃-мъ ѱалмѣ̀ стїхи́ра, гла́съ д҃, самогла́сна: 
Ꙗ҆́кѡ столпѝ сꙋ́ще цр҃кве хрⷭ҇то́вы, стѣ́ны  разори́ли є҆стѐ невѣ́рствїѧ крѣ́пкѡ, самобра́тїѧ мч҃нцы:  тѣ́мъ пре́жде сме́рти є҆реті́ческꙋю бꙋ́рю разрꙋши́сте,  молѧ́щесѧ ѡ҆ дꙋша́хъ на́шихъ. 
Канѡ́нъ, гла́съ д҃. 
Пѣ́снь а҃. 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль, крⷭ҇тоѡбра́зныма  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
(л. ч҃ѳ) 
Бж҃їимъ свѣтоли́тїемъ сла́внїи ѡ҆блиста́еми,  свѣтоно́сное сїѐ и҆ свѣ́тлое пра́зднество ва́ше  бл҃гоче́стнѡ сла́вѧщихъ, страсте́й мглы̀ и҆зба́вите. 
Посра́мленъ бы́сть нечести́вый страда́льцы и҆  слꙋжи́тєли твои́ми хрⷭ҇тѐ цр҃ю̀, приложи́всѧ и҆̀мъ и҆  сво́й тꙋ́лъ лꙋка́вый и҆спраздни́въ, низложи́ти не возмо́же  тѣ́хъ крѣ́пости. 
Во́дъ животворѧ́щихъ и҆ дꙋхо́вныхъ и҆сполнѧ́еми,  и҆ста́ѧвшихъ зно́емъ лю́тагѡ безбо́жїѧ напои́сте, и҆ къ  водѣ̀ ст҃ѣ́й и҆ сп҃си́тельнѣй наста́висте. 
Бг҃оро́диченъ: Разрѣши́сѧ прароди́тельное  престꙋпле́нїе па́че оу҆́мнымъ ржⷭ҇тво́мъ твои́мъ пречⷭ҇таѧ,  и҆ пе́рвый воспрїѧ́ша ра́йскїй вхо́дъ, велегла́снѡ хва́лѧщїи  тѧ̀. 
Пѣ́снь г҃. 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀  хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆ прибѣ́жище  и҆ оу҆твержде́нїе. 
Разжиза́еми мы́сленнѡ оу҆тѣ́шителевымъ ѻ҆гне́мъ,  погаси́ша лє́сти лю́тагѡ запале́нїѧ, сщ҃енномч҃нцы  ра́дꙋющесѧ. 
Дх҃а свѣ́томъ сла́внїи, сꙋ́щихъ во тмѣ̀ лю́тѣ  привлеко́сте къ свѣ́тꙋ сщ҃е́ннагѡ кр҃ще́нїѧ. 
Зла́то и҆скꙋше́но ѻ҆гне́мъ мꙋче́нїѧ ꙗ҆ви́стесѧ,  мч҃нческихъ страда́нїй ст҃і́и, и҆мꙋ́ще запечатлѣ́нїе. 
Бг҃оро́диченъ: И҆збавлѧ́ющаго человѣ́ки ѿ  наси́лїѧ вра́жїѧ, родила̀ є҆сѝ си́льнаго бг҃а, пречⷭ҇таѧ  дв҃о всенепоро́чнаѧ. 
Сѣда́ленъ, гла́съ г҃. 
Подо́бенъ: Бж҃е́ственныѧ вѣ́ры: 
Мѵ́ромъ пома́занїѧ ѡ҆ст҃и́вшесѧ, па́стырїе  ꙗ҆ви́стесѧ лю́демъ бг҃омꙋ̑дрымъ, и҆ ꙗ҆́кѡ а҆́гнцы чи́сти  поже́ршесѧ, принесо́стесѧ сло́вꙋ началопа́стырю поже́ршемꙋсѧ  ꙗ҆́кѡ ѻ҆вча́ти, мч҃нцы всехва́льнїи, и҆ свѣти́льницы  всемі́рнїи, тѣ́мже торжествꙋ́емъ всю̀ любо́вїю бжⷭ҇твеннꙋю  па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Прибѣ́жище и҆ си́ла на́ша бцⷣе, держа́внаѧ по́мощь  мі́ра, (л. ч҃ѳ ѡ҆б.) мл҃твами твои́ми покры́й рабы̑ твоѧ̑  ѿ всѧ́кїѧ нꙋ́жды, є҆ди́на бл҃гослове́ннаѧ. 
Крⷭ҇тобг҃оро́диченъ: Же́злъ си́лы стѧжа́вшїи, крⷭ҇тъ  сн҃а твоегѡ̀ бцⷣе, тѣ́мъ низлага́емъ врагѡ́въ шата̑нїѧ,  любо́вїю тѧ̀ непреста́ннѡ велича́юще. 
Пѣ́снь д҃. 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце првⷣное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й гдⷭ҇и. 
Сщ҃е́нныхъ мч҃нкъ ли́къ да пое́тсѧ, ст҃и́тельства  бл҃года́тїю, и҆ мꙋче́нїемъ оу҆краша́емь, воспѣва́ющихъ съ  весе́лїемъ: сла́ва си́лѣ твое́й гдⷭ҇и. 
Наꙋче́ни бы́вше бж҃е́ствєннымъ та́йнамъ, ѻ҆тцы̀  бг҃оно́снїи, лю́ди въ преподо́бїи и҆ пра́вдѣ вои́стиннꙋ  оу҆пасо́сте, и҆ коне́цъ бж҃е́ственный прїѧ́сте мꙋче́нїемъ. 
Оу҆кра́шенъ бы́въ бж҃е́ственными а҆пⷭ҇льскими, и҆  прⷪ҇ро́ческими дарова̑нїи, сщ҃енномч҃нкъ ли́къ бж҃е́ственный  взыва́етъ веселѧ́сѧ: сла́ва си́лѣ твое́й гдⷭ҇и. 
Бг҃оро́диченъ: Бг҃оглагѡ́ланїи ѡ҆глаша́еми бцⷣе,  є҆́же ѡ҆ тебѣ̀ ви́дѧще сбытїѐ, ра́дꙋйсѧ пренепоро́чнаѧ  дв҃о, тебѣ̀ зове́мъ, и҆зба́вленнїи ржⷭ҇тво́мъ твои́мъ. 
Пѣ́снь є҃. 
І҆рмо́съ: Ты̀ гдⷭ҇и мо́й, свѣ́тъ въ мі́ръ прише́лъ  є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ вѣ́рою воспѣва́ющыѧ тѧ̀. 
Бжⷭ҇твенными зарѧ́ми премꙋ́драгѡ проповѣ́данїѧ,  возсїѧ́сте сѣдѧ́щымъ во тмѣ̀ преле́стнѣй свѣ́тъ  бл҃года́тный. 
Ны́нѣ зрѧ́ще хрⷭ҇та̀ лице́мъ къ лицꙋ̀, свѣ́та  неизрече́ннагѡ наслажда́етесѧ: томꙋ̀ за ны̀ моли́тесѧ. 
Бж҃їѧ рѣка̀ хрⷭ҇то́ва оу҆че́нїѧ и҆спо́лншисѧ въ  ва́съ, загради́сте пото́ки прелє́стныѧ, и҆ оу҆мы̀  вѣ́рныхъ тве́рдѣ напои́сте. 
Бг҃оро́диченъ: Є҆ди́нꙋ ѿ всѣ́хъ родѡ́въ  и҆збра́въ тѧ̀ гдⷭ҇ь, бцⷣе, и҆з̾ тебѐ воплоти́сѧ,  ѡ҆божи́въ человѣ́чество. 
(л. ч҃ѳ ѡ҆б.) 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Мꙋ́жествомъ и҆ мꙋ́дростїю пожи́въ гдⷭ҇и, ст҃ы́хъ  твои́хъ ли́къ, пра́вдою и҆ мл҃твою и҆ цѣломꙋ́дрїемъ, ѡ҆  тебѣ̀ ны́нѣ ра́дꙋетсѧ. 
Наде́ждею вѣ́чнагѡ живота̀ оу҆крѣплѧ́еми,  тѣлє́снаѧ раздроблє́нїѧ веселѧ́щесѧ претерпѣ́сте  до́блїи, и҆́же бж҃е́ственнымъ прⷪ҇ро́кѡмъ ст҃і́и  ревни́тєли. 
Зако́ны воспита́ни дꙋхо́вными премꙋ́дрїи,  беззако́ннꙋющымъ зако́ны сп҃си́тєльныѧ предложи́сте, и҆ къ  свѣ́тꙋ бл҃говѣ́рїѧ си́хъ приведо́сте. 
Бг҃оро́диченъ: Въ ме́ртвость ѿ живота̀ совлече́нъ  бы́сть въ раѝ а҆да́мъ, твои́мъ же дв҃о ѡ҆безсме́ртисѧ  животворѧ́щимъ ржⷭ҇тво́мъ, пречⷭ҇таѧ бг҃оневѣ́сто. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ г҃: 
Подо́бенъ: Дв҃а дне́сь: 
Ꙗ҆́кѡ свѣти́льницы незаходи́мїи разꙋ́мнагѡ сл҃нца,  соше́дшесѧ дне́сь восхва́лимъ пѣ́сньми, возсїѧ́ли бо  є҆стѐ сꙋ́щымъ во тьмѣ̀ неразꙋ́мїѧ, всѣ́хъ созыва́юще къ  высотѣ̀ бл҃гоче́стїѧ сщ҃енномч҃нцы. тѣ́мъ вопїе́мъ ва́мъ:  ра́дꙋйтесѧ по́стникѡвъ всѣ́хъ ѡ҆снова́нїе. 
І҆́косъ: И҆́же и҆спе́рва бжⷭ҇твеннꙋю добро́тꙋ,  і҆и҃се животода́вче, ѡ҆зарѝ мнѣ̀: ꙗ҆́кѡ да воспою̀ твоѧ̑  свѧти́тєли, и҆́же по тебѣ̀ подви́гшыѧсѧ да́же до сме́рти,  и҆ вра́жїю си́лꙋ низложи́вше крѣ́пцѣ, и҆ бг҃оме́рзкое  нече́стїе ѡ҆бличи́вше, крⷭ҇тною си́лою оу҆тве́рждшесѧ  хрⷭ҇тѐ, ѿ тебѐ сла́вꙋ прїѧ́ша досто́йнѡ, тѣ́мже зове́мъ  и҆̀мъ: ра́дꙋйтесѧ по́стникѡвъ всѣ́хъ ѡ҆снова́нїе. 
Пѣ́снь з҃. 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
(л. р҃) 
Ст҃и́тельства просвѣще́ни мѵ́ромъ бг҃омꙋ́дрїи,  бж҃е́ственною мч҃нческою кро́вїю, бг҃олѣ́пнѡ ѻ҆бою́дꙋ  прославлѧ́етесѧ, вопїю́ще: бл҃гослове́нъ є҆сѝ въ хра́мѣ  сла́вы твоеѧ̀ гдⷭ҇и. 
Оу҆пра́вльше ꙗ҆́коже во мгнове́нїе зємна́ѧ  мꙋдрѡва́нїѧ, ꙗ҆́кѡ въ кораблѝ пречⷭ҇тыѧ сла́вы  прехва́льнїи возвыша́еми, взыва́ша: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Не невѣ́дꙋще проти́внагѡ оу҆мышле́нїѧ, всѧ́ко  мꙋчи́тельное вѣ́дѣнїе преле́стное ѿрази́ша сла́внїи  сщ҃енномч҃нцы, пою́ще: бл҃гослове́нъ є҆сѝ въ хра́мѣ  сла́вы твоеѧ̀ гдⷭ҇и. 
Бг҃оро́диченъ: Зе́млю оу҆́бѡ мгло́ю, нб҃о же  ѻ҆́блаки ѡ҆дѣва́ѧй гдⷭ҇ь, въ пло́ть ме́ртвеннꙋю и҆з̾  крове́й твои́хъ дв҃це, ѡ҆дѣ́ѧсѧ, во ѻ҆де́ждꙋ сла́вы  безсме́ртїѧ ѡ҆дѣва́ѧ человѣ́ки. 
Пѣ́снь и҃. 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тєли  ѻ҆́троцы, взыва́юще: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Бїе́ми жи́лами, и҆ болѣ́зньми плотски́ми, живо́тъ  нетлѣ́нный сщ҃енномч҃нцы и҆схода́таили є҆стѐ всѣ̑мъ  слꙋжа́щымъ мє́ртвымъ богѡ́мъ, и҆́же, сп҃се́ни бы́вше, съ  ва́ми при́снѡ взыва́ютъ: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Гро́здїе вїногра́да мы́сленнагѡ сщ҃енномч҃нцы сꙋ́ще,  ны́нѣ вїно̀ и҆сточа́ете и҆сцѣле́нїѧ, и҆ веселитѐ сердца̀  всѣ́хъ вѣ́рою восхвалѧ́ющихъ ва́съ, и҆ вопїю́щихъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Сщ҃енномч҃нчестїи гро́би чꙋдеса̀ и҆сточи́ша  вселе́ннѣй, всеѕла́гѡ де́мѡна привидѣ́нїѧ лє́стнаѧ  сокрꙋша́юще, бл҃голѣ́пнаѧ же и҆сцѣлє́нїѧ подаю́тъ  вопїю́щымъ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Бг҃оро́диченъ: Ви́дѣнъ бы́сть ꙗ҆́кѡ чл҃вѣ́къ,  и҆з̾ тебѐ ражда́емь пресꙋ́щный, сꙋгꙋ́бъ є҆стество́мъ  пречⷭ҇таѧ, дѣ́йствы же и҆ хотѣ̑нїи, и҆̀мже оу҆подо́бльсѧ  во́лею и҆ ꙗ҆́вльсѧ, є҆мꙋ́же пое́мъ вѣ́рою: бл҃гослови́те  всѧ̑ дѣла̀ гдⷭ҇нѧ гдⷭ҇а. 
(л. р҃ ѡ҆б.) 
Пѣ́снь ѳ҃. 
І҆рмо́съ: Ка́мень нерꙋкосѣ́чный, ѿ несѣко́мыѧ  горы̀ тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ,  тѧ̀ бцⷣе велича́емъ. 
Сщ҃енномч҃нкъ ст҃ы́хъ сщ҃е́ннꙋю соверша́юще па́мѧть,  прїиди́те всѝ велегла́снѡ пѣ́сньми сщ҃е́нными си́хъ  почти́мъ, ѡ҆ на́съ молѧ́щихсѧ всеще́дромꙋ бг҃ꙋ на́шемꙋ. 
Сло́вомъ оу҆тѣ́шени бы́вше, всѧ̑ сквє́рны дꙋ́шъ  ва́шихъ ѡ҆чи́стивше, и҆ ко́жныѧ ѻ҆де́жды мꙋ́ками  совле́кшесѧ, въ прекра́снꙋю ри́зꙋ сп҃се́нїѧ ѡ҆блеко́стесѧ. 
Собра́шасѧ лю́дїе въ па́мѧть стрⷭ҇тоте́рпєцъ  ст҃ы́хъ бл҃года̑ти воспрїѧ́ти, и҆ дѡ́блїѧ сщ҃енномч҃нки  воспѣ́ти, и҆́же пострада́ша мꙋ́жески, и҆ низложи́ша  ѕлонача́льнаго. 
Бг҃оро́диченъ: Носѧ́щи на рꙋка́хъ хрⷭ҇та̀, ма́нїемъ  носѧ́щаго всѧ́чєскаѧ, сего̀ ꙗ҆́кѡ сн҃а твоего̀ оу҆молѝ,  ѿ вра́жїихъ навѣ̑тъ и҆зба́вити мѧ̀ пречⷭ҇таѧ, и҆ бе́здною  млⷭ҇ти ѡ҆б̾ѧ́ти, и҆ сп҃сти́ мѧ. 
Свѣти́ленъ. 
Подо́бенъ: Жєны̀ оу҆слы́шите: 
Ны́нѣ бл҃гонаро́читъ ꙗ҆ви́сѧ на́мъ де́нь, и҆мꙋ́щїй  сщ҃е́нныхъ преє́мникъ, сщ҃е́нныхъ а҆пⷭ҇лъ, и҆ бг҃онѡ́сныѧ  кꙋ́пнѡ проповѣ́дники вѣ́ры, и҆ непобѣди̑мыѧ мч҃нки:  и҆́хже моле́бнꙋю па́мѧть вѣ́рнѡ всѝ соверша́емъ. 
Бг҃оро́диченъ: Совѣ́та вели́кагѡ а҆́гг҃ла ѻ҆́ч҃а  родила̀ є҆сѝ хрⷭ҇та̀ цр҃ѧ̀ сла́вы препѣ́таѧ  ѻ҆трокови́це, є҆гѡ́же крⷭ҇тъ сщ҃енномч҃нцы проповѣ́давше,  просвѣти́ша ꙗ҆зы́ки, и҆ наꙋчи́ша тѧ̀ бцⷣꙋ сла́вити, и҆  покланѧ́тисѧ твоемꙋ̀ ржⷭ҇твꙋ̀. 
На хвали́техъ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Сщ҃е́ннымъ пома́занїемъ, ꙳ и҆ мч҃нческою кро́вїю, ꙳  бг҃ꙋ прибли́жишасѧ сщ҃енномч҃нцы всесла́внїи, ꙳ цвѣ́тъ  є҆сте́ственный, ꙳ добро́та слове́снаѧ, ꙳ премꙋ́дрости  верхо́вники, ꙳ пра́вости бг҃осло́вїѧ, ꙳ пра́вило вѣ́ры, ꙳  всесоста́вное и҆справле́нїе, ꙳ и҆ цр҃квамъ бл҃голѣ́пїе.  [Два́жды.] 
(л. р҃а) 
Стра́ждꙋщымъ прославле́нїе, ꙳ мч҃нкѡмъ велича́нїе  подписꙋ́юще, ꙳ оу҆вѣ́ристесѧ бг҃омꙋ́дрїи, ꙳ дерза́ти  до́блественнѡ ꙳ на разли̑чныѧ мꙋ̑ки, ꙳ и҆ ю҆́зы и҆ темни̑цы, ꙳  и҆ тѣле́съ ѡ҆бнажє́нїѧ, ꙳ и҆ вѧза̑нїѧ, ꙳ и҆ стꙋ́дени  лю̑тыѧ, ꙳ по́слѣжде и҆ на ра̑ны и҆ сме́рть сщ҃енномч҃нцы. 
Многоѡбра́зныхъ ра́ди мꙋче́нїй ꙳ совле́кшесѧ  оу҆мерщвле́нїѧ, ꙳ мч҃нцы сла́внїи, ꙳ въ нетлѣ́нїѧ ри́зꙋ  ѡ҆блеко́стесѧ, ꙳ и҆ ны́нѣ на нб҃сѣ́хъ живетѐ, ꙳  бж҃е́ственномꙋ прⷭ҇то́лꙋ всегда̀ предстоѧ́ще: ꙳ тѣ́мже  вѣ́рою ꙳ всесвѣ́тлꙋю па́мѧть ва́шꙋ пра́зднꙋемъ, ꙳ ра́кꙋ  моще́й ва́шихъ ѡ҆блобыза́юще. 
Сла́ва, гла́съ и҃: 
Во ст҃и́телехъ и҆ мч҃нцѣхъ преидо́сте прпⷣбнїи,  вѣ́рнїи ꙗ҆ви́стесѧ па́стырїе, и҆ хрⷭ҇то́вꙋ и҆спи́вше  ча́шꙋ. тѣ́мъ во ѻ҆бои́хъ бл҃гоꙋгоди́вше хрⷭ҇тꙋ̀, томꙋ̀  моли́тесѧ ѡ҆ всѣ́хъ на́съ съ го́рними слꙋга́ми, во свѣ́тѣ  ны́нѣ водворѧ́ющесѧ. 
И҆ ны́нѣ, бг҃оро́диченъ: 
А҆рха́гг҃ла гаврїи́ла гла́съ воспрїи́мше рце́мъ:  ра́дꙋйсѧ мт҃и бж҃їѧ, ꙗ҆́же жизнода́вца хрⷭ҇та̀ мі́рꙋ  ро́ждшаѧ. 
Крⷭ҇тобг҃оро́диченъ: Ю҆́ница нескве́рнаѧ, ю҆нца̀  ви́дѧщи на дре́вѣ пригвожда́ема во́лею, рыда́ющи  жа́лостнѣ, оу҆вы̀ мнѣ̀, вопїѧ́ше, люби́мѣйшее ча́до!  что́ ти со́нмъ воздадѐ неблагода́рный є҆вре́йскїй, хотѧ́  мѧ ѡ҆безча́дствовати ѿ тебѐ вселюбе́зне; 
А҆́ще и҆́мꙋтъ Сла́вꙋ на стїхо́внѣ, глаго́ли  вече́рнїй. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. р҃а ѡ҆б.) 
[глⷡ҇а и҃і] СЛꙊ́ЖБА Ѻ҆́БЩА 
прпⷣбномч҃нкꙋ є҆ди́номꙋ. 
Ве́черъ, 
на Гдⷭ҇и воззва́хъ, стїхи̑ры, гла́съ ѕ҃. 
Подо́бенъ: Тридне́венъ: 
По́двиги мꙋ́драгѡ по́стника, ꙳ и҆ бѡлѣ́зни во́ина  хрⷭ҇то́ва ꙳ восхвалѧ́юще по до́лгꙋ вѣ́рнїи, ꙳ возопїе́мъ  гдⷭ҇еви: ꙳ тогѡ̀ мл҃твами хрⷭ҇тѐ бж҃е, ꙳ ѿ всѧ́кїѧ бѣ́ды  и҆зба́ви на́съ. 
Да́стсѧ тѝ ѿ бг҃а мно́гъ ми́ръ предо́блїй, ꙳ бꙋ́рю  преше́дшꙋ тѝ лю́тыхъ, ꙳ прпⷣбне ѻ҆́тче, и҆́мⷬ҇къ, ꙳  непобѣди́мый во́ине, ꙳ и҆ мл҃твенниче ѡ҆ хва́лѧщихъ тѧ̀. 
Пострада́лъ є҆сѝ мꙋ́дре зако́ннѡ, ꙳ и҆ бы́лъ є҆сѝ  премꙋ́дръ къ бг҃ꙋ, ꙳ ꙗ҆́кѡ дрꙋгі́й до́мъ ты̀ мч҃нче, ꙳  всѧ́ческихъ содѣ́телю, и҆ ꙗ҆ви́лсѧ є҆сѝ бг҃оно́се, ꙳  свѣти́ло цр҃ко́вное, ꙳ прпⷣбныхъ оу҆добре́нїе. 
Сла́ва, и҆ ны́нѣ, бг҃оро́диченъ: 
Бцⷣе дв҃о чтⷭ҇аѧ, моли́сѧ гдⷭ҇ви, ꙳ ꙗ҆́кѡ да  мл҃твами твои́ми ꙳ пода́стъ дꙋша́мъ на́шымъ грѣхѡ́въ  ѡ҆ставле́нїе, ми́ръ и҆ ве́лїю млⷭ҇ть. 
Крⷭ҇тобг҃оро́диченъ: На дре́вѣ живо́тъ на́шъ  зрѧ́щи, всенепоро́чнаѧ бцⷣе ви́сѧщъ, мт҃рски рыда́ющи  вопїѧ́ла є҆сѝ: сн҃е мо́й, и҆ бж҃е мо́й, сп҃сѝ любо́вїю  пою́щыѧ тѧ̀. 
А҆́ще и҆́мать, самогла́сенъ. Сла́ва, гла́съ є҃: 
Прпⷣбне ѻ҆́тче, не да́лъ є҆сѝ сна̀ ѻ҆чи́ма  твои́ма, ни вѣ́ждома твои́ма дрема́нїѧ, до́ндеже дꙋ́шꙋ и҆  тѣ́ло ѿ страсте́й свободи́лъ є҆сѝ, и҆ себѐ  оу҆гото́валъ є҆сѝ дх҃а жили́ще: прише́дъ бо хрⷭ҇то́съ со  ѻ҆ц҃е́мъ, ѻ҆би́тель въ тебѣ̀ сотворѝ, є҆диносꙋ́щныѧ  трⷪ҇цы бл҃года́ть прїи́мъ, великопроповѣ́дниче прпⷣбне,  моли́сѧ ѡ҆ дꙋша́хъ на́шихъ. 
(л. р҃в) 
И҆ ны́нѣ, бг҃оро́диченъ: 
Бл҃жи́мъ тѧ̀ бцⷣе дв҃о, и҆ сла́вимъ тѧ̀ вѣ́рнїи по  до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю  предста́тельницꙋ, и҆ прибѣ́жище дꙋ́шъ на́шихъ. 
Крⷭ҇тобг҃оро́диченъ. 
Подо́бенъ: Бл҃жи́мъ тѧ̀: 
Зрѧ́щи дре́вле а҆́гнца своего̀, дв҃о мт҃и  всебл҃же́ннаѧ ѻ҆трокови́ца, на крⷭ҇тъ воздви́жена, вопїѧ́ше  слезѧ́щи: оу҆вы̀ мнѣ̀, сн҃е мо́й, ка́кѡ оу҆мира́еши, бг҃ъ  є҆стество́мъ сы́й безсме́ртенъ; 
А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Въ чермнѣ́мъ мо́ри: 
Вхо́дъ. Прокі́менъ днѐ. 
Чтє́нїѧ г҃ мч҃нчєскаѧ, [пи̑сана въ концѣ̀ кни́ги  сеѧ̀]. 
На стїхо́внѣ стїхи̑ры, гла́съ а҃. 
Подо́бенъ: Всехва́льнїи мч҃нцы: 
Прехва́льне, и҆́мⷬ҇къ, ꙳ твоѐ житїѐ возложи́лъ  є҆сѝ, ꙳ добродѣ́телей попече́нїе, ꙳ пѣсносло́вїемъ бо  вѣ́рнїи, ꙳ вѣ́рою хрⷭ҇та̀ похвалѧ́ютъ, ꙳ твои́ми  покарѧ́ющесѧ оу҆чє́нїи: ꙳ и҆́мже оу҆тверди́тисѧ въ  ми́рѣ, ꙳ предстоѧ̀ оу҆молѝ бж҃е́ственнаго дх҃а. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
Бг҃одꙋхнове́нне мч҃нче, и҆́мⷬ҇къ, ꙳ твоѐ житїѐ  оу҆́бѡ ра́вно а҆́гг҃лѡмъ, ꙳ земны̑мъ ѡ҆б̾ѧви́сѧ: ꙳ нбⷭ҇нымъ  же ꙗ҆́кѡ бл҃гово́ннаѧ же́ртва, ꙳ и҆ до́брое кади́ло, ꙳ твоѐ  и҆сповѣ́данїе принесе́сѧ. ꙳ и҆ ны́нѣ моли́сѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю млⷭ҇ть. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ  є҆гѡ̀ восхо́щетъ ѕѣлѡ̀. 
Пребога́тый, и҆́мⷬ҇къ, страсте́й побѣди́тель  бы́въ, ꙳ мꙋчи́телѧ побѣди́лъ є҆сѝ: ꙳ вѣнцено́сцємъ  сликовствꙋ́ѧ бл҃же́нне, ꙳ ѡ҆ всѣ́хъ помина́й соверша́ющихъ  твою̀ па́мѧть, ꙳ и҆ ны́нѣ хрⷭ҇тꙋ̀ моли́сѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю млⷭ҇ть. 
Сла́ва, гла́съ д҃: 
Посо́бїемъ дꙋхо́внымъ прпⷣбномч҃нче, и҆́мⷬ҇къ,  побѣди́въ врага̀ проти́внаго, ꙗ҆́кѡ во́инъ непобѣди́мь,  ѻ҆рꙋ́жїемъ вѣ́ры, тьмы̀ мы́сленныѧ є҆ѳїѡ́пы ссѣ́клъ  є҆сѝ, и҆ соверши́въ зако́нъ пѡ́двигъ (л. р҃в ѡ҆б.)  твои́хъ, со всѣ́ми стрⷭ҇тоте́рпче вѣнча́лсѧ є҆сѝ ли́ки,  прпⷣбне и҆ пребога́те. 
И҆ ны́нѣ, бг҃оро́диченъ: 
И҆зба́ви на́съ ѿ нꙋ́ждъ на́шихъ мт҃и хрⷭ҇та̀ бг҃а,  ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ,  є҆ди́но предста́тельство дꙋ́шъ на́шихъ. 
Крⷭ҇тобг҃оро́диченъ. 
Подо́бенъ: Ꙗ҆́кѡ до́блѧ: 
Распина́ема ви́дѧщи, ꙳ и҆ въ ре́бра пробода́ема  копїе́мъ, ꙳ пречⷭ҇таѧ, хрⷭ҇та̀ чл҃вѣколю́бца, ꙳ пла́чꙋщи  вопїѧ́ше: ꙳ что̀ сїѐ сн҃е мо́й; ꙳ что̀ тебѣ̀ неблагода́рнїи  лю́дїе возда́ша, ꙳ вмѣ́стѡ ꙗ҆́же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀ вселюбе́знѣйше; ꙳  дивлю́сѧ бл҃гоꙋтро́бне ꙳ твоемꙋ̀ во́льномꙋ распѧ́тїю. 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ и҃: 
Въ тебѣ̀ ѻ҆́тче и҆звѣ́стнѡ сп҃се́сѧ є҆́же по  ѡ҆́бразꙋ: прїи́мъ бо крⷭ҇тъ, послѣ́довалъ є҆сѝ хрⷭ҇тꙋ̀ и҆  дѣ́ѧ оу҆чи́лъ є҆сѝ презира́ти оу҆́бѡ пло́ть, прехо́дитъ  бо: прилѣжа́ти же ѡ҆ дꙋшѝ, ве́щи безсме́ртнѣй. тѣ́мже и҆  со а҆́гг҃лы сра́дꙋетсѧ, прпⷣбне и҆́мⷬ҇къ, дꙋ́хъ тво́й. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ, сѣда́ленъ, гла́съ д҃. 
Подо́бенъ: Вознесы́йсѧ: 
Земны́хъ и҆ тлѣ́ющихъ наслаждє́нїѧ небре́глъ  є҆сѝ, и҆ въ пꙋсты́ни житїѐ возлюби́лъ є҆сѝ, мі́ра  красоты̀ и҆ пи́щи вре́мєнныѧ возненави́дѣлъ є҆сѝ, и҆  ѿсю́дꙋ сподо́билсѧ є҆сѝ мч҃нческомꙋ и҆ по́стническомꙋ  сочта́тисѧ ли́кꙋ: съ ни́миже молѝ сп҃стѝ рабы̑ твоѧ̑.  [Два́жды.] 
(л. р҃г) 
Сла́ва, и҆ ны́нѣ, бг҃оро́диченъ: 
На прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧйсѧ, ꙗ҆́кѡ на прⷭ҇то́лѣ  ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ,  вопло́щьсѧ бо бг҃ъ, и҆́стиннѡ воцр҃и́сѧ над̾ всѣ́ми  ꙗ҆зы́ки, и҆ разꙋ́мнѡ ны́нѣ пое́мъ є҆мꙋ̀: є҆го́же  оу҆молѝ сп҃сти́сѧ рабѡ́мъ твои̑мъ. 
По в҃-й каѳі́смѣ сѣда́ленъ, гла́съ и҃. 
Подо́бенъ: Премꙋ́дрости: 
І҆ѡа́нновы нра́вы крⷭ҇ти́телѧ и҆ и҆лїѝ ѳесві́тѧнина  добродѣ́тєли посто́мъ подража́ѧ, безпло́тнѡ пожи́лъ  є҆сѝ, со а҆́гг҃лы сла́вѧ ст҃ꙋ́ю трⷪ҇цꙋ бжⷭ҇твеннꙋю, и҆  бѣсѡ́вскаѧ нахождє́нїѧ побѣжда́ѧ мꙋ́жествомъ. тѣ́мъ и҆  страда́нїемъ крѣ́пкѡ подвиза́всѧ, хрⷭ҇то́вꙋ бжⷭ҇твенномꙋ  воплоще́нїю кла́нѧѧсѧ съ бжⷭ҇тво́мъ, и҆́мⷬ҇къ,  бл҃же́нне, є҆го́же молѝ, грѣхѡ́въ ѡ҆ставле́нїе дарова́ти,  пра́зднꙋющымъ любо́вїю ст҃ꙋ́ю па́мѧть твою̀. [Два́жды.] 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ же́нахъ, тѧ̀ безсѣ́меннѡ  ро́ждшꙋю бг҃а пло́тїю, всѝ оу҆бл҃жа́емъ ро́ди  человѣ́честїи: ѻ҆́гнь бо всели́сѧ въ тебѣ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мъ  а҆́гг҃льскїй собо́ръ, и҆ человѣ́ческїй ро́дъ досто́йнѡ  сла́вимъ всест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти, досто́йнѡ пою́щымъ сла́вꙋ твою̀. 
По Хвали́те и҆́мѧ гдⷭ҇не: 
Припѣ́въ: 
Оу҆бл҃жа́емъ тѧ̀ прпⷣбномч҃нче, и҆́мⷬ҇къ, и҆  чте́мъ ст҃ꙋ́ю па́мѧть твою̀, наста́вниче мона́хѡвъ, и҆  собесѣ́дниче а҆́гг҃лѡвъ. 
Ѱало́мъ и҆збра́нный: Терпѧ̀ потерпѣ́хъ гдⷭ҇а: 
По полѷеле́и сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ: 
Въ поще́нїи и҆скꙋ́сенъ бы́въ, во страда́нїи  просїѧ́лъ є҆сѝ, и҆ просвѣти́лъ є҆сѝ вѣ̑рныѧ твои́ми  пѡ́двиги бл҃же́нне, и҆́мⷬ҇къ: тѣ́мже тѧ̀ всѝ согла́снѡ  велича́емъ. [Два́жды.] 
(л. р҃г ѡ҆б.) 
Сла́ва, и҆ ны́нѣ, бг҃оро́диченъ. 
Наде́ждо непосты́днаѧ надѣ́ющихсѧ на тѧ̀, є҆ди́на  ро́ждшаѧ па́че є҆стества̀ пло́тїю хрⷭ҇та̀ бг҃а на́шего:  того̀ со ст҃ы́ми прпⷣбномч҃нки молѝ, пода́ти вселе́ннѣй  ѡ҆чище́нїе прегрѣше́нїй, и҆ всѣ̑мъ на́мъ пре́жде конца̀  житїѧ̀ и҆справле́нїе. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Чтⷭ҇на̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Всѧ́кое дыха́нїе: 
Є҆ѵⷢ҇лїе прпⷣбномч҃нкꙋ, [пи́сано въ концѣ̀ кни́ги  сеѧ̀.] 
По н҃-мъ ѱалмѣ̀ стїхи́ра, гла́съ и҃: 
И҆́же по ѡ҆́бразꙋ соблюды́й невреди́мѡ прпⷣбне  ѻ҆́тче, и҆́мⷬ҇къ є҆́же по хрⷭ҇то́вѣ вѣ́рѣ,  сопроти́вилсѧ є҆сѝ терпѣли́вѡ, не оу҆страши́всѧ  мꙋчи́тельскагѡ преще́нїѧ, но дꙋхо́внымъ мече́мъ того̀  оу҆би́лъ є҆сѝ: тѣ́мъ дерзнове́нїе стѧжа́въ къ бг҃ꙋ,  сп҃са́й чтꙋ́щыѧ тѧ̀ ѿ всѧ́кихъ бѣ́дъ, прпⷣбный  страда́льче. 
Канѡ́нъ, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ вопїѧ́ше. 
Ѿ собла̑знъ жите́йскихъ и҆ ѿ страсте́й  ѡ҆скорблѧ́ющихъ мѧ̀, оу҆мирѝ оу҆́мъ мо́й страда́льче  прпⷣбне, и҆ въ твою̀ похвалꙋ̀ ти́хѡ па́мѧть твори́ти  сподо́би мѧ̀. 
Страда́льчєскїѧ вѣнцы̀ ꙗ҆́кѡ страда́лецъ прїе́мъ  прпⷣбне, и҆́мⷬ҇къ, прело́женъ бы́лъ є҆сѝ ѿ землѝ  къ мі́рꙋ нера́тномꙋ, и҆ къ свѣ́тꙋ и҆ животꙋ̀ и҆́стинномꙋ  пребл҃же́нне. 
Стрꙋѧ́ми крове́й пла́мень мꙋчи́тельскїй погаси́въ,  бл҃гоче́стне мч҃нче, напои́лъ є҆сѝ дꙋ́шы вѣ́рныхъ,  сотвори́въ прозѧба́ти жела́нїе живота̀ вѣ́чнагѡ прпⷣбне. 
Бг҃оро́диченъ: И҆́же невмѣсти́мое сло́во во чре́вѣ  твое́мъ вмѣще́но поро́ждши, бг҃овмѣсти́маѧ сѣ́нь,  оу҆тѣснѧ́ющїѧ мѧ̀ лю́тыѧ бꙋ́ри ѕлы́хъ свободѝ, чтⷭ҇аѧ. 
(л. р҃д) 
Пѣ́снь г҃. 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е  мо́й, вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Оу҆крѣпле́нъ бы́лъ є҆сѝ си́лою бж҃їею,  ѿлꙋчи́всѧ къ подвигѡ́мъ дерзнове́нїемъ пребл҃же́нне,  терпѧ̀ болѣ̑зни и҆ мꙋ̑ки гони́тєльскїѧ стрⷭ҇тоте́рпче  прпⷣбне ѻ҆́тче на́шъ. 
Крѣ́пость даде́ ти хрⷭ҇то́съ подвигода́вецъ  вели́кїй, сокрꙋши́ти пре́лесть, и҆ посрами́ти врага̀,  хва́лѧщагосѧ безстꙋ́днѡ, и҆ тще́тнѡ всꙋ́е шата́ющагосѧ. 
Твоѝ кра́снѣи но́зѣ ꙗ҆́вѣ прпⷣбне, ко стезѝ  мꙋче́нїѧ входѧ́щыѧ свѣ́тлѡ, и҆ главы̑ ѕлочести́выхъ  сламлѧ́ющыѧ, и҆́мⷬ҇къ, многострада́льне. 
Бг҃оро́диченъ: Ю҆́же дре́вле ви́дѣ і҆а́кѡвъ ѿ  землѝ просте́ртꙋ къ нбⷭ҇нѣй высотѣ̀, бжⷭ҇твеннꙋю  лѣ́ствицꙋ ꙗ҆́вѣ, мр҃і́ю чтⷭ҇ꙋю влⷣки воспое́мъ пала́тꙋ. 
Сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Кр҃ще́нъ бы́сть трегꙋ́бѡ, тремѝ кр҃щє́нїи вѣ́рнѡ,  водо́ю и҆ ѻ҆гне́мъ, и҆ бж҃їимъ дх҃омъ, пе́рвѣе слеза́ми,  второ́е воздержа̑нїи мно́гими подвиза́всѧ крѣ́пкѡ, пожи́въ  равноа́гг҃льскимъ житїе́мъ на землѝ бл҃же́нне, и҆́мⷬ҇къ:  тре́тїе, ꙗ҆́кѡ а҆́гнецъ и҆зрѧ́денъ закла́нъ бы́лъ є҆сѝ  хрⷭ҇тꙋ̀ бг҃ꙋ на́шемꙋ. того̀ молѝ непреста́ннѡ, сп҃сти́сѧ  дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ є҆́же па́че є҆стества̀ зрѧ̀,  и҆ внима́ше мы́слїю и҆́же на рꙋно̀ до́ждь, въ безсѣ́менномъ  зача́тїи твое́мъ бцⷣе, кꙋпинꙋ̀ ѻ҆гне́мъ неѡпали́мꙋю,  же́злъ а҆арѡ́новъ прозѧ́бшїй. и҆ свидѣ́тельствꙋѧ  ѡ҆брꙋ́чникъ тво́й и҆ храни́тель, сщ҃е́нникѡмъ взыва́ше: дв҃а  ражда́етъ, и҆ по ржⷭ҇твѣ̀ па́ки дв҃ою пребыва́етъ. 
Крⷭ҇тобг҃оро́диченъ: Помышлє́нїѧ ѿ серде́цъ  мно́гихъ ѿкрыва́ютсѧ: копїе́мъ стрⷭ҇те́й твои́хъ  оу҆ѧзвлѧ́ющи мо́й оу҆́мъ, въ распѧ́тїи твое́мъ во́льномъ:  ча́до, кто̀ оу҆́зритъ пла́ча моегѡ̀, (л. р҃д ѡ҆б.) и҆  пло́ти терза̑нїѧ, разꙋмѣ́етъ вельмѝ бг҃а тѧ̀ сꙋ́ща  всеи́стинна; воспѣва́ю сло́ве, млⷭ҇рдїе твоѐ, є҆гѡ́же  ра́ди терпи́ши распѧ́тїе. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ смы́сла  чи́ста, ѡ҆ гдⷭ҇ѣ пра́зднꙋющи. 
Зако́ннѡ пости́лсѧ є҆сѝ, зако́ннѡ пострада́лъ  є҆сѝ, и҆ зако́ннѡ вѣнча́нъ бы́лъ є҆сѝ, бж҃їимъ сло́вомъ  оу҆крѣплѧ́емь, и҆ невре́дна себѐ соблюда́ѧ пребл҃же́нне. 
Не терпѧ̀ прпⷣбне ле́сти возслѣ́довати, къ  бг҃оразꙋ́мїю ꙗ҆́кѡ разꙋ́менъ ра́дꙋѧсѧ пристꙋпи́лъ є҆сѝ:  свѣ́тъ мы́сленный воспрїи́мъ, свѣти́льникъ показа́лсѧ  є҆сѝ. 
Сщ҃еннодѣ́йствꙋемь, ꙗ҆́коже заколе́нїе во́льное  ст҃о́е приведе́нъ бы́лъ є҆сѝ, и҆́мⷬ҇къ, тебѐ ра́ди  пожре́нномꙋ, и҆ въ хра́мѣ пе́рвенєцъ почи́лъ є҆сѝ  веселѧ́сѧ. 
Бг҃оро́диченъ: Дв҃ою пребыла̀ є҆сѝ по ржⷭ҇твѣ̀,  ꙗ҆́коже бѣ̀ и҆ пре́жде ржⷭ҇тва̀: ꙗ҆́кѡ бг҃а сло́ва  родила̀ є҆сѝ и҆зба́вльшаго на́съ ѿ тлѝ хода́тайствомъ  твои́мъ, пренепоро́чнаѧ. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ бл҃же,  оу҆́треннюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Ѻ҆рꙋ́жїемъ оу҆ѧзви́сѧ вра́гъ, мно́гагѡ терпѣ́нїѧ  доблемꙋ́драгѡ мч҃нка: и҆ сегѡ̀ нога́ми попра́нъ бы́сть, и҆  смѣ́хъ ꙗ҆ви́сѧ, посра́мленъ бы́въ. 
Ты̀ ѕло́бꙋ мꙋчи́тельскꙋю ѿри́нꙋвъ, неѕло́бивъ и҆  кро́токъ ꙗ҆́вльсѧ мч҃нче всече́стне, сконча́нїемъ твои́мъ  кро́внымъ вѣнце́мъ нетлѣ́ннымъ оу҆вѧ́злсѧ є҆сѝ. 
Мч҃нческими вѣнча́ тѧ честьмѝ вои́стиннꙋ, и҆  по́стническими трꙋды̀, прпⷣбне, и҆́мⷬ҇къ,  трꙋдополо́жникъ є҆ди́нъ бг҃ъ на́шъ, на оу҆бі́йцꙋ  оу҆крѣпи́вый тѧ̀. 
Бг҃оро́диченъ: Разꙋмѣ́въ и҆здале́ча та́йнѡ  проро́ческїй бг҃озра́чный ли́къ, дв҃о бг҃оневѣ́стнаѧ, бж҃їѧ  рождества̀ твоегѡ̀ глꙋбинꙋ̀ неизрече́ннꙋю, ѡ҆́бразы  сщ҃е́нными тѧ̀ прозна́мена. 
(л. р҃є) 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й многомлⷭ҇тиве. 
Всѣ́лъ є҆сѝ на вода́хъ, ѡ҆кормлѧ́емь рꙋко́ю  живонача́льною ѻ҆́тче на́шъ, и҆ сохране́нъ бы́лъ є҆сѝ, въ  ни́хже погрꙋзи́шасѧ гони́тєльскаѧ велѣ̑нїѧ, мл҃твою  прилѣ́жною сщ҃е́нне. 
Ма́лыми и҆змѣнѧ́ѧ вели̑каѧ, себѐ мꙋ́камъ пре́далъ  є҆сѝ прпⷣбне: прельсти́телѧ ѕмі́ѧ є҆́ѵина, дх҃омъ  оу҆мертви́лъ є҆сѝ бг҃оѧвле́нне. 
Глагѡ́лъ твои́хъ си́лы, ѕло́бы ѡ҆брѣта́тель  претерпѣ́ти не возмо́же: тѣ́мъ оу҆́замъ тѧ̀,  и҆́мⷬ҇къ, и҆ ра́намъ, сме́рти же лю́тѣй, сꙋро́вѡ  льсте́цъ пре́далъ є҆́сть. 
Бг҃оро́диченъ: Сѐ ны́нѣ и҆з̾ крове́й твои́хъ  чтⷭ҇ыхъ дв҃о мт҃и, воплоти́сѧ гдⷭ҇ь, и҆ человѣ́кѡмъ  приединѧ́етсѧ кромѣ̀ ѻ҆бы́чаѧ, за неизрече́ннꙋю млⷭ҇ть,  на́ше сп҃се́нїе содѣва́ѧ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃. 
Подо́бенъ: Твє́рдыѧ: 
Ꙗ҆́кѡ по́стника бл҃гоче́стна, и҆ и҆скꙋ́сна, и҆  страда́льца произволе́нїемъ че́стна, и҆ пꙋсты́ни жи́телѧ  соѡбра́зна, въ пѣ́снехъ досто́йнѡ восхва́лимъ,  и҆́мⷬ҇къ, приснохва́льнаго: то́й во ѕмі́ѧ попра́лъ  є҆́сть. 
І҆́косъ: Стрⷭ҇те́мъ гдⷭ҇нимъ поревнова́въ  пребл҃же́нне, за того̀ оу҆мре́ти возжелѣ́лъ є҆сѝ, ле́сть  і҆́дѡльскагѡ сꙋ́етства разори́лъ є҆сѝ, мꙋ́жески подви́гсѧ  проти́вꙋ врагѡ́въ, тѣ́хъ ѕлохи́трствєннаѧ ловлє́нїѧ и҆  кѡ́зни низложи́лъ є҆сѝ, и҆ вѣне́цъ по́чести прїѧ́лъ  є҆сѝ, и҆́мⷬ҇къ, прпⷣбне страда́льче. тѣ́мъ вѣ́рою  прибѣга́емъ въ тво́й кро́въ, и҆ зове́мъ тѝ: ѿ вра̑гъ  ви́димыхъ и҆ неви́димыхъ и҆зба́ви на́съ, ты́ бо ѕмі́ѧ  попра́лъ є҆сѝ. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти: бл҃гослове́нъ  є҆сѝ бж҃е ѻ҆тє́цъ на́шихъ. 
(л. р҃є ѡ҆б.) 
Ми́лованїѧ є҆́же къ пло́ти ѿлꙋчи́въ оу҆́мъ тво́й  бл҃же́нне, ѡ҆палѧ́емь ѻ҆гне́мъ и҆ сожига́емь мꙋ́дре,  ѻ҆́троческꙋю воспѣва́ѧ пѣ́снь: бл҃гослове́нъ бг҃ъ  ѻ҆тє́цъ на́шихъ. 
Ѿгони́ми быва́ютъ є҆ди́нымъ призыва́нїемъ  твои́мъ, лꙋка́вїи дꙋ́си, позна́вшїи тѧ̀ по́стника и҆ мч҃нка  хрⷭ҇то́ва, прпⷣбне, пою́ща те́плѣ: бл҃гослове́нъ бг҃ъ  ѻ҆тє́цъ на́шихъ. 
Возвѣще́нъ тѝ бы́сть коне́цъ пребл҃же́нне,  и҆́мⷬ҇къ, вседѣ́тельною во́лею: тѣ́мъ вда́лсѧ є҆сѝ  бо́льшемꙋ поще́нїю, и҆ ѿ сла́вы въ сла́вꙋ прехо́диши,  оу҆бїе́нъ бы́лъ є҆сѝ хрⷭ҇та̀ ра́ди над̾ всѣ́ми бг҃а. 
Бг҃оро́диченъ: Оу҆ны́нїемъ мѧ̀ ѡ҆держи́ма,  воздви́гни пречⷭ҇таѧ, къ дѣ́ланїю бж҃їихъ дѣ́лъ,  оу҆крѣплѧ́ющи мѧ̀ на врагѝ, при́снѡ борю́щыѧ мѧ̀ лю́тѣ,  и҆ проти́вными по́мыслы прельща́ема. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑  бо твори́ши хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
По́стническими добро́тами оу҆краша́емь, и҆ ра́нными  болѣ́зньми оу҆томлѧ́емь, побѣдотво́рцꙋ показа́лсѧ є҆сѝ  пресла́вне, побѣ́дныѧ по́чєсти ѿ негѡ̀ прїи́мъ. 
Воспали́всѧ любо́вїю вседержи́телевою, и҆́мⷬ҇къ,  пресла́вне, вра́жїю возвы́шеннꙋю вы́ю низложи́лъ є҆сѝ: и҆  къ бг҃ꙋ жела́нїемъ твои́мъ, прїѧ́лъ є҆сѝ того̀ въ тебѣ̀  живꙋ́ща во вѣ́ки. 
Млⷭ҇ти бж҃їѧ мч҃нче бг҃обл҃же́нне, сподо́би мѧ̀, и҆  и҆скꙋше́нїй и҆ бѣ́дъ и҆зба́ви, чтꙋ́щаго тѧ̀, и҆́мⷬ҇къ,  прпⷣбне, и҆ под̾ кро́въ тво́й прибѣга́ющаго. 
Бг҃оро́диченъ: Ра́дꙋйсѧ, ст҃а́ѧ горо̀, и҆  бг҃опрохо́днаѧ, ра́дꙋйсѧ, сщ҃е́нныхъ та̑инъ ꙗ҆вле́нїе, и҆  слы́шанїе стра́шное, и҆ неꙋдо́бь ви́димое зрѣ́нїе: ра́дꙋйсѧ  дв҃о, па́дшихъ возведе́нїе. 
Пѣ́снь ѳ҃. 
І҆рмо́съ: Бг҃а человѣ́кѡмъ не возмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
(л. р҃ѕ) 
Ты̀ къ послѣ́дней красотѣ̀ и҆ сла́дости приспѣ́лъ  є҆сѝ, бг҃омꙋ́дре ѻ҆́тче на́шъ, и҆́мⷬ҇къ, и҆ бли́зъ  бг҃а бы́лъ є҆сѝ, поѧ̀ со безпло́тными: ст҃ъ, ст҃ъ, ст҃ъ  є҆сѝ трⷪ҇це вседѣ́тельнаѧ, и҆ всеси́льнаѧ. 
И҆збы́въ ѿ сѣте́й ловѧ́щихъ тѧ̀, въ добро́тѣ  нбⷭ҇нѣй почи́лъ є҆сѝ прпⷣбне, и҆́мⷬ҇къ, и҆ съ  мч҃нческими совокꙋпи́лсѧ є҆сѝ вѡ́и: со безпло́тными ны́нѣ  моли́сѧ ѡ҆ всѣ́хъ на́съ, ꙗ҆́кѡ да тѧ̀ оу҆бл҃жа́емъ. 
Крѣ́пость и҆ держа́вꙋ хрⷭ҇та̀ положи́въ, ѕлꙋ́ю  бѣсѡ́въ прогони́лъ є҆сѝ молвꙋ̀, и҆ въ вы̑шнѧѧ приста̑нища  приста́лъ є҆сѝ, оу҆кра́шенъ ве́сь, бжⷭ҇твенными  свѣтоли̑тїи бога́тнѡ ѡ҆блиста́емь. 
Бг҃оро́диченъ: Разꙋмѣ́ти чꙋ́до непостижи́мое  ржⷭ҇тва̀ твоегѡ̀ мт҃и дв҃о, не могꙋ́ще, молча́нїемъ сїѐ  па́че сла́вѧще, тебѐ славосло́вимъ пребл҃же́ннꙋю, и҆  є҆ди́нꙋ до́брꙋю въ жена́хъ, и҆ пренепоро́чнꙋю. 
Свѣти́ленъ. 
Подо́бенъ: Жєны̀ оу҆слы́шите: 
Страда́нїемъ пе́рвое до́брѣ и҆скꙋси́всѧ, второ́е же  посто́мъ тече́нїе бжⷭ҇твенное соверши́въ, на нб҃са̀ возше́лъ  є҆сѝ, хрⷭ҇тꙋ̀ предстои́ши, и҆́мⷬ҇къ, ѻ҆́тче прпⷣбне,  за на́съ моли́сѧ те́плѣ пою́щихъ тѧ̀. 
Бг҃оро́диченъ: Ра́дость неизрече́ннꙋю ро́ждши гдⷭ҇а,  ра́дости на́съ нбⷭ҇ныѧ прича́стники сотворѝ, всѣ́хъ тебѐ  почита́ющихъ пречⷭ҇таѧ, бл҃года́ть и҆́стиннꙋ, ѿ дꙋшѝ  вопїю́щихъ тѝ: не забꙋ́ди твоѧ̑ рабы̑ бл҃гослове́ннаѧ  мр҃і́е. 
На хвали́техъ стїхи̑ры, гла́съ ѕ҃. 
Мч҃нческими кровьмѝ сщ҃е́ннꙋю ри́зꙋ ѡ҆червлени́въ  прпⷣбне, вше́лъ є҆сѝ во ст҃а̑ѧ ст҃ы́хъ досто́йнѡ сла́вне,  и҆дѣ́же свѣ́тъ неизрече́нный, и҆дѣ́же бжⷭ҇твеннаѧ сла́ва,  и҆дѣ́же гла́съ пра́зднꙋющихъ: ѿ негѡ́же трꙋдѡ́въ твои́хъ  мч҃нчєскїѧ воспрїѧ́лъ є҆сѝ побѣ̑ды, и҆ вѣне́цъ  неꙋвѧда́ющїй, и҆ вѣ́чнꙋющꙋю до́брꙋю сла́вꙋ, и҆ ра́йское  житїѐ, и҆́мⷬ҇къ, премꙋ́дре. со дерзнове́нїемъ моли́сѧ  ѡ҆ дꙋша́хъ на́шихъ. [Два́жды.] 
(л. р҃ѕ ѡ҆б.) 
Мꙋче́нїй треволнє́нїѧ не поколеба́ша твоеѧ̀ дꙋшѝ,  ни затворе́нїе долготы̀ во мра́чнѣй темни́цѣ, тѧ̀  сокрыва́ющее страда́льче сла́вне: но ꙗ҆́кѡ свѣ́тъ  возсїѧ́лъ є҆сѝ во тьмѣ̀ бѣ́дствꙋющымъ сꙋ́етїѧ, и҆̀хже  сы́ны днѐ показа́лъ є҆сѝ ба́нею кр҃ще́нїѧ, порожде́нїемъ  бо́льшимъ и҆ сп҃си́тельнымъ, и҆ бж҃е́ственнымъ  пребыва́нїемъ, ꙗ҆́кѡ страда́лецъ бг҃опрїѧ́тенъ премꙋ́дре,  и҆́мⷬ҇къ. 
Кто̀ досто́йнѡ добродѣ́телей твои́хъ и҆сповѣ́сть  побѣ̑ды; ка̑ѧ оу҆ста̀ мꙋчє́нїѧ и҆ терпѣ̑нїѧ и҆зрекꙋ́тъ;  во ѻ҆бои́хъ бо бл҃гоꙋгоди́лъ є҆сѝ хрⷭ҇тꙋ̀, и҆́мⷬ҇къ: и҆  ны́нѣ не преста́й молѧ́сѧ оу҆го́дниче, сп҃стѝ дꙋ́шы  на́шѧ, ꙗ҆́кѡ и҆мѣ́ѧ прпⷣбномч҃нче, дерзнове́нїе мно́гое. 
Сла́ва, гла́съ в҃. 
Прїиди́те пѣ́сньми вѣнча́емъ страда́льца  хрⷭ҇то́ва, ꙗ҆́кѡ крі́нъ се́льный, и҆ раѧ̀ бжⷭ҇твеннагѡ  бл҃гора́сленный цвѣ́тъ: правосла́вныхъ ѻ҆вча̀, чистоты̀  добро́та, вѣ́ры оу҆твержде́нїе, сла́ва воздержа́нїѧ,  ꙗ҆ви́сѧ ꙗ҆́вственнѡ мі́рови: тѣ́мже вѣне́цъ прїѧ́тъ  црⷭ҇твїѧ непремѣ́ненъ. 
И҆ ны́нѣ, бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ под̾ кро́вомъ твои́мъ. 
Крⷭ҇тобг҃оро́диченъ: Гро́здъ всезрѣ́лый чтⷭ҇аѧ,  є҆го́же невоздѣ́ланнѡ во оу҆тро́бѣ младоноси́ла є҆сѝ,  на дре́вѣ ꙗ҆́кѡ оу҆зрѣ́ла є҆сѝ сего̀ ви́сѧща, рыда́ющи  восклица́ла є҆сѝ, взыва́ющи: ча́до, сла́дость и҆ска́пай,  є҆́юже пїѧ́нство всѧ́кое страсте́й ѿе́млетсѧ,  бл҃годѣ́телю, менѐ ра́ди тебѐ ро́ждшїѧ, бж҃е́ственными  оу҆тѣше́ньми, ꙗ҆́кѡ бл҃гоꙋтро́бенъ. 
А҆́ще и҆́мать Сла́вꙋ на стїхо́внѣ, глаго́ли, 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. р҃з) 
[глⷡ҇а ѳ҃і] СЛꙊ́ЖБА Ѻ҆́БЩА 
прпⷣбномч҃нкѡмъ двѣма̀ и҆ мнѡ́гимъ. 
Ве́черъ, 
на Гдⷭ҇и воззва́хъ, стїхи̑ры, гла́съ и҃. 
Подо́бенъ: Что̀ вы̀ нарече́мъ: 
Вельмѝ подвиза́вшесѧ прпⷣбнїи, ꙳ мꙋчи́тєльскїѧ  прило́ги претерпѣ́сте до́блественнѣ: ꙳ дш҃ы преда́сте  мечє́мъ любо́вїю, ꙳ въ мч҃нчєскїѧ ѡ҆дѣ́ѧстесѧ вѣнцы̀: ꙳  а҆́гг҃лѡмъ сликꙋ́ете досто́йнѡ. ꙳ мнѡ́га ва̑ша терпѣ̑нїѧ,  и҆ бѡ́льша дарѡва́нїѧ, ꙳ моли́тесѧ ѡ҆ дꙋша́хъ на́шихъ. 
До́брѣ пожи́сте ст҃і́и, ꙳ мч҃нчєскимъ  оу҆подо́бльшесѧ по́двигѡмъ до́блїи: ꙳ вы́ бо ѡ҆ мꙋ́кахъ  небрего́сте мꙋ́жески, ꙳ посто́мъ ѡ҆ст҃и́сте тѣлеса̀, ꙳ и҆  любо́вїю пролїѧ́сте крѡ́ви, ꙳ ꙗ҆́кѡ да вкꙋ́пѣ ѡ҆блече́тесѧ ꙳  въ вѣнцы̀ страда́нїй ва́шихъ, ꙳ моли́тесѧ сп҃сти́сѧ дꙋша́мъ  на́шымъ. 
Прпⷣбнїи мч҃нцы хрⷭ҇то́вы, ꙳ до́брѣ подвиза́стесѧ,  ѡ҆ вре́меннѣмъ житїѝ небре́гше, ꙳ во́лею попра́вше  плотскꙋ́ю мꙋ́дрость мꙋ́жески: ꙳ и҆ та́кѡ ѡ҆ хрⷭ҇тѣ̀  сконча́вшесѧ, ꙳ со а҆́гг҃лы водворѧ́етесѧ досто́йнѡ, ꙳ сегѡ̀  ра́ди ва́шꙋ па́мѧть чтꙋ́ще мо́лимъ: ꙳ моли́тесѧ гдⷭ҇ви,  поми́ловатисѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
Комꙋ̀ оу҆подо́биласѧ є҆сѝ ѻ҆каѧ́ннаѧ дꙋшѐ, къ  покаѧ́нїю ника́коже возни́чꙋщи, и҆ ѻ҆гнѧ̀ не оу҆жаса́ющисѧ  ѕлы́хъ ѡ҆жида́ющагѡ; воста́ни, и҆ є҆ди́нꙋ къ застꙋпле́нїю  ско́рꙋю призовѝ, и҆ возопі́й: дв҃о мт҃и, молѝ твоего̀ сн҃а  и҆ бг҃а на́шего, и҆зба́вити мѧ̀ ѿ сѣ́ти льсти́вагѡ. 
(л. р҃з ѡ҆б.) 
Крⷭ҇тобг҃оро́диченъ: А҆́гница а҆́гнца ꙗ҆́кѡ ви́дѣ  на дре́вѣ просте́рта во́лею крⷭ҇тнѣмъ, вопїѧ́ше мт҃рски  болѣ́знꙋющи съ пла́чемъ: сн҃е мо́й, что̀ стра́нное сїѐ  видѣ́нїе; всѣ̑мъ жи́знь даѧ́й ꙗ҆́кѡ гдⷭ҇ь, ка́кѡ  оу҆мерщвлѧ́ешисѧ долготерпѣли́ве, земны̑мъ подаѧ̀  воскрⷭ҇нїе; сла́влю твоѐ мно́гое бж҃е мо́й, снизхожде́нїе. 
А҆́ще и҆́мꙋтъ самогла́сенъ. Сла́ва, гла́съ и҃: 
Равноа́гг҃льное житїѐ пожи́вше, болѣ́зньми  по́стническими ѻ҆тцы̀ прпⷣбнїи, воздержа́нїемъ тѣлеса̀  порабо́тивше, покори́сте дꙋховѡ́мъ, дѣ́латєли бы́вше  за́повѣдей гдⷭ҇нихъ: и҆спе́рва подо́бнꙋю добро́тꙋ ѡ҆́браза  сохрани́сте, и҆ страда́нїѧ по́двиги ѿ по́стныхъ по́тѡвъ и҆  мꙋче́нїѧ соверши́сте, сꙋгꙋ́быми вѣнцы̀ оу҆краси́стесѧ:  прилѣ́жнѡ сп҃са моли́те сп҃сти́сѧ на́мъ. 
И҆ ны́нѣ, бг҃оро́диченъ: 
Кро́въ тво́й бцⷣе дв҃о, врачевство̀ є҆́сть  дх҃о́вное: въ ѻ҆́нь бо прибѣга́юще, ѿ дꙋше́вныхъ недꙋ̑гъ  и҆збавлѧ́емсѧ. 
Крⷭ҇тобг҃оро́диченъ: Предстоѧ́щи крⷭ҇тꙋ̀ твоемꙋ̀  гдⷭ҇и, без̾ сѣ́мене ро́ждшаѧ тѧ̀, мт҃рски рыда́ющи  глаго́лаше: оу҆вы̀ мнѣ̀, ча́до моѐ, ка́кѡ заше́лъ є҆сѝ  ѿ ѻ҆́чїю мое́ю, мы́сленное сл҃нце, ѻ҆́чїю лꙋчѐ;  воста́ни всеси́льне, просїѧ́й свѣ́тъ тво́й всѣ̑мъ,  и҆сповѣ́дающымъ тебѐ и҆́стиннаго бг҃а и҆ чл҃вѣ́ка. 
[зрѝ] А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Цр҃ь нбⷭ҇ный: 
Вхо́дъ. Прокі́менъ днѐ. 
Чтє́нїѧ прпⷣбничєскаѧ, [пи̑сана въ концѣ̀ кни́ги  сеѧ̀.] 
На стїхо́внѣ стїхи̑ры, гла́съ и҃: 
Подо́бенъ: Мч҃нцы тво́й гдⷭ҇и: 
Прпⷣбнїи твоѝ мч҃нцы гдⷭ҇и, подо́бѧщесѧ  безплѡ́тнымъ, мл҃твами и҆ воздержа́нїемъ стра̑сти ѿгна́ша  плѡтскі́ѧ, и҆ чꙋдодѣ́йствы просїѧ́ша, всѣ́хъ сердца̀  просвѣти́ша: тѣ́хъ моле́нїемъ, да́рꙋй лю́демъ твои̑мъ  ве́лїю млⷭ҇ть. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
Прпⷣбнїи мч҃нцы, ре́вность добродѣ́тельнꙋю  воспрїе́мше, а҆́рїевꙋ є҆́ресь и҆ несто́рїевꙋ разори́ша  ꙗ҆́вѣ, и҆ правосла̑внымъ (л. р҃и) побѡ́рницы бы́вше,  сла́вꙋ ѿ всѣ́хъ прїѧ́ша: тѣ́хъ хрⷭ҇тѐ, мл҃твами, да́рꙋй  лю́демъ твои̑мъ ве́лїю млⷭ҇ть. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ  є҆гѡ̀ восхо́щетъ ѕѣлѡ̀. 
Ѕвѣ́зды тве́рди воздержа́нїѧ ꙗ҆́вльшесѧ,  просвѣти́сте дꙋ́шы мона́шествꙋющихъ, и҆ тьмꙋ̀ бѣсѡ́въ  ѿгна́сте прпⷣбнїи мч҃нцы: тѣ́мже по кончи́нѣ  оу҆бл҃жа́етесѧ, молѧ́щесѧ сп҃сти́сѧ всѣ̑мъ творѧ́щымъ  ст҃ꙋ́ю па́мѧть ва́шꙋ. 
Сла́ва, гла́съ ѕ҃: 
Бл҃же́ни є҆стѐ прпⷣбнїи мч҃нцы хрⷭ҇та̀ бг҃а  на́шегѡ: прпⷣбнїи оу҆́бѡ, ꙗ҆́кѡ пра́вдꙋ возлюби́сте, и҆  бл҃года́ть прїѧ́сте: мч҃нцы же, ꙗ҆́кѡ ме́чь ва́съ не  ѿлꙋчѝ ѿ любвѐ хрⷭ҇то́вы: и҆ сегѡ̀ ра́ди ра́дꙋетесѧ,  ꙗ҆́кѡ мзда̀ ва́ша мно́га на нб҃сѣ́хъ. 
И҆ ны́нѣ, бг҃оро́диченъ: 
Никто́же притека́ѧй къ тебѣ̀, посра́мленъ ѿ тебѐ  и҆схо́дитъ пречⷭ҇таѧ бцⷣе дв҃о: но про́ситъ бл҃года́ти, и҆  прїе́млетъ дарова́нїе къ поле́зномꙋ проше́нїю. 
Крⷭ҇тобг҃оро́диченъ: Ви́дѧщи тѧ̀ распина́ема  хрⷭ҇тѐ, тебѐ ро́ждшаѧ, вопїѧ́ше: что̀ стра́нное є҆́же  ви́жꙋ, та́инство, сн҃е мо́й; ка́кѡ на дре́вѣ оу҆мира́еши  пло́тїю повѣ́шенъ, жи́зни пода́телю; 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви млⷭ҇ть твою̀ ѿ на́съ, но  мл҃твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ, сѣда́ленъ, гла́съ д҃. 
Подо́бенъ: вознесы́йсѧ: 
Землены́хъ и҆ тлѣ́ющихъ наслажде́нїѧ небрего́сте,  и҆ въ пꙋсты́ни житїѐ возлюби́сте, мі́ра красоты̀ и҆ пи̑щи  вре́мєнныѧ (л. р҃и ѡ҆б.) возненави́дѣвше, и҆ ѿсю́дꙋ  сподо́бистесѧ мч҃нческомꙋ и҆ по́стническомꙋ сочта́тисѧ  ли́кꙋ: съ ни́миже моли́те сп҃стѝ рабы̑ ва́шѧ.  [Два́жды.] 
Сла́ва, и҆ ны́нѣ, бг҃оро́диченъ: 
На прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧйсѧ, ꙗ҆́кѡ на прⷭ҇то́лѣ  ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ:  вопло́щьсѧ ко бг҃ъ, вои́стиннꙋ воцари́сѧ над̾ всѣ́ми  ꙗ҆зы́ки, и҆ разꙋ́мнѡ ны́нѣ пое́мъ є҆мꙋ̀: є҆го́же  оу҆молѝ сп҃сти́сѧ рабѡ́мъ твои̑мъ. 
По в҃-й каѳі́смѣ, сѣда́ленъ, гла́съ и҃. 
Подо́бенъ: Премꙋ́дрости: 
І҆ѡа́нна нра́вы крⷭ҇ти́телѧ, и҆ и҆лїю̀ ѳесві́тѧнина  добродѣ́тели посто́мъ подража́юще, безпло́тнѡ пожи́сте, со  а҆́гг҃лы сла́вѧще ст҃ꙋ́ю трⷪ҇цꙋ бжⷭ҇твеннꙋю, и҆ бѣсѡ́вскаѧ  нахождє́нїѧ побѣди́сте мꙋ́жествомъ: тѣ́мъ и҆ страда́нїи  крѣ́пкѡ подвиза́стесѧ, хрⷭ҇то́вꙋ бжⷭ҇твенномꙋ воплоще́нїю  кла́нѧющесѧ съ бжⷭ҇тво́мъ. и҆́мⷬ҇къ, бл҃же́ннїи. моли́те  хрⷭ҇та̀ бг҃а, грѣхѡ́въ ѡ҆ставле́нїе дарова́ти,  пра́зднꙋющымъ любо́вїю ст҃ꙋ́ю па́мѧть ва́шꙋ. [Два́жды.] 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́меннѡ  ро́ждшꙋю бг҃а пло́тїю, всѝ оу҆бл҃жа́емъ ро́ди  человѣ́честїи: ѻ҆́гнь бо всели́сѧ въ тебѣ̀ бжⷭ҇тва̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а, тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  просто́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти,  досто́йнѡ пою́щымъ сла́вꙋ твою̀. 
По Хвали́те и҆́мѧ гдⷭ҇не: 
Припѣ́въ: 
Оу҆бл҃жа́емъ ва́съ прпⷣбнїи мч҃нцы, и҆ чте́мъ  ст҃ꙋ́ю па́мѧть ва́шꙋ, наста̑вницы мона́хѡвъ, и҆  собесѣ̑дницы а҆́гг҃лѡвъ. 
Ѱало́мъ и҆збра́нный: Терпѧ̀ потерпѣ́хъ гдⷭ҇а: 
(л. р҃ѳ) 
По полѷеле́и сѣда́ленъ, гла́съ и҃. 
Подо́бенъ: Премꙋ́дрости: 
Свѣ́томъ трⷪ҇ческимъ свѣ́тлѡ ѡ҆сїѧ́вшесѧ, ѻ҆тцы̀  свѣтови́днїи, тьмꙋ̀ ѡ҆ста́висте сласте́й глꙋбо́кꙋю, и҆  свѣти́льницы дѣ́лы бжⷭ҇твенными просвѣща́юще вѣ́рныхъ  сердца̀, бл҃же́ни, ꙗ҆ви́стесѧ поще́нїемъ и҆ страда̑нїи,  тѣ́мже свѣтоно́снꙋю и҆ честнꙋ́ю ва́шꙋ па́мѧть почита́емъ  дне́сь, и҆ согла́снѡ взыва́емъ: бг҃огла́снїи пребога́тїи,  моли́те хрⷭ҇та̀ бг҃а, согрѣше́нїй ѡ҆ставле́нїе дарова́ти,  чтꙋ́щымъ любо́вїю ст҃ꙋ́ю па́мѧть ва́шꙋ. [Два́жды.] 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ всепѣ́таѧ, беззако́нїю мѧ̀ сꙋ́ща скве́рно  жили́ще, и҆ де́монѡвъ и҆гра́лище въ ра́зꙋмѣ бы́вша,  потщи́сѧ ѿ си́хъ ѕлодѣ́йствїѧ мѧ̀ и҆зба́вити, свѣ́тло  жили́ще добродѣ́тельми содѣ́лавши, свѣтода́тельнаѧ и҆  нетлѣ́ннаѧ, разженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ мл҃твами  твои́ми. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Чтⷭ҇на̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́лъ гдⷭ҇ви ѡ҆ всѣ́хъ, ꙗ҆̀же  воздаде́ ми; 
Всѧ́кое дыха́нїе: 
Є҆ѵⷢ҇лїе пи́сано въ концѣ̀ кни́ги сеѧ̀. 
По н҃-мъ ѱалмѣ̀ стїхи́ра, гла́съ д҃. 
Пресвѣ́тлыми сїѧ́ньми прпⷣбнїи, ѡ҆зари́вше своѧ̑  дꙋ́шы свѣтоно́снѡ, добродѣ́тельми оу҆краси́сте зе́млю,  и҆мꙋ́ще въ сердца́хъ свои́хъ хрⷭ҇та̀, просвѣща́юще ꙗ҆́кѡ  со́лнце незаходи́мое ꙗ҆зы́чєскїѧ собо́ры, мч҃нческими  добро́тами на́съ оу҆добрѧ́юще, прпⷣбнїи мч҃нцы. 
(л. р҃ѳ ѡ҆б.) 
Канѡ́нъ, гла́съ д҃. 
Пѣ́снь а҃. 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль, крⷭ҇тоѡбра́зныма  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Поще́нїемъ свѣтоза́рнїи бы́вше пребл҃же́ннїи,  бг҃озра̑чнаѧ показа́стесѧ свѣти̑ла и҆злїѧ́нїемъ крове́й  ва́шихъ: тѣ́мъ ра́дꙋетесѧ съ по́стники хрⷭ҇то́выми и҆  мч҃нки. 
Въ мо́ри сле́зъ ва́шихъ мꙋ́дрїи, пе́рвѣе потопи́вше  фараѡ́на мы́сленнаго, послѣди́ же въ кро́вныхъ пото́цѣхъ  побѣди́сте є҆го̀, и҆ поги́бели преда́сте. 
Прпⷣбныѧ ѻ҆тцы̀ закла́ни бы́вшѧ за хрⷭ҇та̀,  по́стнически пожи́вшыѧ мч҃нки восхва́лимъ, пою́ще  и҆зба́вителю бг҃ꙋ на́шемꙋ: ꙗ҆́кѡ просла́висѧ. 
Бг҃оро́диченъ: Сы́й є҆стество́мъ гдⷭ҇ь, всѣ̑мъ  невмѣсти́мый въ тебѐ вмѣсти́сѧ бцⷣе дв҃о, зе́менъ бы́въ  за млⷭ҇рдїе, да земны̑ѧ сп҃се́тъ за неизрече́ннꙋю млⷭ҇ть  свою̀. 
Пѣ́снь г҃. 
І҆рмо́съ: Не мꙋ́дростїю, и҆ си́лою, и҆ бога́тствомъ  хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю  хрⷭ҇тѐ: нѣ́сть бо ст҃ъ, па́че тебѐ чл҃вѣколю́бче. 
Сокрꙋше́нною со́вѣстїю бг҃ꙋ оу҆годи́вше,  сокрꙋши́сте вра̑жїѧ велича̑нїѧ бл҃же́ннїи, мечѝ сокрꙋша́еми  и҆ оу҆мерщвлѧ́еми. 
Смотрѧ́юще бꙋ́дꙋщихъ мꙋ́дрїи присносꙋ́щєства,  непостоѧ́нныхъ и҆ тлѣ́нныхъ до́лꙋ влекꙋ́щихъ ѿрази́сте:  сегѡ̀ ра́ди оу҆бл҃жа́еми є҆стѐ прпⷣбнїи мч҃нцы. 
Хва́лѧщесѧ держа́вою твое́ю бг҃оно́снїи, крѣ́пцѣ  гꙋби́телѧ ѡ҆полчє́нїѧ побѣди́ша, и҆ оу҆бїе́ни за тѧ̀  сп҃се, сꙋгꙋ́бы по́двиги показа́вше, тѣ́ми вѣнча́шасѧ. 
Бг҃оро́диченъ: Пречⷭ҇таѧ, ꙗ҆́же бж҃їе просто́е  сло́во ро́ждшаѧ, ѡ҆ст҃ѝ на́шѧ дꙋ́шы и҆ тѣлеса̀, бл҃жа́щихъ  тѧ̀ пренепоро́чнꙋю. 
Сѣда́ленъ, гла́съ д҃: 
Подо́бенъ: Ско́рѡ предварѝ: 
Ꙗ҆́кѡ прише́льцы ꙗ҆́вльшесѧ, и҆ пресє́льницы на  землѝ, кꙋ̑щи потко́ша въ пꙋсты́нѧхъ, крѣ́пкѡ подвиза́стесѧ  прпⷣбнїи (л. р҃і) нагото́ю оу҆краси́вшесѧ въ  добродѣ́тели ѻ҆де́ждахъ, соѡбра́зни бы́вше хрⷭ҇тѡ́вымъ  стрⷭ҇те́мъ: сегѡ̀ ра́ди претерпѣ́сте мꙋчи́тельское  заколе́нїе. 
Сла́ва, и҆ ны́нѣ, бг҃оро́диченъ: 
Къ бцⷣѣ прилѣ́жнѡ ны́нѣ притеце́мъ грѣ́шнїи и҆  смире́ннїи, и҆ припаде́мъ, въ покаѧ́нїи зовꙋ́ще и҆з̾  глꙋбины̀ дꙋшѝ: влⷣчце, помозѝ, на ны̀ млⷭ҇рдовавши:  потщи́сѧ, погиба́емъ ѿ мно́жества прегрѣше́нїй: не  ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ  и҆́мамы. 
Крⷭ҇тобг҃оро́диченъ: Дв҃а и҆ а҆́гница ви́дѣвши на  крⷭ҇тѣ̀, без̾ сѣ́мене и҆з̾ неѧ̀ а҆́гнца ро́ждшагосѧ, и҆  копїе́мъ прободе́на, печа́ли оу҆ѧ́звена стрѣла́ми,  вопїѧ́ше болѣ́зненнѡ восклица́ющи: что̀ но́вое сїѐ  та́инство; ка́кѡ оу҆мира́еши, и҆́же живота̀ є҆ди́нъ гдⷭ҇ь;  тѣ́мже воскрⷭ҇нѝ, па́дшаго воздвиза́ѧ пра́ѻтца. 
Пѣ́снь д҃. 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце првⷣное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Страсте́мъ плѡтски́мъ не повинꙋ́вшесѧ пребл҃же́ннїи,  врага̀ повинꙋ́сте, и҆ оу҆бїе́ни бы́вше мече́мъ, къ животꙋ̀  безсме́ртномꙋ ра́дꙋющесѧ вкꙋ́пѣ преложе́ни бы́сте. 
Оу҆мори́вше себѐ пре́жде сме́рти воздержа́нїемъ,  свое́ю во́лею прпⷣбнїи, ѿ беззако́нныхъ нево́лею мече́мъ  лю́тѣ побїе́ни бы́сте, жи́ти и҆ по сме́рти вѣ́рꙋюще. 
А҆́ще и҆ мечѝ ѿ беззако́нныхъ оу҆бива́еми  ѻ҆тцы̀, ѿ житїѧ̀ сегѡ̀ ѿстꙋпи́сте: но пре́жде и҆схо́да  напа̑сти гѡ́рькїѧ претерпѣ́сте, ме́ртви бы́вше мі́рови. 
Бг҃оро́диченъ: Ѡ҆бновлѧ́етъ человѣ́чество но́во  ѻ҆троча̀ превѣ́чный бг҃ъ, ꙗ҆́вльсѧ ѿ дв҃ы, и҆ чл҃вѣ́къ  бы́въ. томꙋ̀ воспои́мъ: сла́ва си́лѣ твое́й гдⷭ҇и. 
Пѣ́снь є҃. 
І҆рмо́съ: Ты̀ гдⷭ҇и мо́й, свѣ́тъ въ мі́ръ прише́лъ  є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀. 
(л. р҃і ѡ҆б.) 
Ра́й кра́сный, дре́во живо́тное гдⷭ҇а ꙗ҆ви́стесѧ  посредѣ̀ и҆мꙋ́ще, крѡ́ви ва́шѧ, ꙗ҆̀же ꙗ҆́кѡ же́ртвꙋ  чи́стꙋ прїи́мшаго. 
Крѡ́вныѧ ка̑пли со сле́зными смѣси́вше стрꙋѧ́ми,  бг҃оно́сцы, многоѡбра́знаго ѕмі́ѧ въ си́хъ погрꙋзи́сте. 
Красотꙋ̀ бж҃їю зрѣ́ти сподо́бистесѧ, и҆ вѣ́чное  весе́лїе, вмѣ́стѡ трꙋдѡ́въ и҆ болѣ́зней бл҃же́ннїи  прїѧ́сте. 
Бг҃оро́диченъ: Родила̀ є҆сѝ бг҃а, па́че сло́ва и҆  ра́зꙋма: и҆ пребыла̀ є҆сѝ по ржⷭ҇твѣ̀, ꙗ҆́кѡ и҆ пре́жде  ржⷭ҇тва̀ дв҃а, чⷭ҇таѧ бг҃оневѣ́стнаѧ. 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Ѿве́ргше пристра́стїѧ сою́зъ поще́нїемъ, и҆  нꙋ́жною сме́ртїю сою́зѡвъ тѣле́сныхъ разрѣши́стесѧ, и҆  при́звани бы́сте къ нерꙋши́мѣй добро́тѣ влⷣчнѣй. 
Ꙗ҆́кѡ го́ры высо́кимъ житїе́мъ показа́вшесѧ, и҆́же  погꙋби́ти го́ры, и҆ всю̀ тва́рь претѧ́щаго, си́лою  хрⷭ҇то́вою под̾ нѡ́зѣ своѝ повинꙋ́сте. 
Воздержа́нїемъ и҆ трꙋды̀ тѣ́ло и҆стончи́сте ѻ҆тцы̀  ст҃і́и, и҆ кровьмѝ хрⷭ҇то́ви пожро́стесѧ до́блїи, и҆  зако́ннѡ вѣнча́стесѧ. 
Бг҃оро́диченъ: Оу҆спѝ страсте́й мои́хъ  непостоѧ́ннꙋю бꙋ́рю, неꙋсы́пною твое́ю мл҃твою дв҃о, молю́  тѧ: и҆ не да́ждь мѝ сно́мъ грѣхо́внымъ оу҆снꙋ́ти, и҆  тѧ́жкимъ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃: 
Подо́бенъ: Вы́шнихъ и҆щѧ̀: 
Волне́нїй мно́жество невла́жнѡ преходѧ́ще,  безплѡ́тныѧ врагѝ стрꙋѧ́ми сле́зъ ва́шихъ крѣ́пкѡ  погрꙋзи́ли є҆стѐ бг҃омꙋ́дрїи, прпⷣбнїи мч҃нцы, и҆ чꙋде́съ  да́ръ прїи́мше, моли́те непреста́ннѡ ѡ҆ всѣ́хъ на́съ. 
І҆́косъ: И҆̀же на землѝ пло́ть оу҆мертви́вше,  живоно́сною ме́ртвостїю, хрⷭ҇та̀ бг҃а стрⷭ҇ть воѡбрази́вше,  пе́рвѣе въ до́брѣмъ поще́нїи, и҆ второ́е па́ки во  страда́нїихъ: тѣ́мже хрⷭ҇то́съ сꙋгꙋ̑бы (л. ра҃і) вѣнцы̀  низпосла̀ ва́мъ, прпⷣбнїи мч҃нцы, и҆ оу҆гото́ва ва́мъ  жили́ще нбⷭ҇ное и҆ мѣ́сто вѣ́чное, и҆дѣ́же ра́достнѡ  всели́стесѧ, мч҃нкѡмъ и҆ прпⷣбнымъ є҆динокрѡ́вницы.  тѣ́мже моли́те непреста́ннѡ ѡ҆ всѣ́хъ на́съ. 
Пѣ́снь з҃. 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Оу҆кра́шени добродѣ́тельными зарѧ́ми, и҆  стрⷭ҇тьмѝ сщ҃е́нными просвѣща́еми, преидо́сте къ свѣ́тꙋ  незаходи́момꙋ, и҆ сы́нове днѐ показа́стесѧ. 
Хотѣ́нїемъ ѿ мїрски́хъ сласте́й ѿлꙋча́ющесѧ,  стра́ннѡ человѣ́кѡмъ ꙗ҆́вльшемꙋсѧ пло́тїю присво́истесѧ,  бꙋ̑дꙋщаѧ и҆ нетлѣ̑ннаѧ бл҃га̑ѧ стѧжа́вше ст҃і́и. 
Бл҃гослове́нъ є҆сѝ бж҃е, соверши́вый тече́нїе  страда́лєцъ бг҃оно́сныхъ ѻ҆тє́цъ дне́сь, и҆ ꙗ҆́вль и҆́хъ  ѻ҆́бщники нбⷭ҇нагѡ твоегѡ̀ црⷭ҇твїѧ. 
Бг҃оро́диченъ: Тебѐ носѧ́щꙋю во чре́вѣ твое́мъ  живо́тнꙋю ма́ннꙋ, дре́вле маннопрїѧ́тнаѧ ста́мна, ꙗ҆́кѡ  вои́стиннꙋ проѡбража́ше ꙗ҆́вственнѡ: бл҃гослове́на ты̀ въ  жена́хъ пренепоро́чнаѧ влⷣчце. 
Пѣ́снь и҃. 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тєли  ѻ҆́троцы, взыва́юще: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Вели́кїй ли́къ прпⷣбныхъ мч҃нкъ, по́стническими  хра́брствы оу҆краша́емь дне́сь, всѧ̑ ликостоѧ́тєли  бж҃е́ствєнны показꙋ́етъ хва́лѧщихъ, и҆ съ ни́ми хрⷭ҇та̀  пою́щихъ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Ста́сте ꙗ҆́кѡ а҆́гнцы, мꙋчи́тельскими посѣка́еми  мечѝ, и҆ принесе́ни бы́сте поже́ршемꙋсѧ сло́вꙋ соверше́ннаѧ  же́ртва, и҆ въ селе́нїихъ пе́рвенєцъ ꙗ҆ви́стесѧ пою́ще:  бл҃гослови́те всѧ̑ дѣла̀ гдⷭ҇нѧ гдⷭ҇а. 
(л. ра҃і ѡ҆б.) 
Тѣ́ло и҆ дꙋ́шꙋ ѡ҆ст҃и́сте гдⷭ҇ви прпⷣбнїи,  воздержа́нїемъ по́тѡвъ подви́гшесѧ, и҆ кро́вными стрꙋѧ́ми  и҆зсꙋши́вше мꙋчи́тельское ѕло́е мо́ре, пою́ще: бл҃гослови́те  всѧ̑ дѣла̀ гдⷭ҇нѧ гдⷭ҇а. 
Бг҃оро́диченъ: Ѿверза́етсѧ тобо́ю па́ки пе́рвый  ра́й бг҃ора́дованнаѧ чтⷭ҇аѧ, и҆ вво́дитсѧ и҆́же пе́рвѣе  ѡ҆сꙋжде́нный человѣ́къ, и҆ ѡ҆божа́етсѧ вои́стиннꙋ,  человѣ́кѡвъ на ѡ҆бновле́нїе, вопїю́щихъ: бл҃гослови́те всѧ̑  дѣла̀ гдⷭ҇нѧ гдⷭ҇а. 
Пѣ́снь ѳ҃. 
І҆рмо́съ: Ка́мень нерꙋкосѣ́чный, ѿ несѣко́мыѧ  горы̀ тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ,  тѧ̀ бцⷣе велича́емъ. 
Сщ҃енносло́вїемъ прїиди́те, сщ҃є́нныѧ ѻ҆тцы̀  прпⷣбныѧ, въ пꙋсты́нѧхъ и҆ въ пеще́рахъ пожи́вшыѧ въ  прпⷣбїи и҆ бл҃гоче́стнѡ пострада́вшыѧ, велегла́снѡ  восхва́лимъ. 
Ꙗ҆́кѡ прехва́льнїи ва́ши трꙋды̀, и҆̀же въ  по́стничествѣ страстоте́рпцы: ꙗ҆́кѡ и҆зрѧ́днїи по́двизи  и҆́миже лестца̀ низверго́сте: ꙗ҆́кѡ ди̑вна страда̑нїѧ,  и҆́миже зако́ннѡ страда́сте, и҆ вѣнча́ни бы́сте. 
Бг҃озра́чнаѧ ва́ша па́мѧть восто́ками ѡ҆зарѧ́ема  трꙋдѡ́въ ва́шихъ, ꙗ҆̀же за хрⷭ҇та̀ под̾ѧ́сте: и҆ сѡ́вѣсти  всѣ́хъ просвѣща́етъ, бл҃года́тїю вседѣ́тельнагѡ ст҃а́гѡ  дх҃а. 
Бг҃оро́диченъ: Оу҆страша́ютсѧ херꙋві́ми зрѧ́щѧ  є҆́же на ни́хъ, неизрече́ннымъ сло́вомъ сѣдѧ́щаго сло́ва,  мт҃рними твои́ми рꙋка́ми млⷣнца носи́ма пречⷭ҇таѧ влⷣчце,  превы́шша всеѧ̀ тва́ри. 
Свѣти́ленъ. 
Подо́бенъ: Дх҃омъ во ст҃и́лищи: 
Болѣ́зньми воздержа́нїѧ ѕлонача́льнаго ѕмі́ѧ до  конца̀ оу҆би́сте. при кончи́нѣ же вѣне́цъ мꙋче́нїѧ  прїѧ́сте, ѻ҆тцє́въ похвала̀ и҆ мч҃нкѡвъ сла́ва,  прпⷣбномч҃никъ мно́жество чꙋ́дныхъ ѻ҆тє́цъ. 
Бг҃оро́диченъ: Є҆́же па́че оу҆ма̀ твоегѡ̀  ржⷭ҇тва̀, пресла́вное чꙋ́до оу҆дивлѧ́етъ всѧ́къ оу҆́мъ, и҆  а҆́гг҃лѡвъ и҆ человѣ́кѡвъ: дв҃ою сꙋ́щи родила̀ є҆сѝ,  дв҃ою пребыла̀ є҆сѝ, ꙗ҆́кѡ и҆ пре́жде ржⷭ҇тва̀ дв҃о. Ѽ  стра́ннагѡ та́инства! Ѽ ржⷭ҇тва̀ чꙋ́днагѡ и҆ пре́славнагѡ! 
(л. рв҃і) 
На хвали́техъ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Мꙋ̑дрыѧ мч҃нки, ꙳ и҆ прпⷣбныѧ ѻ҆тцы̀ воспое́мъ  свѣ́тлѡ, ꙳ хрⷭ҇тѡ́вымъ бо повелѣ́нїємъ повинꙋ́ющесѧ, ꙳ и҆  слꙋже́нїе всѧ́кою скве́рное оу҆праздни́вше, ꙳ ст҃і́и че́стнѡ  и҆ бл҃гонаде́жнѡ послꙋжи́ша, ꙳ є҆ди́наго бг҃а и҆ гдⷭ҇а,  пред̾ лице́мъ мꙋчи́телей, ꙳ бл҃годерзнове́ннѡ  и҆сповѣ́дающе, и҆ вѣнча́еми свы́ше. [Два́жды.] 
Житїѧ̀ до́лꙋ влекꙋ̑щаѧ, ꙳ и҆ пи́щи наслаждє́нїѧ, ꙳  и҆ цвѣтꙋ́щꙋю сла́вꙋ прехва́льнїи, ꙳ ѡ҆ста́вльше ꙗ҆́кѡ  вре́меннꙋ, ꙳ хрⷭ҇тꙋ̀ прилѣпи́стесѧ, ꙳ тогѡ̀ добро́тою  кра́сною распала́еми, ꙳ и҆ пристꙋпи́сте ꙗ҆́кѡ бл҃гоꙋха́ннїи  шипцы̀, ꙳ и҆ вѣнце́мъ нетлѣ́ннагѡ црⷭ҇тва, ꙳ бг҃олѣ́пнѡ  вѣнча́стесѧ. 
И҆́же мі́ръ возненави́дѣвше, ꙳ премі́рни  ꙗ҆ви́стесѧ, ꙳ въ цр҃кви перворо́дныхъ совокꙋпи́стесѧ, ꙳ и҆  со а҆́гг҃лы поетѐ пѣ́снь непреста́ннꙋю, ꙳ пред̾ бг҃омъ  предстоѧ́ще вкꙋ́пѣ: ꙳ и҆̀же скве́рнꙋю і҆́дѡльскꙋю ле́сть ꙳  ѿри́нꙋвше мч҃нчески, ꙳ мꙋчи́телей безꙋ́мїе посрами́сте. 
Сла́ва, гла́съ ѕ҃: 
И҆спещре́ни ѻ҆де́ждою чистоты̀, и҆ просвѣще́ни  бж҃е́ственною мл҃твою, живꙋ́ща же и҆мꙋ́ще хрⷭ҇та̀ въ себѣ̀,  ѿ дв҃ы ро́ждшагосѧ, любо́вїю мі́ра сегѡ̀ не восхити́стесѧ,  ни сла́сти плотскі́ѧ прїѧ́сте: но взыдо́сте оу҆се́рднѡ на  тождерабо́тный ѻ҆́гнь, бжⷭ҇твеннымъ ѻ҆гне́мъ вре́менный и҆  стра́стный ѻ҆́гнь попали́сте. тѣ́мже моли́тесѧ прпⷣбнїи  мч҃нцы бл҃же́ннїи, и҆ на́мъ всепа́гꙋбнагѡ и҆ вѣ́чнагѡ  ѻ҆гнѧ̀ и҆зба́витисѧ. 
И҆ ны́нѣ, бг҃оро́диченъ: 
Бг҃а и҆з̾ тебѐ воплоти́вшагосѧ разꙋмѣ́хомъ, бцⷣе  дв҃о, того̀ молѝ ѡ҆ сп҃се́нїи дꙋ́шъ на́шихъ. 
Крⷭ҇тобг҃оро́диченъ: Лю́ди беззако́ннѣйшыѧ, без̾  пра́вды пригвожда́ющыѧ тѧ̀ на дре́вѣ, дв҃а и҆ чтⷭ҇аѧ мт҃и  твоѧ̀ зрѧ́щи, ꙗ҆́коже сѷмеѡ́нъ проречѐ, оу҆тро́бою сп҃се  оу҆ѧзвлѧ́шесѧ. 
А҆́ще и҆́мать на стїхо́внѣ Сла́вꙋ, глаго́ли  вече́рнїй. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. рв҃і ѡ҆б.) 
[глⷡ҇а к҃] СЛꙊ́ЖБА Ѻ҆́БЩА 
мч҃нцѣ є҆ди́ной. 
Ве́чера, 
на Гдⷭ҇и воззва́хъ, стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Двⷭ҇тва добро́тами ꙳ и҆ мꙋче́нїй кровьмѝ, ꙳ дꙋ́шꙋ  твою̀ оу҆краси́вши мч҃нце сла́внаѧ, и҆́мⷬ҇къ, ꙳  врꙋчи́ласѧ є҆сѝ созда́вшемꙋ, ꙳ сохранѧ́ющемꙋ тѧ̀  нетлѣ́ннꙋ во вѣ́къ и҆́стиннѡ, ꙳ ѡ҆ се́мъ ликовствꙋ́ющи съ  во́инствы а҆рха̑гг҃лъ и҆ а҆́гг҃лъ, ꙳ а҆пⷭ҇лъ же и҆  прⷪ҇рѡ́къ, ꙳ и҆ мꙋ́чєникъ ликостоѧ̑нїи всехва́льнаѧ. 
И҆ къ коле́самъ привѧза́ема, ꙳ и҆ ѕвѣрьмѝ  растерза́ема, ꙳ и҆ ѻ҆гне́мъ и҆ водо́ю ѡ҆бостри́вши ꙳ тво́й  по́мыслъ бжⷭ҇твеннымъ дх҃омъ, ꙳ тьмы̀ нача́льника, ꙳ течє́нїи  кро́вными мꙋ́жески оу҆дави́ла є҆сѝ, ꙳ и҆ востекла̀ є҆сѝ  къ разꙋ́мнымъ черто́гѡмъ, ꙳ вѣ́но женихꙋ̀ твоемꙋ̀ дв҃о  прине́сши страда́нїе. 
Жениха̀ хрⷭ҇та̀ кро́вїю ꙳ ѡ҆ст҃и́вшисѧ прехва́льнаѧ, ꙳  твое́ю кро́вїю оу҆краси́ла є҆сѝ плотскꙋ́ю ѻ҆де́ждꙋ. ꙳  тѣ́мже ѻ҆бою́дꙋ просвѣ́щшисѧ прехва́льнаѧ, и҆́мⷬ҇къ, ꙳  свѣ́тлагѡ сподо́биласѧ є҆сѝ черто́га є҆гѡ̀: ꙳ є҆го́же  молѝ, ꙳ ѿ тлѝ и҆ бѣ́дъ и҆зба́витисѧ, ꙳ вѣ́рою творѧ́щымъ  всечⷭ҇тнꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ мл҃твꙋ неꙋсыпа́ющꙋю, и҆ мольбꙋ̀ пребыва́ющꙋю,  и҆мꙋ́щи пречⷭ҇таѧ ко гдⷭ҇ꙋ, напа̑сти оу҆спѝ, и҆ во́лны  оу҆кротѝ ѻ҆каѧ́нныѧ моеѧ̀ дꙋшѝ, и҆ въ ско́рби сꙋ́щее  се́рдце моѐ оу҆тѣ́ши ѻ҆трокови́це, молю́ тѧ, и҆  ѡ҆бл҃годатѝ оу҆́мъ мо́й, ꙗ҆́кѡ да досто́йнѡ тѧ̀  просла́влю. 
(л. рг҃і) 
Крⷭ҇тобг҃оро́диченъ: А҆́гнца и҆ па́стырѧ тѧ̀ на  дре́вѣ ꙗ҆́кѡ ви́дѣ а҆́гница, ро́ждшаѧ рыда́ше, и҆ мт҃рски  тебѣ̀ вѣща́ше: сн҃е возжелѣ́нне, ка́кѡ на дре́вѣ  крⷭ҇тнѣмъ повѣ́шенъ є҆сѝ долготерпѣли́ве; ка́кѡ рꙋ́цѣ  и҆ но́зѣ твоѝ, сло́ве, пригвозди́шасѧ ѿ беззако́нныхъ,  и҆ кро́вь твою̀ и҆злїѧ́лъ є҆сѝ влⷣко; 
А҆́ще и҆́мать самогла́сенъ, Сла́ва, гла́съ ѕ҃. 
Ѡ҆деснꙋ́ю сп҃са предста̀ дв҃а, и҆ стрⷭ҇тоте́рпица и҆  мч҃нца, и҆́мⷬ҇къ, ѡ҆дѣ́ѧна добродѣ́тельми,  непобѣжде́на, и҆ преꙋкра́шена є҆ле́емъ чистоты̀, и҆  кро́вїю страда́нїѧ, и҆ вопїю́щи къ немꙋ̀ ра́достнѡ, свѣщꙋ̀  держа́щи: въ воню̀ мѵ́ра твоегѡ̀ теко́хъ, хрⷭ҇тѐ бж҃е,  ꙗ҆́кѡ оу҆ѧзви́хсѧ твое́ю любо́вїю а҆́зъ, не ѿлꙋчѝ  менѐ, женишѐ нбⷭ҇ный. тоѧ̀ мл҃твами низпослѝ на́мъ,  всеси́льне сп҃се, млⷭ҇ти твоѧ̑. 
И҆ ны́нѣ, бг҃оро́диченъ: 
Никто́же притека́ѧй къ тебѣ̀, посра́мленъ ѿ тебѐ  и҆схо́дитъ пречⷭ҇таѧ бцⷣе дв҃о: но про́ситъ бл҃года́ти, и҆  прїе́млетъ дарова́нїе къ поле́зномꙋ проше́нїю. 
Крⷭ҇тобг҃оро́диченъ: Пречⷭ҇таѧ, ꙗ҆́кѡ ви́дѣ тѧ̀ на  крⷭ҇тѣ̀ ви́сѧща, рыда́ющи вопїѧ́ше мт҃рски: сн҃е мо́й и҆  бж҃е мо́й, сла́дкое моѐ ча́до, ка́кѡ терпи́ши стрⷭ҇ть  поно́снꙋю; 
[зрѝ] А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Кто̀ тебѐ не оу҆бл҃жи́тъ: 
Вхо́дъ. Прокі́менъ днѐ. 
Чтє́нїѧ мч҃нчєскаѧ. [Пи̑сана въ концѣ̀ кни́ги  сеѧ̀]. 
На стїхо́внѣ стїхи̑ры, гла́съ д҃: 
Подо́бенъ: Ꙗ҆́кѡ до́блѧ: 
Мꙋчи́тельскомꙋ шата́нїю ꙳ и҆ на́гломꙋ сꙋровствꙋ̀, ꙳  по́мысломъ сꙋпроти́вльшисѧ мꙋжемꙋ́дреннѡ, ꙳ бꙋ́дꙋщихъ  предви́дѧщи наслажде́нїе бг҃омꙋ́дреннаѧ, ꙳ пребыва́ющее  при́снѡ во вѣ́ки неподви́жимѡ: ꙳ є҆́же и҆ полꙋчи́ла  є҆сѝ, ꙳ ѿ землѝ преста́вльшисѧ къ черто́гѡмъ нбⷭ҇нымъ, ꙳  и҆ ли́кꙋ неразори́момꙋ, сла́внаѧ. 
Сті́хъ: Ди́венъ бг҃ъ бо ст҃ы́хъ свои́хъ, бг҃ъ  і҆и҃левъ. 
Црⷭ҇твїѧ бл҃голѣ́пїе, ꙳ и҆ добро́тꙋ кра́снꙋю  ви́дѣти сподо́биласѧ є҆сѝ ꙳ жениха̀ твоегѡ̀ хрⷭ҇та̀ ꙳  оу҆кра́шена ра́нами тве́рдагѡ (л. рг҃і ѡ҆б.) твоегѡ̀  страда́нїѧ, ꙳ и҆ и҆сто́чникꙋ бл҃ги́хъ, ꙳ досто́йнѡ  прибли́жиласѧ є҆сѝ. ꙳ ѿѻнꙋ́дꙋ же бжⷭ҇твеннагѡ весе́лїѧ  пло́дъ ꙳ бога́тнѡ прїѧ́ла є҆сѝ бл҃же́ннаѧ, ꙳ и҆ безсме́ртнꙋю  сла́вꙋ. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Ни и҆́го рабо́тное, ꙳ ни сла́бость же́нскаѧ, ꙳ ни  гла́дъ, ни ра̑ны запѧ́ша тѝ ꙳ мч҃нчестѣй тве́рдости  оу҆подо́битисѧ всесла́внаѧ, ꙳ оу҆се́рдїемъ дꙋшѝ мꙋ̑ки  претерпѣ́ла є҆сѝ. ꙳ ѿѻнꙋ́дꙋ же полꙋчи́ла є҆сѝ нбⷭ҇ный  черто́гъ, ꙳ и҆ вѣнце́мъ бл҃года́ти оу҆краси́ласѧ є҆сѝ, ꙳  предстоѧ́щи зижди́телю твоемꙋ̀. 
Сла́ва, гла́съ є҃: 
Двⷭ҇тва твоегѡ̀ красоты̀ восхотѣ̀ цр҃ь сла́вы  хрⷭ҇то́съ, ꙗ҆́кѡ непоро́чнꙋ тѧ̀ невѣ́стꙋ себѣ̀ ѡ҆брꙋчѝ,  совокꙋпле́нїемъ нетлѣ́ннымъ: и҆́бо во́лею свое́ю пода́въ  добро́тѣ твое́й си́лꙋ, на враги́ же и҆ стра̑сти  непобѣди́мꙋ показа̀, претерпѣ́вшꙋю ра̑ны гѡ́рькїѧ, и҆  мꙋ̑ки свирѣ̑пыѧ, сꙋгꙋ́бымъ вѣнце́мъ оу҆вѧзе́ тѧ, и҆  поста́ви ѡ҆деснꙋ́ю себѐ ꙗ҆́кѡ цр҃и́цꙋ и҆спещре́нꙋ. того̀  молѝ мч҃нце чтⷭ҇на́ѧ и҆ многострада́льнаѧ, и҆́мⷬ҇къ,  пѣвцє́мъ твои̑мъ сп҃се́нїе и҆ жи́знь пода́ти, и҆ ве́лїю  млⷭ҇ть. 
И҆ ны́нѣ, бг҃оро́диченъ: 
Бл҃жи́мъ тѧ̀, бцⷣе дв҃о, и҆ сла́вимъ тѧ̀ вѣ́рнїи  по до́лгꙋ, гра́дъ непоколеби́мый, стѣ́нꙋ неѡбори́мꙋю,  тве́рдꙋю предста́тельницꙋ, и҆ прибѣ́жище дꙋ́шъ на́шихъ. 
Крⷭ҇тобг҃оро́диченъ: Зрѧ́щи дре́вле а҆́гнца своего̀,  дв҃а и҆ всебл҃же́ннаѧ ѻ҆трокови́ца на крⷭ҇тъ воздви́жена,  вопїѧ́ше слезѧ́щи: оу҆вы̀ мнѣ̀, сн҃е мо́й, ка́кѡ  оу҆мира́еши, бг҃ъ сы́й є҆стество́мъ безсме́ртенъ; 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ д҃: 
А҆́гница твоѧ̀ і҆и҃се, и҆́мⷬ҇къ, зове́тъ  ве́лїимъ гла́сомъ: тебѐ женишѐ мо́й люблю̀, и҆ тебѐ  и҆́щꙋщи страда́льчествꙋю и҆ сраспина́юсѧ, и҆ спогреба́юсѧ  кр҃ще́нїю твоемꙋ̀, и҆ страждꙋ̀ тебѐ ра́ди, ꙗ҆́кѡ да  црⷭ҇твꙋю въ тебѣ̀, и҆ оу҆мира́ю за тѧ̀, да и҆ живꙋ̀ (л.  рд҃і) съ тобо́ю: по ꙗ҆́кѡ же́ртвꙋ непоро́чнꙋю прїими́ мѧ  съ любо́вїю поже́ршꙋюсѧ тебѣ̀, тоѧ̀ мл҃твами, ꙗ҆́кѡ  млⷭ҇тивъ, сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ є҃. 
Подо́бенъ: Собезнача́льное: 
Бл҃гоче́стнѡ порабо́тившисѧ вседержи́телю,  ѕлочести́вомꙋ же мꙋчи́телю не порабо́тиласѧ є҆сѝ чтⷭ҇на́ѧ,  но претерпѣ́ла є҆сѝ тве́рдѡ те́мное заключе́нїе, и҆ ра́нъ  разжже́нїе, и҆ преста́виласѧ є҆сѝ къ бг҃ꙋ, бг҃омꙋ́драѧ  мч҃нце, и҆́мⷬ҇къ, моли́сѧ ѡ҆ на́съ соверша́ющихъ па́мѧть  твою̀. [Два́жды.] 
Сла́ва, и҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное, стѣно̀ и҆  покро́ве и҆ приста́нище прибѣга́ющихъ къ тебѣ̀ приснодв҃о  чтⷭ҇аѧ, сн҃а твоего̀ и҆ бг҃а молѝ со а҆́гг҃лы оу҆мире́нїе  да́ти мі́рꙋ, и҆ сп҃се́нїе, и҆ ве́лїю млⷭ҇ть. 
По в҃-й каѳі́смѣ сѣда́ленъ, гла́съ а҃. 
Подо́бенъ: Гро́бъ тво́й: 
Мꙋче́нїй ѻ҆́гнь, дꙋ́ха росо́ю погаси́ла є҆сѝ  чтⷭ҇на́ѧ, и҆ къ свѣ́тꙋ преста́виласѧ є҆сѝ бжⷭ҇твенномꙋ и҆  невеще́ственномꙋ, и҆ по кончи́нѣ бл҃же́ннѣй и҆сточа́еши  и҆сцѣле́нїй ка̑пли, и҆́мⷬ҇къ, оу҆ставлѧ́ющи разжже́нїе  страсте́й, си́лою дх҃о́вною. [Два́жды.] 
Сла́ва, и҆ ны́нѣ, бг҃оро́диченъ: 
Мл҃твы твои́хъ ра̑бъ прїимѝ бцⷣе, и҆ и҆зба́ви  на́съ ѿ всѧ́кїѧ бѣды̀, ꙗ҆́кѡ ро́ждшаѧ хрⷭ҇та̀ сп҃са,  и҆зба́вителѧ дꙋ́шъ на́шихъ. 
По Хвали́те и҆́мѧ гдⷭ҇не: 
Припѣ́въ: 
Велича́емъ тѧ̀ стрⷭ҇тоте́рпице хрⷭ҇то́ва,  и҆́мⷬ҇къ, и҆ чте́мъ чтⷭ҇но́е страда́нїе твоѐ, є҆́же за  хрⷭ҇та̀ претерпѣ́ла є҆сѝ. 
(л. рд҃і ѡ҆б.) 
Ѱало́мъ и҆збра́нный: Бг҃ъ на́мъ прибѣ́жище и҆  си́ла: 
По полѷеле́и, сѣда́ленъ, гла́съ д҃: 
Подо́бенъ: Вознесы́йсѧ на крⷭ҇тъ: 
Прише́дшꙋю хрⷭ҇тꙋ̀ во́лею, и҆ оу҆краси́вшꙋю  добродѣ́тельми се́рдце, бл҃голѣ́пнѡ воспои́мъ,  и҆́мⷬ҇къ, вѣ́рныхъ мно́жество: та́ бо посрамѝ  мꙋчи́тельскꙋю де́рзость, и҆ просїѧ́вши ꙗ҆́кѡ со́лнце  посредѣ̀ беззакѡ́нникъ, по кончи́нѣ ꙗ҆ви́сѧ земны̑мъ  подтвержде́нїе бж҃е́ственное, вкꙋ́пѣ и҆ держа́ва.  [Два́жды.] 
Сла́ва, и҆ ны́нѣ, бг҃оро́диченъ: 
Ѿ а҆́гг҃ла сло́во прїи́мши во оу҆тро́бѣ твое́й,  и҆ ро́ждши воплоще́нна бг҃а є҆мманꙋ́ила, бцⷣе, молѝ ѡ҆  дꙋша́хъ на́шихъ. 
Степє́нна, а҃-й а҆нтїфѡ́нъ, д҃-гѡ гла́са. 
Прокі́менъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Всѧ́кое дыха́нїе: 
Є҆ѵⷢ҇лїе мꙋ́ченицѣ, [пи́сано въ концѣ̀ кни́ги  сеѧ̀.] 
По н҃-мъ ѱалмѣ̀ стїхи́ра, гла́съ ѕ҃, на Гдⷭ҇и  воззва́хъ, Сла́вникъ. 
Канѡ́нъ, гла́съ и҃. 
Пѣ́снь а҃. 
І҆рмо́съ: Пои́мъ гдⷭ҇ви, прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѣ  просла́висѧ. 
Влече́тъ къ пѣснопѣ́нїю премі́рныхъ вѡ́инства, и҆  земны́хъ ли́ки, всехва́льнаѧ ѻ҆трокови́ца, чꙋдесы̀. 
Добро́ты возжела́въ влⷣка всѣ́хъ, краснѣ́йшагѡ  твоегѡ̀ се́рдца всехва́льнаѧ, нбⷭ҇ныхъ черто́гѡвъ сподо́би  тѧ̀. 
На ка̑зни и҆ бѡлѣ́зни, и҆ на ра̑ны многоѡбра̑зныѧ,  не оу҆страшена̀, мч҃нце, вмѣсти́ласѧ є҆сѝ: поспѣша́ющꙋю  бо и҆́маши бл҃года́ть сп҃совꙋ, возмога́ющꙋю тѧ̀. 
Бг҃оро́диченъ: Пречⷭ҇таѧ бцⷣе, воплоще́нно  присносꙋ́щное и҆ пребж҃е́ственное сло́во па́че є҆стества̀  ро́ждшꙋю, пое́мъ тѧ̀. 
Пѣ́снь г҃. 
І҆рмо́съ: Ты̀ є҆сѝ оу҆твержде́нїе притека́ющихъ  къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ и҆ пое́тъ  тѧ̀ дꙋ́хъ мо́й. 
(л. рє҃і) 
Ꙗ҆ви́ласѧ є҆сѝ на сꙋди́щи мꙋ́жественнꙋ дꙋ́шꙋ  носѧ́щи, и҆ врага̀ ꙗ҆́коже немꙋ́жественна побѣди́ла є҆сѝ  всехва́льнаѧ. 
Поро́къ въ добро́тѣ твое́й, нижѐ вра́ска дꙋшѝ  бы́сть: и҆ тѧ̀ хрⷭ҇то́съ невѣ́стꙋ въ нетлѣ̑нныѧ черто́ги  прїѧ́тъ. 
И҆сцѣлѝ всехва́льнаѧ дꙋшѝ моеѧ̀ стрꙋ́пы, мч҃нце  хрⷭ҇то́ва, и҆́мⷬ҇къ, и҆ оу҆ти́ши твои́ми мл҃твами  жи́зни моеѧ̀ бꙋ́рю. 
Бг҃оро́диченъ: Тѧ̀ всѝ стѧжа́хомъ прибѣ́жище, и҆  стѣ́нꙋ на́шꙋ хрⷭ҇тїа́не, и҆ тѧ̀ славосло́вимъ немо́лчнѡ  безневѣ́стнаѧ. 
Сѣда́ленъ, гла́съ и҃. 
Подо́бенъ: Премꙋ́дрости: 
Крове́й твои́хъ стрꙋѧ́ми мч҃нце хрⷭ҇то́ва, пото́пъ  нечести̑вымъ при́снѡ дѣ́йствꙋеши, всехва́льнаѧ: тꙋ́чами же  бл҃года́ти словє́сныѧ ни̑вы напаѧ́ющи всегда̀, въ ни́хже  возраща́еши кла́съ вѣ́ры, тѣ́мъ пресла́внѡ и҆ по сме́рти  ꙗ҆ви́ласѧ є҆сѝ ѻ҆́блакъ, и҆сточа́ющи жи́зни  свидѣ́тельство, стрⷭ҇тоте́рпице всехва́льнаѧ, и҆́мⷬ҇къ,  моли́сѧ хрⷭ҇тꙋ̀ бг҃ꙋ согрѣше́нїй ѡ҆ставле́нїе дарова́ти,  чтꙋ́щымъ любо́вїю ст҃ꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́меннѡ  ро́ждшꙋю бг҃а пло́тїю, всѝ оу҆бл҃жа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй собо́ръ, и҆ человѣ́ческїй ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти, досто́йнѡ пою́щымъ сла́вꙋ твою̀. 
Крⷭ҇тобг҃оро́диченъ: А҆́гнца и҆ па́стырѧ и҆  и҆зба́вителѧ, а҆́гница зрѧ́щи на крⷭ҇тѣ̀, восклица́ше  пла́чꙋщи, и҆ го́рькѡ рыда́ющи вопїѧ́ше: мі́ръ оу҆́бѡ  ра́дꙋетсѧ, прїе́млѧй тобо́ю и҆збавле́нїе: оу҆тро́ба же моѧ̀  гори́тъ, зрѧ́щи твоѐ распѧ́тїе, є҆́же те́рпиши за млⷭ҇рдїе  млⷭ҇ти, долготерпѣли́ве гдⷭ҇и, млⷭ҇ти бе́здно, и҆  и҆сто́чниче неисчерпа́емый, оу҆млⷭ҇рдисѧ, и҆ да́рꙋй  прегрѣше́нїй ѡ҆ставле́нїе, вѣ́рою пою́щымъ бж҃е́ствєнныѧ  стрⷭ҇ти твоѧ̑. 
(л. рє҃і ѡ҆б.) 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Нескве́рное зерца́ло бж҃е́ственныхъ разꙋмѣ́нїй  тебѐ самꙋ́ю оу҆стро́ивши, ꙗ҆́кѡ свѣти́льникъ  златолѣ́потнѣйшїй страда́лицъ посредѣ̀, мч҃нце, возсїѧ́ла  є҆сѝ. 
Мра́чномꙋ не принесла̀ є҆сѝ де́мѡнꙋ же́ртвы,  непобѣди́маѧ мꙋ́ченице, и҆́мⷬ҇къ: жизноно́снꙋю бо  возлюби́ла є҆сѝ за бл҃гоче́стїе сме́рть прїѧ́ти. 
Ꙗ҆́кѡ неболѣ́зненно носѧ́щи со стрⷭ҇тоно́сцы  тѣ́ло непоро́чнаѧ, ра́нами нечꙋ́вственна пребыла̀ є҆сѝ,  бж҃е́ственныѧ любвѐ раче́нїемъ. 
Бг҃оро́диченъ: Ѡ҆чище́нїе на́мъ да́рꙋй невѣ́дѣнїй  ꙗ҆́кѡ безгрѣ́шенъ, и҆ оу҆мирѝ мі́ръ тво́й, бж҃е,  мл҃твамъ ро́ждшїѧ тѧ̀. 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и, сп҃си́  ны: ты́ бо є҆сѝ бг҃ъ на́шъ, ра́звѣ тебѐ и҆но́гѡ не  вѣ́мы. 
Днѐ и҆ мі́ра противополо́жное оу҆вѣ́дѣвши  ратолю́бнаго де́мѡна люби́ти не восхотѣ́ла є҆сѝ. 
Мнѣ́въ твою̀ ѡ҆сла́бити бж҃е́ственнꙋю мч҃нце,  и҆́мⷬ҇къ любо́вь, смѣ́хъ ꙗ҆ви́сѧ, козньмѝ вселꙋка́вый. 
Пода́ждь мѝ просвѣще́нїе и҆ ми́ръ всехва́льнаѧ,  рѣша́щи мл҃твами твои́ми многомѧте́жное смꙋще́нїе. 
Бг҃оро́диченъ: Дв҃ꙋ по ржⷭ҇твѣ̀ пое́мъ тѧ̀, бцⷣе,  ты́ бо бг҃а сло́ва пло́тїю мі́рꙋ породила̀ є҆сѝ. 
Пѣ́снь ѕ҃. 
І҆рмо́съ: Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ ꙗ҆́кѡ ри́зою, многомлⷭ҇тиве, хрⷭ҇тѐ бж҃е на́шъ. 
Мꙋ́жественное въ же́нстѣй пло́ти дꙋшѝ мꙋдрова́нїе  носѧ́щи сла́внаѧ, ѡ҆ ѕвѣ́рехъ сꙋ́щихъ въ вода́хъ неради́ла  є҆сѝ. 
Побѣди́ла є҆сѝ мꙋчи́телей горды́ню, неврежде́на  пребыла̀ є҆сѝ мч҃нце непобѣди́маѧ, и҆ вѣне́цъ побѣ́ды  прїѧ́ла є҆сѝ. 
(л. рѕ҃і) 
Ꙗ҆́кѡ добрꙋ̀, и҆ ꙗ҆́кѡ краснꙋ̀, ꙗ҆́кѡ че́стнꙋ, и҆  ꙗ҆́кѡ дѣ́вства зарѧ́ми сїѧ́ющꙋю, тебѐ жени́хъ гдⷭ҇ь  себѣ̀ приво́дитъ пресла́внаѧ. 
Бг҃оро́диченъ: Є҆ди́на сло́вомъ пло́тїю сло́во  поро́ждшаѧ, и҆зба́ви мо́лимсѧ, сѣ́тей вра́жїихъ дꙋ́шы  на́шѧ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃: 
Подо́бенъ: Вы́шнихъ и҆щѧ̀: 
Хра́мъ тво́й всечⷭ҇тны́й, ꙗ҆́кѡ цѣльбꙋ̀ дꙋше́внꙋю  ѡ҆брѣ́тше всѝ вѣ́рнїи, велегла́снѡ вопїе́мъ тѝ дв҃о  мч҃нце, и҆́мⷬ҇къ, великоимени́таѧ: хрⷭ҇та̀ бг҃а молѝ  непреста́ннѡ ѡ҆ всѣ́хъ на́съ. 
І҆́косъ: Оу҆невѣ́стившꙋюсѧ хрⷭ҇тꙋ̀ мꙋче́нїемъ,  и҆́мⷬ҇къ, соше́дшесѧ почти́мъ досто́йнѡ: ꙗ҆́кѡ да тоѧ̀  мл҃твами, дꙋшетлѣ́нныѧ па́гꙋбы и҆зба́вльшесѧ,  гꙋби́тельства, трꙋ́са и҆ паде́жа, житїѐ во смире́нїе  препрово́димъ, сподо́бльшесѧ со всѣ́ми ст҃ы́ми, ѿ вѣ́ка  бг҃ꙋ бл҃гоꙋгоди́вшими, ходи́ти во свѣ́тѣ, и҆ пѣ́ти съ  си́ми: оу҆диви́лъ є҆сѝ, сп҃се, твоѧ̑ млⷭ҇ти всѣ̑мъ  человѣ́кѡмъ, вѣ́рою хва́лѧщимъ ю҆̀. тѣ́мже зове́мъ є҆́й:  молѝ непреста́ннѡ ѡ҆ всѣ́хъ на́съ. 
Пѣ́снь з҃. 
І҆рмо́съ: Ѿ і҆ꙋде́и доше́дше ѻ҆́троцы, въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е бл҃гослове́нъ є҆сѝ. 
Па́че оу҆ма̀ ꙗ҆ви́шасѧ бжⷭ҇твенныхъ мч҃нкѡвъ  бл҃гомꙋ́жества: зижди́тель бо всѣ́хъ, тва́рь покарѧ́етъ во  страда́нїи зовꙋ́щымъ: ѻ҆тцє́въ на́шихъ бж҃е, бл҃гослове́нъ  є҆сѝ. 
Хꙋ̑лѧщаѧ заградѝ пресловꙋ́щаѧ ѻ҆трокови́ца  оу҆ста̀ мꙋчи́телей, и҆ горды́ню пребеззако́нныхъ дх҃омъ  ст҃ы́мъ бж҃е́ственнѡ воспѣва́ющи: ѻ҆тцє́въ на́шихъ бж҃е,  бл҃гослове́нъ є҆сѝ. 
Тро́ица ѻ҆́трѡкъ прпⷣбныхъ, разже́гшыѧ пе́щь  дре́вле попалѝ: ны́нѣ же бг҃омꙋ́драѧ трⷪ҇цꙋ пою́щи слꙋги̑  оу҆ловѝ, ѻ҆тцє́въ бг҃а пою́щыѧ: бж҃е, бл҃гослове́нъ  є҆сѝ. 
Бг҃оро́диченъ: На́ше сп҃се́нїе ꙗ҆́коже восхотѣ́лъ  є҆сѝ, сп҃се, оу҆стро́ити, во оу҆тро́бꙋ дв҃ы всели́лсѧ  є҆сѝ, ю҆́же мі́рꙋ предста́тельницꙋ показа́лъ є҆сѝ:  ѻ҆тцє́въ на́шихъ бж҃е, бл҃гослове́нъ є҆сѝ. 
(л. рѕ҃і ѡ҆б.) 
Пѣ́снь и҃. 
І҆рмо́съ: Цр҃ѧ̀ нбⷭ҇наго, є҆го́же пою́тъ во́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Бл҃же́ннѣйшаѧ въ жена́хъ, вы́шнѧгѡ возме́зднꙋю  и҆мꙋ́щи бл҃года́ть, поѧ́ше хва́лѧщи хрⷭ҇та̀ во вѣ́ки всѧ̑. 
Оу҆крѣпле́на по́мысломъ невѣ́стника,  невеще́ственнымъ раче́нїемъ, тѣ́ло предала̀ є҆сѝ на  сме́рть, и҆ живе́ши во вѣ́ки всѧ̑. 
Та́йнѡ жени́хъ ко пречⷭ҇тѣй невѣ́стѣ въ пе́щь  прише́дъ дꙋхо́вною росо́ю ѻ҆́ч҃имъ бл҃говоле́нїемъ спа́слъ  є҆́сть, пою́щꙋ хрⷭ҇та̀ во вѣ́ки. 
Бг҃оро́диченъ: По́мощи ꙗ҆́же ѿ тебѐ тре́бꙋющыѧ  не пре́зри дв҃о, пою́щыѧ и҆ превозносѧ́щыѧ тѧ̀ во вѣ́ки. 
Пѣ́снь ѳ҃.  
І҆рмо́съ: Тѧ̀ неискꙋсобра́чнꙋю мт҃рь бг҃а вы́шнѧгѡ,  тѧ̀ па́че оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Тече́нїе живы́ѧ кро́ве зна́менїе нетлѣ́нныѧ свы́ше  дарова́нныѧ тебѣ̀ жи́зни, мч҃нце всехва́льнаѧ: цѣле́нїй бо  сокро́вище непреста́нное че́рплющымъ ꙗ҆ви́ласѧ є҆сѝ. 
Косне́сѧ тебѣ̀ сме́рть є҆стества̀ зако́номъ  бг҃омꙋ́драѧ: въ живоно́снꙋю же ме́ртвость нестра́стнѡ  ѡ҆блекла́сѧ є҆сѝ, є҆́юже ꙗ҆́кѡ ѡ҆дꙋшевле́нное твоѐ  тѣ́ло поло́жши всечⷭ҇тно́е, живе́ши нетлѣ́ннѡ, и҆  свидѣ́тельствꙋютъ твоѧ̑ кровотечє́нїѧ. 
Ꙗ҆́кѡ со́лнечнꙋю лꙋчꙋ̀ ѡ҆зарѧ́ющꙋю всѧ̑, и҆ ꙗ҆́кѡ  невѣ́стꙋ хрⷭ҇то́вꙋ предо́брꙋ, ꙗ҆́кѡ го́рлицꙋ  чистолюби́вꙋю, и҆ ꙗ҆́кѡ ма́слинꙋ, ꙗ҆́кѡ ке́дръ, ꙗ҆́кѡ  сꙋ́щꙋю и҆збра́ннꙋю голꙋби́цꙋ, хва́лимъ тѧ̀ всѝ,  и҆́мⷬ҇къ, бг҃оимени́таѧ. 
Бг҃оро́диченъ: Невѣ́сто неискꙋсобра́чнаѧ, сосꙋ́де  бл҃гово́нїѧ, тѧ̀ ꙗ҆́кѡ и҆́стиннꙋю и҆ непоро́чнꙋю, и҆  бжⷭ҇твеннагѡ ѻ҆́блакъ свѣ́та, прїе́мшꙋю нбⷭ҇ный до́ждь во  оу҆тро́бѣ, дв҃о мт҃и, велича́емъ. 
Свѣти́ленъ. 
Ꙗ҆́кѡ невѣ́ста оу҆краси́ласѧ є҆сѝ добро́тою,  ѡ҆брꙋчи́вшисѧ жени́хъ стрⷭ҇тьмѝ добротво́рными: внꙋ́трь же  черто́га свѣтови́дна, (л. рз҃і) ꙗ҆́кѡ и҆збра́ннаѧ  всели́ласѧ є҆сѝ, носѧ́щи свѣщꙋ̀ дв҃ческꙋю, и҆ ны́нѣ  ца́рствꙋеши съ живꙋ́щимъ во вѣ́ки, и҆́мⷬ҇къ, сїѧ́ющи. 
Бг҃оро́диченъ: Тѧ̀ застꙋпле́нїе всѝ и҆́мамы  грѣ́шнїи, ѽ пречⷭ҇таѧ дв҃о! ты̀ бл҃гоꙋвѣ́тлива на́мъ  сотворѝ сн҃а твоего̀ мт҃рними твои́ми мл҃твами. 
На хвали́техъ стїхи̑ры самогла̑сны, гла́съ г҃: 
Страда́льческое торжество̀ вѣ́рнїи, бг҃омꙋ́дреннѣ  соверша́емо ви́дѧще, чꙋ́дномꙋ въ совѣ́тѣхъ бг҃ꙋ на́шемꙋ,  бл҃года́рственное пѣснопѣ́нїе воспои́мъ: неви́димꙋю бо  держа́вꙋ проти́вныѧ си́лы въ же́нстѣмъ є҆стествѣ̀  побѣдѝ, и҆ бж҃е́ственнꙋю свою̀ си́лꙋ въ не́мощи соверши́въ  добромч҃нцы: тоѧ̀ мл҃твами сп҃са́етъ дꙋ́шы на́шѧ.  [Два́жды.] 
И҆́стины ча́шꙋ ѿ свои́хъ крове́й страда́льческихъ,  всехва́льнаѧ мч҃нца хрⷭ҇то́ва, и҆́мⷬ҇къ, раствори́вши,  и҆ сїю̀ всегда̀ предлага́ющи цр҃кви, въ не́йже цр҃кѡ́вныѧ  пито́мцы мꙋ́дрости гла́сомъ созыва́етъ, глаго́лющи:  почерпи́те пи́во, воскрⷭ҇нїѧ свидѣ́тельное, невѣ́рныхъ  прогони́тельное и҆ страсте́й чисти́тельное, бл҃гочєсти́вымъ  же дꙋша́мъ храни́тельно, сп҃сꙋ зовꙋ́ще: напои́вый на́съ  пото́комъ сла́дости дх҃а, сп҃сѝ дꙋ́шы на́шѧ. 
И҆̀же кро́вїю хрⷭ҇то́вою дꙋ́шы запеча́тавше въ де́нь  и҆збавле́нїѧ, кро́вь ст҃ꙋ́ю ѿ мч҃нческагѡ и҆сто́чника  востека́ющꙋю на́мъ, съ весе́лїемъ дꙋхо́внымъ прⷪ҇ро́чески  почерпе́мъ, живото́чныхъ стрⷭ҇те́й сп҃совыхъ, и҆  присносꙋ́щныѧ сла́вы ѡ҆бразова́тельнꙋ. тѣ́мже є҆мꙋ̀  возопїи́мъ: прославлѧ́ѧйсѧ во ст҃ы́хъ твои́хъ, гдⷭ҇и,  пресла́вныѧ твоеѧ̀ стрⷭ҇тоте́рпицы мл҃твами сп҃сѝ дꙋ́шы  на́шѧ. 
Сла́ва, гла́съ ѕ҃: 
Страда́льческимъ ше́ствовавши пꙋте́мъ,  мꙋчи́тельскагѡ и҆збѣжа́ла є҆сѝ совѣ́та, и҆́мⷬ҇къ,  всечⷭ҇тна́ѧ: ꙗ҆́кѡ дѣ́ва, оу҆́бѡ мꙋдра̀, свѣщꙋ̀ носѧ́щи  вошла̀ є҆сѝ во дворы̀ гдⷭ҇а твоегѡ̀: ꙗ҆́кѡ мч҃нца  мꙋ́жествомъ, бл҃года́ть прїѧ́ла є҆сѝ и҆сцѣли́ти плѡтскі́ѧ  стра̑сти, но и҆ на́съ воспѣва́ющихъ тѧ̀, дꙋше́вныхъ  болѣ́зней и҆зба́ви, ꙗ҆̀же къ бг҃ꙋ мольба́ми твои́ми. 
(л. рз҃і ѡ҆б.) 
И҆ ны́нѣ, бг҃оро́диченъ: 
Бг҃а и҆з̾ тебѐ воплоти́вшагосѧ разꙋмѣ́хомъ бцⷣе  дв҃о: того̀ молѝ ѡ҆ сп҃се́нїи дꙋ́шъ на́шихъ. 
Крⷭ҇тобг҃оро́диченъ: Всечⷭ҇таѧ, ꙗ҆́кѡ ви́дѣ тебѐ  на крⷭ҇тѣ̀ повѣ́шена, пла́чꙋщи вопїѧ́ше мт҃рски: сн҃е мо́й  и҆ бж҃е мо́й, сладча́йшее моѐ ча́до, ка́кѡ терпи́ши стрⷭ҇ть  поно́снꙋю; 
А҆́ще и҆́мать Сла́вꙋ на стїхо́внѣ, глаго́ли  вече́рнїй: 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. ри҃і) 
[глⷡ҇а к҃а] СЛꙊ́ЖБА Ѻ҆́БЩА 
мч҃нцамъ, двѣма̀ и҆ мнѡ́гимъ. 
Ве́чера, 
на Гдⷭ҇и воззва́хъ, стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Дѣ̑вы ѻ҆трокѡви́цы, ꙳ є҆сте́ственнымъ зако́номъ  свѧзꙋ́емы, ꙳ и҆ и҆звѣ́стнѡ оу҆крѣплѧ́емы любо́вїю  зижди́телевою ꙳ сою̑зъ тѣле́сныхъ разрѣши́шасѧ вѣ́рою, ꙳ и҆  немощна́го врага̀, ꙳ мꙋ́жески нога́ма свои́ма сокрꙋши́ша, ꙳ и҆  побѣ́дною по́честїю свѣтоза́рнѡ оу҆краси́шасѧ, и҆ въ  невѣ́стницѣ все́льшесѧ мы́сленнѣмъ ра́дꙋютсѧ. 
Ѻ҆́гнь претерпѣ́ша, ꙳ и҆ многоѡбра́зныѧ мꙋ̑ки и҆  смє́рти, всечⷭ҇тні́и, ꙳ женихо́вꙋ добро́тꙋ прекра́снꙋю ꙳  вѣ́рою и҆мꙋ́ще, ꙳ и҆ разли́чными ра́нами оу҆краси́вшесѧ, ꙳  семꙋ̀ причто́шасѧ ꙳ тѣ́мже вѣнча̀ и҆̀хъ мно́гими  дарова́ньми, ꙳ і҆и҃съ чл҃вѣколю́бецъ, ꙳ и҆ сп҃съ дꙋ́шъ  на́шихъ. 
Дѣ́вство нетлѣ́нное, ꙳ дѣ́вство преди́вное, ꙳  хрⷭ҇тꙋ̀ принесо́сте дѡ́брыѧ дѣ̑вы, ꙳ низложи́вше шата̑нїѧ ꙳  пре́лести безбо́жїѧ ꙳ си́лою крⷭ҇тною, мꙋ́жескимъ оу҆мо́мъ, ꙳  сегѡ̀ ра́ди всѧ̑ хрⷭ҇тѡ́вы цр҃кви пра́зднꙋютъ ꙳ ст҃ꙋ́ю ва́шꙋ  па́мѧть, ꙳ свѣтоно́снꙋю и҆ пресла́внꙋю. 
Сла́ва, и҆ ны́нѣ, бг҃оро́диченъ: 
Ꙗ҆́кѡ мл҃твꙋ неꙋсыпа́ющꙋю, и҆ мольбꙋ̀ пребыва́ющꙋю  и҆мꙋ́щи пречⷭ҇таѧ ко гдⷭ҇ꙋ, напа̑сти оу҆спѝ, и҆ по́лны  оу҆кротѝ ѻ҆каѧ́нныѧ моеѧ̀ дꙋшѝ, и҆ въ ско́рби сꙋ́щее  се́рдце моѐ оу҆тѣ́ши ѻ҆трокови́це, молю́ тѧ: и҆ оу҆́мъ  мо́й ѡ҆бл҃годатѝ, ꙗ҆́кѡ да досто́йнѡ просла́влю тѧ̀. 
(л. ри҃і ѡ҆б.) 
Крⷭ҇тобг҃оро́диченъ: А҆́гнца и҆ па́стырѧ тѧ̀ на  дре́вѣ ꙗ҆́кѡ ви́дѣ а҆́гница ро́ждшаѧ рыда́ше, и҆ мт҃рски  тебѣ̀ вѣща́ше: сн҃е вожделѣ́ннѣйше, ка́кѡ на дре́вѣ  крⷭ҇тнѣмъ повѣ́шенъ є҆сѝ долготерпѣли́ве; ка́кѡ рꙋ́цѣ  твоѝ и҆ но́зѣ твоѝ, сло́ве, пригвозди́шасѧ ѿ  беззако́нныхъ, и҆ кро́вь твою̀ и҆злїѧ́лъ є҆сѝ, влⷣко; 
А҆́ще и҆́мать самогла́сенъ. Сла́ва, гла́съ и҃: 
Всѧ́къ ѧ҆зы́къ да подви́жетсѧ ко бл҃гохвале́нїю  прехва́льныхъ мч҃нцъ, всѧ́къ ро́дъ и҆ во́зрастъ, всѝ  ю҆́ношы и҆ дѣ̑вы, хрⷭ҇тѡ́вы великомч҃нцы хвала́ми  вѣнча́имъ: зако́ннѡ бо хра́брствовавше, и҆ сла́бость  же́нскꙋю ѿве́ргше, мꙋчи́телѧ врага̀ низложи́ша,  стрⷭ҇тоте́рпческихъ ра́ди трꙋдѡ́въ, нбⷭ҇ными бжⷭ҇твенными  вѣнцы̀ оу҆краси́вшесѧ, про́сѧтъ оу҆ жениха̀ своегѡ̀ и҆  бг҃а дарова́ти на́мъ ве́лїю млⷭ҇ть. 
И҆ ны́нѣ, бг҃оро́диченъ: 
Влⷣчце, прїимѝ мл҃твꙋ ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Крⷭ҇тобг҃оро́диченъ: Пречⷭ҇таѧ ꙗ҆́кѡ оу҆зрѣ̀ тѧ̀ ꙳  пло́тїю ви́сѧща на дре́вѣ, ꙳ се́рдцемъ растерза́шесѧ, ꙳ и҆  вопїѧ́ше слезѧ́щи: ꙳ сло́ве, ка́мѡ заше́лъ є҆сѝ, ꙳  прелюбе́зный і҆и҃се сн҃е мо́й гдⷭ҇и; ꙳ не ѡ҆ста́ви менѐ  є҆ди́нꙋ ꙳ хрⷭ҇тѐ, ро́ждшꙋю тѧ̀. 
[зрѝ] А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Цр҃ь нбⷭ҇ный: 
Вхо́дъ. Прокі́менъ днѐ. 
Чтє́нїѧ г҃ мч҃нчєскаѧ, [пи̑сана въ концѣ̀ кни́ги  сеѧ̀]. 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Серде́чнагѡ раче́нїѧ, ꙳ любвѝ бжⷭ҇твеннѣй, ꙳ и҆  страда́нїѧ соедине́нїю ва́шемꙋ бл҃же́ннїи, ꙳ ли́цы  а҆́гг҃льстїи и҆звѣ́стнѡ оу҆диви́шасѧ: ꙳ ка́кѡ мꙋ́жескими  сплетє́нїи ꙳ врага̀ неви́димаго низложи́вше, ꙳ побѣ́дныѧ  вѣнцы̀, ꙳ досто́йнѡ ѿ дла́ни живоно́сныѧ, ꙗ҆́вственнѡ  прїѧ́сте. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
По хрⷭ҇тѣ̀ скончава́еми, разжже́ннымъ  мꙋдрова́нїемъ, ꙳ (л. рѳ҃і) пла́мень погаси́сте сꙋ́етный, ꙳ и҆  свѣщꙋ̀ дꙋше́внꙋю ꙳ негаси́мꙋ соблю́дше, ꙳ совнидо́сте ко  хрⷭ҇тꙋ̀ въ черто́гъ нбⷭ҇ный: ꙳ тѣ́мъ всѝ бл҃гоче́стнѡ  воспѣва́емъ стрⷭ҇тотє́рпицы, ꙳ ст҃ꙋ́ю ва́шꙋ па́мѧть,  ѡ҆сщ҃а́еми бл҃года́тїю. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Стрⷭ҇ти претерпѣ́ша, ꙳ мно́гихъ мꙋ́къ всехва́льнїи, ꙳  крѣ́пкѡ пристꙋ́пльше: ꙳ ѿсю́дꙋ къ неболѣ́зненномꙋ  преста́вистесѧ воспрїѧ́тїю ꙳ незаходи́магѡ сїѧ́нїѧ, и҆  свѣ́тлѣй ра́дости, ꙳ и҆ вѣ́чномꙋ бжⷭ҇твенномꙋ  наслажде́нїю, ꙳ тѣ́мъ ва́съ оу҆бл҃жа́емъ, ꙳ и҆ ст҃о́е ва́ше  дне́сь соверша́емъ торжество̀, ꙳ стрⷭ҇тотє́рпицы  бг҃опости́жнїи. 
Сла́ва, гла́съ д҃: 
Житїѧ̀ до́лꙋ влекꙋ́щагѡ, и҆ пи́щи наслажде́нїе, и҆  цвѣтꙋ́щꙋю сла́вꙋ, прехва́льнїи ѡ҆ста́вльше ꙗ҆́кѡ  вре́меннꙋ, хрⷭ҇тꙋ́ же прилѣпи́стесѧ мꙋче́нїемъ, добро́тою  є҆гѡ̀ кра́сною распала́еми, и҆ пристꙋпи́сте ꙗ҆́кѡ  бл҃гоꙋха́ннїи ши́пцы, и҆ вѣнце́мъ нетлѣ́ннагѡ црⷭ҇тва  вѣнча́стесѧ, бг҃оимени́тїи. 
И҆ ны́нѣ, бг҃оро́диченъ: 
Свѣщѐ неꙋгаси́маѧ, прⷭ҇то́ле првⷣный, пречⷭ҇таѧ  влⷣчце, молѝ сп҃сти́сѧ дꙋша́мъ на́шымъ. 
Крⷭ҇тобг҃оро́диченъ: Распина́ема ви́дѧщи, ꙳ и҆ въ  ре́бра пробода́ема копїе́мъ, пречⷭ҇таѧ ꙳ хрⷭ҇та̀  чл҃вѣколю́бца, ꙳ пла́чꙋщи вопїѧ́ше: ꙳ что̀ сїѐ сн҃е мо́й; ꙳  что̀ тебѣ̀ неблагода́рнїи лю́дїе возда́ша, ꙳ вмѣ́стѡ ꙗ҆̀же  сотвори́лъ є҆сѝ дѡ́браѧ и҆̀мъ; ꙳ и҆ тщи́шисѧ  безча́дствовати мѧ̀ вселюбе́знѣйше; ꙳ дивлю́сѧ  бл҃гоꙋтро́бне, твоемꙋ̀ во́льномꙋ распѧ́тїю. 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ а҃: 
А҆́гницы словє́сныѧ а҆́гнцꙋ и҆ па́стырю  приведо́стесѧ мꙋче́нїемъ ко хрⷭ҇тꙋ̀ тече́нїе сконча́вше, и҆  вѣ́рꙋ соблю́дше: тѣ́мже дне́сь ра́достною дꙋше́ю  соверша́емъ досточꙋ́днїи ст҃ꙋ́ю ва́шꙋ па́мѧть, хрⷭ҇та̀  велича́юще. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. рѳ҃і ѡ҆б.) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ г҃. 
Подо́бенъ: Гро́бъ тво́й: 
Ѻ҆гне́мъ распала́еми бжⷭ҇твеннагѡ жела́нїѧ, ѻ҆гнѧ̀  чꙋ́вственнагѡ прикоснове́нїемъ ѿню́дъ не ѡ҆пали́стесѧ  бл҃же́ннїи: пре́лесть же пожго́сте, и҆ влеко́ми  неми́лостивнѡ стрⷭ҇тотє́рпицы приснопа́мѧтнїи, прїѧ́сте  коне́цъ, и҆ сла́вꙋ полꙋчи́сте. [Два́жды.] 
Сла́ва, и҆ ны́нѣ, бг҃оро́диченъ: 
Наста́ви ны̀ на пꙋ́ть покаѧ́нїѧ оу҆клонѧ́ющыѧсѧ  при́снѡ къ ѕлы̑мъ безпꙋ́тїемъ, и҆ пребл҃га́го прогнѣ́вающыѧ  гдⷭ҇а, неискꙋсобра́чнаѧ, бл҃гослове́ннаѧ мр҃і́е, прибѣ́жище  ѿча́ѧнныхъ человѣ́кѡвъ, бж҃їе ѡ҆бита́лище. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Оу҆диви́шасѧ ва́шемꙋ терпѣ́нїю мно́гомꙋ, нбⷭ҇нїи  ли́цы безпло́тныхъ си́лъ: ꙗ҆́коже бо и҆но́мꙋ стра́ждꙋщꙋ  пребыва́сте, го́лєни и҆ соста́вы сокрꙋша́емы, сме́рть  го́рькꙋю терпѧ́ще, и҆ же́нскимъ тѣ́ломъ ѕмі́ѧ ѿстꙋ́пника  сокрꙋша́юще, дѣ̑вы невѣ̑сты жизнода́вца, вѣ́ры  побо́рницы. [Два́жды.] 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀ зрѧ̀,  и҆ внима́ше мы́слїю и҆́же на рꙋно̀ до́ждь, въ безсѣ́менномъ  зача́тїи твое́мъ, бцⷣе: кꙋпинꙋ̀ ѻ҆гне́мъ неѡпали́мꙋю,  же́злъ а҆арѡ́новъ прозѧ́бшїй, и҆ свидѣ́тельствꙋѧ  ѡ҆брꙋ́чникъ тво́й и҆ храни́тель, свѧще́нникѡмъ взыва́ше:  дв҃а ражда́етъ, и҆ по ржⷭ҇твѣ̀ па́ки дв҃ою пребыва́етъ. 
По Хвали́те и҆́мѧ гдⷭ҇не: 
Припѣ́въ: 
Велича́емъ ва́съ стрⷭ҇тотє́рпицы ст҃ы̑ѧ, и҆ чте́мъ  чтⷭ҇на̑ѧ страда̑нїѧ ва̑ша, ꙗ҆̀же за хрⷭ҇та̀ претерпѣ́ли  є҆стѐ. 
Ѱало́мъ и҆збра́нный: Бг҃ъ на́мъ прибѣ́жище и҆  си́ла: 
(л. р҃к) 
По полѷеле́и, сѣда́ленъ, гла́съ и҃: 
Подо́бенъ: Премꙋ́дрости: 
Оу҆невѣ́стившесѧ гдⷭ҇ви бг҃олѣ́пнѡ ꙗ҆́коже да́ръ  кро́вь и҆ заколе́нїе томꙋ̀ принесо́сте, стрⷭ҇тонѡ́сицы  ѻ҆трокови̑цы, и҆ черто́гъ бжⷭ҇твенный досто́йнѡ  оу҆лꙋчи́сте, просвѣще́нїѧ неизрече́ннагѡ непреста́ннѡ  и҆сполнѧ́еми. тѣ́мже ст҃ꙋ́ю и҆ чтⷭ҇нꙋ́ю ва́шꙋ па́мѧть  творѧ́ще дх҃о́внѡ, сп҃са прославлѧ́емъ, и҆ вѣ́рнѡ  взыва́емъ: моли́те хрⷭ҇та̀ бг҃а, грѣхѡ́въ ѡ҆ставле́нїе  пода́ти, чтꙋ́щымъ любо́вїю ст҃ꙋ́ю па́мѧть ва́шꙋ.  [Два́жды.] 
Сла́ва, и҆ ны́нѣ, бг҃оро́диченъ: 
Безпло́тныхъ твои́хъ, хрⷭ҇тѐ, и҆ прⷣте́чи твоегѡ̀,  а҆пⷭ҇лъ, и҆ прⷪ҇рѡ́къ, и҆ мч҃нкъ, и҆ всѣ́хъ ст҃ы́хъ, и҆  бцⷣы мл҃твами неискꙋсомꙋ́жныѧ и҆ бл҃гі́ѧ мт҃ре твоеѧ̀,  оу҆моле́нъ бы́въ, да́ждь на́мъ во свѣ́тѣ твое́мъ ходи́ти,  и҆ сподо́би на́съ оу҆лꙋчи́ти црⷭ҇твїе твоѐ, за млⷭ҇рдїе  млⷭ҇ти твоеѧ̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Всѧ́кое дыха́нїе: 
Є҆ѵⷢ҇лїе мч҃нцамъ, [пи́сано въ концѣ̀ кни́ги  сеѧ̀]. 
По н҃-мъ ѱалмѣ̀ стїхи́ра, гла́съ д҃: 
Житїѧ̀ до́лꙋ влекꙋ́щагѡ: [Пи́сана на стїхо́внѣ.  Сла́ва.] 
Канѡ́нъ, гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Крѣ́пкѡ на проти́внаго подвиза́стесѧ мч҃нцы,  поще́нїемъ пе́рвѣе, та́же второ́е кро́вными страда̑нїи:  сегѡ̀ ра́ди ва́шꙋ па́мѧть вѣ́рою почита́емъ. 
Оу҆ѧзви́вшесѧ жела́нїемъ претерпѣ́вшагѡ на́съ  ра́ди крⷭ҇тъ и҆ сме́рть, сегѡ̀ стопа́мъ послѣ́доваша  прпⷣбныѧ мч҃нцы, плотскꙋ́ю не́мощь забы́вше. 
(л. р҃к ѡ҆б.) 
Є҆́ллинскаѧ жє́ртвища, и҆ бѣсѡ́вскаѧ  ѡ҆полчє́нїѧ, ѻ҆рꙋ́жїемъ страда́нїѧ низверго́сте, и҆  принесо́стесѧ въ цр҃ковь нбⷭ҇нꙋю, всесожжє́нїѧ  ѡ҆дꙋшевлє́ннаѧ, мч҃нцы пречⷭ҇тны̑ѧ. 
Бг҃оро́диченъ: Оу҆крѣпи́вшесѧ бл҃года́тїю  возсїѧ́вшагѡ пренепоро́чнаѧ, и҆з̾ ложе́снъ твои́хъ, дѣ̑вы  ѻ҆трокови̑цы прирази́шасѧ къ болѣ́знемъ мꙋче́нїѧ, и҆  приведо́шасѧ во слѣ́дъ тебѐ ра́дꙋющесѧ. 
Пѣ́снь г҃. 
І҆рмо́съ: Лꙋ́къ си́льныхъ и҆знемо́же, и҆  немощствꙋ́ющїи препоѧ́сашасѧ си́лою: сегѡ̀ ра́ди  оу҆тверди́сѧ въ гдⷭ҇ѣ се́рдце моѐ. 
Си́лою крѣ́пкою ѿ бг҃а оу҆крѣплѧ́еми,  проти́внагѡ борца̀ попра́ша си́лꙋ: и҆ сегѡ̀ ра́ди ꙗ҆́кѡ  побѣдонѡ́сицы непобѣди́мїи просла́вишасѧ. 
Ꙗ҆ви́шасѧ ѕвѣри̑на зїѧ̑нїѧ бездѣ̑льна,  бж҃е́ственною си́лою хрⷭ҇то́вою: и҆ и҆зба́влены бы́сте  бг҃омꙋ́дрїи неврежде́ны, бг҃а прославлѧ́юще. 
Мꙋ́дростїю и҆ бл҃года́тїю просвѣ́щьсѧ оу҆́мъ  ва́шъ, мꙋчи́телей преще́нїѧ не оу҆страши́стесѧ  стрⷭ҇тотє́рпицы сп҃совы, бж҃їею си́лою оу҆крѣплѧ́еми. 
Бг҃оро́диченъ: Разꙋмѣ́вше бл҃говѣ́рнѡ,  проповѣ́даемъ тебѐ и҆́стиннꙋю бж҃їю мт҃рь всенепоро́чнꙋю:  тобо́ю бо съ на́ми зижди́тель совокꙋпи́тисѧ и҆зво́ли. 
Сѣда́ленъ, гла́съ а҃. 
Чꙋде́съ ва́съ и҆сто́чники стѧжа́вше, почерпа́емъ  здра́вїе ѻ҆би́льнѡ, мч҃нцы прехва́льнїи, пою́ще болѣ̑зни  ва́шѧ, и҆ ре́вность бжⷭ҇твеннꙋю, и҆ ꙗ҆́звы до́блествєнныѧ  и҆ по́двиги: и҆ соверша́емъ ва́шꙋ досточꙋ́днꙋю па́мѧть въ  сла́вꙋ бг҃а на́шегѡ. 
Сла́ва, и҆ ны́нѣ, бг҃оро́диченъ: 
Мл҃твы твои́хъ ра̑бъ прїимѝ, бцⷣе, и҆ и҆зба́ви  на́съ ѿ всѧ́кїѧ бѣды̀: ꙗ҆́кѡ родила̀ є҆сѝ хрⷭ҇та̀  сп҃са, и҆зба́вителѧ дꙋ́шъ на́шихъ. 
Крⷭ҇тобг҃оро́диченъ: Твоѐ предста́тельство и҆мꙋ́ще,  пречⷭ҇таѧ, и҆ твои́ми мл҃твами лю́тыхъ и҆збавлѧ́еми,  крⷭ҇то́мъ сн҃а твоегѡ̀ вездѣ̀ соблюда́еми, по до́лгꙋ тѧ̀  всѝ бл҃гоче́стнѡ велича́емъ. 
(л. рк҃а) 
Пѣ́снь д҃. 
І҆рмо́съ: Сѣдѧ́й въ сла́вѣ, на прⷭ҇то́лѣ  бжⷭ҇тва̀, во ѻ҆́блацѣ ле́гцѣ, прїи́де і҆и҃съ  пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ:  сла́ва, хрⷭ҇тѐ, си́лѣ твое́й. 
Претерпѣ́вше мꙋчє́нїѧ, и҆ ра̑ны тѣлє́сныѧ,  разли́чными ѡ҆́бразы, сокрꙋше́нїе же оу҆дѡ́въ, и҆  ѡ҆палє́нїѧ, нбⷭ҇наѧ селє́нїѧ наслѣ́довасте, насла́ждшесѧ  дре́ва живо́тнагѡ досточꙋ́днїи. 
Мч҃нцъ бл҃же́нныхъ по́двигꙋ оу҆диви́шасѧ нбⷭ҇ныѧ  си̑лы, ка́кѡ врага̀ побѣди́ша въ же́нстѣмъ є҆стествѣ̀,  оу҆крѣплѧ́еми си́лою ѿ дв҃ы возсїѧ́вшагѡ. 
Ѿве́ргше мїрскꙋ́ю всю̀ сꙋетꙋ̀, бг҃ꙋ є҆ди́номꙋ  все́ю дꙋше́ю прилѣпи́стесѧ. тѣ́мже по́стничєскїѧ трꙋды̀,  и҆ мꙋчє́нїѧ претерпѣ́сте, невѣ̑сты хрⷭ҇то́вы  терпѣли̑выѧ. 
Бг҃оро́диченъ: Вни́де во чре́во твоѐ,  пренепоро́чнаѧ, гдⷭ҇ь, ꙗ҆́кѡ до́ждь на рꙋно̀, ꙗ҆́коже  речѐ прⷪ҇ро́къ дре́вле: є҆го́же во двою̀ сꙋщєствꙋ̀  родила̀ є҆сѝ. є҆мꙋ́же зове́мъ: сла́ва, хрⷭ҇тѐ, си́лѣ  твое́й. 
Пѣ́снь є҃. 
І҆рмо́съ: Нечести́вїи не оу҆́зрѧтъ сла́вы твоеѧ̀,  хрⷭ҇тѐ, но мы̀ тѧ̀ є҆диноро́дне, ѻ҆ч҃ескїѧ сла́вы сїѧ́нїе  бж҃ества̀, ѿ но́щи оу҆́тренююще, воспѣва́емъ тѧ̀  чл҃вѣколю́бче. 
Ꙗ҆́кѡ а҆́гницы непорѡ́чныѧ, и҆ ꙗ҆́кѡ жє́ртвы  прїѧ̑тныѧ, хрⷭ҇тꙋ̀ и҆́стинномꙋ па́стырю принесо́стесѧ,  приношє́нїѧ совершє́на, и҆ прїѧ̑тна всесожжє́нїѧ. 
Оу҆мертви́вшесѧ тѣ́ломъ, ѡ҆жи́сте дꙋше́ю,  оу҆мертви́вшемꙋ крѣ́пость сме́ртнꙋю мч҃нцы подо́бѧщесѧ,  крⷭ҇тъ, и҆ сме́рть, и҆ стрⷭ҇ть во́льнꙋю претерпѣ́вшемꙋ. 
Є҆ди́нъ и҆мꙋ́ще ра́зꙋмъ въ тѣлесѣ́хъ мно́зѣхъ,  разли́чными ра́нами стрꙋ́жеми, и҆ ѻ҆гне́мъ сожига́еми,  є҆ди́наго всѣ́хъ гдⷭ҇а і҆и҃са и҆сповѣ́дахꙋ бг҃омꙋ́дрїи. 
Бг҃оро́диченъ: Воздви́гни мѧ̀ па́дшаго въ ро́вѣ  страсте́й, и҆ оу҆пра́ви мѧ̀ ꙗ҆́же бг҃а и҆ прави́телѧ  ро́ждшаѧ, є҆ди́на всенепоро́чнаѧ, совокꙋпи́вшаго  бл҃года́тїю разстоѧ́щыѧсѧ пе́рвѣе. 
(л. рк҃а ѡ҆б.) 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди ми́лости ѿ ре́бръ твои́хъ и҆сте́кшею кро́вїю. 
Раздраже́на и҆ нога́ми же́нскими ѕмі́ѧ попира́ема,  зрѧ́щи прама́ти бж҃е́ственнѡ ра́дꙋетсѧ, тꙋ́ю ле́стїю и҆з̾  раѧ̀ и҆згна́вшаго пе́рвѣе. 
Поще́нїе къ страда́нїю зако́нномꙋ сочта́вше, женихꙋ̀  дꙋше́вномꙋ ны́нѣ нетлѣ́ннѡ приложи́стесѧ: и҆ въ черто́зѣ  нбⷭ҇нѣмъ весе́лою дш҃е́ю водворѧ́етесѧ. 
Возвыша́емыѧ мꙋчи́тєльныѧ во́лны мч҃нчєскїѧ  кораблѝ погрꙋзи́ти не возмого́ша: крѣ́пкою бо рꙋко́ю къ  бж҃е́ственномꙋ приста́нищꙋ достиго́ша. 
Бг҃оро́диченъ: Глагѡ́лъ твои́хъ сбытїѧ̑ зрѧ́ще,  велича́емъ тѧ̀ вѧ́щше бг҃омт҃и, и҆ тебѐ возвели́чившаго:  ро́дове бо всѝ тебѐ вои́стиннꙋ ны́нѣ оу҆блажа́ютъ. 
Конда́къ во оу҆ста́вѣ. 
А҆́ще нѣ́сть оу҆ста́ва, глаго́ли се́й конда́къ,  гла́съ д҃: 
Подо́бенъ: Ꙗ҆ви́лсѧ є҆сѝ: 
Стрⷭ҇тоте́рпицъ хрⷭ҇то́выхъ па́мѧть пра́зднꙋимъ, и҆  вѣ́рою просѧ́ще по́мощи, и҆зба́витисѧ всѣ̑мъ ѿ всѧ́кїѧ  ско́рби, зовꙋ́ще: бг҃ъ на́шъ съ на́ми, и҆́же си́хъ  просла́вивый, ꙗ҆́коже и҆зво́ли. 
І҆́косъ: Чꙋде́съ ва́съ и҆сто́чники стѧжа́вше,  почерпа́емъ здра́вїе ѻ҆би́льнѡ мч҃нцы хрⷭ҇то́вы, почита́юще  бѡлѣ́зни ва́шѧ, и҆ ре́вность бжⷭ҇твеннꙋю, и҆ ꙗ҆́звы  до́блествєнныѧ и҆ по́двиги, и҆ соверша́емъ ва́шꙋ  досточꙋ́днꙋю па́мѧть, зовꙋ́ще: бг҃ъ на́шъ съ на́ми, и҆́же  си́хъ просла́вивый, ꙗ҆́коже и҆зво́ли. 
Пѣ́снь з҃. 
І҆рмо́съ: Сп҃сы́й во ѻ҆гнѝ а҆враа̑мскїѧ твоѧ̑  ѻ҆́троки, и҆ халдє́и оу҆би́въ, ꙗ҆̀же пра́вда пра́веднѡ  оу҆ловлѧ́ше: препѣ́тый гдⷭ҇и бж҃е ѻ҆тє́цъ на́шихъ,  бл҃гослове́нъ є҆сѝ. 
И҆мꙋ́ще ѻ҆́чи сердє́чныѧ, ко сп҃са́ющемꙋ бг҃ꙋ же  и҆ цр҃ю̀, а҆́гницы хрⷭ҇то́вы внидо́ша ко всѧ́ческимъ  ѕлоко́зненнымъ (л. рк҃в) полкѡ́мъ, и҆ побѣди́ша мꙋ́жески,  вопїю́ще: бл҃гослове́нъ бг҃ъ ѻ҆тє́цъ на́шихъ. 
Всѐ жела́нїе стѧжа́вше мч҃нцы, ко є҆ди́номꙋ  влⷣцѣ, житє́йскїѧ красѡты̀ ꙗ҆́кѡ со́нъ вмѣни́сте,  вопїю́ще: бл҃гослове́нъ бг҃ъ ѻ҆тє́цъ на́шихъ. 
Да не оу҆ны́емъ, сѐ ѿве́рзесѧ черто́гъ, но па́че  ста́немъ мꙋ́жески: хрⷭ҇то́съ бо вѣнцы̀ простира́етъ, и҆  тѣле́съ свои́хъ не пощади́мъ, вопїѧ́хꙋ до́блїѧ мч҃нцы на  сꙋди́щи. 
Бг҃оро́диченъ: Бл҃гослове́нъ пло́дъ бл҃гослове́ннагѡ  чре́ва твоегѡ̀ чⷭ҇таѧ: є҆го́же бл҃гословѧ́тъ нбⷭ҇ныѧ си̑лы  и҆ чл҃вѣ́честїи собо́ри, и҆зба́вльшаго на́съ ѿ пе́рвыѧ  клѧ́твы, бл҃гослове́ннаѧ. 
Пѣ́снь и҃. 
І҆рмо́съ: Ѻ҆́троки бл҃гочєсти́выѧ въ пещѝ  ржⷭ҇тво̀ бг҃оро́дичо спасло̀ є҆́сть: тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Во свѣ̑тлыѧ ѻ҆дє́жды себѐ кро́вїю мꙋче́нїѧ  ѡ҆дѣ́ѧсте, совле́кшесѧ вои́стиннꙋ и҆стлѣ́вшагѡ грѣхѝ  человѣ́ка, воспѣва́юще: гдⷭ҇а по́йте дѣла̀, и҆  превозноси́те є҆го̀ во вѣ́ки. 
Бога́тагѡ свѣ́та свѣтоли̑тїи, со́лнца мы́сленнагѡ  бжⷭ҇твенными свѣтлостьмѝ, мч҃нцы прехва́льнїи, но́щь  преидо́сте безбо́жїѧ, пою́ще во є҆ди́нствѣ дꙋшѝ: гдⷭ҇а  воспѣва́йте дѣла̀, и҆ превозноси́те є҆го̀ во вѣ́ки. 
Ꙗ҆́кѡ а҆́гницы, и҆ ꙗ҆́кѡ несквє́рныѧ ю҆́ницы,  ꙗ҆́кѡ бж҃їѧ голꙋби̑цы, ꙗ҆́кѡ самово́льныѧ жє́ртвы,  принесо́стесѧ мч҃нцы зижди́телю, ꙗ҆́кѡ же́ртва непоро́чнаѧ,  согла́снѡ пою́ще: гдⷭ҇а по́йте дѣла̀, и҆ превозноси́те  є҆го̀ во вѣ́ки. 
Бг҃оро́диченъ: Во слѣ́дъ тебѐ теко́ша жєны̀  стрⷭ҇тотє́рпицы, мѵ́ра бл҃гоꙋха́ннагѡ жела́юще, пречⷭ҇таѧ  бг҃оневѣ́сто, є҆ди́на неискꙋсобра́чнаѧ, возсїѧ́вшагѡ и҆з̾  чре́ва твоегѡ̀, є҆диноча́дагѡ твоегѡ̀ сн҃а, и҆ съ тобо́ю  ца́рствꙋютъ вои́стиннꙋ пѣсносло́вѧще хрⷭ҇та̀ во вѣ́ки. 
(л. рк҃в ѡ҆б.) 
Пѣ́снь ѳ҃. 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Подава́ютъ и҆сцѣле́нїѧ ка̑пли тре́бꙋющымъ, ꙗ҆́кѡ  ѿ и҆сто́чника пресла̑вныѧ мч҃нцы, оу҆толѧ́ютъ стра́сти  болѣ́знєнныѧ, и҆ бѣсѡ́въ прогонѧ́ютъ полкѝ: сердца́ же  бг҃олюби́выхъ напоѧ́ютъ на бл҃гопло́дїе бж҃їихъ дѣ́лъ. 
Вознесо́стесѧ, крѣ́пость на врагѝ прїи́мше, и҆  а҆́гг҃лѡмъ оу҆подо́бистесѧ, дре́ва живо́тнагѡ  наслажда́етесѧ невозбра́ннѡ въ раѝ, бг҃оневѣ́стныѧ,  и҆сто́чника до́брыхъ прїѧ́сте, ѡ҆ мі́рѣ молѧ́щесѧ. 
Па́мѧть ва́шꙋ стрⷭ҇тотє́рпицы, бж҃е́ственными  сїѧ́ющи свѣтови́дными бл҃года́тьми, помышле́нїе  просвѣща́етъ похвалѧ́ющихъ ва́съ. 
Бг҃оро́диченъ: Премꙋ́дрости селе́нїе, па́че оу҆ма̀  лꙋ́чши показа́ласѧ є҆сѝ, дв҃о непоро́чнаѧ, ѡ҆дꙋшевле́нъ же  прⷭ҇то́лъ и҆ две́рь: тѣ́мже ꙗ҆́кѡ цр҃и́цꙋ тѧ̀ жєны̀  возлюби́ша, дв҃ы во слѣ́дъ тебѐ приведо́шасѧ. 
Свѣти́ленъ. 
Ви́дѣти жела́юще добро́тꙋ жениха̀ всѣ́мъ  ѡ҆́бразомъ, ма́нїемъ къ немꙋ̀ бг҃оно́снїи, безсме́ртїю  поꙋчи́стесѧ въ ме́ртвеннѣмъ тѣлесѝ: тѣ́мъ досто́йнѡ  оу҆бл҃жа́етесѧ. 
Бг҃оро́диченъ: Пощади́ мѧ, хрⷭ҇тѐ, є҆гда̀ хо́щеши  мі́рꙋ сꙋди́ти со сла́вою, разорѝ мглꙋ̀ страсте́й мои́хъ,  мл҃твами ро́ждшїѧ тѧ̀, и҆ честны́хъ мч҃нцъ твои́хъ, ꙗ҆́кѡ  бл҃гъ и҆ многомлⷭ҇тивъ. 
На хвали́техъ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Ѡ҆багрє́нїи кро́вными себѐ оу҆краси́вше, ꙳  кра́сномꙋ добро́тою дѣ̑вы ѻ҆трокови̑цы ꙳ нетлѣ́ннѡ  совокꙋпи́стесѧ, ꙳ хрⷭ҇тꙋ̀ бг҃ꙋ на́шемꙋ, ꙳ соблюда́ющемꙋ ва́ше  дѣ́вство ꙳ нескве́рненно въ безсме́ртномъ нетлѣ́нїѧ  невѣ́стницѣ, ꙳ во ѻ҆би́телѣхъ нбⷭ҇ныхъ, въ черто́зѣ  нерꙋкотворе́ннѣмъ, мч҃нцы прехва́льнїи. [Два́жды.] 
(л. рк҃г) 
Несоверше́нными оу҆́бѡ тѣлесы̀, ꙳ и҆ соверше́ннымъ  оу҆мо́мъ, ꙳ ве́тхаго ѕмі́ѧ ѕлонача́льнаго побѣди́сте  сла́внїи ꙳ си́лою дх҃а, ꙳ и҆ не́мощнꙋ тогѡ̀ крѣ́пость  показа́сте, ꙳ тѣ́мъ воспрїѧ́сте вѣнцы̀ побѣ́ды, ꙳ мч҃нцы  прехва́льнїи, ꙳ трⷪ҇цы побѡ́рницы. 
И҆ на оу҆́ды раздроблѧ́еми, ꙳ и҆ ѻ҆гне́мъ  снѣда́еми, ꙳ и҆ желѣ́зными ногты̀ терза́еми, ꙳ и҆ на дре́вѣ  повѣ́шаеми, ꙳ и҆ мече́мъ ссѣка́еми, не ѿверго́стесѧ  хрⷭ҇та̀ стрⷭ҇тотє́рпицы прехва́льнїи. ꙳ тѣ́мже прїѧ́сте  вѣне́цъ побѣ́ды, ꙳ вели́цыи мч҃нцы пребога́тїи, ꙳ трⷪ҇цы  побѡ́рницы. 
Сла́ва, гла́съ в҃: 
Житїѐ нескве́рное пожи́вше, сꙋди́ще безбо́жное  низложи́вше, ста́сте побѣ́дꙋ носѧ́ще честні́и, цвѣ́тъ  носѧ́ще бж҃їю свѣ́тлость, и҆ въ бж҃їю си́лꙋ ѡ҆блече́ни,  повелѣ́нїю мꙋчи́телевꙋ порꙋга́стесѧ, и҆ виті̑йскїѧ  бꙋеслѡ́вныѧ глаго́лы ѡ҆плева́сте, мч҃нцы бг҃омꙋ́дрїи. 
И҆ ны́нѣ, бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ под̾ кро́вомъ твои́мъ. 
Крⷭ҇тобг҃оро́диченъ: Є҆гда̀ нескве́рнаѧ а҆́гница  ви́дѣ своего̀ а҆́гнца, на заколе́нїе ꙗ҆́кѡ человѣ́ка  во́лею влеко́ма, рыда́ющи глаго́лаше: безча́дствовати мѧ̀  ны́нѣ тщи́шисѧ, хрⷭ҇тѐ, тебѐ ро́ждшꙋю, что̀ сїѐ  сотвори́лъ є҆сѝ и҆зба́вителю всѧ́ческихъ ѻ҆ба́че  воспѣва́ю и҆ сла́влю твою̀, ю҆́же па́че оу҆ма̀ и҆ сло́ва  кра́йнюю бл҃гость чл҃вѣколю́бче. 
А҆́ще и҆́мать на стїхо́внѣ Сла́вꙋ, глаго́ли  вече́рнїй. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. рк҃г ѡ҆б.) 
[глⷡ҇а к҃в] СЛꙊ́ЖБА Ѻ҆́БЩА 
прпⷣбнѣй женѣ̀ є҆ди́нѣй. 
Ве́чера, 
на Гдⷭ҇и воззва́хъ, стїхи̑ры, гла́съ и҃. 
Подо́бенъ: Мч҃ницы твоѝ гдⷭ҇и: 
Въ болѣ́знехъ по́стническихъ терпѧ́щи, прїѧ́ла  є҆сѝ бл҃года́ть, дꙋшє́вныѧ и҆ тѣлє́сныѧ болѣ̑зни  ѡ҆чища́ти, ма́ти честна́ѧ, и҆́мⷬ҇къ, и҆ нечи̑стыѧ дꙋ́хи  прогонѧ́ти дх҃омъ, и҆ всѣ̑мъ скорбѧ́щымъ  предста́тельствовати, тѣ́мже твои́ми мл҃твами, просѝ  и҆сцѣле́нїѧ всѣ̑мъ, и҆ ве́лїѧ млⷭ҇ти. 
Ра́ка моще́й твои́хъ слѣпы̑мъ прозрѣ́нїе  и҆сточа́етъ, и҆ всѣ̑мъ болѧ́щымъ и҆сцѣле́нїе, приходѧ́щымъ  вѣ́рою, и҆ просѧ́щымъ посѣще́нїѧ твоегѡ̀ ма́ти прпⷣбнаѧ  и҆ досточꙋ́днаѧ, и҆́мⷬ҇къ: тѣ́мже твои́ми мл҃твами  и҆спросѝ на́мъ ве́лїю млⷭ҇ть. 
Ми́лованїе стѧжа́ла є҆сѝ ко и҆́скреннемꙋ, вѣ́рꙋ  же правосла́внꙋю, и҆ любо́вь ꙗ҆́же къ бг҃ꙋ, бг҃обл҃же́ннаѧ  чтⷭ҇на́ѧ, и҆́мⷬ҇къ: сегѡ̀ ра́ди бж҃їѧ бл҃года́ть дꙋхо́внаѧ,  въ тебѣ̀ ма́ти прпⷣбнаѧ, препочи́ла є҆́сть. тѣ́мже  твои́ми мл҃твами сохранѝ вѣ́рою бл҃жа́щыѧ тѧ̀. 
Сла́ва, и҆ ны́нѣ, бг҃оро́диченъ: 
Тѧ̀ мо́лимъ пречⷭ҇таѧ, предста́тельницꙋ на́шꙋ,  ѡ҆держи́мїи въ печа́лехъ, не пре́зри до конца̀ поги́бнꙋти  рабѡ́мъ твои̑мъ: но оу҆скорѝ и҆з̾ѧ́ти на́съ ѿ  настоѧ́щагѡ гнѣ́ва и҆ ско́рби, ѽ бг҃овмѣсти́маѧ прест҃а́ѧ  чⷭ҇таѧ! ты́ бо є҆сѝ на́мъ стѣна̀ и҆ по́мощь непобори́ма. 
Крⷭ҇тобг҃оро́диченъ: Тѧ̀ ви́дѧщи пригвожда́ема на  крⷭ҇тѣ̀, і҆и҃се, и҆ стрⷭ҇ти прїе́млюща во́лею, дв҃а и҆ мт҃и  твоѧ̀ влⷣко, оу҆вы̀ (л. рк҃д) мнѣ̀, вопїѧ́ше, ча́до  сла́дкое: ꙗ҆́звы непра́веднѡ ка́кѡ терпи́ши врачꙋ̀  и҆сцѣли́вый человѣ́ческое неможе́нїе, и҆ ѿ тлѝ всѧ̑  и҆зба́вивый бл҃гоꙋтро́бїемъ твои́мъ. 
А҆́ще и҆́мать самогла́сенъ. Сла́ва, гла́съ в҃. 
Дꙋшє́внаѧ ловлє́нїѧ, и҆ стра̑сти плѡтскі́ѧ,  мече́мъ воздержа́нїѧ посѣ́кла є҆сѝ, и҆ мы́слєннаѧ  согрѣшє́нїѧ молча́нїемъ поста̀ оу҆дави́ла є҆сѝ, и҆  стрꙋѧ́ми сле́зъ твои́хъ пꙋсты́ню всю̀ напои́ла є҆сѝ, и҆  прозѧбла̀ є҆сѝ на́мъ покаѧ́нїѧ плоды̀: тѣ́мже твою̀  па́мѧть прпⷣбнаѧ, пра́зднꙋемъ. 
И҆ ны́нѣ, бг҃оро́диченъ: 
Сп҃сѝ ѿ бѣ́дъ рабы̑ твоѧ̑ бцⷣе, ꙗ҆́кѡ всѝ по  бз҃ѣ къ тебѣ̀ прибѣга́емъ, ꙗ҆́кѡ нерꙋши́мѣй стѣнѣ̀ и҆  предста́тельствꙋ. 
Крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ человѣ́ка во́лею влеко́ма, рыда́ющи  глаго́лаше: безча́дствовати мѧ̀ ны́нѣ тщи́шисѧ хрⷭ҇тѐ,  тебѐ ро́ждшꙋю, что̀ сїѐ сотвори́лъ є҆сѝ, и҆зба́вителю  всѧ́ческихъ, ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва бл҃гость, чл҃вѣколю́бче. 
[зрѝ] А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Пре́йде сѣ́нь: 
Вхо́дъ. Прокі́менъ днѐ. 
Чтє́нїѧ г҃ прпⷣбничєскаѧ, [пи̑саны въ концѣ̀  кни́ги сеѧ̀.] 
На стїхо́внѣ стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Сла́вы ѻ҆тцє́въ вои́стиннꙋ возжела́вши, ꙳ сла́вꙋ  нетлѣ́ннꙋю возлюби́ла є҆сѝ, ꙳ тѣ́мже ѿстꙋ́пльши  сла́дкихъ, ꙳ тѣ́ло твоѐ болѣ́знемъ всѣ̑мъ ѿдала̀  є҆сѝ, и҆́мⷬ҇къ, и҆ ны́нѣ болѣ́зней прїе́млеши  возме́здїе, со хрⷭ҇то́мъ црⷭ҇твꙋющи. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Жениха̀ кра́снꙋю добро́тꙋ ꙳ возжела́вши,  и҆́мⷬ҇къ, ꙳ хрⷭ҇тꙋ̀ оу҆невѣ́ститисѧ ты̀ восхотѣ́вши ꙳  всѣ́ми ви́ды бл҃ги́хъ, ꙳ (л. рк҃д ѡ҆б.) болѣ́зньми и҆  воздержа́нїи тебѐ оу҆краси́ла є҆сѝ: ꙳ тѣ́мже ны́нѣ со  хрⷭ҇то́мъ црⷭ҇твꙋеши въ черто́зѣ є҆гѡ̀. 
Сті́хъ: Чтⷭ҇на̀ пред̾ гдⷭ҇емъ сме́рть прпⷣбныхъ  є҆гѡ̀. 
Въ приста́нище бж҃е́ственное оу҆стреми́вшисѧ, ꙳  ти́хѡ прешла̀ є҆сѝ во́лны мїрски́хъ мѧте́жей: ꙳ и҆ дꙋшѝ  своеѧ̀ кора́бль всечⷭ҇тна́ѧ, ꙳ непогрꙋзи́мь везꙋ́щи, ꙳ ѿ  сласте́й го́рести, ꙳ та́йныхъ и҆мѣ́нїй и҆спо́лнь сꙋ́щїй. 
Сла́ва, гла́съ ѕ҃: 
Возсїѧ̀ дне́сь сщ҃е́нное твоѐ торжество̀, со́лнца  свѣтлѣ́йши, сꙋ́щыѧ во тмѣ̀ дꙋ́шы ѡ҆зарѧ́ющее, мра́къ  бѣсо́вскїй всегда̀ ѿгонѧ́ющее, досточꙋ́днаѧ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Крⷭ҇тобг҃оро́диченъ: Ви́дѧщи тѧ̀ распина́ема,  хрⷭ҇тѐ, тебѐ ро́ждшаѧ вопїѧ́ше: что̀ стра́нное є҆́же  ви́жꙋ та́инство, сн҃е мо́й, ка́кѡ на дре́вѣ оу҆мира́еши  пло́тїю повѣ́шенъ, жи́зни пода́телю; 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ и҃: 
Въ тебѣ̀ ма́ти, и҆звѣ́стнѡ сп҃се́сѧ є҆́же по  ѡ҆́бразꙋ, прїи́мши бо крⷭ҇тъ, послѣ́довала є҆сѝ хрⷭ҇тꙋ̀,  и҆ дѣ́ющи оу҆чи́ла є҆сѝ презира́ти оу҆́бѡ пло́ть,  прехо́дитъ бо: прилѣжа́ти же ѡ҆ дꙋшѝ ве́щи безсме́ртнѣй,  тѣ́мже и҆ со а҆́гг҃лы сра́дꙋетсѧ прпⷣбнаѧ, и҆́мⷬ҇къ,  дꙋ́хъ тво́й. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ є҃. 
Подо́бенъ: Собезнача́льное: 
Мꙋ́жески по́двиги воздержа́нїемъ претерпѣ́вши,  низложи́ла є҆сѝ многоко́зненнаго, и҆ въ терпѣ́нїи жи́знь  пожи́вши бл҃гоче́стнѡ (л. рк҃є) прпⷣбнаѧ, и҆́мⷬ҇къ,  ны́нѣ прешла̀ є҆сѝ къ бг҃ꙋ молѧ́щисѧ ѡ҆ всѣ́хъ, сщ҃е́ннѡ  ст҃о́е твоѐ соверша́ющихъ пра́зднество. [Два́жды.] 
Сла́ва, и҆ ны́нѣ, бг҃оро́диченъ: 
Всенепоро́чнаѧ мт҃и, возсїѧ́й мѝ покаѧ́нїѧ лꙋчꙋ̀,  и҆ разорѝ мра́къ безмѣ́рныхъ мои́хъ ѕѡ́лъ, лꙋка̑выѧ  ѿженѝ, дв҃о, по́мыслы се́рдца моегѡ̀. 
По в҃-й каѳі́смѣ, сѣда́ленъ, гла́съ д҃. 
Подо́бенъ: Ско́рѡ предварѝ: 
Пло́ть распѧ́ла є҆сѝ со страстьмѝ, и҆ всѐ  любле́нїе ко хрⷭ҇тꙋ̀ и҆мѣ́ла є҆сѝ, и҆́мⷬ҇къ, женихꙋ̀  твоемꙋ̀ нетлѣ́нномꙋ. сегѡ̀ ра́ди прїѧ́ла є҆сѝ вѣне́цъ,  и҆ а҆́гг҃льскимъ ликѡ́мъ сочи́слиласѧ є҆сѝ прпⷣбнаѧ,  молѧ́щисѧ томꙋ̀ прилѣ́жнѡ ѡ҆ чтꙋ́щихъ тѧ̀. [Два́жды.] 
Сла́ва, и҆ ны́нѣ, бг҃оро́диченъ: 
Трꙋжда́етъ мѧ̀ бꙋ́рѧ грѣхо́внаѧ, и҆ возмꙋще́нїе  безмѣ́стныхъ помышле́нїй: оу҆млⷭ҇рдисѧ всенепоро́чнаѧ, и҆  рꙋ́кꙋ мѝ по́мощи, ꙗ҆́кѡ млⷭ҇тива прострѝ, да сп҃ссѧ  велича́ю тѧ̀. 
По Хвали́те и҆́мѧ гдⷭ҇не: 
Припѣ́въ: 
Оу҆бл҃жа́емъ тѧ̀ прпⷣбнаѧ ма́ти, и҆́мⷬ҇къ, и҆  чте́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀  бг҃а на́шего. 
Ѱало́мъ и҆збра́нный: Терпѧ̀ потерпѣ́хъ гдⷭ҇а: 
По полѷеле́и сѣда́ленъ, гла́съ и҃. 
Подо́бенъ: Повелѣ́нное та́йнѡ: 
Пред̾избра́ннаѧ ѿ бг҃а прпⷣбнаѧ ма́ти, ко  приста́нищꙋ жи́зни наставлѧ́ема, без̾ волне́нїѧ житїѧ̀  бꙋ́рю претекла̀ є҆сѝ, со а҆́гг҃лы пѣсносло́вѧщи  и҆зба́вителѧ, и҆ молѧ́щисѧ непреста́ннѡ ѡ҆ на́съ, ꙗ҆́кѡ да  бл҃года́ть и҆ млⷭ҇ть хрⷭ҇то́съ да́рꙋетъ на́мъ, сохранѧ́ющи  па́ствꙋ, ю҆́же болѣ́знїю соста́вила є҆сѝ. [Два́жды.] 
Сла́ва, и҆ ны́нѣ, бг҃оро́диченъ: 
Ра́дꙋйсѧ, а҆́гг҃ломъ ра́дость мі́ра прїе́мшаѧ.  ра́дꙋйсѧ, ро́ждшаѧ творца̀ твоего̀ и҆ гдⷭ҇а. ра́дꙋйсѧ,  сподо́бльшаѧсѧ бы́ти мт҃и бж҃їѧ. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
(л. рк҃є ѡ҆б.) 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Всѧ́кое дыха́нїе: 
Є҆ѵⷢ҇лїе прпⷣбнѣй, [пи́сано въ концѣ̀ кни́ги  сеѧ̀.] 
По н҃-мъ ѱалмѣ̀ стїхи́ра, гла́съ в҃: 
Дꙋшє́внаѧ ловлє́нїѧ: [Пи́сана Сла́ва, на Гдⷭ҇и  воззва́хъ:] 
Канѡ́нъ, гла́съ и҃. 
Пѣ́снь а҃. 
І҆рмо́съ: Колесницегони́телѧ фараѡ́нѧ погрꙋзѝ,  чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ  порази́въ, и҆ раздѣли́въ мо́ре: і҆и҃лѧ же бѣглеца̀,  пѣшехо́дца сп҃сѐ, пѣ́снь бг҃ови воспѣва́юща. 
Страстны́ми мѧ̀ бꙋ́рѧми всю́дꙋ погрꙋжа́ема, и҆  помышле́нїй молво́ю дꙋ́шꙋ мою̀ коле́блемꙋ, ко приста́нищꙋ  ти́хомꙋ хрⷭ҇то́вы во́ли, мл҃твами твои́ми прпⷣбнаѧ  и҆́мⷬ҇къ, напра́ви, ꙗ҆́кѡ да досто́йнѡ тѧ̀ воспою̀. 
Дѣ́вственными добро́тами просвѣще́на,  бг҃обл҃же́ннаѧ, и҆́мⷬ҇къ, чтⷭ҇омꙋ сло́вꙋ  оу҆невѣ́стиласѧ є҆сѝ, пожи́вши поще́нїемъ бж҃е́ственнѣ:  и҆ тогѡ̀ живоно́снымъ стопа́мъ послѣ́довала є҆сѝ,  оу҆мерщвле́нїе страсте́й претерпѣ́вши. 
Бж҃е́ственныхъ ѻ҆тє́цъ наказа́нїю послѣ́довала  є҆сѝ сла́внаѧ, и҆́мⷬ҇къ, и҆ си́хъ нра́вꙋ чи́стѣ  поревнова́ла є҆сѝ, воздержа́нїемъ ꙗ҆́кѡ безпло́тна, и҆  чистото́ю и҆ дѣ́вствомъ пожи́вши прпⷣбнаѧ, и҆ и҆́стиннымъ  смире́нїемъ. 
Бг҃оро́диченъ: Бж҃е́ственнꙋю рꙋ́чкꙋ и҆ трапе́зꙋ,  хлѣ́бъ живо́тный поне́сшꙋю, недѣ́ланнꙋю ни́вꙋ, го́рꙋ  ст҃ꙋ́ю, бг҃ꙋ дв҃ꙋ пѣ́сньми сла́вимъ. 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ твое́й  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Въ нбⷭ҇ныѧ черто́ги свѣтоза́рныѧ всели́ласѧ є҆сѝ,  невѣ́ста и҆збра́нна бы́вши вседержи́телю, и҆сцѣле́нїѧ  рѣ́ки и҆сточа́еши, и҆́мⷬ҇къ, страстна̑ѧ на́мъ течє́нїѧ  и҆зсꙋша́ющи. 
(л. рк҃ѕ) 
Оу҆краси́ласѧ є҆сѝ жела́нїемъ кра́йнимъ жела́ющи  хрⷭ҇та̀, премно́жествомъ бл҃госе́рдїѧ, пло́тїю  ѡ҆бнища́вшагѡ, и҆ послѣ́довала є҆сѝ живо́тнымъ є҆гѡ̀  словесє́мъ, жите́йскаѧ всѧ̀ кра̑снаѧ возненави́дѣвши. 
Позлаще́ннѣ крилѣ̀ добродѣ́тели стѧжа́вши, на  высотꙋ̀ нбⷭ҇нꙋю возлетѣ́ла є҆сѝ бл҃же́ннаѧ, и҆́мⷬ҇къ,  ꙗ҆́кѡ голꙋби́ца нетлѣ́ннаѧ. 
Бг҃оро́диченъ: Ро́дъ сп҃се́сѧ, дв҃о, человѣ́ческїй  бл҃года́тїю ѡ҆бнища́вшагѡ пло́тїю, и҆з̾ чре́ва твоегѡ̀  неизрече́ннѡ: тѣ́мже чти́мъ тѧ̀, и҆ бл҃гоче́стнѡ  оу҆бл҃жа́емъ, пречⷭ҇таѧ дв҃о бг҃ора́дованнаѧ. 
Сѣда́ленъ, гла́съ д҃. 
Подо́бенъ: Вознесы́йсѧ на крⷭ҇тъ: 
Красота́ми ꙗ҆ви́ласѧ є҆сѝ дѣ́вственнѡ  преꙋкраша́ема, по́стническихъ сщ҃е́нныхъ пѡ́двигъ, ꙗ҆́кѡ  невѣ́ста непоро́чнаѧ дв҃а хрⷭ҇то́ва: и҆ съ ни́мъ въ  нетлѣ́нный вошла̀ є҆сѝ черто́гъ и҆ красо́тъ є҆гѡ̀  наслажда́ешисѧ, но молѝ сп҃сти́сѧ на́мъ ѿ всѧ́кїѧ бѣды̀,  любо́вїю пою́щымъ тѧ̀. 
Сла́ва, и҆ ны́нѣ, бг҃оро́диченъ: 
Чтⷭ҇аѧ всенепоро́чнаѧ, и҆ неискꙋсобра́чнаѧ, є҆ди́на  безлѣ́тнаго сн҃а и҆ сло́во бж҃їе въ лѣ́тѣ ро́ждшаѧ: того̀  со ст҃ы́ми и҆ честны́ми а҆пⷭ҇лы, мч҃нки и҆ прⷪ҇ро́ки, и҆  прпⷣбными молѝ, дарова́ти на́мъ ѻ҆чище́нїе, и҆ ве́лїю  млⷭ҇ть. 
Крⷭ҇тобг҃оро́диченъ: Дв҃о пренепоро́чнаѧ мт҃и  хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дꙋ́шꙋ,  є҆гда̀ распина́ема ви́дѣла є҆сѝ во́лею сн҃а и҆ бг҃а  твоего̀: є҆го́же бл҃гослове́ннаѧ молѧ́щи не преста́й,  проще́нїе прегрѣше́нїй на́мъ дарова́ти. 
Пѣ́снь д҃. 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Свѣ́тлое твоѐ торжество̀, свѣ́томъ сїѧ́ющее бж҃їѧ  дх҃а, ѡ҆зарѧ́етъ дꙋ́шы на́шѧ вѣ́рою пою́щихъ тѧ̀,  и҆́мⷬ҇къ, прпⷣбнаѧ. 
(л. рк҃ѕ ѡ҆б.) 
Чꙋдесы̀ бж҃е́ственными оу҆вѣ́рила є҆сѝ  невѣ́дꙋщихъ влⷣкꙋ, и҆ къ позна́нїю є҆гѡ̀ возврати́ла  є҆сѝ, пре́лести тьмꙋ̀ ѡ҆ста́вльшихъ. 
Да́ры хрⷭ҇тꙋ̀ принесла̀ є҆сѝ, чи́стое  оу҆мерщвле́нїе оу҆дѡ́въ, и҆ трꙋды̀ воздержа́нїѧ: и҆  проти́вꙋ прїѧ́ла є҆сѝ нбⷭ҇ное црⷭ҇тво, и҆́мⷬ҇къ, и҆  вѣ́чнꙋющее наслажде́нїе. 
Бг҃оро́диченъ: Смири́вши спаси́ мѧ, высокомꙋ́дрїемъ  живꙋ́щаго, ро́ждшаѧ возне́сшаго смири́вшеесѧ є҆стество̀  на́ше пречⷭ҇таѧ. 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и, сп҃си́  ны: ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не  вѣ́мы. 
Рꙋ́цѣ твоѝ прпⷣбнѡ воздвиза́еми къ зижди́телю,  ма́ти, и҆́мⷬ҇къ, низложи́ша вра̑жїѧ шата̑нїѧ. 
Оу҆держа́въ рꙋ́кꙋ твою̀ деснꙋ́ю вы́шнїй, наста́вилъ  тѧ̀ є҆́сть ма́ти, къ нбⷭ҇номꙋ своемꙋ̀ наслажде́нїю. 
Стезю̀ тѣ́снꙋю проше́дши въ поще́нїи, къ широтѣ̀  приспѣ́ла є҆сѝ ра́йстѣй, и҆́мⷬ҇къ, всечⷭ҇тна́ѧ. 
Бг҃оро́диченъ: И҆̀же бцⷣꙋ тѧ̀ невѣ́дꙋщїи бг҃омт҃и,  свѣ́та не и҆́мꙋтъ ви́дѣти, ро́ждшагосѧ и҆з̾ тебѐ  пречⷭ҇таѧ. 
Пѣ́снь ѕ҃. 
І҆рмо́съ: Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Оу҆мертви́вши двиза̑нїѧ плѡтска́ѧ, над̾ страстьмѝ  вельмѝ воцари́ласѧ є҆сѝ, и҆ ны́нѣ всечⷭ҇тна́ѧ,  и҆́мⷬ҇къ, въ безстра́стныхъ живе́ши свѣ́тлостехъ. 
Ѡ҆́бразꙋ сп҃совꙋ навы́кла є҆сѝ покланѧ́тисѧ  сла́внаѧ, дѣ́лы и҆ словесы̀ твои́ми сп҃си́тєльнаѧ є҆гѡ̀  соблюда́ющи оу҆чє́нїѧ. 
Ѻ҆́блакъ тѧ̀ хрⷭ҇то́съ показа̀ ма́ти, и҆́мⷬ҇къ,  до́ждь и҆сточа́ющїй живо́тный, вѣ́рою просѧ́щымъ оу҆ тебѐ  пресла́внаѧ. 
Красе́нъ па́че всѣ́хъ человѣ́къ, сн҃ъ тво́й  пречⷭ҇таѧ, добро́тою бж҃ества̀, а҆́ще и҆ пло́ть бы́сть на́съ  ра́ди. 
(л. рк҃з) 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃: 
Подо́бенъ: Бл҃года́ть прїе́мше: 
За любо́вь гдⷭ҇ню прпⷣбнаѧ, поко́ѧ жела́нїе  возненави́дѣла є҆сѝ, поще́нїемъ дꙋ́хъ тво́й  просвѣти́вши, крѣ́пкѡ бо ѕвѣ́ри побѣди́ла є҆сѝ: но  мл҃твами твои́ми проти́вныхъ шата́нїе разорѝ. 
І҆́косъ: Стрꙋи̑ мнѣ̀ сло́ва да́ждь бж҃е мо́й, и҆  и҆сто́чникъ бл҃гочи́нїѧ сотворѝ мо́й оу҆́мъ, и҆  бл҃гословѝ ѧ҆зы́къ мо́й, да воспою̀ твою̀ а҆́гницꙋ, ю҆́же  вѣнча́лъ є҆сѝ ты̀ бл҃гостїю твое́ю: а҆́ще бо са́мъ не  да́си мѝ сло́ва досто́йнагѡ, ка́кѡ принесꙋ̀ да́ръ ни́щїй,  бога́тнѣй въ словесѣ́хъ и҆ дѣѧ́нїихъ; тѣ́мъ пода́ждь мѝ  си́лꙋ, и҆сповѣ́дати є҆ѧ̀ натрижнє́нїѧ, крѣ́пкѡ бо  ѕвѣ́ри побѣди́ла є҆́сть: по мл҃твами є҆ѧ̀ проти́вныхъ  шата́нїе разорѝ. 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е, во вѣ́ки. 
Ѡ҆ добро́тѣ тлѣ́ющей, и҆́мⷬ҇къ, прпⷣбнаѧ  небрегла̀ є҆сѝ, смотрѧ́ющи та́мѡ сꙋ̑щаѧ воздаѧ̑нїѧ и҆  свѣ́тъ, и҆ сла́вꙋ бж҃їю нестарѣ́ющꙋюсѧ и҆ красотꙋ̀, и҆  бж҃е́ственное селе́нїе. 
Мі́ръ премѣни́ла є҆сѝ тлѣ́ющїй премі́рнымъ  живото́мъ нестарѣ́ющимъ, и҆ вре́меннꙋю пи́щꙋ пребыва́ющимъ  сꙋщество́мъ, и҆ плотски́мъ ѡ҆брꙋ́чникомъ, нбⷭ҇наго жениха̀. 
Ра́зꙋмъ бг҃олюби́въ стѧжа́ла є҆сѝ, и҆́мⷬ҇къ,  съ пло́тїю а҆́гг҃лѡмъ оу҆подо́биласѧ є҆сѝ, бдѧ́щи те́плѣ  любо́вїю, и҆ пою́щи: бл҃гослове́нъ є҆сѝ гдⷭ҇и бж҃е во  вѣ́ки. 
Бг҃оро́диченъ: Ви́ждь ско́рбь мою̀ дв҃о, ю҆́же мѝ  наведѐ мно́жество ѕѡ́лъ мои́хъ, и҆ родства̀ ѻ҆́гненнагѡ  и҆схити́ мѧ, вопїю́щаго: бл҃гослове́нъ є҆сѝ гдⷭ҇и бж҃е во  вѣ́ки. 
Пѣ́снь и҃. 
І҆рмо́съ: Бг҃оглаго́ливїи ѻ҆́троцы въ пещѝ, со  ѻ҆гне́мъ пла́мень попира́юще, поѧ́хꙋ: бл҃гослови́те дѣ́ла  гдⷭ҇нѧ гдⷭ҇а. 
(л. рк҃з ѡ҆б.) 
Оу҆кра́шена сїѧ́нїемъ чистоты̀, и҆ чи́стымъ  житїе́мъ просвѣще́на ма́ти, предстои́ши женихꙋ̀ твоемꙋ̀  хрⷭ҇тꙋ̀ бг҃ꙋ на́шемꙋ. 
Болѣ̑зни разли̑чныѧ оу҆врачꙋ́етъ человѣ́кѡвъ, и҆  прого́нитъ бѣсѡ́вскїѧ па́кѡсти, тѣ́ло твоѐ ст҃о́е  прпⷣбнаѧ, во гро́бѣ пресла́внѡ сокрыва́емое. 
Сщ҃е́нна же́ртва принесла́сѧ є҆сѝ, и҆ приноше́нїе  свѣ́тлое прпⷣбнаѧ ма́ти, на́съ ꙗ҆́кѡ кади́ло  бл҃гоꙋха́нное, всѣ́хъ влⷣцѣ хрⷭ҇тꙋ̀ бг҃ꙋ на́шемꙋ. 
Бг҃оро́диченъ: Без̾ нетлѣ́нїѧ сло́ва па́че  словесѐ родила̀ є҆сѝ, тлѣ́нїѧ всѧ́кагѡ на́съ  и҆збавлѧ́ющаго: сегѡ̀ ра́ди тѧ̀ дв҃о, вѣ́рою велича́емъ. 
Пѣ́снь ѳ҃. 
І҆рмо́съ: Оу҆страши́сѧ всѧ́къ слꙋ́хъ неизрече́нна  бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆  до пло́ти, ѿ дв҃и́ческагѡ чре́ва бы́въ чл҃вѣ́къ: тѣ́мже  пречⷭ҇тꙋю бцⷣꙋ вѣ́рнїи велича́емъ. 
Возжелѣ́ла є҆сѝ добро́тꙋ мы́сленнꙋю жениха̀, и҆  чи́стѡ возлюби́ла є҆сѝ є҆го̀, гдѣ̀ почива́еши; гдѣ́ ли  пасе́ши; те́плѣ вопїѧ́ла є҆сѝ: да почі́ю оу҆ тебѐ, и҆  въ твои́хъ свѣ́тлостехъ наслаждꙋ́сѧ, велича́ющи твою̀  бл҃гость. 
Ра́зꙋмъ и҆мѣ́ла є҆сѝ въ твое́й дꙋшѝ, и҆  смире́нїе, и҆ бж҃е́ственнꙋю кро́тость, вѣ́рꙋ несꙋмнѣ́ннꙋ,  и҆ наде́ждꙋ и҆ любо́вь, ю҆́же къ бг҃ꙋ: всено́щными мл҃твами  приближа́ющисѧ є҆мꙋ̀, и҆ та́мѡ сꙋ́щими свѣтлостьмѝ  бл҃же́ннаѧ, и҆́мⷬ҇къ, ѡ҆зарѧ́ема и҆ просвѣща́ема. 
Собра́шасѧ дне́сь лю́дїе, хвала́ми возвели́чити  гдⷭ҇а, возвели́чившаго твоѐ ст҃о́е торжество̀ сїѐ: въ  не́мже помина́й на́съ помина́ющихъ тѧ̀, предстоѧ́щи хрⷭ҇тꙋ̀  женихꙋ̀ твоемꙋ̀, прпⷣбнаѧ, и҆́мⷬ҇къ, и҆ всечⷭ҇тна́ѧ. 
Бг҃оро́диченъ: Пощади́ мѧ бж҃е, рожде́йсѧ ѿ дв҃ы,  и҆ сохрани́въ ро́ждшꙋю тѧ̀ нетлѣ́ннꙋ по ржⷭ҇твѣ̀, є҆гда̀  сѧ́деши сꙋди́ти дѣла̀ моѧ̑, беззакѡ́нїѧ и҆ грѣхѝ моѧ̑  пре́зри, ꙗ҆́кѡ безгрѣ́шенъ и҆ млⷭ҇тивъ бг҃ъ, и҆  чл҃вѣколю́бецъ. 
(л. рк҃и) 
Свѣти́ленъ: 
Кнѧ́зѧ оу҆таи́вшисѧ стꙋда̀, и҆ сего̀ въ  премꙋ́дростнѣмъ ѡ҆́бразѣ показа̀ безꙋ́мна, дв҃а сꙋ́щи  дꙋше́ю и҆ тѣ́ломъ, была̀ є҆сѝ мꙋ́жъ ра́зꙋмомъ и҆ вѣ́рою,  и҆́мⷬ҇къ, прпⷣбнаѧ, дѣ́вственникѡвъ добро́та,  чернори́зицъ оу҆краше́нїе. 
Бг҃оро́диченъ: Де́нь мнѣ̀ возсїѧ́й разꙋ́мнагѡ  весе́лїѧ, ты́ бо є҆сѝ чтⷭ҇аѧ свѣ́тъ, и҆ живо́тъ сꙋ́щихъ  во тьмѣ̀: хотѣ́нїю бо мощна̀ є҆сѝ, и҆ є҆́же твори́ти  и҆́маши ꙗ҆́кѡ сꙋ́щи всѣ́хъ влⷣчца, и҆зба́ви всѣ́хъ ѿ  бѣ́дъ, и҆ всѣ́хъ скорбѧ́щихъ ѿ собла̑знъ лꙋка́вагѡ. 
На хвали́техъ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Пло́ти и҆гра̑нїѧ ꙳ по́стными по́двиги, ꙳ дꙋшѝ  любоче́стнѣ покори́ла є҆сѝ, ꙳ и҆ хрⷭ҇тꙋ̀ послѣ́довала  є҆сѝ, ꙳ и҆ посредѣ̀ по́стницъ всели́ласѧ є҆сѝ  всеговѣ́йнѡ, и҆́мⷬ҇къ, ꙳ оу҆гаша́ющи распалє́нїѧ  сластна̑ѧ ꙳ бж҃е́ственными тꙋ́чами сле́зъ, ꙳ ѕѣ́льнѣйшее  жела́нїе ꙳ къ зижди́телю возжига́ющи. [Два́жды.] 
Сщ҃е́нное жили́ще ꙳ во мно́гихъ по́льзꙋ бг҃ꙋ  воздви́гла є҆сѝ, ꙳ бы́вши хра́мъ ст҃а́гѡ дх҃а всемꙋ́драѧ, ꙳  чистото́ю дꙋше́вною, ꙳ и҆ пꙋтево́дствила є҆сѝ дꙋ́шы къ  поле́знымъ подвигѡ́мъ пѡ́стнымъ, ꙳ и҆ принесла̀ є҆сѝ сїѧ̑  ꙗ҆́коже вѣ́но сп҃се́ны, ѽ и҆́мⷬ҇къ, влⷣцѣ. ꙳ съ  ни́миже вѣ́рою тѧ̀ почита́емъ. 
Ѻ҆трокѡви́цы возлюби́ша ꙳ невѣ́стника и҆ гдⷭ҇а, ꙳  оу҆че́нїю твоемꙋ̀ покарѧ́ющыѧсѧ: ꙳ и҆ плотскꙋ́ю презрѣ́вше  сла́бость въ дꙋ́сѣ, ꙳ оу҆се́рдїемъ стра̑сти ꙳ бл҃гоче́стнѡ  оу҆держа́ша: ꙳ и҆ введо́шасѧ съ тобо́ю, ѽ и҆́мⷬ҇къ, ꙳ въ  черто́гъ нбⷭ҇ный и҆ бж҃е́ственный, ꙳ всегда̀ веселѧ́щесѧ. 
Сла́ва, гла́съ и҃. 
Ѽ пресла́внагѡ чꙋдесѐ! ꙗ҆́кѡ оу҆се́рднѡ себѐ  бг҃ꙋ возложи́ла є҆сѝ по́стными болѣ́зньми, и҆  по́стническими слеза́ми, бж҃е́ственнꙋю любо́вь и҆спо́лнила  є҆сѝ, и҆ плѡтскі́ѧ стра̑сти побѣди́ла є҆сѝ, и҆ попра́ла  є҆сѝ воздержа́нїемъ де́моны, и҆ была̀ є҆сѝ невѣ́ста  вседержи́телю. 
(л. рк҃и ѡ҆б.) 
И҆ ны́нѣ, бг҃оро́диченъ: 
А҆рха́гг҃ла гаврїи́ла гла́съ воспрїи́мше, рце́мъ:  ра́дꙋйсѧ, мт҃и бж҃їѧ, ꙗ҆́же жизнода́вца хрⷭ҇та̀ мі́рꙋ  ро́ждши. 
Крⷭ҇тобг҃оро́диченъ: Пречⷭ҇таѧ ꙗ҆́кѡ ви́дѣ тѧ̀  пло́тїю ви́сѧща на дре́вѣ, се́рдцемъ разсѣда́шесѧ, и҆  вопїѧ́ше слезѧ́щи: сло́ве, ка́кѡ заше́лъ є҆сѝ прелюби́мый  і҆и҃се сн҃е мо́й и҆ гдⷭ҇и; не ѡ҆ста́ви менѐ є҆ди́нꙋ  хрⷭ҇тѐ, тебѐ ро́ждшꙋю. 
А҆́ще и҆́мать Сла́вꙋ на стїхо́внѣ, глаго́ли  вече́рнїй: 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. рк҃ѳ) 
[глⷡ҇а к҃г] СЛꙊ́ЖБА Ѻ҆́БЩА 
прпⷣбнымъ жена́мъ двѣма̀ и҆ мнѡ́гимъ. 
Ве́чера, 
на Гдⷭ҇и воззва́хъ, стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Ꙗ҆́кѡ бг҃озра̑чныѧ лꙋчѝ свы́ше сїѧ́юще, ꙳  мы́сленными лꙋча́ми просвѣща́ете мі́ръ, ꙳ тьмꙋ̀  прогонѧ́ете, ꙳ бѣсѡ́вскїѧ лꙋка́выѧ полкѝ: ꙳ тѣ́мъ  свѣтоно́сное и҆ бж҃е́ственное ꙳ ва́ше пра́зднество  пра́зднꙋемъ. 
Ра́йскїѧ добрѡ́ты оу҆зрѣ́вше, ꙳ и҆ бога́тнѡ  напита́вшесѧ всечестны́ѧ, ꙳ нетлѣ̑нныѧ цвѣ́ты прозѧбо́сте  мі́рови, ꙳ ра́зꙋма бжⷭ҇твеннагѡ. ꙳ є҆гѡ́же причаща́ющесѧ  дне́сь дꙋхо́вною любо́вїю, ꙳ дꙋше́вное всѧ́ко бл҃гопло́дїе  содѣва́емъ. 
Мона́шескимъ житїе́мъ оу҆краси́сте ꙳ по́стничєскаѧ  мно́жєства, ꙳ возсїѧ́вше ꙗ҆́кѡ сл҃нце всѣ̑мъ. ꙳ тѣ́мже съ  ни́ми прославлѧ́етесѧ пречⷭ҇тны̑ѧ, ꙳ наслажда́ющесѧ сла́вы  бж҃е́ственныѧ, ꙳ и҆ молѧ́щесѧ сп҃сти́сѧ на́мъ. 
Сла́ва, и҆ ны́нѣ, бг҃оро́диченъ: 
Прегрѣше́нїй пꙋчи́ною ѡ҆бꙋрева́емь, къ ти́хомꙋ  приста́нищꙋ пречⷭ҇тыѧ твоеѧ̀ мл҃твы прибѣ́гъ,  бг҃ороди́тельнице, взыва́ю тѝ: сп҃си́ мѧ, держа́внꙋю твою̀  просте́рши десни́цꙋ рабꙋ̀ твоемꙋ̀ всенепоро́чнаѧ. 
Крⷭ҇тобг҃оро́диченъ: Сѐ оу҆́бѡ ви́дѣхъ копїе́мъ  пробо́дшее срⷣце моѐ ча́до: ꙗ҆́коже прореко́ша мѝ  дре́вле, є҆гда́ тѧ оу҆зрѣ́хъ всѣ́хъ сынѡ́въ земны́хъ  краснѣ́йша: на крⷭ҇тѣ́ бо во́лею съ разбо́йники, ꙗ҆́кѡ  ѕлодѣ́й, ѡ҆бѣ́шенъ бы́лъ є҆сѝ хрⷭ҇тѐ. 
(л. рк҃ѳ ѡ҆б.) 
А҆́ще и҆́мать самогла́сенъ, Сла́ва, гла́съ и҃: 
Вы̀ сле́зными и҆злїѧ̑нїи плотски́хъ сласте́й  разжжє́нїѧ оу҆гаси́сте, и҆ бж҃е́ственнагѡ раче́нїѧ  возгнѣ́щше жела́нїе, возлюби́сте цр҃ѧ̀ хрⷭ҇та̀,  безстра́стнѡ томꙋ̀ сочта́стесѧ: тѣ́мъ ны́нѣ разꙋ́мнѡ въ  черто́гъ внидо́сте, рачи́телю за чтꙋ́щихъ ва́съ помоли́тесѧ. 
И҆ ны́нѣ, бг҃оро́диченъ: 
Влⷣчце, прїимѝ мл҃твы ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Цр҃ь нбⷭ҇ный за чл҃вѣколю́бїе: 
Вхо́дъ. Прокі́менъ днѐ. 
Чтє́нїѧ трѝ, мч҃нчєскаѧ, [пи̑саны въ концѣ̀ кни́ги  сеѧ̀]. 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Тѣ́снымъ ше́ствовавше пꙋте́мъ, ꙳ нево́лненнымъ  дх҃омъ, ꙳ къ животꙋ̀ ведꙋ́щимъ препла́вающе, ꙳ по́стницъ бо  вы̀ бы́сте ꙳ похвала̀ прпⷣбнїи, ꙳ крѣ́пкѡ низложи́сте  бѣсѡ́вскаѧ ловлє́нїѧ. ꙳ тѣ́мъ полꙋчи́вше ꙳ нбⷭ҇нагѡ  црⷭ҇твїѧ наслѣ́дницы бы́ти, ꙳ и҆ непрестаю́щїѧ  наслажда́етесѧ красоты̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Пресвѣ́тлое житїѐ ва́ше ꙳ а҆́гг҃лы оу҆дивѝ, ꙳ и҆  бѣсѡ́вскаѧ шата̑нїѧ ꙗ҆́вѣ оу҆страшѝ: ꙳ вѣ́рныхъ же  собра̑нїѧ свѣ́тлѡ оу҆красѝ, ꙳ къ нбⷭ҇номꙋ хрⷭ҇то́вꙋ  жили́щꙋ повелѣва́ѧ ше́ствовати всегда̀. ꙳ є҆го́же моли́те,  ѿ тлѝ и҆ бѣ́дъ и҆зба́витисѧ вѣ́рою творѧ́щымъ  всечⷭ҇тнꙋ́ю па́мѧть ва́шꙋ. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
Пѣ́нїе и҆ похвалꙋ̀ хрⷭ҇тꙋ̀ приносѧ́ще ꙳ на всѧ́къ  де́нь прпⷣбнїи, ꙳ въ пꙋсты́ни жи́тельствꙋюще, ꙳ є҆ди́номꙋ  бг҃ꙋ возложи́вше дꙋ́шы и҆ помышлє́нїѧ, ꙳ ꙗ҆́кѡ вели́кїй  мѡѷсе́й, ꙳ въ незаходи̑маѧ внидо́сте: ꙳ тѣ́мъ побѣди́сте  неви́димаго врага̀, ꙳ и҆ бы́сте чи́стое прїѧ́телище ꙳  бж҃е́ственнагѡ дх҃а. 
(л. р҃л) 
Сла́ва, гла́съ д҃: 
Ѻ҆трокови̑цы возлюби́ша невѣ́стника гдⷭ҇а, и҆  тогѡ̀ оу҆че́нїю покарѧ́ющесѧ, и҆ плотскꙋ́ю сла́бость  презрѣ́вше ѡ҆ дꙋ́сѣ, оу҆се́рдїемъ бл҃гоче́стнымъ стра̑сти  оу҆держа́ша, и҆ введо́шасѧ съ ва́ми прпⷣбнїи въ черто́гъ  нбⷭ҇ный, веселѧ́щесѧ. 
И҆ ны́нѣ, бг҃оро́диченъ: 
Свѣщѐ неꙋгаси́маѧ, прⷭ҇то́ле првⷣный, пречⷭ҇таѧ  влⷣчце, молѝ сп҃сти́сѧ дꙋша́мъ на́шымъ. 
Крⷭ҇тобг҃оро́диченъ: Не рыда́й менѐ мт҃и, зрѧ́щи на  дре́вѣ ви́сѧща твоего̀ сн҃а и҆ бг҃а, над̾ вода́ми  повѣ́сившаго зе́млю неде́ржнѡ, и҆ всю̀ тва́рь созда́вшаго:  воста́нꙋ бо и҆ просла́влюсѧ, и҆ а҆́дѡва ца̑рства сокрꙋшꙋ̀  крѣ́постїю и҆ погꙋблю̀ тогѡ̀ си́лꙋ, и҆ оу҆́зники и҆зба́влю  ѿ тогѡ̀ ѕлодѣ́йства, ꙗ҆́кѡ бл҃гоꙋтро́бенъ, и҆ ѻ҆ц҃ꙋ̀  моемꙋ̀ приведꙋ̀ ꙗ҆́кѡ чл҃вѣколю́бецъ. 
Тропа́рь прпⷣбнымъ жена́мъ. Гла́съ в҃: 
И҆́стинномꙋ жела́нїю оу҆невѣ́стившесѧ  хрⷭ҇тосла́внїи, и҆ вре́меннагѡ ѡ҆брꙋ́чника ѿве́ргшесѧ  совокꙋпле́нїѧ, и҆ добродѣ́тельными по́двиги возра́стше, на  высотꙋ̀ востеко́сте нетлѣ́нїѧ, краснодꙋ́шнїи и҆  многобога́тнїи, столпѝ мона́шествꙋющихъ же́нъ и҆ пра́вило:  тѣ́мже ѡ҆ на́съ моли́те непреста́ннѡ, любо́вїю ва́шꙋ  па́мѧть пра́зднꙋющихъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ, сѣда́ленъ, гла́съ г҃. 
Подо́бенъ: Красотѣ̀ дѣ́вства: 
Мїрскꙋ́ю красотꙋ̀ прпⷣбнїи ѡ҆ста́висте,  премѣни́вше бога́тствомъ тлѣ́ющимъ непреходи́мое ꙗ҆́вѣ  и҆ пребыва́ющее ст҃і́и: тѣ́мже со всѣ́ми ст҃ы́ми сла́вимъ,  и҆ торжествꙋ́емъ сщ҃е́ннꙋю (л. р҃л ѡ҆б.) па́мѧть ва́шꙋ,  просѧ́ще ѡ҆брѣстѝ мл҃твами ва́шими бл҃же́ннїи, ве́лїю  млⷭ҇ть. [Два́жды.] 
Сла́ва, и҆ ны́нѣ, бг҃оро́диченъ: 
Недомы́сленно и҆ непостижи́мо є҆́сть, влⷣчце  бг҃ора́дованнаѧ, є҆́же содѣ́ланное ѡ҆ тебѣ̀ стра́шное  бж҃їе та́инство: и҆́бо неѡбыме́ннаго заче́нши родила̀  є҆сѝ, пло́тїю ѡ҆бложе́на ѿ пречⷭ҇тыхъ крове́й твои́хъ:  є҆го́же всегда̀ чтⷭ҇аѧ, ꙗ҆́кѡ сн҃а твоего̀, молѝ  сп҃сти́сѧ дꙋша́мъ на́шымъ. 
По в҃-й каѳі́смѣ сѣда́ленъ, гла́съ є҃. 
Подо́бенъ: Собезнача́льное: 
Воздержа́нїемъ житїѐ своѐ оу҆краси́вше, и҆  оу҆́ды оу҆мертви́вше, побѣди́сте вра̑жїѧ прило́ги  прпⷣбнїи, и҆ пꙋсты́ни насе́льницы, свѣти́льницы же мі́рꙋ  разꙋ́мнїи ꙗ҆ви́стесѧ бл҃же́ннїи: тѣ́мъ моли́тесѧ гдⷭ҇ви  поми́ловати дꙋ́шы на́шѧ. [Два́жды.] 
Сла́ва, и҆ ны́нѣ, бг҃оро́диченъ: 
Тѧ̀ приста́нище и҆ стѣ́нꙋ, и҆ прибѣ́жище и҆  наде́ждꙋ, и҆ покро́въ, и҆ предста́тельницꙋ те́плꙋ,  ѡ҆брѣ́тше вѣ́рнїи, къ тебѣ̀ прибѣга́емъ, и҆ вопїе́мъ  прилѣ́жнѡ, и҆ взыва́емъ вѣ́рнѡ: поми́лꙋй бцⷣе, на тѧ̀  оу҆пова́ющыѧ, и҆ ѿ прегрѣше́нїй и҆зба́ви. 
По Хвали́те и҆́мѧ гдⷭ҇не: 
Припѣ́въ: 
Оу҆бл҃жа́емъ ва́съ прпⷣбнїи ма́тєри, и҆ чте́мъ  ст҃ꙋ́ю па́мѧть ва́шꙋ: вы́ бо мо́лите за на́съ хрⷭ҇та̀ бг҃а  на́шего. 
Ѱало́мъ и҆збра́нный: Терпѧ̀ потерпѣ́хъ гдⷭ҇а: 
По полѷеле́и сѣда́ленъ, гла́съ и҃. 
Подо́бенъ: Повелѣ́нное: 
Въ мл҃твахъ та́йныхъ бдѧ́ще, и҆ насла́ждшесѧ  писа́нїи бг҃одохнове́нными бл҃же́ннїи, на ра́мꙋ взѧ́ша  гдⷭ҇нь крⷭ҇тъ, и҆ семꙋ̀ послѣ́дꙋюще воздержа́тельнѡ, всю̀  ле́сть ѕмі́евꙋ низложи́ша, зовꙋ́ще хрⷭ҇тꙋ̀: женишѐ нбⷭ҇ный,  ты̀ бꙋ́ди на́мъ оу҆твержде́нїе. [Два́жды.] 
Сла́ва, и҆ ны́нѣ, бг҃оро́диченъ: 
И҆́же на́съ ра́ди рожде́йсѧ ѿ дв҃ы, и҆ распѧ́тїе  претерпѣ́въ бл҃гі́й, и҆спрове́ргїй сме́ртїю сме́рть, и҆  воскрⷭ҇нїе ꙗ҆вле́й (л. рл҃а) бг҃ъ, не пре́зри ꙗ҆̀же  созда́лъ є҆сѝ рꙋко́ю твое́ю: ꙗ҆вѝ чл҃вѣколю́бїе твоѐ  млⷭ҇тиве: прїимѝ ро́ждшꙋю тѧ̀ бцⷣꙋ молѧ́щꙋюсѧ за ны̀, и҆  сп҃сѝ сп҃се на́шъ лю́ди ѿча̑ѧнныѧ. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Всѧ́кое дыха́нїе: 
Є҆ѵⷢ҇лїе, [пи́сано въ концѣ̀ кни́ги сеѧ̀]. 
По н҃-мъ ѱалмѣ̀ стїхи́ра, гла́съ и҃: 
Вы̀ сле́зными и҆злїѧ̑нїи: пи́сана Сла́ва, на Гдⷭ҇и  воззва́хъ. 
Канѡ́нъ, гла́съ и҃. 
Пѣ́снь а҃. 
І҆рмо́съ: Колесницегони́телѧ фараѡ́нѧ погрꙋзѝ,  чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ  порази́въ, и҆ раздѣли́въ мо́ре: і҆и҃лѧ же бѣглеца̀,  пѣшехо́дца сп҃сѐ, пѣ́снь бг҃ови воспѣва́юща. 
Плотско́ю не́мощїю си́льнаго врага̀ низложи́сте и҆  присво́истесѧ къ бг҃ꙋ прпⷣбныѧ жєны̀, молѧ́щесѧ, си́лꙋ  всѣ̑мъ на́мъ пода́ти сп҃си́тельнꙋю. 
Оу҆ѧзви́стесѧ добро́тою женихо́вою, и҆ во слѣ́дъ  є҆гѡ̀ прилѣпи́стесѧ ѱало́мски, послѣ́дꙋюще живонѡ́снымъ  стопа́мъ є҆гѡ̀: и҆ сегѡ̀ ра́ди низложи́сте врага̀ ѕмі́ѧ. 
Оу҆вѧди́вше трꙋды̀ по́стническими тѣлє́сныѧ  добрѡ́ты, оу҆краси́сте ва́шѧ дꙋ́шы: и҆ со хрⷭ҇то́мъ  женихо́мъ въ черто́ги свѣ̑тлыѧ внидо́сте прпⷣбныѧ. 
Бг҃оро́диченъ: Невѣ́стникъ показа́сѧ свѣтови́денъ  оу҆тро́ба твоѧ̀ дв҃о, млⷭ҇ти ра́ди тѣле́снѡ и҆з̾ тебѐ  воплоти́вшагѡсѧ гдⷭ҇а, и҆ всѧ́чєскаѧ бг҃оразꙋ́мїѧ лꙋча́ми  просвѣ́щшагѡ. 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Презрѣ́сте добрѡ́ты тѣлє́сныѧ пречⷭ҇тны̑ѧ, и҆  мимогрѧдꙋ́щꙋю сла́вꙋ ꙗ҆́кѡ со́нъ вмѣни́сте: во смире́нїи  же и҆ поще́нїи бг҃а взыска́сте, бг҃обл҃жє́нныѧ. 
(л. рл҃а ѡ҆б.) 
Сїѧ́ютъ прпⷣбныхъ же́нъ сщ҃є́нныѧ мо́щи, подаю́ще  и҆сцѣле́нїе вѣ́рою къ си̑мъ притека́ющымъ, бл҃года́ть  поче́рпше ѿ и҆стѡ́чникъ сп҃си́тельныхъ, сегѡ̀ вѡ́льнымъ  стрⷭ҇те́мъ поревнова́вше. 
Ѿверго́стесѧ мі́ра, и҆ пло́ти мꙋдрова́нїѧ,  воздержа́нїемъ же и҆ трꙋды̀ стѧжа́вше хрⷭ҇та̀ жениха̀  пречⷭ҇таго, черто́гъ нбⷭ҇ный подаю́щаго ва́мъ бж҃е́ственнагѡ  наслажде́нїѧ. 
Бг҃оро́диченъ: Сщ҃е́нныхъ прⷪ҇рѡ́къ сщ҃є́нныѧ  трꙋбы̑ дре́вле тѧ̀ провозвѣсти́ша, две́рь свѣ́та ро́ждшꙋю,  и҆ сви́токъ ѡ҆дꙋшевле́нный, на не́мже не рꙋка́ми сло́во  написа́сѧ, па́че сло́ва пречⷭ҇таѧ дв҃о. 
Сѣда́ленъ, гла́съ д҃: 
На ра́мо взе́мше крⷭ҇тъ хрⷭ҇то́въ, послѣ́довасте  є҆мꙋ̀ дѣ́лы по́стническими бл҃говѣ́рнѡ, всесвѣ́тлыѧ и҆  прпⷣбныѧ, и҆ всѣ̑мъ жена́мъ по́стничествꙋющымъ че́стно  ꙗ҆ви́стесѧ пра́вило всечⷭ҇тны̑ѧ: но бжⷭ҇твенными трꙋды̀  вы́шнее црⷭ҇твїе наслѣ́довасте. непреста́ннѡ моли́те,  сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
Сло́во ѻ҆́ч҃ее хрⷭ҇та̀ бг҃а на́шего ѿ тебѐ  воплоти́вшагосѧ позна́хомъ бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ. тѣ́мъ непреста́ннѡ тѧ̀  воспѣва́юще велича́емъ. 
Крⷭ҇тобг҃оро́диченъ: И҆з̾ безнача́льнагѡ ѻ҆ц҃а̀  рожде́ннаго, въ послѣ̑днѧѧ времена̀ пло́тїю ро́ждшаѧ, на  крⷭ҇тѣ́ тѧ ви́сѧща зрѧ́щи хрⷭ҇тѐ, оу҆вы̀ мнѣ̀  любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ  ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е  хотѧ̀ распина́ешисѧ! пою́ тѧ долготерпѣли́ве. 
Пѣ́снь д҃. 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Добро́тꙋ пречⷭ҇тꙋю люби́магѡ жениха̀ своегѡ̀ ви́дѧтъ  прпⷣбныѧ жєны̀, оу҆вѧди́вше плотскꙋ́ю добро́тꙋ  воздержа́нїемъ. 
Дрема́нїе ѿри́нꙋвше ѿ дꙋше́вныхъ вѣ́ждей  сщ҃є́нныѧ жєны̀, оу҆спи́сте двиза̑нїѧ тѣлє́снаѧ  воздержа́нїемъ. 
(л. рл҃в) 
Свѣ́тлое ва́ше пра́зднество, свѣ́томъ бж҃їѧ дх҃а  сїѧ́ющее, ѡ҆зарѧ́етъ дꙋ́шы на́шѧ, вѣ́рою чтꙋ́щихъ ва́съ  прпⷣбныѧ. 
Бг҃оро́диченъ: Воплоти́вшагосѧ тебѐ гдⷭ҇и, ѿ  пречⷭ҇тыѧ дв҃ы, прпⷣбныѧ возлюби́вше, въ воню̀ мѵ́ра  твоегѡ̀ потеко́ша, твое́ю оу҆ѧзви́вшесѧ бж҃е́ственною  любо́вїю. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀, свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Недꙋ́ги рѣша́ще всѧ̑ си́лою ст҃а́гѡ дх҃а,  ѿго́ните болѣ́зненный мра́къ зарѧ́ми пресла́вными чꙋде́съ  ва́шихъ, и҆ къ вели́комꙋ свѣ́тꙋ нбⷭ҇нагѡ црⷭ҇твїѧ вѣ́рныхъ  наставлѧ́ете, всечⷭ҇тны̑ѧ. 
Оу҆мертви́вшесѧ мі́рови, наслѣ́довасте жи́знь  безсме́ртнꙋю: и҆ черто́га бж҃е́ственнагѡ сподо́бистесѧ  бг҃обл҃жє́нныѧ, свѣщы̀ ва́шѧ по́стническимъ є҆ле́емъ  неꙋгаси́мы соблю́дше, всечⷭ҇тны̑ѧ. 
Ѡ҆ маловре́меннѣй и҆ тлѣ́ющей небре́гше жи́зни,  сꙋ́щымъ на землѝ ѡ҆ста́вльше сїю̀, свѧза́стесѧ любо́вїю  дꙋхо́вною бл҃жє́нныѧ. тѣ́мже ны́нѣ водворѧ́етесѧ,  и҆дѣ́же првⷣныхъ селє́нїѧ. 
Бг҃оро́диченъ: Бж҃їе бг҃ъ сло́во во оу҆тро́бꙋ  неискꙋсобра́чнꙋю во́лею всели́сѧ, и҆ чл҃вѣ́къ оу҆зрѣ́нъ  бы́сть, и҆́же дв҃ою соблюды́й тѧ̀ пречⷭ҇таѧ: є҆го́же  жела́юще ѻ҆трокови̑цы, по́стнически семꙋ̀ послѣ́доваша  житїе́мъ свѣ́тлымъ. 
Пѣ́снь ѕ҃. 
І҆рмо́съ: Мл҃твꙋ пролїю̀ ко гдⷭ҇ꙋ, и҆ томꙋ̀  возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ,  и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ бж҃е возведи́ мѧ. 
Воздержа́нїе и҆ смире́нное се́рдце, бдѣ́нїе съ  ми́лостынею, ра́зꙋмъ и҆ вѣ́рꙋ, и҆ соверше́ннꙋ любо́вь  стѧжа́вше сщ҃є́нныѧ жєны̀, бы́сте хра́мъ бж҃їй, и҆ чꙋде́съ  и҆сто́чникъ неѡскꙋ́дный. 
Оу҆страни́вше себѐ жите́йскихъ сласте́й,  терпѣ́нїемъ болѣ́зней по́стническихъ, на зе́млю соше́дшаго  на́съ ра́ди, и҆ во́лею стра́нствовавша вы̀ честны̑ѧ, сегѡ̀  ра́ди стѧжа́сте на нб҃сѣ́хъ, страннопрїи́мствовавша ва́съ  досточꙋ̑дныѧ. 
(л. рл҃в ѡ҆б.) 
Оу҆спи́сте стра̑сти дꙋшетлѣ̑нныѧ мно́гими  бдѣ̑нїи, всечⷭ҇тны̑ѧ: и҆ првⷣныхъ досто́йнѡ оу҆снꙋ́сте  сно́мъ, за мі́ръ молѧ́щесѧ. 
Бг҃оро́диченъ: Предста́тельницꙋ тѧ̀ живота̀ вѣ́мъ,  и҆ храни́тельницꙋ тве́рдꙋ дв҃о, и҆ напа́стей рѣша́щꙋ  молвы̀, и҆ нало́ги бѣсѡ́въ ѿгонѧ́ющꙋ: и҆ молю́сѧ всегда̀,  ѿ тлѝ страсте́й мои́хъ и҆зба́вити мѧ̀. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃: 
Тѣлеса̀ своѧ̑ посто́мъ и҆знꙋри́вше, и҆ неꙋсы́пными  мл҃твами молѧ́ще зижди́телѧ ѡ҆ грѣсѣ́хъ свои́хъ, ꙗ҆́кѡ да  прїи́мете соверше́нное проще́нїе, и҆ прїѧ́сте бж҃е́ственное  ѡ҆ставле́нїе, и҆ црⷭ҇твїе нбⷭ҇ное: моли́те хрⷭ҇та̀ бг҃а ѡ҆  всѣ́хъ на́съ. 
І҆́косъ: Затворѧ́ѧй бе́зднꙋ и҆ ѿверза́ѧй ю҆̀,  возносѧ́й во́дꙋ во ѻ҆́блацѣхъ и҆ дава́ѧй до́ждь на лицѐ  землѝ, ты̀ бж҃е, да́рꙋй и҆ непло́днѣй мое́й дꙋшѝ, во  ѿверзе́нїе оу҆́стъ сло́во бл҃госочета́нное, и҆ гꙋгни́вомꙋ  ѧ҆зы́кꙋ ꙗ҆́сное глаго́ланїе, да возмогꙋ̀ досто́йнѡ  воспѣ́ти твоѧ̑ прпⷣбныѧ, и҆̀хже ты̀ са́мъ просла́вилъ  є҆сѝ. ті́и бо тебѐ ра́ди кра̑снаѧ мі́ра сегѡ̀ презрѣ́ша,  и҆ плѡ́ти своѧ̑ и҆знꙋри́ша, и҆ твое́ю крѣ́постїю дїа́вола  побѣди́ша, и҆ ѿ тебѐ прїѧ́ша терпѣ́нїѧ вѣнцы̀. и҆  ны́нѣ предстоѧ́ще на нб҃сѣ́хъ со всѣ́ми ст҃ы́ми, мо́лѧтсѧ  непреста́ннѡ ѡ҆ всѣ́хъ на́съ. 
Пѣ́снь з҃. 
І҆рмо́съ: Ѿ і҆ꙋде́и доше́дше ѻ҆́троцы въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е бл҃гослове́нъ є҆сѝ. 
Сла́вꙋ тлѣ́ющꙋю на нетлѣ́ннꙋю премѣни́ша любо́вїю  преподѡ́бныѧ, є҆ѧ́же наслажда́ющесѧ при́снѡ ра́дꙋющесѧ и҆  веселѧ́щесѧ пою́тъ: бл҃гослове́нъ бг҃ъ ѻ҆тє́цъ на́шихъ. 
Ѕвѣ́зды многосвѣ̑тлыѧ ꙗ҆́вльшесѧ, свѣ́томъ  трꙋдѡ́въ ва́шихъ просвѣща́юще дꙋ́шы вѣ́рныхъ, наꙋча́ете  пѣ́ти: бл҃гослове́нъ бг҃ъ ѻ҆тє́цъ на́шихъ. 
Рѣка̀ ꙗ҆ви́стесѧ и҆сцѣле́нїѧ, страстна́гѡ мо́рѧ  потоплѧ́юще, сп҃си́те пою́щихъ: бл҃гослове́нъ бг҃ъ ѻ҆тє́цъ  на́шихъ. 
(л. рл҃г) 
Бг҃оро́диченъ: И҆зба́ви ѿ оу҆́зъ грѣхо́вныхъ  ѻ҆каѧ́ннꙋю мою̀ дꙋ́шꙋ бг҃ороди́тельнице, и҆ любвѝ бж҃їей  соверше́ннѣй припрѧзѝ: ꙗ҆́кѡ да вѣ́рою сла́влю тѧ̀, и҆  пою̀ во вѣ́ки. 
Пѣ́снь и҃. 
І҆рмо́съ: Побѣди́тєли мꙋчи́телѧ и҆ пла́мене  бл҃года́тїю твое́ю бы́вше, за́повѣдемъ твои̑мъ ѕѣлѡ̀  прилѣжа́ще, ѻ҆́троцы вопїѧ́хꙋ: бл҃гослови́те всѧ̑ дѣла̀  гдⷭ҇нѧ гдⷭ҇а. 
Помыслѡ́мъ повинꙋ́сте дѣ̑вы, стра̑сти  безсловє́сныѧ, и҆ къ женихꙋ̀ сло́вꙋ мы́сленнѡ причта́стесѧ,  пою́ще: бл҃гослови́те всѧ̑ дѣла̀ гдⷭ҇а, и҆ превозноси́те  є҆го̀ во вѣ́ки. 
Распе́ншесѧ мі́рꙋ, и҆ бж҃їею любо́вїю оу҆ѧзви́вшесѧ  сщ҃є́нныѧ дѣ̑вы, вкꙋше́нїемъ сла́дкимъ є҆́ѵꙋ  оу҆ѧзви́вшаго, воздержа́нїѧ стрѣла́ми оу҆ѧзви́сте,  воспѣва́юще хрⷭ҇та̀ во вѣ́ки. 
Мы́слїю прпⷣбныѧ, по́хѡти несмы́слєнныѧ  покори́сте, и҆ женихꙋ̀ сло́вꙋ оу҆невѣ́стистесѧ без̾  поро́ка чтⷭ҇ны̑ѧ, пою́ще: бл҃гослови́те всѧ̑ дѣла̀ гдⷭ҇а,  и҆ превозноси́те є҆го̀ во вѣ́ки. 
Бг҃оро́диченъ: І҆и҃са ро́ждшаѧ ѿ чтⷭ҇ыхъ крове́й  твои́хъ воплоще́нна, дѣ̑вы всѧ̑ собрала̀ є҆сѝ, пречⷭ҇таѧ  дв҃о мт҃и, и҆ съ ни́ми вопїю́щи: бл҃гослови́те всѧ̑ дѣла̀  гдⷭ҇а, и҆ превозноси́те є҆го̀ во вѣ́ки. 
Пѣ́снь ѳ҃. 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀  велича́юще. 
Кра̑сныѧ влⷣцѣ, и҆ бг҃оглагѡ́ливыѧ гѡ́рлицы, и҆  ла́стѡвицы свѣ́тлыѧ и҆ чистолюби́выѧ, въ добрѡ́ты нбⷭ҇ныѧ  приведе́ни бы́сте. 
Сочта́стесѧ съ вы́шними ликостоѧ̑нїи, и҆ во  и҆збра́нныхъ собо́рѣхъ всели́стесѧ, ѡ҆ на́съ молѧ́щесѧ,  любо́вїю ще́дромꙋ бг҃ꙋ. 
Па́мѧть прпⷣбныхъ же́нъ, ꙗ҆́кѡ сл҃нце мі́рꙋ  возсїѧ̀, вѣ́рныхъ мы̑сли просвѣща́ющи, хрⷭ҇та̀  велича́ющихъ при́снѡ. 
Бг҃оро́диченъ: Свѣ́та сꙋ́щи прїѧ́телище, просвѣтѝ  дв҃о, ѡ҆мраче́ннꙋю страстьмѝ дꙋ́шꙋ мою̀, и҆ кромѣ́шнїѧ  тьмы̀ и҆зба́ви мѧ̀ мольба́ми твои́ми. 
(л. рл҃г ѡ҆б.) 
Свѣти́ленъ. 
Соверша́ющихъ любо́вїю моле́бнꙋю ва́шꙋ па́мѧть,  прпⷣбнїи и҆ всечестні́и, къ бг҃ꙋ и҆зба́вителю мл҃твами  ва́шими, ѿ всѧ́кихъ бѣ́дъ сп҃си́те: и҆ мнѣ̀ дꙋше́внꙋю  скве́рнꙋ, ма́лѡ ва́съ воспѣ́вшаго ѡ҆мы́йте. 
Бг҃оро́диченъ: Ѡ҆ на́съ молѧ́щи сн҃а твоего̀  чл҃вѣколю́бца бг҃а, не преста́й дв҃о: на тѧ́ бо наде́ждꙋ  стѧжа́хомъ, и҆ твои́мъ предста́тельствомъ и҆збавлѧ́емсѧ  бѣ́дъ, и҆ страсте́й, и҆ прегрѣше́нїй, и҆ болѣ́зней, и҆̀же  вѣ́рою тѧ̀ сла́вѧщїи. 
На хвали́техъ стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Нетлѣ́нное соблю́дше дѣ́вство своѐ прпⷣбныѧ, ꙳  нескве́рнѡ и҆ чи́стѡ пожи́вше, ꙳ и҆ бога́тство прїи́мше, ꙳  хрⷭ҇то́во и҆спо́лнисте законоположе́нїе: ꙳ є҆мꙋ́же  послѣ́довасте, ꙳ зе́млю ѡ҆ста́вльше, и҆ ꙗ҆̀же на не́й. ꙳  тѣ́мже ва́мъ нбⷭ҇наѧ, и҆ нб҃о дарова̀ і҆и҃съ  чл҃вѣколю́бецъ, ꙳ и҆ сп҃съ дꙋ́шъ на́шихъ. [Два́жды.] 
Любомꙋ́дреннѡ дꙋше́вное, ꙳ самодви́жимое и҆  безсме́ртное показа́сте: ꙳ тѣ́мже и҆ потща́стесѧ нетрꙋ́днѡ, ꙳  скве́рны грѣхо́вныѧ и҆ всѧ́кагѡ ка́ла, ꙳ чи̑сти  премѣни́тисѧ сою̑зъ тѣле́сныхъ, ꙳ ни є҆ди́ныѧ скве́рны, ꙳  ни вра́ски и҆мꙋ́ще, ꙳ жєны̀ бг҃опрїѧ̑тныѧ: ꙳ но чи́сты и҆  нескве́рны женихꙋ̀ своемꙋ̀ предста́сте. 
Заре́ю просвѣти́шасѧ ꙳ свѣтови̑днаѧ ва́ша ли́ца, ꙳  и҆ оу҆ме́рше прехва́льнїи, ꙳ хрⷭ҇тꙋ̀ ва́съ просла́вльшꙋ, ꙳  ꙗ҆́кѡ своѧ̑ прпⷣбныѧ бг҃ови́дны ꙳ , ꙗ҆́кѡ млⷭ҇тивны, ꙳  ꙗ҆́кѡ бг҃олюби́вы же и҆ бл҃гоглаго́ливы. ꙳ жи́знь бо  равноа́гг҃льнꙋ на землѝ пожи́сте, ꙳ и҆ бг҃ꙋ оу҆годи́сте  житїѧ̀ свѣ́тлостїю. 
Сла́ва, гла́съ а҃: 
Всю̀ тѣле́снꙋю тѧ́гость ѿложи́вше прпⷣбныѧ  жєны̀, воздержа́нїемъ и҆ болѣ́зньми, къ нбⷭ҇нымъ  ѻ҆би́телемъ востеко́сте: въ ни́хже люби́мыѧ ва́ми  наслажда́етесѧ добро́ты неизрече́нныѧ. 
(л. рл҃д) 
И҆ ны́нѣ, бг҃оро́диченъ: 
Ра́дꙋйсѧ ѿ на́съ, ст҃а́ѧ бцⷣе дв҃о, чи́стый  сосꙋ́де всеѧ̀ вселе́нныѧ, свѣщѐ неꙋгаси́маѧ, вмѣсти́лище  невмѣсти́магѡ, хра́ме неѡбори́мый: ра́дꙋйсѧ, и҆з̾ неѧ́же  роди́сѧ а҆́гнецъ бж҃їй, взе́млѧй грѣхѝ всегѡ̀ мі́ра. 
Крⷭ҇тобг҃оро́диченъ: Воздви́жена тѧ̀ ꙗ҆́кѡ ви́дѣ  на крⷭ҇тѣ̀ а҆́гница непоро́чнаѧ дв҃а, пла́чꙋщи вопїѧ́ше:  сла́дкое моѐ ча́до, что̀ но́вое и҆ пресла́вное видѣ́нїе;  ка́кѡ содержа́й го́рстїю всѧ́чєскаѧ, на дре́вѣ  пригвожда́ешисѧ пло́тїю; 
А҆́ще и҆́мать на стїхо́внѣ Сла́вꙋ, глаго́ли  вече́рнїй: 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. рл҃д ѡ҆б.) 
[глⷡ҇а к҃д] СЛꙊ́ЖБА Ѻ҆́БЩА 
прпⷣбномч҃нцѣ є҆ди́ной. 
Ве́чера, 
на Гдⷭ҇и воззва́хъ, стїхи̑ры, гла́съ и҃. 
Подо́бенъ: Что̀ вы̀ нарече́мъ ст҃і́и: 
Мч҃нце стрⷭ҇тоте́рпице всехва́льнаѧ, и҆́мⷬ҇къ, ꙳  воздержа́нїемъ стра̑сти низложи́вши плѡтскі́ѧ, ꙳ страда́нїемъ  ѕмі́ѧ оу҆мертви́ла є҆сѝ врага̀, ꙳ а҆́гг҃лы оу҆диви́вши  болѣ́зньми твои́ми, ꙳ человѣ́ки ѡ҆бвесели́вши страда̑нїи  твои́ми: ꙳ и҆́нокинѧмъ оу҆добре́нїе ꙳ и҆ дѣ́вства сосꙋ́дъ, ꙳  молѝ сп҃стѝ и҆ просвѣти́ти дꙋ́шы на́шѧ. 
Что̀ тѧ̀ воз̾именꙋ́емъ сла́внаѧ; ꙳ дѣ́вства  добро́тами невѣ́стꙋ просїѧ́вшꙋ хрⷭ҇то́вꙋ, ꙳ дще́рь  и҆збра́ннꙋ, вы́шнѧгѡ і҆ерⷭ҇ли́ма жи́тельницꙋ, ꙳ а҆́гг҃лѡмъ  собесѣ́дницꙋ, ꙳ черто́га мы́сленнагѡ наслажда́ющꙋсѧ. ꙳  и҆́мⷬ҇къ, многострада́льнаѧ, ꙳ молѝ сп҃стѝ и҆  просвѣти́ти дꙋ́шы на́шѧ. 
Терпѣ́ла є҆сѝ зꙋбѡ́въ и҆скорене́нїе, ꙳ рꙋ́къ  ѿсѣче́нїе, и҆ но́гъ и҆ сосцє́въ, ꙳ ссѣка́ема на оу҆́ды  ѿ беззако́нныхъ мꙋчи́телей, ꙳ къ добро́тѣ жениха̀  взира́ющи, ꙳ и҆ болѣ̑зни па́че є҆стества̀ терпѧ́щи, ꙳  и҆́мⷬ҇къ, многострада́льнаѧ, ꙳ невѣ́сто хрⷭ҇то́ва  нетлѣ́ннаѧ. ꙳ молѝ сп҃стѝ и҆ просвѣти́ти дꙋ́шы на́шѧ. 
Сла́ва, и҆ ны́нѣ, бг҃оро́диченъ: 
Что̀ твои́хъ добро́тъ чꙋ́днѣе пречⷭ҇таѧ; ꙳  и҆сцѣлѧ́еши недꙋ́гꙋющыѧ, ꙳ и҆ и҆збавлѧ́еши ѿ страсте́й, ꙳  и҆ ѿго́ниши борю́щихъ безбѡ́жныѧ прило́ги: ꙳ ѿ бѣ́дъ  и҆збавлѧ́еши пою́щыѧ тѧ̀, ꙳ скѡ́рби оу҆толѧ́еши мл҃твою  твое́ю. ꙳ ра́дости лꙋ́чшїѧ дв҃о, хода́тай бꙋ́ди рабѡ́въ  твои́хъ, ꙳ молѧ́щихсѧ сп҃стѝ дꙋ́шы на́шѧ. 
(л. рл҃є) 
Крⷭ҇тобг҃оро́диченъ: А҆́гница а҆́гнца ꙗ҆́кѡ ви́дѣ ꙳  на дре́вѣ просте́рта во́лею крⷭ҇тнѣмъ, ꙳ вопїѧ́ше мт҃рски, ꙳  болѣ́знꙋющи съ пла́чемъ: ꙳ сн҃е мо́й, что̀ стра́нное сїѐ  видѣ́нїе; ꙳ всѣ̑мъ жи́знь даѧ́й ꙗ҆́кѡ бг҃ъ, ꙳ ка́кѡ  оу҆мерщвлѧ́ешисѧ долготерпѣли́ве, ꙳ земны̑мъ подаѧ̀  воскрⷭ҇нїе; ꙳ сла́влю твоѐ бж҃е мо́й, вели́кое  снисхожде́нїе. 
А҆́ще и҆́мать самогла́сенъ, Сла́ва, гла́съ в҃: 
Во гла́сѣ ра́дованїѧ, и҆ во ѱалмѣ́хъ  восклица́нїѧ, воспои́мъ прпⷣбномч҃нцꙋ, и҆́мⷬ҇къ, ꙗ҆́кѡ  низложѝ на зе́млю і҆́дѡльскꙋю пре́лесть, и҆ сопроти́внаго  врага̀ мꙋ́жески под̾ но́зѣ своѝ подложѝ. тѣ́мже и҆  сконча́вшисѧ на нб҃са̀ возлетѣ̀, на главѣ̀ вѣне́цъ  носѧ́щи, и҆ взыва́ющи: къ тебѣ̀ женишѐ мо́й, жела́ю, и҆  жела́нїѧ любо́вь и҆мꙋ́щи, но тебѣ̀ пло́ть мою̀ на мꙋ̑ки  преда́хъ. да вселю́сѧ оу҆́бѡ въ чтⷭ҇на̑ѧ селє́нїѧ,  и҆дѣ́же є҆́сть веселѧ́щихсѧ жили́ще. 
И҆ ны́нѣ, бг҃оро́диченъ: 
На тѧ̀ оу҆пова́нїе бцⷣе, возложи́хомъ, ча́ѧнїѧ да  не ѿпаде́мъ: сп҃сѝ на́съ ѿ бѣ́дъ, помо́щнице  недоꙋмѣ́ємымъ, и҆ сопроти́вныхъ совѣ́ты разорѝ: ты́ бо  на́ше сп҃се́нїе бл҃гослове́ннаѧ. 
Крⷭ҇тобг҃оро́диченъ: Є҆гда̀ нескве́рнаѧ а҆́гница,  ви́дѣ своего̀ а҆́гнца на заколе́нїе ꙗ҆́кѡ чл҃вѣ́ка во́лею  влеко́ма, рыда́ющи глаго́лаше: безча́дствовати мѧ̀ ны́нѣ  тщи́шисѧ хрⷭ҇тѐ, тебѐ ро́ждшꙋю, что̀ сїѐ сотвори́лъ  є҆сѝ, и҆зба́вителю всѧ́ческихъ; ѻ҆ба́че воспѣва́ю и҆  сла́влю твою̀, ю҆́же па́че оу҆ма̀ и҆ сло́ва, кра́йнюю  бл҃гость чл҃вѣколю́бче. 
А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Пре́йде сѣ́нь: 
Вхо́дъ. Прокі́менъ днѐ. 
Чтє́нїѧ г҃, мч҃нчєскаѧ, [пи̑сана въ концѣ̀ кни́ги  сеѧ̀.] 
На стїхо́внѣ стїхи̑ры, гла́съ д҃: 
Подо́бенъ: Да́лъ є҆сѝ зна́менїе: 
Страда́нїе претерпѣ́ла є҆сѝ, ꙳ твои́мъ  боре́нїемъ, ꙳ сꙋгꙋ́бо, и҆́мⷬ҇къ, всехва́льнаѧ, ꙳ по́томъ  воздержа́нїѧ, мꙋче́нїѧ кро́вь (л. рл҃є ѡ҆б.) смѣси́вши  прпⷣбнаѧ: ꙳ тѣ́мже и҆ вѣне́цъ сꙋгꙋ́бъ бл҃года́тель тебѣ̀  дарова̀, ꙳ къ немꙋ́же возшла̀ є҆сѝ и҆спещре́на свѣ́тлѡ, ꙳  ꙗ҆́кѡ дѣ́ва всенепоро́чнаѧ, ꙳ и҆ ꙗ҆́кѡ мч҃нца  непобѣди́маѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Добро́та тѣлесѐ, ꙳ и҆ красота̀ бж҃е́ственнаѧ дꙋшѝ  твоеѧ̀ стеко́шасѧ, ꙳ ꙗ҆́кѡ крі́нъ просїѧ́ла є҆сѝ ꙳ во  ѻ҆би́телехъ прпⷣбныхъ оу҆бѣле́на, ꙳ и҆ кро́вными то́ки  ѡ҆багре́на, ꙳ невѣ́сто всенепоро́чнаѧ, и҆́мⷬ҇къ, ꙳  тѣ́мже тѧ̀ и҆ нбⷭ҇ный кра́сный прїѧ́тъ невѣ́стникъ ꙳ въ  черто́гъ неразори́мый, ꙳ ꙗ҆́кѡ дѣ́вꙋ и҆ мч҃нцꙋ. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Ѻ҆́крестъ тебѐ прїи́де, ꙳ и҆́мⷬ҇къ,  всехва́льнаѧ, ꙳ и҆збавлѧ́ѧй тѧ̀ а҆́гг҃лъ: ꙳ ѿ младе́нства бо  ꙗ҆ви́ласѧ є҆сѝ гдⷭ҇а боѧ́щисѧ, ꙳ и҆ возложена̀ ꙗ҆́кѡ  возложе́нїе честно́е, ꙳ соблюде́ное вседержи́телю. ꙳ тѣ́мже  попра́ла є҆сѝ мꙋчи́телево безꙋ́мїе крѣ́пкѡ, ꙳ и҆ востекла̀  є҆сѝ ко хрⷭ҇тꙋ̀ женихꙋ̀ твоемꙋ̀. 
Сла́ва, гла́съ ѕ҃: 
Ѡ҆деснꙋ́ю сп҃са предста́ла є҆сѝ дв҃о,  стрⷭ҇тоте́рпице и҆ мч҃нце, и҆́мⷬ҇къ, ѡ҆дѣ́ѧна  добродѣ́тельми непобѣжде́на, и҆ преꙋкра́шена є҆ле́емъ  чистоты̀, и҆ кро́вїю страда́нїѧ, и҆ вопїю́щи къ немꙋ̀  ра́достнѡ: свѣщꙋ̀ держа́щи, въ воню̀ мѵ́ра твоегѡ̀ теко́хъ  хрⷭ҇тѐ бж҃е: ꙗ҆́кѡ оу҆ѧзви́хсѧ твое́ю любо́вїю а҆́зъ, не  ѿлꙋчѝ менѐ женишѐ нбⷭ҇ный. тоѧ̀ мл҃твами низпослѝ  на́мъ всеси́льне сп҃се, млⷭ҇ти твоѧ̑. 
И҆ ны́нѣ, бг҃оро́диченъ: 
Ѻ҆́ко се́рдца моегѡ̀ воспꙋща́ю къ тебѣ̀ влⷣчце,  не пре́зри ма́лагѡ моегѡ̀ воздыха́нїѧ въ ча́съ, є҆гда̀  сꙋ́дитъ сн҃ъ тво́й мі́рꙋ: бꙋ́ди мѝ покро́въ и҆ помо́щница. 
Крⷭ҇тобг҃оро́диченъ: Ви́дѧщи тѧ̀ распина́ема  хрⷭ҇тѐ, тебѐ ро́ждшаѧ вопїѧ́ше: что̀ стра́нное є҆́же  ви́жꙋ та́инство, сн҃е мо́й, ка́кѡ на дре́вѣ оу҆мира́еши  пло́тїю повѣ́шенъ, жи́зни пода́телю; 
Тропа́рь, гла́съ д҃: 
А҆́гница твоѧ̀ і҆и҃се, и҆́мⷬ҇къ, зове́тъ  ве́лїимъ гла́сомъ: тебѐ женишѐ мо́й люблю̀, и҆ тебѐ  и҆́щꙋщи страда́льчествꙋю, и҆ (л. рл҃ѕ) сраспина́юсѧ, и҆  спогреба́юсѧ креще́нїю твоемꙋ̀, и҆ страждꙋ̀ тебѐ ра́ди,  ꙗ҆́кѡ да ца́рствꙋю въ тебѣ̀, и҆ оу҆мира́ю за тѧ̀, да и҆  живꙋ̀ съ тобо́ю: но ꙗ҆́кѡ же́ртвꙋ непоро́чнꙋю, прїими́ мѧ  съ любо́вїю поже́ршꙋюсѧ тебѣ̀. тоѧ̀ мл҃твами ꙗ҆́кѡ  млⷭ҇тивъ, сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ и҃. 
Подо́бенъ: Премꙋ́дрости: 
Воздержа́нїѧ росо́ю погаси́ла є҆сѝ пла́мень  страсте́й ю҆́ношески, ѻ҆гне́мъ же крове́й твои́хъ всю̀  пре́лесть попали́ла є҆сѝ, и҆ женихꙋ̀ сло́вꙋ ꙗ҆́кѡ да́ръ  принесла̀ є҆сѝ честно́е дѣ́вство и҆ до́блественное  страда́нїе. тѣ́мже въ черто́гъ введе́ тѧ сла́вы свѣ́тлѣ  до́бльствовавшꙋю, и҆ ѕмі́ѧ попра́вшꙋю, и҆́мⷬ҇къ,  многострада́льнаѧ. молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти, чтꙋ́щымъ любо́вїю ст҃ꙋ́ю па́мѧть  твою̀. [Два́жды.] 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́меннѡ  ро́ждшꙋю бг҃а пло́тїю, всѝ оу҆бл҃жа́емъ ро́ди  человѣ́честїи: ѻ҆́гнь бо всели́сѧ въ тебѣ̀ бж҃ества̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мже  а҆́гг҃льскїй собо́ръ и҆ человѣ́ческїй ро́дъ досто́йнѡ  сла́вимъ всест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти, досто́йнѡ пою́щымъ сла́вꙋ твою̀. 
По в҃-й каѳі́смѣ сѣда́ленъ, гла́съ а҃. 
Подо́бенъ: Гро́бъ тво́й: 
Пе́рвѣе поще́нїе, второ́е же кро́вь мꙋче́нїѧ,  ꙗ҆́кѡ а҆лава́стръ мѵ́ра, за любо́вь принесла̀ є҆сѝ  хрⷭ҇тꙋ̀ женихꙋ̀ твоемꙋ̀: мздꙋ́ же прїѧ́ла є҆сѝ ѿ негѡ̀  досточꙋ́днаѧ мч҃нце, и҆́мⷬ҇къ, вѣне́цъ (л. рл҃ѕ ѡ҆б.)  бж҃е́ственный и҆ нетлѣ́нный, и҆ и҆сцѣле́нїй бл҃года́ть  си́лою дꙋхо́вною. [Два́жды.] 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ дв҃о бцⷣе, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й, лю́тыхъ  ѡ҆бстоѧ́нїй всѧ̑ и҆зба́ви, на тѧ̀ наде́ждꙋ ѻ҆трокови́це  и҆мꙋ́щыѧ, и҆ дꙋ́шы на́шѧ сп҃сѝ бж҃е́ственными мольба́ми  твои́ми. 
По Хвали́те и҆́мѧ гдⷭ҇не: 
Припѣ́въ: 
Велича́емъ тѧ̀ стрⷭ҇тоте́рпице ст҃а̑ѧ, и҆́мⷬ҇къ,  и҆ чте́мъ ст҃ꙋ́ю па́мѧть твою̀: ты́ бо мо́лиши за на́съ  хрⷭ҇та̀ бг҃а на́шего. 
Ѱало́мъ и҆збра́нный: Бг҃ъ на́мъ прибѣ́жище и҆  си́ла: 
По полѷеле́и сѣда́ленъ, гла́съ и҃. 
Подо́бенъ: Премꙋ́дрости: 
Дꙋ́шꙋ свѧза́вши любо́вїю хрⷭ҇то́вою, тлѣ́ннаѧ же и҆  вре́мєннаѧ мч҃нце мꙋ́драѧ забве́нїемъ преминꙋ́ла є҆сѝ,  ꙗ҆́кѡ сло́ва оу҆чени́ца сла́внаѧ: по́стнически пе́рвѣе  стра̑сти оу҆мертви́вши, страда́льчески второ́е льсти́ваго  посрами́ла є҆сѝ. тѣ́мже и҆ зижди́телѧ сꙋгꙋ́багѡ  дерзнове́нїѧ сподо́биласѧ є҆сѝ прпⷣбнаѧ, ꙗ҆́кѡ тогѡ̀  послꙋ́шавши, и҆́мⷬ҇къ, пребога́таѧ. молѝ хрⷭ҇та̀ бг҃а  согрѣше́нїй ѡ҆ставле́нїе дарова́ти, чтꙋ́щымъ любо́вїю  ст҃ꙋ́ю па́мѧть твою̀. [Два́жды.] 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ всепѣ́таѧ, беззако́нїѧ мѧ̀ сꙋ́ща скве́рно  жили́ще, и҆ де́монѡвъ и҆гра́лище въ ра́зꙋмѣ бы́вша,  потщи́сѧ и҆ си́хъ ѕлодѣ́йствїѧ мѧ̀ и҆зба́вити, свѣ́тло  жили́ще добродѣ́тельми содѣ́лавши. свѣтода́тельнаѧ и҆  нетлѣ́ннаѧ, разженѝ ѻ҆́блакъ страсте́й и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ мл҃твами  твои́ми. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
(л. рл҃з) 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
Всѧ́кое дыха́нїе: 
Є҆ѵⷢ҇лїе, [пи́сано въ концѣ̀ кни́ги сеѧ̀.] 
По н҃-мъ ѱалмѣ̀ стїхи́ра: 
Ѡ҆деснꙋ́ю сп҃са: [пи́сана ве́чера на  стїхо́внѣ.] 
Канѡ́нъ, гла́съ и҃. 
Пѣ́снь а҃. 
І҆рмо́съ: Пои́мъ гдⷭ҇ви, прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѡ  просла́висѧ. 
Сїю̀ свѣтоно́снꙋю па́мѧть твою̀ почита́ющемꙋ,  бг҃омꙋ́драѧ, просвѣще́нїе мѝ пода́ждь, дꙋшѝ моеѧ̀ тьмꙋ̀  ѿгонѧ́ющи. 
Всю̀ ѿ пеле́нъ тебѐ самꙋ́ю возложи́ла є҆сѝ  зижди́телю твоемꙋ̀, и҆́мⷬ҇къ, и҆ ѻ҆гне́мъ воздержа́нїѧ  тѣлє́сныѧ стра̑сти попали́ла є҆сѝ. 
Къ высотѣ̀ мꙋче́нїѧ, мч҃нце, возшла̀ є҆сѝ, не  пощадѣ́вши пло́ти, и҆ черто́гѡвъ мы́сленныхъ ꙗ҆́кѡ дв҃а  сподо́биласѧ є҆сѝ. 
Бг҃оро́диченъ: Тѧ̀ нб҃омѣ́рнꙋю лѣ́ствицꙋ, на  не́йже бг҃ъ оу҆тверди́сѧ, человѣ́ки нбⷭ҇ны содѣ́ловавъ,  ѻ҆трокови́це почита́емъ. 
Пѣ́снь г҃. 
І҆рмо́съ: Ты̀ є҆сѝ оу҆твержде́нїе притека́ющихъ  къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Стоѧ́ла є҆сѝ пред̾ сꙋди́щемъ мꙋчи́телѧ, сла́внаѧ,  и҆́мⷬ҇къ, хрⷭ҇та̀ творца̀ всѣ́хъ и҆ влⷣкꙋ, бг҃а сло́ва  проповѣ́дающи. 
Добро́та серде́чнаѧ ви́димымъ зра́комъ сла́внаѧ,  и҆́мⷬ҇къ, и҆зда́вшисѧ, тѧ̀ краснѣ́йшꙋю зрѧ́щымъ  ꙗ҆ви́ла є҆́сть. 
Бога́тство неистощи́мо и҆сцѣле́нїй тебѣ̀ подадѐ  ѻ҆трокови́це хрⷭ҇то́съ, є҆гѡ́же нищетꙋ̀ во́льнѡ возлюби́ла  є҆сѝ. 
Бг҃оро́диченъ: Ве́щь грѣхѡ́въ мои́хъ, твои́хъ  мл҃твъ ѻ҆гне́мъ попалѝ мт҃и свѣ́та, ро́сꙋ мѝ  бж҃е́ственнꙋю ѡ҆ставле́нїѧ носѧ́щи. 
Сѣда́ленъ, гла́съ а҃. 
А҆́гница слове́снаѧ а҆́гнцꙋ и҆ па́стырю принесла́сѧ  є҆сѝ поще́нїемъ, мꙋче́нїемъ же тече́нїе сконча́вши, и҆  вѣ́рꙋ соблю́дши, и҆́мⷬ҇къ: тѣ́мже дне́сь ра́достїю  соверша́емъ досточꙋ́днаѧ, сщ҃е́ннꙋю твою̀ па́мѧть, хрⷭ҇та̀  сла́вѧще. 
(л. рл҃з ѡ҆б.) 
Сла́ва, и҆ ны́нѣ, бг҃оро́диченъ: 
Мл҃твы твои́хъ ра̑бъ прїимѝ, бцⷣе, и҆ и҆зба́ви  на́съ ѿ всѧ́кїѧ бѣды̀, ꙗ҆́кѡ ро́ждшаѧ хрⷭ҇та̀ сп҃са,  и҆зба́вителѧ дꙋ́шъ на́шихъ. 
Крⷭ҇тобг҃оро́диченъ: Твоѐ предста́тельство и҆мꙋ́ще  пречⷭ҇таѧ, и҆ твои́ми мл҃твами лю́тыхъ и҆збавлѧ́еми,  крⷭ҇то́мъ сн҃а твоегѡ̀ вездѣ̀ соблюда́еми, по до́лгꙋ тѧ̀  всѝ бл҃гоче́стнѡ велича́емъ. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Тѧ̀ и҆́го легча́йшее хрⷭ҇то́во мч҃нце поне́сшꙋю ѿ  ю҆́ности, тѧ́жкое бре́мѧ носи́ти, пребеззако́ннꙋющїи  ѡ҆сꙋди́ша. 
Ка̑пли крове́й твои́хъ многобо́жїѧ погаси́ша  оу҆́глїе, лꙋчи́ же чꙋде́съ твои́хъ, и҆́мⷬ҇къ, страсте́й  ве́щь попали́ша. 
Вы́ше землѝ взе́мсѧ тво́й ѻ҆́гнь, къ пе́рсемъ  мч҃нце возгнѣти́сѧ, возгнѣща́ѧ твоѐ раче́нїе, є҆́же ко  влⷣцѣ дв҃о. 
Бг҃оро́диченъ: По ржⷭ҇твѣ̀ пребыла̀ є҆сѝ  нетлѣ́нна дв҃о, ꙗ҆́коже пре́жде ржⷭ҇тва̀: ю҆́на бо  младе́нца родила̀ є҆сѝ, пре́жде вѣ̑къ познава́ема. 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и, сп҃си́  ны: ты́ бо є҆сѝ бг҃ъ на́шъ, ра́звѣ тебѐ и҆но́гѡ не  вѣ́мы. 
Неизнꙋре́нна ѻ҆гне́мъ веще́ственнымъ ꙗ҆ви́ласѧ  є҆сѝ мч҃нце, и҆́мⷬ҇къ, ѻ҆́гнь бо тѧ̀ серде́чный  бжⷭ҇твенныѧ любвѐ ѡ҆роша́ше. 
Оу҆даре́ньми лица̀ мч҃нце, и҆́мⷬ҇къ,  оу҆краси́вшисѧ, врагѡ́въ ѿрази́ла є҆сѝ ме́рзкое  неразꙋ́мїе. 
Протѧже́на на дре́вѣ бг҃омꙋ́драѧ, и҆́мⷬ҇къ,  любо́вїю жениха̀ твоегѡ̀ бжⷭ҇твеннꙋю стра́сть ѡ҆бразова́ла  є҆сѝ. 
Бг҃оро́диченъ: Пое́мъ тѧ̀ всепѣ́таѧ влⷣчце бцⷣе:  бг҃а бо препѣ́таго пло́тїю родила̀ є҆сѝ пречⷭ҇таѧ. 
Пѣ́снь ѕ҃. 
І҆рмо́съ: Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Сокрꙋша́емо тѣ́ло ра́нами, ꙗ҆влѧ́ше пра́вость  твоеѧ̀ со́вѣсти стрⷭ҇тоте́рпице и҆́мⷬ҇къ, ко хрⷭ҇тꙋ̀  бг҃ꙋ на́шемꙋ. 
(л. рл҃и) 
Ви́сѧщи высокѡ̀, ра̑ны мч҃нце терпѧ́щи, и҆  неꙋѧ́звеннѡ хранѧ́щи дꙋшѝ бл҃горо́дїе, и҆́мⷬ҇къ,  достохва́льнаѧ. 
Терпѧ́ше сосцє́въ ѿрѣ́занїе прпⷣбнаѧ, вѣ̑рныѧ  млеко́мъ бж҃е́ственнагѡ раче́нїѧ пита́ющи, сла́внаѧ. 
Бг҃оро́диченъ: Чл҃вѣколю́бца ро́ждши бг҃а,  бг҃олюби́ваѧ влⷣчце, того̀ молѝ, гее́нны ѻ҆гнѧ̀  и҆зба́витисѧ на́мъ. 
Конда́къ, гла́съ д҃. 
Подо́бенъ: Ско́рѡ предварѝ: 
Бжⷭ҇твеннаѧ па́мѧть твоѧ̀, и҆́мⷬ҇къ, дне́сь  возсїѧ́вши ꙗ҆ви́сѧ мі́рови ꙗ҆́кѡ со́лнце, сказꙋ́ющи житїѐ  твоѐ: ты́ бо воздержа́нїемъ плотска̑ѧ двиза̑нїѧ разо́рши,  и҆ страда́нїѧ кро́вїю оу҆невѣ́стиласѧ є҆сѝ хрⷭ҇то́ви.  тѣ́мже хва́лѧщыѧ тѧ̀ и҆зба́ви ѿ всѧ́кихъ ѕѡ́лъ, да  зове́мъ тѝ: ра́дꙋйсѧ, мт҃и прпⷣбнаѧ. 
І҆́косъ: Ѿве́рзи мѝ оу҆стнѣ̀ пребл҃же́ннаѧ,  бг҃опрїѧ́тными твои́ми мл҃твами, предстоѧ́щи бг҃ꙋ  всесла́внаѧ прпⷣбномч҃нце, да воспою̀ бж҃е́ственное твоѐ  житїѐ, и҆ возглаго́лю досто́йнѡ страда̑нїѧ твоѧ̑, ꙗ҆̀же на  землѝ те́плою любо́вїю соверши́ла є҆сѝ, и҆ мч҃нца была̀  є҆сѝ непобѣди́ма: воздержа́нїѧ вѣ́рою и҆спра́вила є҆сѝ  бдѣ́нїе, и҆ чистотꙋ̀ возлюби́ла є҆сѝ. тѣ́мже хва́лѧщыѧ  тѧ̀ и҆зба́ви ѿ всѣ́хъ ѕѡ́лъ, да зове́мъ тѝ: ра́дꙋйсѧ,  мт҃и прпⷣбнаѧ. 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Шꙋ́мъ гла́са пра́зднꙋющихъ и҆дѣ́же є҆́сть,  ликꙋ́еши стрⷭ҇тоте́рпице, и҆́мⷬ҇къ, съ дв҃ами бг҃ꙋ  зижди́телю пѣснопою́щи: бл҃гослове́нъ є҆сѝ гдⷭ҇и бж҃е во  вѣ́ки. 
Оу҆́ды сокрꙋша́емы зрѧ́щи, и҆́мⷬ҇къ, и҆ ногте́й  и҆стерза́нїе терпѧ́щи, принесла́сѧ є҆сѝ бг҃ꙋ же́ртва,  пѣснопою́щи: бл҃гослове́нъ є҆сѝ гдⷭ҇и бж҃е во вѣ́ки. 
Ꙗ҆ви́ласѧ є҆сѝ ꙗ҆́кѡ лоза̀ бг҃омꙋ́драѧ,  и҆́мⷬ҇къ, рꙋ́цѣ и҆ но́зѣ (л. рл҃и ѡ҆б.) ꙗ҆́кѡ вѣ̑тви  рѣ́жемы, и҆ на́мъ мы́сленно вїно̀ и҆сточа́ющи, сердца̀  оу҆тѣша́ющее, и҆ страсте́й ѿрѣва́ющее пїѧ́нство. 
Бг҃оро́диченъ: Во всего̀ человѣ́ка ѡ҆бле́ксѧ  нескве́рный, кромѣ̀ грѣха̀, и҆з̾ оу҆тро́бы твоеѧ̀,  чⷭ҇таѧ, про́йде плотоно́сецъ: є҆го́же оу҆молѝ, вѣ́рою  тѧ̀ че́ствꙋющыѧ сп҃стѝ. 
Пѣ́снь и҃. 
І҆рмо́съ: Седмери́цею пе́щь халде́йскїй мꙋчи́тель,  бг҃очести̑вымъ неи́стовнѡ разжжѐ, си́лою же лꙋ́чшею  сп҃сє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Ю҆́ношески до́бльствовавши стрⷭ҇тоно́сице  всехва́льнаѧ, на пре́лесть воздви́гла є҆сѝ побѣ̑ды: рꙋ́къ  бо лишє́нїѧ и҆ но́гъ терпѣ́ла є҆сѝ, сосцє́въ же и҆  зꙋбѡ́въ твои́хъ и҆скорене́нїе, мч҃нце претерпѣ́ла є҆сѝ,  въ ра́дости пѣснопою́щи: лю́дїе превозноси́те хрⷭ҇та̀ во  вѣ́ки. 
Всесвѣтла̀ ꙗ҆́кѡ со́лнце дѣ́вства свѣтлостьмѝ,  и҆ мꙋче́нїѧ добро́тами ѡ҆блиста́ла є҆сѝ, и҆ мі́ръ  просвѣти́ла є҆сѝ свѣтолꙋ́чными сїѧ̑нїи твоегѡ̀  терпѣ́нїѧ, стрⷭ҇тоте́рпице, вопїю́щи: ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те  хрⷭ҇та̀ во вѣ́ки. 
Ѡ҆скверне́ннꙋю страстьмѝ дꙋ́шꙋ мою̀, бг҃оневѣ́сто,  и҆ ѡ҆черне́нꙋю прилѡ́ги ѕмі́а, твои́ми мольба́ми ѿ лю́тыхъ  ѡ҆чи́сти и҆ свѣ́тлымъ ѡ҆сѣне́нїемъ твои́мъ мч҃нце,  и҆́мⷬ҇къ, ѡ҆зарѝ вопи́ти: сщ҃е́нницы по́йте, лю́дїе  превозноси́те хрⷭ҇та̀ во вѣ́ки. 
Бг҃оро́диченъ: Тѧ̀ чтⷭ҇ꙋю и҆ непоро́чнꙋю, дв҃а  жела́ющи, непоро́чнѡ и҆ тѣ́ло и҆ дꙋ́шꙋ соблюдѐ, страсте́й  подпалє́нїѧ терпѣ́нїемъ и҆спепели́вши, и҆скꙋшє́нїѧ же  мно́гихъ претерпѣ́вши мꙋ́къ: и҆ ны́нѣ въ нбⷭ҇ныхъ  черто́зѣхъ ликꙋ́етъ съ тобо́ю, веселѧ́щисѧ во всѧ̑ вѣ́ки. 
Пѣ́снь ѳ҃. 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйше нб҃съ:  тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ  велича́ютъ. 
(л. рл҃ѳ) 
На дре́вѣ повѣ́шена была̀ є҆сѝ, сло́ва бж҃їѧ  ѡ҆бразꙋ́ющи стрⷭ҇ть бл҃же́ннꙋю, и҆ ѿсѣче́нїе терпѣ́ла  є҆сѝ рꙋ́къ твои́хъ и҆ но́гъ, зꙋбѡ́въ и҆скорене́нїе,  ѧ҆зы́ка же ѿрѣ́занїе и҆ сосцє́въ, чтⷭ҇аѧ, и҆́мⷬ҇къ,  мона́шествꙋющихъ сла́во и҆ мч҃нкѡвъ оу҆краше́нїе. 
Ꙗ҆́кѡ невѣ́ста оу҆краси́ласѧ є҆сѝ добро́тою,  ѡ҆брꙋчи́вшисѧ женихꙋ̀ страда́ньми добротво́рными: внꙋ́трь же  черто́гѡвъ свѣтови́дныхъ ꙗ҆́кѡ и҆збра́ннаѧ всели́ласѧ  є҆сѝ, носѧ́щи свѣщꙋ̀ дв҃ственнꙋю. и҆ ны́нѣ црⷭ҇твꙋеши съ  живꙋ́щими во вѣ́ки, и҆́мⷬ҇къ, сїѧ́ющи. 
И҆ска́паютъ болѣ́зни твоѧ̑ сла́дость, грѣха̀  го́ресть ѿе́млющꙋ: ра́ка же то́читъ и҆сцѣле́нїй рѣ́ки,  и҆ потоплѧ́етъ всѧ̑ стра̑сти и҆ недꙋ́ги лю̑тыѧ, въ сла́вꙋ  сп҃совꙋ, чтⷭ҇на́ѧ, и҆́мⷬ҇къ, и҆̀же по достоѧ́нїю тѧ̀  сла́вѧтъ. 
Бг҃оро́диченъ: Поне́сшаго тѧ̀ пло́ть ѿ жены̀,  ꙗ҆́кѡ позна̀ мч҃нца твоѧ̀ гдⷭ҇и, дѣ́вственными  оу҆кра́шена лꙋча́ми, и҆ мꙋче́нїѧ кро́вїю ѡ҆багрена̀ тебѣ̀  бг҃ꙋ, въ слѣ́дъ мт҃ре твоеѧ̀ сла́внѡ приведе́сѧ, ꙗ҆́кѡ  црⷭ҇твꙋющемꙋ тва́рїю. 
Свѣти́ленъ. 
И҆сцѣлє́нїѧ и҆сточа́еши ꙗ҆́кѡ рѣка̀, вѣ́рою  притека́ющымъ къ твое́й честнѣ́й ра́цѣ, и҆́мⷬ҇къ,  бг҃ови́днаѧ, дѣ́вства сосꙋ́де, и҆ цвѣ́те є҆стества̀  кра́сный, дщѝ цр҃е́ва, внꙋ́трь и҆мꙋ́щаѧ бж҃е́ственныѧ  сла́вы бл҃же́нство. 
Бг҃оро́диченъ: Премꙋ́дрость ѵ҆поста́снꙋю, и҆ сло́во  пресꙋ́щное, и҆ врача̀ дꙋ́шъ и҆ тѣле́съ ро́ждшаѧ, гноє́нїѧ  и҆ ра̑ны дꙋшѝ моеѧ̀ и҆сцѣлѝ лю̑тыѧ и҆ вре́мєнныѧ, и҆  се́рдца моегѡ̀ оу҆ста́ви болѣ́знь дв҃о. 
На хвали́техъ стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Мі́ра ѡ҆ста́вльши красотꙋ̀, ꙳ дꙋшѝ бл҃горо́дїе ꙳  бл҃горо́дїѧ свы́ше ꙳ добро́тами оу҆ѧсни́ла є҆сѝ, ꙳  и҆́мⷬ҇къ, всехва́льнаѧ, ꙳ ѡ҆́браза бл҃года́ть немꙋ́тнꙋ  житїе́мъ сохра́нши, ꙳ мч҃нце непобѣди́маѧ, ꙳ дѣ́вства  забра́ло бг҃ови́дно, ꙳ и҆ цвѣ́те є҆стества̀  всебл҃горо́днѣйшїй. [Два́жды.] 
(л. рл҃ѳ ѡ҆б.) 
Сло́вомъ и҆ житїе́мъ и҆ бл҃года́тїю, ꙳ и҆  терпѣ́нїемъ дꙋшѝ оу҆краси́вшисѧ, ꙳ привела̀ є҆сѝ  страда́лєцъ во́инства, ꙳ и҆ дѣ́въ собо́ръ ꙳ ѿ дв҃ы  возсїѧ́вшемꙋ, ꙳ и҆ свидѣ́тельства ꙗ҆́вѣ ѿве́рзшемꙋ  всѣ̑мъ вхо́дъ, ꙳ и҆́мⷬ҇къ, всемꙋ́драѧ. ꙳ съ ни́ми же и҆  ны́нѣ сего̀ оу҆молѝ, ꙳ сп҃стѝ ста́до твоѐ. 
Пра́вды строи́тель, ꙳ тѧ̀ ꙗ҆́кѡ дѣ́вꙋ чи́стꙋ, ꙳ и҆  ꙗ҆́кѡ сла́внꙋ мч҃нцꙋ, ꙳ сꙋгꙋ́быми вѣнцы̀ ꙳ бг҃олѣ́пнѡ  оу҆красѝ, ꙳ красе́нъ черто́гъ тебѣ̀ дарова́въ, ꙳  свѣтоѧвле́ньми просвѣще́нный: ꙳ и҆дѣ́же все́льшисѧ,  вѣ́чнꙋющимъ невѣ́сто хрⷭ҇то́ва ꙳ ны́нѣ бл҃же́нствомъ  ꙗ҆́вѣ ѡ҆богати́ласѧ є҆сѝ. 
Сла́ва, гла́съ д҃, самогла́сенъ: 
Стрꙋ́жемꙋ тѣлесѝ твоемꙋ̀, дꙋшѝ свѣ́тлаѧ добро́та  ꙗ҆влѧ́шесѧ краснѣ́йши, прпⷣбнаѧ мч҃нце мꙋ́драѧ и҆  пребога́таѧ, по́стницъ добро́то, стрⷭ҇тоте́рпицъ похвало̀,  чꙋде́съ же приснотекꙋ́щїй и҆сто́чниче, и҆ дꙋхѡ́въ нечи́стыхъ  прогони́тельнице, и҆ мл҃твеннице за чтꙋ́щихъ па́мѧть твою̀. 
И҆ ны́нѣ, бг҃оро́диченъ: 
Тѧ̀ стѣ́нꙋ стѧжа́хомъ бцⷣе пречⷭ҇таѧ, и҆  бл҃гоꙋти́шное приста́нище, и҆ оу҆твержде́нїе: тѣ́мже  моли́сѧ, и҆́же въ житїѝ ѡ҆бꙋрева́ема, ѡ҆кормѝ, и҆ сп҃си́  мѧ. 
Крⷭ҇тобг҃оро́диченъ: 
Подо́бенъ: Зва́нный свы́ше: 
Не рыда́й менѐ мт҃и, ꙳ зрѧ́щи на дре́вѣ ви́сѧща  твоего̀ сн҃а и҆ бг҃а, ꙳ над̾ вода́ми повѣ́сившаго зе́млю  неде́ржнѡ, ꙳ и҆ всю̀ тва́рь созда́вшаго: ꙳ востанꙋ́ бо и҆  просла́влюсѧ, ꙳ и҆ а҆́дѡва ца̑рства сокрꙋшꙋ̀ крѣ́постїю, ꙳  и҆ погꙋблю̀ тогѡ̀ си́лꙋ, ꙳ и҆ оу҆́зники и҆зба́влю ѿ тогѡ̀  ѕлодѣ́йства, ꙳ ꙗ҆́кѡ бл҃гоꙋтро́бенъ, ꙳ и҆ ѻ҆ц҃ꙋ̀ моемꙋ̀  приведꙋ̀, ꙳ ꙗ҆́кѡ человѣколю́бецъ. 
А҆́ще и҆́мать на стїхо́внѣ Сла́вꙋ, глаго́ли  вече́рнїй: 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. р҃м) 
[глⷡ҇а к҃є] СЛꙊ́ЖБА Ѻ҆́БЩА 
сщ҃енноисповѣ́дникꙋ и҆ прпⷣбноисповѣ́дникꙋ. 
Ве́чера, 
на Гдⷭ҇и воззва́хъ, стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
И҆́стины водрꙋже́нїе, ꙳ и҆ вѣ́ры оу҆твержде́нїе, ꙳  и҆ догма́тѡвъ предложи́телѧ тѧ̀ зна́емъ, ꙳ бл҃гоче́стїѧ  согла́сника, ꙳ чистоты̀ селе́нїе, ꙳ и҆ прїѧ́телище  и҆збра́нное, ꙳ бл҃гово́нїе дх҃а, ꙳ и҆ превели́кое сокро́вище  оу҆че́нїй, ꙳ и҆ ѡ҆снова́нїе хрⷭ҇то́вы цр҃кве, ꙳  сщ҃енноѧвле́нне бг҃одꙋхнове́нне, и҆́мⷬ҇къ. 
А҆пⷭ҇лѡвъ прее́мника, ꙳ страда́льцєвъ  є҆динонра́вна, ꙳ по́стникѡвъ є҆диноревни́телѧ восхвалѧ́емъ  тѧ̀, ꙳ и҆ оу҆чи́телей печа́ть, ꙳ и҆ бж҃е́ственное  и҆з̾ѡбраже́нїе, ꙳ хрⷭ҇то́ва тайноводи́телѧ бг҃оно́се  всехва́льне, ꙳ и҆ бг҃ото́чнꙋю рѣкꙋ̀ ꙳ разꙋмѣ́нїй  беззако́нникѡвъ и҆ хꙋ́льникѡвъ мы̑сли потоплѧ́юща, ꙳  премꙋ́дре, и҆́мⷬ҇къ. 
Премꙋ́дрости тала́нтъ ꙳ оу҆мно́живъ пребога́те, ꙳  ра́дости сподо́билсѧ є҆сѝ гдⷭ҇а твоегѡ̀. ꙳ и҆спещре́нъ  бл҃года́тїю ꙳ бж҃е́ственнагѡ сїѧ́нїѧ, ꙳ и҆ заре́ю мы́сленнѡ  сїѧ́ѧ дꙋхо́вною, ꙳ ны́нѣ предстои́ши десни́цѣ  жизноно́снѣй, ꙳ ѿтꙋ́дꙋ лꙋча́ми ꙳ всегда̀ ѡ҆блиста́емь  сла́вне, и҆́мⷬ҇къ. 
Сла́ва, и҆ ны́нѣ, бг҃оро́диченъ. 
Скве́рнꙋ ѿмы́й стра́стнагѡ се́рдца моегѡ̀, бцⷣе  всепѣ́таѧ, и҆ всѧ̑ ꙗ҆́звы и҆ гноє́нїѧ сегѡ̀, ꙗ҆́же ѿ  грѣха̀ ѡ҆чи́сти, чⷭ҇таѧ, и҆ оу҆ма̀ моегѡ̀ оу҆ста́ви  непостоѧ́нїе: ꙗ҆́кѡ да си́лꙋ твою̀ и҆ вели́кое застꙋпле́нїе  велича́ю, ѻ҆каѧ́нный и҆ непотре́бный ра́бъ тво́й. 
(л. р҃м ѡ҆б.) 
Крⷭ҇тобг҃оро́диченъ: Распина́ема ви́дѧщи, ꙳ и҆ въ  рє́бра пробода́ема копїе́мъ, ꙳ пречⷭ҇таѧ, хрⷭ҇та̀  чл҃вѣколю́бца, ꙳ пла́чꙋщи вопїѧ́ше: ꙳ что̀ сїѐ сн҃е мо́й, ꙳  что̀ тебѣ̀ неблагода́рнїи лю́дїе возда́ша, ꙳ вмѣ́стѡ ꙗ҆̀же  сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ  безча́дствовати мѧ̀ вселюбе́знѣйше; ꙳ дивлю́сѧ  бл҃гоꙋтро́бне, ꙳ твоемꙋ̀ во́льномꙋ распѧ́тїю. 
А҆́ще и҆́мать, самогла́сенъ. Сла́ва, гла́съ ѕ҃: 
И҆злїѧ́сѧ бл҃года́ть во оу҆стна́хъ твои́хъ прпⷣбне  ѻ҆́тче, и҆́мⷬ҇къ, и҆ бы́лъ є҆сѝ па́стырь хрⷭ҇то́вы  цр҃кве, оу҆чѧ̀ словє́сныѧ ѻ҆́вцы вѣ́ровати въ трⷪ҇цꙋ  є҆диносꙋ́щнꙋю во є҆ди́номъ бж҃ествѣ̀. 
Бг҃оро́диченъ: Никто́же притека́ѧ къ тебѣ̀,  посра́мленъ ѿ тебѐ и҆схо́дитъ, пречⷭ҇таѧ бцⷣе дв҃о: но  про́ситъ бл҃года́ти, и҆ прїе́млетъ дарова́нїе къ поле́зномꙋ  проше́нїю. 
Крⷭ҇тобг҃оро́диченъ: Пречⷭ҇таѧ, ꙗ҆́кѡ ви́дѣ тебѐ  на крⷭ҇тѣ̀ повѣ́шена, пла́чꙋщи вопїѧ́ше мт҃рски: сн҃е мо́й  и҆ бж҃е мо́й, сладча́йшее моѐ ча́до, ка́кѡ терпи́ши стрⷭ҇ть  поно́снꙋю; 
А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Кто̀ тебѐ не оу҆бл҃жи́тъ: 
Вхо́дъ. Прокі́менъ днѐ. 
Чтє́нїѧ преподо́бничєскаѧ, [пи̑сана въ концѣ̀  кни́ги сеѧ̀.] 
На стїхо́внѣ стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Ѻ҆́тче всемꙋ́дре, и҆́мⷬ҇къ, ꙳ цр҃ковь хрⷭ҇то́вꙋ ꙳  оу҆ѧсни́лъ є҆сѝ пѣ́сньми, ꙳ бж҃е́ствєннаѧ поѧ̀  пресла́вне, ꙳ дѣ́йствомъ ѻ҆́тче дх҃а твою̀ цѣвни́цꙋ  оу҆дарѧ́ѧ, ꙳ всеподо́бнѣй дв҃довѣ подо́бѧсѧ: ꙳ є҆́юже  возглаша́ѧ, ꙳ бж҃е́ственными пѣ́сньми всѧ̑ привле́клъ  є҆сѝ. 
Сті́хъ: Чⷭ҇тна̀ пред̾ гдⷭ҇емъ сме́рть преподо́бныхъ  є҆гѡ̀. 
Ѻ҆́тче пресла́вне, и҆́мⷬ҇къ, мїрскі́ѧ  ѿстꙋ́пль мѧте́жныѧ молвы̀, ꙳ ко хрⷭ҇то́вѣ прите́клъ є҆сѝ  тишинѣ̀ прпⷣбне, ꙳ и҆ видѣ̑нїи бж҃е́ственныхъ дѣѧ́нїй, ꙳  всебога́тыми ꙗ҆́вѣ свѣтлостьмѝ, ꙳ вои́стиннꙋ ѡ҆богати́лсѧ  є҆сѝ, ꙳ и҆ вѣ̑рнымъ пре́далъ є҆сѝ, ꙳ бг҃олѣ́пнымъ сїѧ́ѧ ꙳  житїе́мъ пребл҃же́нне. 
(л. рм҃а) 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Прїиди́те земноро́днїи, ꙳ пѣ́сньми сщ҃е́нное и҆  чтⷭ҇но́е ꙳ прпⷣбнагѡ торжество̀, и҆́мⷬ҇къ, ꙳ дне́сь  бл҃гоче́стнѡ воспои́мъ: ꙳ се́ бо вои́стиннꙋ бж҃е́ственнагѡ  сїѧ́нїѧ ꙳ сподо́бисѧ свѣ́тъ прїѧ́ти. ꙳ ѽ неизрече́ннагѡ  бл҃госе́рдїѧ твоегѡ̀ влⷣко гдⷭ҇и, ꙳ и҆́мже мы̀ позна́хомъ, ꙳  сла́вити тѧ̀ пребл҃га́го! 
Сла́ва, гла́съ и҃: 
Мона́хѡвъ мно́жєства, наста́вника тѧ̀ почита́емъ  ѻ҆́тче на́шъ, и҆́мⷬ҇къ: твое́ю бо стезе́ю вои́стиннꙋ пра́вѡ  ходи́ти позна́хомъ, бл҃же́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ, съ ни́миже моли́сѧ  гдⷭ҇ви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ воскрⷭ҇нъ: Безневѣ́стнаѧ  дв҃о: 
А҆́ще ли не пра́зднꙋеши, глаго́ли се́й  бг҃оро́диченъ: 
А҆́зъ дв҃о ст҃а́ѧ бцⷣе, къ покро́вꙋ твоемꙋ̀  прибѣга́ю: вѣ́мъ, ꙗ҆́кѡ ѡ҆брѧ́щꙋ тобо́ю сп҃се́нїе:  мо́жеши бо чⷭ҇таѧ, помощѝ мнѣ̀. 
Крⷭ҇тобг҃оро́диченъ: Ю҆́ница нескве́рнаѧ, ю҆нца̀  ви́дѧщи на дре́вѣ пригвожда́ема во́лею, рыда́ющи  жа́лостнѣ, оу҆вы̀ мнѣ̀ вопїѧ́ше, люби́мѣйшее ча́до! что́  ти со́нмъ воздадѐ безблагода́тный є҆вре́йскїй, хотѧ́ мѧ  ѡ҆безча́дствовати ѿ тебѐ вселюбе́зне; 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ и҃: 
Правосла́вїѧ наста́вниче, бл҃гоче́стїѧ оу҆чт҃лю и҆  чтⷭ҇оты̀, вселе́нныѧ свѣти́льниче, а҆рхїере́євъ  бг҃одꙋхнове́нное оу҆добре́нїе, и҆́мⷬ҇къ, премꙋ́дре,  оу҆че́ньми твои́ми всѧ̑ просвѣти́лъ є҆сѝ, цѣвни́це  дх҃о́внаѧ. молѝ хрⷭ҇та̀ бг҃а сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. рм҃а ѡ҆б.) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ, сѣда́ленъ, гла́съ д҃. 
Подо́бенъ: Вознесы́йсѧ: 
Земны́хъ и҆ тлѣ́нныхъ наслажде́нїѧ, и҆ мі́ра  красоты̀, и҆ пи́щи вре́менныѧ небре́глъ є҆сѝ, въ пꙋсты́ни  житїѐ возлюби́лъ є҆сѝ: ѿсю́дꙋ сподо́билсѧ є҆сѝ  мч҃нческомꙋ и҆ по́стническомꙋ ли́кꙋ сочета́тисѧ. съ ни́миже  молѝ сп҃стѝ рабы̑ твоѧ̑. [Два́жды.] 
Сла́ва, и҆ ны́нѣ, бг҃оро́диченъ: 
Чтⷭ҇аѧ, всенепоро́чнаѧ и҆ неискꙋсобра́чнаѧ, є҆ди́на  безлѣ́тнаго сн҃а и҆ сло́ва бж҃їѧ въ лѣ́тѣ ро́ждшаѧ: того̀  со ст҃ы́ми и҆ честны́ми а҆пⷭ҇лы, мч҃нки и҆ прⷪ҇ро́ки и҆  прпⷣбными, молю̀ дарова́ти на́мъ ѡ҆чище́нїе, и҆ ве́лїю  млⷭ҇ть. 
По в҃-й каѳі́смѣ сѣда́ленъ, гла́съ д҃: 
Подо́бенъ: Ско́рѡ предварѝ: 
Хрⷭ҇тꙋ̀ послѣ́довавъ, мі́ръ ѡ҆ста́вилъ є҆сѝ, и҆  пло́ть покори́въ воздержа́нїемъ ꙗ҆́вѣ, пребл҃же́нне,  и҆́мⷬ҇къ, ѿѻнꙋ́дꙋже сщ҃е́нїѧ пома́занїе и҆мѣ́лъ  є҆сѝ. ны́нѣ же къ невеще́ствєннымъ преста́вилсѧ є҆сѝ  ликѡ́мъ, молѧ̀ ѡ҆ всѣ́хъ на́съ восхвалѧ́ющихъ тѧ̀.  [Два́жды.] 
Сла́ва, и҆ ны́нѣ, бг҃оро́диченъ: 
Є҆ди́на ро́ждшаѧ творца̀ всѣ́хъ, є҆ди́на  оу҆краси́вшаѧ человѣ́чество ржⷭ҇тво́мъ твои́мъ пречⷭ҇таѧ,  и҆зба́ви мѧ̀ сѣ́тей льсти̑вагѡ велїа́ра: поста́ви мѧ̀ на  ка́мени хрⷭ҇то́выхъ хотѣ́нїй, того̀ молѧ́щи прилѣ́жнѡ,  є҆го́же воплоти́ла є҆сѝ. 
По Хвали́те и҆́мѧ гдⷭ҇не, 
припѣ́въ свѧщенноисповѣ́дникꙋ: 
Велича́емъ тѧ̀ ст҃и́телю ѻ҆́тче, и҆́мⷬ҇къ: 
Ѱало́мъ: Оу҆слы́шите сїѧ̑ всѝ ꙗ҆зы́цы: 
Прпⷣбноисповѣ́дникꙋ же припѣ́въ: 
Оу҆бл҃жа́емъ тѧ̀ прпⷣбне ѻ҆́тче, и҆́мⷬ҇къ: 
Ѱало́мъ: Терпѧ̀ потерпѣ́хъ: 
(л. рм҃в) 
По полѷеле́и сѣда́ленъ, гла́съ г҃: 
Подо́бенъ: Бж҃е́ственныѧ вѣ́ры: 
Бж҃е́ственнымъ дх҃омъ просвѣще́нъ, проповѣ́далъ  є҆сѝ со дерзнове́нїемъ правосла́вїѧ преда́нїе,  всеблаже́нне, и҆́мⷬ҇къ, и҆ мꙋчи́телѧ беззако́нна  посрами́лъ є҆сѝ, въ заточє́нїѧ непра́веднѡ ѿсыла́емь:  ѻ҆́тче прпⷣбне, хрⷭ҇та̀ бг҃а молѝ, грѣхѡ́въ ѡ҆ставле́нїе  пода́ти, чтꙋ́щымъ любо́вїю ст҃ꙋ́ю па́мѧть твою̀.  [Два́жды.] 
Сла́ва, и҆ ны́нѣ, бг҃оро́диченъ: 
Кі́йждо и҆дѣ́же сп҃са́етсѧ, та́мѡ пра́веднѡ и҆  притека́етъ: и҆ ко́е и҆но́е таково́е прибѣ́жище, ꙗ҆́кѡ ты̀  бцⷣе, покрыва́ющее дꙋ́шы на́шѧ; 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Чтⷭ҇на̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздаде́ ми; 
Всѧ́кое дыха́нїе: 
Є҆ѵⷢ҇лїе, пи́сано въ концѣ̀ кни́ги сеѧ̀. 
По н҃-мъ ѱалмѣ̀, стїхи́ра, гла́съ ѕ҃. 
Прпⷣбне ѻ҆́тче, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́монѡвъ погꙋби́лъ є҆сѝ полкѝ,  а҆́гг҃лѡвъ пости́глъ є҆сѝ чи́ны, и҆́хже житїю̀ непоро́чнѡ  поревнова́лъ є҆сѝ: дерзнове́нїе и҆мѣ́ѧ ко хрⷭ҇тꙋ̀ бг҃ꙋ,  ми́ръ и҆спросѝ дꙋша́мъ на́шымъ. 
Канѡ́нъ, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ вопїѧ́ше. 
Всемы́сленнѡ тебѐ сп҃се возлюбѝ сщ҃е́нный,  и҆́мⷬ҇къ, ко страда́нїю приложи́всѧ крѣ́пкѡ, скѡ́рби и҆  болѣ̑зни и҆ по́двиги терпѧ̀, до́ндеже ѡ҆брѣ́те пи́щꙋ  безконе́чнꙋю. 
Кро́вными кроплє́нїи сла́ное невѣ́рствїѧ мо́ре  оу҆толи́лъ є҆сѝ: рѣка̀ бы́лъ є҆сѝ хрⷭ҇то́ва, напаѧ́ѧ  вои́стиннꙋ цр҃ковь при́снѡ. 
(л. рм҃в ѡ҆б.) 
Распростє́ртыѧ по́двиги на землѝ, прине́слъ є҆сѝ  бг҃ꙋ сла́вне, и҆́мⷬ҇къ, и҆ црⷭ҇твїѧ нбⷭ҇нагѡ сподо́бивсѧ  вѣнцы̀ прїѧ́ти, и҆ вѣ́чнꙋющїй живо́тъ нерꙋши́мый. 
Бг҃оро́диченъ: Оу҆кра́шена добро́тою  добродѣ́телей, бг҃омт҃и чтⷭ҇аѧ, бг҃а и҆́стиннаго  добродѣ́тель зачала̀ є҆сѝ, на́съ бж҃е́ственными  добродѣ́тельми просвѣти́вшаго. 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е  мо́й, вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Ни вѣ́ждома дрема́нїѧ, ни ѻ҆чи́ма сна̀ вда́лъ  є҆сѝ прпⷣбне ѻ҆́тче, и҆́мⷬ҇къ, до́ндеже до́мъ  ꙗ҆ви́лсѧ є҆сѝ ст҃ы́ѧ трⷪ҇цы, и҆ премꙋ́дрости сокро́вище,  мі́ръ ѡ҆богаща́ѧ златоза́рными оу҆чє́нїи бл҃же́нне. 
Бж҃е́ственныхъ повелѣ́нїй храни́тель бы́въ  бг҃омꙋ́дре, и҆́мⷬ҇къ, въ темни́цахъ затворе́нъ бы́лъ  є҆сѝ, ѿверза́ѧ вѣ̑рнымъ затво́ръ оу҆чи́тельнагѡ пꙋтѝ,  на широтꙋ̀ ра́зꙋма вводѧ́щагѡ. 
Си́лою бж҃е́ственною оу҆крѣпи́всѧ, безкрѣ́постнꙋю  де́рзость беззако́нныхъ низложи́лъ є҆сѝ, и҆сповѣ́данїемъ  тве́рдымъ, всесщ҃е́нный, и҆́мⷬ҇къ, страда́льче, ꙗ҆́кѡ  ѻ҆рꙋ́жникъ бж҃е́ственнагѡ полка̀. 
Бг҃оро́диченъ: Премꙋ́дрость и҆ сло́во ѻ҆́ч҃ее,  пре́жде сы́й всѣ́хъ вѣ̑къ, въ послѣ̑днѧѧ лѣ̑та  неизрече́ннѡ воплоти́выйсѧ ѿ неискꙋсобра́чныѧ тебѐ мт҃ре,  бцⷣꙋ тѧ̀ содѣ́ла. 
Сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Сла́вное сл҃нце, ꙗ҆́кѡ денни́цꙋ на высотѣ̀  поста́ви тѧ̀ свое́й цр҃кви, вѣ̑рныѧ просвѣща́ѧ словесы̀  твои́ми, нбⷭ҇ный таи́нниче, и҆́мⷬ҇къ, бг҃омꙋ́дре ѻ҆́тче  на́шъ. 
Сла́ва, и҆ ны́нѣ, бг҃оро́диченъ: 
Чтⷭ҇аѧ всенепоро́чнаѧ, и҆ неискꙋсобра́чнаѧ, є҆ди́на  безлѣ́тнаго сн҃а и҆ сло́ва бж҃їѧ, въ лѣ́тѣ ро́ждшаѧ:  того̀ со ст҃ы́ми и҆ чⷭ҇тны́ми а҆пⷭ҇лы, мч҃нки, и҆ прⷪ҇ро́ки,  и҆ прпⷣбными, молѝ дарова́ти на́мъ ѡ҆чище́нїе и҆ ве́лїю  млⷭ҇ть. 
(л. рм҃г) 
Крⷭ҇тобг҃оро́диченъ: На крⷭ҇тѣ́ тѧ воздви́жена  ꙗ҆́кѡ оу҆зрѣ̀ пречⷭ҇таѧ мт҃и твоѧ̀ сло́ве бж҃їй, мт҃рски  рыда́ющи вѣща́ше: что̀ но́вое и҆ стра́нное сн҃е мо́й,  чꙋ́до; ка́кѡ жи́знь всѣ́хъ приближа́ешисѧ сме́рти,  ѡ҆живи́ти хотѧ̀ оу҆ме́ршыѧ, ꙗ҆́кѡ млⷭ҇рдъ; 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ смы́сла  чи́ста ѡ҆ гдⷭ҇ѣ пра́зднꙋющи. 
Копїе́мъ словесы̀ твои́ми безбо́жїе пронзи́лъ  є҆сѝ, и҆ страда̑нїи твои́ми ꙗ҆́кѡ мече́мъ бѣсѡ́вскїѧ  полкѝ побѣди́лъ є҆сѝ, и҆́хже ѕло́бы и҆зба́ви чтꙋ́щыѧ тѧ̀  всехва́льне, и҆́мⷬ҇къ. 
Не жрꙋ̀ бѣсѡ́мъ, ни оу҆страша́юсѧ сме́рти, ни  мꙋ́къ веще́й, сщ҃енномч҃нкъ, и҆́мⷬ҇къ, взыва́ше: но  є҆ди́наго бг҃а и҆сповѣ́дꙋю въ трⷪ҇цѣ познава́ема. 
Ви́дѣвъ гдⷭ҇и твоегѡ̀ смире́нїѧ пресла́внꙋю  высотꙋ̀, свы́ше строе́нїѧ тебѣ̀ сло́во да́рꙋетъ: и҆́мже  є҆ресе́й лю̑таѧ смири́шасѧ возношє́нїѧ, ѻ҆́тче. 
Бг҃оро́диченъ: Ꙗ҆́кѡ две́рь приводѧ́щꙋю къ  бж҃е́ственномꙋ вхо́дꙋ, ꙗ҆́кѡ ра́й бж҃е́ственный, ꙗ҆́кѡ  мы́сленное мѣ́сто сщ҃е́нїѧ, ꙗ҆́кѡ добро́тꙋ і҆а́кѡвлю дв҃ꙋ  оу҆бл҃жа́емъ. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ, бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Сле́зъ твои́хъ тече́нїемъ всемꙋ́дре ѻ҆́тче,  и҆́мⷬ҇къ, сласте́й и҆зсꙋши́лъ є҆сѝ пꙋчи́нꙋ, и҆  и҆зли́тїемъ оу҆че́нїй твои́хъ є҆ресе́й пото́ки бл҃же́нне  загради́лъ є҆сѝ. 
Цр҃ковь бы́лъ є҆сѝ вмѣсти́тельна ѻ҆́тче,  и҆́мⷬ҇къ, трⷪ҇цѣ вои́стиннꙋ, оу҆кра́шенъ бл҃года́тїю,  и҆ ѡ҆заре́нїемъ честны́хъ добродѣ́телей, и҆ оу҆чи́тельнымъ  смире́нїемъ. 
Терпѣ́нїемъ твои́мъ низложи́въ всѧ̑ шата̑нїѧ  лꙋка́вагѡ, тогѡ̀ вре́да мѧ̀ и҆зба́ви, бо́дра всѧ́чески  содѣва́ѧ, стезѧ́ми приводѧ́щими къ бг҃ꙋ сла́вне,  и҆́мⷬ҇къ. 
(л. рм҃г ѡ҆б.) 
Бг҃оро́диченъ: Пое́мъ, всечⷭ҇таѧ, и҆з̾ тебѐ пло́ть  стрⷭ҇тнꙋю и҆ сме́ртнꙋю на́съ ра́ди прїе́мшаго, и҆ ви́димо  ржⷭ҇тво̀ смѣ́шеною несли́тною ѵ҆поста́сїю. 
Пѣ́снь ѕ҃. 
І҆рмо́съ: Жите́йское мо́ре, воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ,  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Свѣти́ло бы́въ страда́нїй твои́хъ свѣ́томъ  просвѣща́ѧ концы̀, и҆сповѣ́далъ є҆сѝ и҆́мѧ хрⷭ҇то́во  пред̾ мꙋчи́тєли стрⷭ҇тоте́рпче гдⷭ҇нь всехва́льне,  и҆́мⷬ҇къ. 
Ѧ҆зы́къ тво́й ꙗ҆́кѡ тро́сть скоропи́сца кни́жника,  вои́стиннꙋ бы́сть, и҆сповѣ́даѧ ра́зꙋмъ всече́стенъ, въ  скрижа́лѣхъ серде́цъ начерта́ѧй ѻ҆́тче, и҆́мⷬ҇къ,  зако́на дꙋхо́внагѡ. 
Твоегѡ̀ пла́вающїи поꙋче́нїѧ стѧжава́юще тишинꙋ̀,  ѻ҆́тче бг҃оглаго́ливе, пꙋчи́ны треволне́нїѧ и҆збавлѧ́ютсѧ  дꙋшевре́днагѡ, и҆ ѿ и҆ны́хъ є҆ресе́й приходѧ́щїи вѣ́рою  сп҃са́ютсѧ. 
Бг҃оро́диченъ: Дх҃ъ ст҃ы́й на тѧ̀, чтⷭ҇аѧ, дѣ́вства  храни́ло наше́дъ, содѣ́ла чтⷭ҇но́е селе́нїе всенепоро́чнаѧ  сн҃а вы́шнѧгѡ всебл҃же́ннаѧ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃: 
Наслади́всѧ бг҃омꙋ́дре воздержа́нїѧ, и҆ жела́нїѧ  плѡтска́ѧ ты̀ оу҆спи́лъ є҆сѝ, ꙗ҆ви́всѧ вѣ́рою  возраща́емь, и҆ ꙗ҆́кѡ живота̀ дре́во ра́йское процвѣ́лъ  є҆сѝ, и҆́мⷬ҇къ, ѻ҆́тче сщ҃е́нный. 
І҆́косъ: Ѿве́рзи мѝ оу҆стнѣ̀ пресщ҃е́нне,  бг҃опрїѧ́тными твои́ми мл҃твами, предстоѧ̀ бг҃ꙋ всесла́вне  прпⷣбне мч҃нче, да воспою̀ бл҃же́нное твоѐ житїѐ, и҆  возглаго́лю досто́йнѡ добродѣ́тєли твоѧ̑, ꙗ҆̀же на землѝ  те́плою любо́вїю соверши́лъ є҆сѝ: и҆сповѣ́дникъ бо бы́лъ  є҆сѝ крѣ́покъ, воздержа́нїе вѣ́рою и҆спра́вивъ, бдѣ́нїе  и҆ чистотꙋ̀ возлюби́лъ є҆сѝ, и҆́мⷬ҇къ, ѻ҆́тче  сщ҃е́нный. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти: бл҃гослове́нъ  є҆сѝ, бж҃е ѻ҆тє́цъ на́шихъ. 
(л. рм҃д) 
Ꙗ҆́кѡ пресвѣ́тло житїѐ твоѐ бы́сть бг҃омꙋ́дре  поще́нїѧ ра́ди, та́кѡ ꙗ҆ви́сѧ твоѐ страда́нїе тве́рдо:  хрⷭ҇та́ бо просла́вилъ є҆сѝ ꙗ҆́вѣ, вопїѧ̀: бл҃гослове́нъ  бг҃ъ ѻ҆тє́цъ на́шихъ. 
Цѣломꙋ́дрїѧ чистоты̀ препоѧ́савсѧ мꙋ́жествомъ,  бг҃оꙋго́дный ѻ҆́тче, и҆́мⷬ҇къ, и҆ мꙋче́нїѧ вѣне́цъ  свѣ́телъ воспрїи́мъ бл҃года́тїю, вопїѧ́лъ є҆сѝ:  бл҃гослове́нъ бг҃ъ ѻ҆тє́цъ на́шихъ. 
Некла́нѧющїисѧ пречⷭ҇тѣй і҆кѡ́нѣ твое́й, сп҃се,  нечести́вїи слꙋгꙋ̀ твоего̀ многора́ннѡ ѡ҆скорблѧ́хꙋ, при́снѡ  глаго́люща, и҆ вопїю́ща къ тебѣ̀: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: Сѣдѧ́й въ нѣ́дрѣхъ роди́тельныхъ  неѡпи́санъ пречⷭ҇таѧ, ны́нѣ же ѿ твои́хъ нѣ́дръ  произше́дъ сѣди́тъ ѡ҆пи́санъ, твоемꙋ̀ подо́бѧсѧ ѡ҆́бразꙋ,  за є҆́же сп҃стѝ а҆да́ма, а҆да́мъ бы́въ. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑  бо твори́ши, хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Свѣтоно́сно показа́лсѧ є҆сѝ, ꙗ҆́коже дрꙋго́е  со́лнце, поꙋче́нїе посыла́ѧ концє́мъ, тьмꙋ̀ несвѣтѧ́щꙋю  всѧ́кагѡ грѣха̀ ѿима́ѧ бл҃же́нне, и҆́мⷬ҇къ, свѣ́томъ  покаѧ́нїѧ. 
Стрꙋѧ́ми бж҃е́ственныхъ оу҆че́нїй ѡ҆гражда́емь,  рѣка̀ ꙗ҆́коже ѿ дрꙋга́гѡ є҆де́ма и҆зше́лъ є҆сѝ, лицѐ  землѝ напоѧ́ѧ бг҃оꙋго́дниче, и҆́мⷬ҇къ, и҆ нече́стїѧ  пле́вєлы потоплѧ́ѧ. 
Оу҆красова́лсѧ є҆сѝ всебл҃же́нне добро́тою  слове́съ твои́хъ, ст҃а́гѡ бо дх҃а ꙗ҆ви́лсѧ є҆сѝ тро́сть,  написꙋ́ѧ вѣ̑рнымъ бл҃гочести́внѡ ра́зꙋмъ бж҃е́ственный,  превозносѧ̀ хрⷭ҇та̀ во вѣ́ки. 
Бг҃оро́диченъ: Ко твоемꙋ̀ прибѣга́ю покро́вꙋ  всенепоро́чнаѧ, и҆ застꙋпле́нїе ны́нѣ животꙋ̀ моемꙋ̀ тѧ̀  предлага́ю, ꙗ҆́же па́че оу҆ма̀ бг҃а сло́ва ро́ждшаѧ:  є҆го́же превозно́симъ во вѣ́ки. 
Пѣ́снь ѳ҃. 
І҆рмо́съ: Бг҃а человѣ́кѡмъ невозмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю же,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
(л. рм҃д ѡ҆б.) 
Ꙗ҆́кѡ свѣ́тъ, ꙗ҆́кѡ лꙋна̀, ꙗ҆́кѡ вели́кое  со́лнце, ꙗ҆́кѡ мо́лнїѧ хрⷭ҇то́вѣ цр҃кви возсїѧ́въ, и҆  вѣ́рныхъ мы̑сли просвѣти́лъ є҆сѝ, въ невече́рнѣмъ  свѣ́тѣ всели́всѧ, поѧ̀ трист҃ы́ми гла́сы трⷪ҇цꙋ  несозда́ннꙋю. 
Землѧ̀ ст҃ы́мъ гро́бомъ ѡ҆богати́сѧ, и҆́мⷬ҇къ,  и҆ сщ҃е́ннымъ всехва́льне твои́мъ тѣ́ломъ, и҆ првⷣныхъ  взыгра́шасѧ дꙋ́си, а҆́гг҃ли же, бл҃же́нне, дꙋ́хъ тво́й  прїѧ́ша: съ ни́миже всѣ́хъ на́съ помина́й пою́щихъ тебѐ. 
Хра́мъ дх҃а прест҃а́гѡ бы́въ, и҆ рѣка̀ во́дъ  живо́тныхъ наполнѧ́ема, и҆ цр҃кве ѡ҆снова́нїе недви́жимое,  степе́нь правосла́вїѧ, стрꙋѧ̀ приснотекꙋ́щаѧ, бж҃е́ственнагѡ  покаѧ́нїѧ и҆сто́чникъ достоди́вный, и҆́мⷬ҇къ. 
Бг҃оро́диченъ: Ꙗ҆́коже ка́плѧ нбⷭ҇наѧ во твоѐ  чре́во, дв҃о, до́ждь сни́де, и҆ и҆зсꙋшѝ лє́стнаѧ  течє́нїѧ, и҆сточи́въ нетлѣ̑нїѧ и҆ и҆збавлє́нїѧ всѣ̑мъ  человѣ́кѡмъ, тобо́ю бг҃обл҃года́тнаѧ. 
Свѣти́ленъ. 
Страда́нїе оу҆́бѡ пе́рвѣе до́брѣ и҆скꙋси́всѧ,  второ́е посто́мъ тече́нїе бж҃е́ственное соверши́въ, на  нб҃са̀ возше́лъ є҆сѝ, и҆ хрⷭ҇тꙋ̀ предстои́ши,  и҆́мⷬ҇къ, ѻ҆́тче прпⷣбне: за на́съ моли́сѧ те́плѣ  пою́щихъ тѧ̀. 
Бг҃оро́диченъ: Ра́дость неизрече́ннꙋю ро́ждши гдⷭ҇а,  ра́дости на́съ нбⷭ҇ныѧ прича́стники сотворѝ, всѣ́хъ тебѐ  почита́ющихъ пречⷭ҇таѧ, и҆ бл҃годаре́нїе ѿ дꙋшѝ  приносѧ́щихъ тебѣ̀: не забꙋ́ди рабѡ́въ твои́хъ,  бл҃гослове́ннаѧ мр҃і́е. 
На хвали́техъ стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Бл҃года́ть дх҃а, ѻ҆́тче и҆́мⷬ҇къ, ꙳ тебѣ̀  возсїѧ́вши, ꙳ свѣ́тлѡ просвѣти́ тѧ: ꙳ ѿсю́дꙋ оу҆ма́лилъ  є҆сѝ страсте́й но́щь, ꙳ и҆ безстра́стїѧ де́нь пости́глъ  є҆сѝ, ꙳ чи́стѣ чистѣ́йшемꙋ свѣ́тꙋ совокꙋ́пльсѧ, ꙳ въ  не́мже жи́тельствꙋѧ ꙳ , не забꙋ́ди бг҃огла́се, ꙳ вѣ́рою  пою́щихъ сщ҃е́ннꙋю твою̀ па́мѧть. [Два́жды.] 
Бл҃года́ть жела́ннꙋю тебѣ̀, ꙳ и҆́мⷬ҇къ, носѧ̀  нбⷭ҇нꙋю, ꙳ земны́хъ небре́глъ є҆сѝ: ꙳ сегѡ̀ ра́ди ꙗ҆́кѡ  безпло́тенъ, ꙳ страда́тельное (л. рм҃є) и҆збра́лъ є҆сѝ  житїѐ, ꙳ ꙗ҆́кѡ присносꙋ́щныѧ сла́дости пото́ка, ꙳  бл҃гоче́стнѡ наслади́тисѧ хотѧ̀ бг҃опрїѧ́тне, ꙳ и҆ слеза́ми  прпⷣбне и҆зсꙋши́лъ є҆сѝ ꙳ мꙋ́тный и҆сто́чникъ страсте́й, ꙳  и҆ напои́лъ є҆сѝ дꙋшепи̑щныѧ кла́сы. ꙳  
Бл҃года́ть и҆сцѣле́нїй, и҆́мⷬ҇къ, ꙳ ѿ  бл҃года́ти бж҃е́ственныѧ досто́йнѡ прїѧ́лъ є҆сѝ: ꙳ ѿсю́дꙋ  дꙋхѡ́въ тебѣ̀ лꙋка́выхъ ꙳ низлага́етсѧ пре́лесть, ꙳ и҆  недꙋ̑гъ неꙋдо́бныхъ тлѝ ѿбѣ́гъ преше́лъ є҆сѝ: ꙳  и҆сточа́еши бо прпⷣбне ꙗ҆́кѡ во́ды бл҃года̑тныѧ твоѧ̑  стрꙋи̑, ѿ ни́хже напоѧ́еми, ꙳ воспѣва́емъ па́мѧть твою̀. 
Сла́ва, гла́съ є҃. 
Прпⷣбне ѻ҆́тче, не да́лъ є҆сѝ сна̀ твои́ма  ѻ҆чи́ма, ни вѣ́ждома твои́ма дрема́нїѧ, до́ндеже дꙋ́шꙋ и҆  тѣ́ло ѿ страсте́й свободи́лъ є҆сѝ, и҆ тебѐ сама́го  оу҆гото́валъ є҆сѝ дх҃ꙋ жили́ще: прише́дъ бо хрⷭ҇то́съ со  ѻ҆ц҃е́мъ, ѻ҆би́тель оу҆ тебѐ сотворѝ, и҆ є҆диносꙋ́щныѧ  трⷪ҇цы оу҆го́дникъ бы́въ, великопроповѣ́дниче ѻ҆́тче  на́шъ, и҆́мⷬ҇къ, моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
Бл҃жи́мъ тѧ̀ бцⷣе дв҃о, и҆ сла́вимъ тѧ̀ вѣ́рнїи по  до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю  предста́тельницꙋ, и҆ прибѣ́жище дꙋ́шъ на́шихъ. 
Крⷭ҇тобг҃оро́диченъ: Зрѧ́щи дре́вле а҆́гнца и҆ сн҃а  своего̀, дв҃а мт҃и и҆ всебл҃же́ннаѧ ѻ҆трокови́ца на крⷭ҇тъ  воздви́жена, вопїѧ́ше слезѧ́щи: оу҆вы̀ мнѣ̀ сн҃е мо́й,  ка́кѡ оу҆мира́еши, бг҃ъ є҆стество́мъ сы́й безсме́ртенъ; 
А҆́ще и҆́мать на стїхо́внѣ Сла́вꙋ, глаго́ли  вече́рнїй. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. рм҃є ѡ҆б.) 
[глⷡ҇а к҃ѕ] СЛꙊ́ЖБА Ѻ҆́БЩА 
безме́здникѡмъ и҆ чꙋдотво́рцємъ. 
Ве́черъ, 
на Гдⷭ҇и воззва́хъ, стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Вода́ми дх҃о́вными ꙳ ꙗ҆́кѡ рѣ́ки наводнѧ́емы, ꙳ и҆  ꙗ҆́вѣ напо́лншесѧ, тва́рь напоѧ́ете бг҃озна́меньми, ꙳ и҆  пресла́вными и҆сцѣле́нїй дарова̑нїи, ꙳ и҆ дꙋшетлѣ̑нныѧ  стра̑сти и҆зсꙋша́ете, ꙳ и҆ недꙋ́ги и҆сцѣлѧ́ете, ꙳ и҆  ѿгонѧ́ете дꙋ́хи, ꙳ бг҃оно́снїи безсре́бреницы,  и҆́мⷬ҇къ, ꙳ мл҃твенницы ѡ҆ дꙋша́хъ на́шихъ. 
Стра̑сти безсловє́сныѧ ꙳ поко́рше ст҃і́и, ꙳  дш҃е́вными си́лами, ꙳ человѣ́кѡмъ и҆ скотѡ́мъ бл҃годѣѧ́нїе  подава́ете, ꙳ ѿ хрⷭ҇та̀ дарова́нїемъ и҆сцѣле́нїй  ѡ҆бога́щшесѧ. ꙳ тѣ́мже сщ҃е́нное ва́ше, ꙳ и҆ свѣтоно́сное  торжество̀ соверша́юще, ꙳ про́симъ ѡ҆чище́нїѧ дꙋша́мъ  на́шымъ. 
Ст҃ы́й хра́мъ ва́шъ, ꙳ ꙗ҆́кѡ не́бо показа́сѧ  свѣтоза́рное и҆ сп҃си́тельное, ꙳ и҆ ꙗ҆́кѡ ѕвѣ́зды чꙋдеса̀  сп҃си́тєльнаѧ ны́нѣ притѧжа́вше, ꙳ ꙗ҆́коже со́лнце  свѣ́тло, ꙳ бж҃е́ственныхъ и҆сцѣле́нїй дѣ́йство,  и҆́мⷬ҇къ, пребл҃же́нне, ꙳ и҆́мⷬ҇къ, пресла́вне, ꙳  гдⷭ҇ни слꙋжи́тєли, и҆ мл҃твенницы ѡ҆ дꙋша́хъ на́шихъ. 
А҆́ще и҆́мать самогла́сенъ, Сла́ва, гла́съ и҃. 
Кто̀ не оу҆диви́тсѧ; кто̀ не просла́витъ; кто̀ не  воспое́тъ вѣ́рнѡ мꙋ́дрыхъ и҆ пресла́вныхъ безсре́бренникѡвъ  чꙋдеса̀; ꙗ҆́кѡ и҆ по ст҃о́мъ и҆́хъ преставле́нїи всѣ̑мъ  подаю́тъ притека́ющымъ вѣ́рою бога́тно врачева́нїе: и҆  чⷭ҇тны̑ѧ и҆ ст҃ы̑ѧ мо́щи тѣ́хъ то́чатъ бл҃года́ть  врачева́нїй. ѽ дво́ице ст҃а́ѧ! ѽ чтⷭ҇ны̑ѧ главы̑! ѽ  мꙋ́дросте и҆ сла́во, ѿ бг҃а да́нныѧ ва́мъ бл҃года́ти! (л.  рм҃ѕ) тѣ́мже пѣ́сньми зове́мъ бл҃годѣ́телю бг҃ꙋ,  показа́вшемꙋ ты̑ѧ на врачева́нїе дꙋ́шъ и҆ тѣле́съ на́шихъ. 
И҆ ны́нѣ, бг҃оро́диченъ: 
Ра́дꙋйсѧ, вселе́нныѧ похвало̀. ра́дꙋйсѧ, хра́ме  гдⷭ҇нь. ра́дꙋйсѧ, горо̀ прїѡсѣне́ннаѧ. ра́дꙋйсѧ, всѣ́хъ  прибѣ́жище. ра́дꙋйсѧ, свѣ́щниче златы́й. ра́дꙋйсѧ, сла́во  правосла́вныхъ чтⷭ҇на́ѧ. ра́дꙋйсѧ, мр҃і́е мт҃и хрⷭ҇та̀ бг҃а.  ра́дꙋйсѧ, раю̀. ра́дꙋйсѧ, бж҃е́ственнаѧ трапе́зо. ра́дꙋйсѧ,  сѣ́не. ра́дꙋйсѧ, рꙋ́чко всезлата́ѧ. ра́дꙋйсѧ, всѣ́хъ  оу҆пова́нїе. 
Крⷭ҇тобг҃оро́диченъ: 
Подо́бенъ: Гдⷭ҇и, а҆́ще и҆ на сꙋди́щи: 
На крⷭ҇тѣ̀ повѣ́шена зрѧ́щи чи́стѡ тебѐ ро́ждшаѧ  гдⷭ҇а, и҆ бли́зъ бы́вши, пла́чꙋщи глаго́лаше: ча́до, что̀  сїѐ стра́ждеши пло́тїю, и҆ тщи́шисѧ безча́дствовати мѧ̀;  потщи́сѧ просла́витисѧ, ꙗ҆́кѡ да возвели́чꙋсѧ стрⷭ҇тїю  твое́ю. 
А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Цр҃ь нбⷭ҇ный: 
Вхо́дъ. Прокі́менъ днѐ. 
Чтє́нїѧ г҃ мч҃нчєскаѧ, [пи̑сана въ концѣ̀ кни́ги  сеѧ̀.] 
На стїхо́внѣ стїхи̑ры, гла́съ а҃: 
Подо́бенъ: Нбⷭ҇ныхъ чинѡ́въ: 
Чꙋде́съ лꙋча́ми ѡ҆блиста́вше ꙳ вселе́ннꙋю всю̀  просвѣти́сте, ꙳ ст҃і́и безме́здницы, ꙳ пресвѣ́тлїи  свѣти́льницы, ꙳ нб҃сѝ оу҆подо́бистесѧ бл҃года́тїю, ꙳  высо́кагѡ жи́тельства добродѣ́тельми, ꙳ ѕвѣ́зды  предлага́еми. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. 
Дождерѡ́дныѧ ѡ҆́блаки преизѧ́ществꙋющѧ, ꙳  многотекꙋ́щими бл҃года́тей чꙋдесы̀, ꙳ мч҃нцы гдⷭ҇ни, ꙳ всю̀  зе́млю мы́сленнѡ напоѧ́ете, ꙳ здра̑ваѧ пѣснопѣ̑нїѧ бг҃ꙋ ꙳  приноси́ти понꙋжда́ющѧ. 
Сті́хъ: Сѐ что̀ добро̀ и҆лѝ что̀ красно̀, но є҆́же  жи́ти бра́тїи вкꙋ́пѣ. 
И҆сцѣлѧ́ти стра̑сти дꙋшѝ и҆ тѣлесѐ, ꙳ хи́трость  ѿ бг҃а и҆́стиннѡ прїе́мше, ꙳ мч҃нцы гдⷭ҇ни, ꙳  преесте́ственнѡ и҆сцѣлѧ́ете (л. рм҃ѕ ѡ҆б.) всѧ̑, ꙳ не  человѣ́ческими лѣчба́ми враче́бными, ꙳ но бж҃е́ственными  дохнове́ньми. 
Сла́ва, гла́съ д҃: 
И҆сто́чникъ и҆сцѣле́нїй и҆мꙋ́ще ст҃і́и  безсре́бреницы, и҆́мⷬ҇къ, и҆сцѣлє́нїѧ подае́те всѣ̑мъ  тре́бꙋющымъ, ꙗ҆́кѡ велича́йшихъ дарѡ́въ сподо́бльшесѧ ѿ  приснотекꙋ́щагѡ и҆сто́чника сп҃са хрⷭ҇та̀. рече́ бо къ ва́мъ  гдⷭ҇ь, ꙗ҆́кѡ є҆диноревни́телємъ а҆пⷭ҇лѡвъ: сѐ да́хъ  ва́мъ вла́сть над̾ дꙋ́хи нечи́стыми, ꙗ҆́коже ты̑ѧ  и҆згони́ти, и҆ цѣли́ти всѧ́къ недꙋ́гъ и҆ всѧ́кꙋ ꙗ҆́зю.  тѣ́мже въ повелѣ́нїихъ є҆гѡ̀ до́брѣ пожи́вше, тꙋ́не  прїѧ́сте, тꙋ́не подае́те, врачꙋ́юще стра̑сти дꙋ́шъ и҆  тѣле́съ на́шихъ. 
И҆ ны́нѣ, бг҃оро́диченъ воскрⷭ҇ный: При́зри на  молє́нїѧ: 
А҆́ще ли не пра́зднꙋеши, глаго́ли се́й  бг҃оро́диченъ: 
Бцⷣе всѣ́хъ цр҃и́це, правосла́вныхъ похвало̀,  є҆реті́чествꙋющихъ шата̑нїѧ разорѝ, и҆ ли́ца и҆́хъ  посрамѝ не кла́нѧющихсѧ, нижѐ чтꙋ́щихъ, пречⷭ҇таѧ,  чтⷭ҇ны́й тво́й ѡ҆́бразъ. 
Крⷭ҇тобг҃оро́диченъ: Распина́ема ви́дѧщи, ꙳ и҆ въ  ре́бра пробода́ема копїе́мъ, ꙳ пречⷭ҇таѧ, хрⷭ҇та̀  чл҃вѣколю́бца, ꙳ пла́чꙋщи вопїѧ́ше: ꙳ что̀ сїѐ сн҃е мо́й; ꙳  что̀ тебѣ̀ неблагода́рнїи лю́дїе возда́ша, ꙳ вмѣ́стѡ ꙗ҆̀же  сотвори́лъ є҆сѝ дѡ́браѧ и҆̀мъ; ꙳ и҆ тщи́шисѧ  безча́дствовати мѧ̀ вселюбе́знѣйше; ꙳ дивлю́сѧ  бл҃гоꙋтро́бне, твоемꙋ̀ во́льномꙋ распѧ́тїю. 
Тропа́рь во оу҆ста́вѣ. 
А҆́ще ли нѣ́сть оу҆ста́ва, глаго́ли се́й тропа́рь,  гла́съ и҃: 
Ст҃і́и безсре́бреницы и҆ чꙋдотво́рцы, посѣти́те  не́мѡщи на́шѧ: тꙋ́не прїѧ́сте, тꙋ́не дади́те на́мъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
(л. рм҃з) 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ сѣда́ленъ, гла́съ в҃. 
Вели́кихъ досто́йни бы́вше дарова́нїй сла́внїи, во  смире́ннѣмъ житїѝ на землѝ пожи́сте, и҆ преходѧ́ще  всю́дꙋ, тꙋ́не болѧ́щымъ недꙋ́ги и҆ стра̑сти и҆сцѣлѧ́юще,  ꙗ҆ви́стесѧ а҆́гг҃лѡмъ собесѣ́дницы, и҆́мⷬ҇къ,  вѣ́рнїи, бра́тїе прекра́снїи, и҆ на́шѧ стра̑сти мл҃твами  ва́шими и҆сцѣли́те. [Два́жды.] 
Сла́ва, и҆ ны́нѣ, бг҃оро́диченъ: 
Млⷭ҇рдїѧ сꙋ́щи и҆сто́чникъ, млⷭ҇ти сподо́би на́съ  бцⷣе, при́зри на лю́ди согрѣши́вшыѧ, ꙗ҆вѝ ꙗ҆́кѡ при́снѡ  си́лꙋ твою̀: на тѧ́ бо оу҆пова́юще, ра́дꙋйсѧ, вопїе́мъ тѝ,  ꙗ҆́коже и҆ногда̀ гаврїи́лъ, безпло́тныхъ а҆рхїстрати́гъ. 
По в҃-й каѳі́смѣ сѣда́ленъ, гла́съ а҃. 
Стрⷭ҇тоте́рпцы хрⷭ҇то́вы, и҆́мⷬ҇къ, моли́тесѧ за  ны̀, вѣ́рою приходѧ́щыѧ къ ва́мъ: вы́ бо мл҃твами ва́шими  подае́те и҆сцѣле́нїѧ бл҃года́ть, и҆ премнѡ́гїѧ недꙋ́ги  ѿгонѧ́ете, ꙗ҆́кѡ сохра́нницы жи́зни на́шеѧ.  [Два́жды.] 
Сла́ва, и҆ ны́нѣ, бг҃оро́диченъ: 
Пречⷭ҇таѧ бцⷣе, на нб҃сѣ́хъ бл҃гослове́ннаѧ, и҆ на  землѝ славосло́вимаѧ, ра́дꙋйсѧ невѣ́сто неневѣ́стнаѧ. 
По Хвали́те и҆́мѧ гдⷭ҇не, припѣ́въ: 
Велича́емъ ва́съ чꙋдотво́рцы сла́внїи, и҆́мⷬ҇къ,  и҆ чте́мъ чтⷭ҇на̑ѧ страда́нїѧ ва̑ша, ꙗ҆̀же за хрⷭ҇та̀  претерпѣ́ли є҆стѐ. 
Ѱало́мъ и҆збра́нный: Бг҃ъ на́мъ прибѣ́жище и҆  си́ла: 
По полѷеле́и, сѣда́ленъ, гла́съ є҃: 
Подо́бенъ: Собезнача́льное сло́во: 
Возсїѧ̀ дне́сь пра́зднество стрⷭ҇тоте́рпцєвъ,  и҆́мⷬ҇къ, и҆мѣ́ютъ бо съ нб҃сѐ зарю̀. ли́къ  а҆́гг҃льскїй торжествꙋ́етъ, и҆ человѣ́ческїй ро́дъ  спра́зднꙋетъ: тѣ́мже сі́и мо́лѧтъ ѡ҆ дꙋша́хъ на́шихъ.  [Два́жды.] 
(л. рм҃з ѡ҆б.) 
Сла́ва, и҆ ны́нѣ, бг҃оро́диченъ: 
Ди́вныѧ дв҃ы та́йна, всемꙋ̀ мі́рꙋ ꙗ҆ви́сѧ  сп҃се́нїе, и҆з̾ неѧ́же роди́сѧ ра́дость: гдⷭ҇и, сла́ва  тебѣ̀. 
Степє́нна, а҃-й а҆нтїфѡ́нъ, д҃-гѡ гла́са. 
Прокі́менъ: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хѡтѣ́нїѧ своѧ̑ въ ни́хъ. 
Сті́хъ: Предзрѣ́хъ гдⷭ҇а предо мно́ю вы́нꙋ: 
Всѧ́кое дыха́нїе: 
Є҆ѵⷢ҇лїе, [пи́сано въ концѣ̀ кни́ги сеѧ̀.] 
По н҃-мъ ѱалмѣ̀ стїхи́ра, гла́съ а҃: 
Свѣтоза́рнаѧ, и҆ ст҃а́ѧ, и҆ бл҃гоѡбра́знаѧ  мч҃нкѡвъ, и҆́мⷬ҇къ, всепра́зднственнаѧ па́мѧть, ꙗ҆́же  всю̀ зе́млю просвѣща́ющи, мра́къ грѣхо́вный ѿгонѧ́ющи,  лѣчба́мъ бл҃года́ть и҆сточа́етъ. 
Канѡ́нъ, гла́съ и҃. 
Пѣ́снь а҃. 
І҆рмо́съ: И҆стрѧ́сшемꙋ въ мо́ри мꙋчи́тельство  фараѡ́не, и҆ і҆и҃лѧ сꙋ́шею наста́вльшемꙋ пои́мъ хрⷭ҇тꙋ̀:  ꙗ҆́кѡ просла́висѧ во вѣ́ки. 
Ꙗ҆́вльшаго во все́мъ мі́рѣ безме́здники и҆ врачѝ,  и҆́мⷬ҇къ, и҆ всѣ́хъ и҆сцѣлѧ́ющыѧ недꙋ́ги бл҃года́тїю,  воспои́мъ и҆зба́вителѧ сп҃са хрⷭ҇та̀: ꙗ҆́кѡ просла́висѧ во  вѣ́ки. 
Ѿ дх҃о́вныхъ бл҃года́тей рѣ́ки чꙋдє́сныѧ  и҆сточа́ютъ ст҃і́и, и҆ недꙋ́ги и҆сцѣлѧ́ютъ, восхва́лимъ  вѣ́рнїи да́вшаго и҆̀мъ вла́сть сїю̀: ꙗ҆́кѡ просла́висѧ во  вѣ́ки. 
Молє́нїѧ безсре́бреницы вра́чеве, бг҃ꙋ принеси́те,  ꙗ҆́кѡ да и҆зба́витъ ны̀ и҆скꙋше́нїй и҆ скорбе́й мно́гихъ,  и҆ тре́петнагѡ и҆ стра́шнагѡ тогда̀ мꙋче́нїѧ. 
Бг҃оро́диченъ: Застꙋ́пнице при́снѡ скорбѧ́щихъ,  сп҃се́нїе и҆ оу҆пова́нїе неча́емыхъ бцⷣе всехва́льнаѧ,  молѝ при́снѡ хрⷭ҇та̀, и҆зба́витисѧ на́мъ ѿ бѣ́дъ. 
Пѣ́снь г҃. 
І҆рмо́съ: Оу҆тверди́сѧ се́рдце моѐ во гдⷭ҇ѣ,  вознесе́сѧ ро́гъ мо́й въ бз҃ѣ мое́мъ, разшири́шасѧ на  врагѝ моѧ̑ оу҆ста̀ моѧ̑, возвесели́хсѧ ѡ҆ сп҃се́нїи  твое́мъ. 
(л. рм҃и) 
Та̑йныѧ лꙋчѝ земны̑мъ ꙗ҆ви́лъ є҆сѝ гдⷭ҇и, ст҃ы̑ѧ  твоѧ̑, и҆́мⷬ҇къ, просвѣща́ющыѧ ве́сь мі́ръ, ꙗ҆вѝ и҆  на на́съ млⷭ҇ти твоѧ̑! 
Ꙗ҆́кѡ тꙋ́не прїѧ́сте да́ръ ѿ бг҃а, тꙋ́не и҆  подае́те и҆сцѣлє́нїѧ, прогонѧ́юще бѣ́сы, по глаго́лꙋ  гдⷭ҇а бг҃а на́шегѡ. 
Мі́ръ пое́тъ ва̑ша, ст҃і́и, всегда̀ мнѡ́гаѧ  бл҃годѣѧ̑нїѧ, и҆ чꙋде́съ мно́жество, чꙋдотво́рцы вра́чеве,  а҆́гг҃лъ всѣ́хъ равностоѧ́телє. 
Бг҃оро́диченъ: Прозѧ́бшꙋю ѿ дв҃да на землѝ, и҆  бг҃а ро́ждшꙋю воплоще́ннаго и҆з̾ тебѐ, хва́лимъ тѧ̀  пречⷭ҇таѧ, ꙗ҆́кѡ сѣ́нь и҆ прⷭ҇то́лъ, и҆ две́рь бж҃їю. 
Сѣда́ленъ, гла́съ д҃. 
Подо́бенъ: Вознесы́йсѧ на крⷭ҇тъ: 
До́лꙋ влекꙋ́щыѧ сла́сти попра́вше, къ мꙋче́нїѧ  страда́льцы бжⷭ҇твеннѣй высотѣ̀ свѣ́тлѡ взѧ́стесѧ  бл҃года́тїю, и҆́мⷬ҇къ, и҆ и҆́мⷬ҇къ, вселе́нныѧ  свѣти́льницы. тѣ́мже мо́лимсѧ, ѡ҆мраче́нїѧ грѣха̀ и҆  недꙋ́гѡвъ и҆зба́вите ны̀, сꙋ́щаго над̾ всѣ́ми бг҃а  молѧ́ще. 
Сла́ва, и҆ ны́нѣ, бг҃оро́диченъ: 
Стѣна̀ непобѣди́маѧ на́мъ хрⷭ҇тїа́нѡмъ є҆сѝ  бцⷣе дв҃о, къ тебѣ́ бо прибѣга́юще, невреди̑мы  пребыва́емъ, и҆ па́ки согрѣша́юще, и҆́мамы тѧ̀ мл҃твенницꙋ.  тѣ́мъ бл҃годарѧ́ще вопїе́мъ тѝ: ра́дꙋйсѧ бл҃года́тнаѧ,  гдⷭ҇ь съ тобо́ю. 
Крⷭ҇тобг҃оро́диченъ: Дв҃о пренепоро́чнаѧ мт҃и  хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дꙋ́шꙋ,  є҆гда̀ распина́ема ви́дѣла є҆сѝ во́лею сн҃а и҆ бг҃а  твоего̀: є҆го́же бл҃гослове́ннаѧ молѧ́щи не преста́й,  проще́нїе прегрѣше́нїй на́мъ дарова́ти. 
Пѣ́снь д҃. 
І҆рмо́съ: Та́йнѡ прⷪ҇ро́къ предзрѧ̀, ѿ дв҃ы тѧ̀,  сло́ве, воплоща́ема, пѣ́сненнѡ вопїѧ́ше: сла́ва си́лѣ  твое́й гдⷭ҇и. 
Ди́венъ сп҃съ є҆́сть бг҃ъ на́шъ, ꙗ҆́кѡ лежа́тъ во  гробѣ́хъ ст҃ы́хъ є҆гѡ̀ на́ги кѡ́сти, и҆ дѣ́йствꙋютъ въ  мі́рѣ чꙋдеса̀ ди̑вна и҆ стра̑шна: сла́ва си́лѣ твое́й  гдⷭ҇и. 
(л. рм҃и ѡ҆б.) 
Земна̑ѧ ѡ҆ста́вльше ꙗ҆́кѡ тлѣ́ємаѧ, сїѡ́на бы́сте  наслѣ́дницы, и҆ хрⷭ҇то́ва црⷭ҇твїѧ досто́йни гра́ждане,  ст҃і́и. 
Досто́йнѡ хвали́ми є҆стѐ на землѝ и҆сцѣли́тели  недꙋ́жныхъ безме́здницы, и҆́мⷬ҇къ: ꙗ҆́кѡ и҆ по кончи́нѣ  всѧ̑ ѿ недꙋ̑гъ свобожда́ете. 
Бг҃оро́диченъ: Ра́дꙋйсѧ, ски́нїе бж҃їѧ сла́вы:  ра́дꙋйсѧ, ѻ҆рꙋ́жїе и҆ прⷭ҇то́ле ѻ҆́гненный: ра́дꙋйсѧ,  горо̀ прїѡсѣне́ннаѧ, ѿ неѧ́же ѿсѣче́сѧ ка́мень,  хрⷭ҇то́съ. 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и, сп҃си́  ны: ты́ бо є҆сѝ бг҃ъ на́шъ, ра́звѣ тебѐ и҆но́гѡ не  вѣ́мы. 
Прїи́мше вла́сть ѿ бг҃а безме́здницы,  и҆́мⷬ҇къ, всѣ́хъ и҆сцѣлѧ́ете недꙋ́жныхъ бѡлѣ́зни. 
Ве́лїѧ дарова́нїѧ гдⷭ҇нѧ, слꙋжи́тєли ст҃і́и,  сподо́бившесѧ, тꙋ́не врачꙋ́ете всѣ́хъ. 
Мл҃твами ст҃ы́хъ слꙋжи́телей, и҆́мⷬ҇къ, ты̀  сп҃се на́шъ, да́ждь мі́рꙋ всемꙋ̀ твоѧ̑ млⷭ҇ти, ꙗ҆́кѡ  млⷭ҇рдъ. 
Бг҃оро́диченъ: Дв҃ꙋ по ржⷭ҇твѣ̀ хва́лимъ тѧ̀ бцⷣе:  ты́ бо мі́рꙋ сло́во бж҃їе пло́тїю родила̀ є҆сѝ. 
Пѣ́снь ѕ҃. 
І҆рмо́съ: Ꙗ҆́коже прⷪ҇ро́ка и҆зба́вилъ є҆сѝ и҆з̾  глꙋбины̀ преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ  мои́хъ и҆зба́ви ꙗ҆́кѡ чл҃вѣколю́бецъ, и҆ оу҆пра́ви  живо́тъ мо́й, молю́сѧ. 
Ꙗ҆́коже въ мо́ри жите́йстѣмъ без̾ бꙋ́ри преше́дше  пꙋчи́нꙋ, во сп҃си́тельное приста́нище въ вы́шнее црⷭ҇тво,  безме́здницы, бл҃гоче́стнѡ приста́сте. 
И҆сто́чники приснотекꙋ́щїи, чꙋде́снꙋю бл҃года́ть  и҆сточа́ете, недꙋ́ги ѿгонѧ́юще безме́здницы ст҃і́и:  моли́тесѧ ѡ҆ дꙋша́хъ на́шихъ. 
Живꙋ́ще мч҃нцы ра́достнѡ на нб҃сѣ́хъ, въ чтⷭ҇ны́й  хра́мъ ва́шъ прїитѝ потщи́тесѧ, и҆ на́шѧ недꙋ́ги  тѣлє́сныѧ, и҆ сердє́чныѧ стра̑сти и҆сцѣли́те. 
(л. рм҃ѳ) 
Бг҃оро́диченъ: Вы́шшꙋю херꙋві̑мъ и҆ всеѧ̀ тва́ри,  восхва́лимъ є҆ди́нꙋ ро́ждшꙋю зижди́телѧ и҆ гдⷭ҇а, и҆  ѿве́рзшꙋю двє́ри ра̑йскїѧ на́мъ. 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ в҃: 
Бл҃года́ть прїи́мше и҆сцѣле́нїй, простира́ете  здра́вїе сꙋ́щымъ въ нꙋ́ждахъ вра́чеве, чꙋдотво́рцы  пресла́внїи: но ва́шимъ посѣще́нїемъ ра́тникѡвъ де́рзѡсти  низложи́те, мі́ръ и҆сцѣлѧ́юще чꙋдесы̀. 
І҆́косъ: Всѧ́кагѡ ра́зꙋма и҆ мꙋ́дрости прехо́дитъ  сло́во мꙋ́дрыхъ враче́й, и҆ всѣ̑мъ ра́зꙋмъ подае́тъ:  вы́шнѧгѡ бо бл҃года́ть прїе́мше, неви́димѡ здра́вїе да́рꙋютъ  всѣ̑мъ. ѿню́дꙋже и҆ мое́й по́вѣсти бл҃года́ть дарова́сѧ  пѣ́ти, ꙗ҆́кѡ бг҃онѡ́сныѧ оу҆го́дники хрⷭ҇тѡ́вы и҆  слꙋжи́тєли, и҆сцѣле́нїй мно́жество подаю́щыѧ: болѣ́зни бо  всѣ́хъ и҆збавлѧ́ютъ мі́ръ, и҆сцѣлѧ́юще чꙋдесы̀. 
Пѣ́снь з҃. 
І҆рмо́съ: Въ нача́лѣ зе́млю ѡ҆снова́вый, и҆ нб҃са̀  сло́вомъ оу҆тверди́вый, бл҃гослове́нъ є҆сѝ во вѣ́ки,  гдⷭ҇и бж҃е ѻ҆тє́цъ на́шихъ. 
Возвели́чивый па́мѧть сла́внѡ премꙋ́дрыхъ  безме́здникѡвъ на землѝ, бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Показа́вый верстꙋ̀ честнꙋ́ю, ст҃ы̑ѧ чꙋдотво́рцы  всѣ̑мъ, бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Па́мѧть чтⷭ҇нꙋ́ю творѧ́ще безме́здникѡвъ, ра́достїю  вопїе́мъ тѝ ще́дре: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Бг҃оро́диченъ: Всели́выйсѧ во чре́во дв҃ы, и҆ въ  не́мъ а҆да́ма ѡ҆бнови́вый, бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Пѣ́снь и҃. 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго,  гдⷭ҇а по́йте, и҆ превозноси́те во всѧ̑ вѣ́ки. 
Пода́вшаго свы́ше дарова̑нїѧ и҆сцѣле́нїй свои̑мъ  безме́здникѡмъ, тꙋ́не и҆сцѣли́ти недꙋ́ги, гдⷭ҇а по́йте, и҆  превозноси́те є҆го̀ во вѣ́ки. 
(л. рм҃ѳ ѡ҆б.) 
Да́вшаго бл҃года́ть ст҃ы̑мъ и҆сцѣлѧ́ти недꙋ́жныхъ  не́мощи, и҆ дꙋ́шъ врачева́ти стра̑сти, гдⷭ҇а по́йте, и҆  превозноси́те є҆го̀ во вѣ́ки. 
Житїѐ оу҆́бѡ па́че человѣ̑къ, и҆ добродѣ́тельнꙋю  жи́знь, кі́й человѣ́къ безме́здникѡвъ не восхва́литъ;  вє́лїѧ бо чꙋдеса̀ на землѝ творѧ́хꙋ при́снѡ. гдⷭ҇а по́йте,  и҆ превозноси́те є҆го̀ во вѣ́ки. 
Бг҃оро́диченъ: Все́льшагосѧ во чре́во дв҃ы, и҆з̾  неѧ́же стра́шнѡ па́че словесѐ, ве́тхаго а҆да́ма  ѡ҆бно́вльшаго, гдⷭ҇а по́йте, и҆ превозноси́те є҆го̀ во  вѣ́ки. 
Пѣ́снь ѳ҃. 
І҆рмо́съ: Проѧвле́нное на горѣ̀ законополо́жникꙋ во  ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  сп҃се́нїе, пѣ́сньми немо́лчными велича́емъ. 
Вселе́нское врачевство̀ ѿве́рзесѧ, ра́ка ва́ша  ст҃і́и безме́здники, и҆́мⷬ҇къ, къ не́йже притека́юще  вѣ́рнїи достодо́лжнѡ, всѝ и҆сцѣле́нїе взе́млютъ. 
Прїиди́те и҆сцѣли́тесѧ ѿ разли́чныхъ недꙋ̑гъ,  человѣ́цы болѧ́щїи: грѧди́те же и҆ ско́ти, ꙗ҆́кѡ  и҆сто́чникъ чꙋде́съ ѿ ра́ки ст҃ы́хъ и҆стека́етъ. 
Въ сє́ла вы̑шнѧѧ вселѧ́еми ст҃і́и, посредѣ̀ на́съ  бы́вше неви́димѡ милосе́рдствꙋете, посредѣ̀ хра́ма ва́шегѡ  пѣ́сни возсыла́ющихъ вседержи́телю, и҆ бл҃жа́щихъ  прилѣ́жнѡ ва́съ всехва́льнїи. 
Бг҃оро́диченъ: Ты̀ є҆сѝ бцⷣе стѣна̀ на́ша и҆  ѻ҆рꙋ́жїе, ты̀ є҆сѝ застꙋ́пнице притека́ющихъ къ тебѣ̀:  тебѣ́ же ны́нѣ всѝ мо́лимсѧ, да и҆збꙋ́демъ ѿ вра̑гъ  на́шихъ. 
Свѣти́ленъ. 
Подо́бенъ: Нб҃о ѕвѣзда́ми: 
Чꙋдодѣ́йственнїи свѣти́льницы, и҆́мⷬ҇къ, со  и҆́мⷬ҇къ, дꙋшє́вныѧ на́шѧ недꙋ́ги и҆ тѣлє́сныѧ  и҆сцѣли́те, ѿ гдⷭ҇а прїе́мше бл҃года́ть и҆сцѣле́нїй. 
(л. р҃н) 
Бг҃оро́диченъ: Ѿ бг҃а мі́рови пода́нныхъ бл҃ги́хъ,  ты̀ вина̀ была̀ є҆сѝ бцⷣе: но и҆ ны́нѣ молѝ ѡ҆  ѻ҆́бщемъ сп҃се́нїи бл҃гопремѣ́ннаго бг҃а. 
На хвали́техъ стїхи̑ры, гла́съ в҃. 
Вра́чеве немощствꙋ́ющихъ, сокрѡ́вища врачева́нїй,  сп҃си́телїе вѣ́рныхъ, безсре́бреницы всесла́внїи, въ  нꙋ́ждахъ зовꙋ́щыѧ и҆ болѧ́щыѧ и҆сцѣли́те, молѧ́ще бг҃а  бл҃га́го, и҆зба́витисѧ на́мъ ѿ сѣ́тей вра́жїихъ.  [Два́жды.] 
И҆сто́чникъ и҆сцѣле́нїй, є҆ди́наго то́кмѡ въ  лѣ́тѣ и҆сцѣлева́ше, хра́мъ же безсре́бреникѡвъ, всѐ  мно́жество и҆сцѣлѧ́етъ недꙋ́гꙋющихъ: неѡскꙋ́дно бо є҆́сть  и҆ неиждива́емое бога́тство ст҃ы́хъ. тѣ́хъ мл҃твами хрⷭ҇тѐ  поми́лꙋй на́съ. 
Ра́дꙋетсѧ ли́къ ст҃ы́хъ во вѣ́ки, црⷭ҇тво во  нбⷭ҇ное наслѣ́доваша: землѧ̀ мѡ́щи и҆́хъ прїе́мши,  бл҃гово́нїе возвѣ́ѧ: рабѝ хрⷭ҇тѡ́вы бы́ша, всели́вшесѧ въ  жи́знь вѣ́чнꙋю. 
Сла́ва, гла́съ ѕ҃: 
Безконе́чна є҆́сть ст҃ы́хъ бл҃года́ть, ю҆́же ѿ  хрⷭ҇та̀ прїѧ́ша. тѣ́мже и҆ мѡ́щи и҆́хъ ѿ бж҃е́ственныѧ  си́лы непреста́ннѡ дѣ́йствꙋютъ чꙋдеса̀: и҆́хже и҆мена̀  вѣ́рою призыва́єма, неисцѣ̑льныѧ болѣ̑зни и҆сцѣлѧ́ютъ.  и҆́миже гдⷭ҇и, и҆ на́съ дꙋше́вныхъ и҆ тѣле́сныхъ страсте́й  свободѝ, ꙗ҆́кѡ чл҃вѣколю́бецъ. 
И҆ ны́нѣ, бг҃оро́диченъ: 
Преложе́нїе скорбѧ́щихъ, премѣне́нїе болѧ́щихъ  є҆сѝ бцⷣе всепѣ́таѧ, сп҃сѝ гра́дъ и҆ лю́ди: бори́мыхъ  оу҆мире́нїе, ѡ҆бꙋрева́емыхъ тишина̀, є҆ди́на  предста́тельнице вѣ́рныхъ. 
Крⷭ҇тобг҃оро́диченъ: Пречⷭ҇таѧ ꙗ҆́кѡ ви́дѣ тѧ̀ на  крⷭ҇тѣ̀ повѣ́шена, пла́чꙋщи вопїѧ́ше мт҃рски: бж҃е мо́й,  сладча́йшее ча́до моѐ, ка́кѡ терпи́ши стрⷭ҇ть поно́снꙋю; 
А҆́ще и҆́мꙋтъ на стїхо́внѣ Сла́вꙋ, глаго́ли  вече́рнїй: 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 


(л. р҃н ѡ҆б.) 
  
[глⷡ҇а к҃з] СЛꙊ́ЖБА Ѻ҆́БЩА 
хрⷭ҇та̀ ра́ди ю҆рѡ́дивымъ, а҆ндре́ю царегра́дскомꙋ,  і҆сі́дѡрꙋ росто́вскомꙋ, маѯі́мꙋ и҆ васі́лїю москѡ́вскимъ,  и҆ про́чымъ. 
Ве́чера, 
на Гдⷭ҇и воззва́хъ, стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Бл҃же́нне, и҆́мⷬ҇къ, бг҃омꙋ́дре, ꙳ чи́стаѧ твоѧ̀  дꙋша̀, ꙳ правовѣ́рнымъ смы́сломъ сїѧ́ющи, ꙳ ѡ҆блиста́ющи  добродѣ́телей свѣтлостьмѝ, ꙳ ѡ҆зарѧ́етъ вѣ́рныхъ  и҆сполне́нїе, ꙳ бѣсо́вскꙋю тьмꙋ̀ ѿгонѧ́ющи: ꙳ тѣ́мже  ꙗ҆́кѡ прича́стника тѧ̀ невече́рней бл҃года́ти, ꙳  оу҆бл҃жа́емъ бл҃гоче́стнѡ всѝ, досточꙋ́дне. 
И҆мѣ́ѧ дꙋ́шꙋ ми́лостивнꙋ, ꙳ и҆ чи́стъ по́мыслъ, и҆  се́рдце бо́дро, ꙳ вѣ́рꙋ небла́зненнꙋ, ꙳ и҆ любо́вь вои́стиннꙋ  нелицемѣ́рнꙋ, ꙳ ѿ землѝ преста́вилсѧ є҆сѝ къ нбⷭ҇нымъ, ꙳  и҆ съ ли́ки првⷣныхъ водворѧ́ешисѧ: ꙳ тѣ́мже тѧ̀ почита́емъ  сщ҃е́нными пѣ́сньми, ꙳ и҆ бл҃гоче́стнѡ всѝ сла́вимъ, ꙳  досточꙋ́дне, и҆́мⷬ҇къ. 
Бж҃е́ственными оу҆чє́нїи оу҆крѣплѧ́ѧсѧ, ꙳  стра̑сти плотскі̑ѧ ѿ дꙋшѝ ѿгна́лъ є҆сѝ, ꙳ и҆ ст҃ѣ́й  трⷪ҇цѣ селе́нїе преѡчище́нное бы́лъ є҆сѝ: ꙳ тѣ́мъ къ  бж҃е́ственнѣй жи́зни преста́вилсѧ є҆сѝ, ꙳ бг҃ꙋ соблюда́ющꙋ  и҆ ны́нѣ ꙳ невреди́мо твоѐ бл҃же́нное тѣ́ло, ꙳  бж҃е́ственнымъ сꙋдо́мъ, ꙳ и҆́мже са́мъ вѣ́сть, ꙳ прославлѧ́ѧй  тѧ̀ ꙗ҆́вѣ, и҆́мⷬ҇къ. 
Сла́ва, гла́съ а҃: 
Ка́кѡ не диви́мсѧ житїю̀ твоемꙋ̀; и҆лѝ не  похва́лимъ прпⷣбне, и҆́мⷬ҇къ, житїѐ твоѐ  равноа́гг҃льное, по́мысла цѣломꙋ́дренное, и҆ кро́тости  твоеѧ̀ смире́нное и҆ молчали́вое, ми́лостыни неѡскꙋ́дное,  всѣ́ми добродѣ́тельми оу҆краси́лсѧ є҆сѝ бл҃же́нне: (л.  рн҃а) тѣ́мже ѡ҆жида́етъ тебѐ неизглаго́ланнаѧ ра́дость, и҆  нбⷭ҇ное црⷭ҇твїе. 
И҆ ны́нѣ, бг҃оро́диченъ: 
Грѣ́шныхъ мл҃твы прїе́млющи, и҆ скорбѧ́щихъ  воздыха̑нїѧ не презира́ющи, молѝ ѿ пречⷭ҇тагѡ чре́ва  твоегѡ̀ сн҃а твоего̀, сп҃сти́сѧ на́мъ, прест҃а́ѧ дв҃о. 
Крⷭ҇тобг҃оро́диченъ: Твоего̀ сн҃а и҆ влⷣкꙋ дре́вле,  ꙗ҆́кѡ ви́дѣла є҆сѝ на крⷭ҇тѣ̀ рꙋ́цѣ распросте́рша, и҆  копїе́мъ рє́бра и҆скопова̑ема, мт҃и чⷭ҇таѧ рыда́ющи  взыва́ла є҆сѝ: оу҆вы̀ мнѣ̀, ка́кѡ стра́ждеши, стра̑сти  человѣ̑къ ѿе́млѧй чл҃вѣколю́бче; 
А҆́ще пра́зднꙋеши съ полѷеле́емъ, глаго́ли  бг҃оро́диченъ воскрⷭ҇ный: Всемі́рнꙋю сла́вꙋ: 
Вхо́дъ Прокі́менъ днѐ. 
Парємїѝ прпⷣбническїѧ, [пи̑саны въ концѣ̀ кни́ги  сеѧ̀]. 
На стїхо́внѣ стїхи̑ры, гла́съ в҃: 
Подо́бенъ: До́ме є҆ѵфра́ѳовъ: 
До́мъ и҆ жили́ще ꙳ дх҃а прест҃а́гѡ, ꙳ премꙋ́дре,  и҆́мⷬ҇къ, бы́лъ є҆сѝ: ꙳ тѣ́мже и҆ на́съ до́мы тогѡ̀  содѣ́лай, ꙳ ст҃ꙋ́ю твою̀ па́мѧть почита́ющихъ. 
Сті́хъ: Возвесели́тсѧ првⷣникъ ѡ҆ гдⷭ҇ѣ, и҆  оу҆пова́етъ на него̀. 
Житїѐ твоѐ ꙗ҆́кѡ со́лнце ꙳ въ сердца̀ вѣ́рныхъ  возсїѧ̀, ꙳ чꙋдеса̀ и҆спꙋща́ѧ: ꙳ тѣ́мже и҆ на́съ свѣ́томъ  невече́рнимъ ѡ҆зарѝ, ꙳ всечⷭ҇тнꙋ́ю твою̀ па́мѧть  почита́ющихъ. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ и҆́же въ лїва́нѣ оу҆мно́житсѧ. 
Не преста́й молѧ́сѧ, и҆́мⷬ҇къ, ꙳ ѡ҆ при́сныхъ  твои́хъ рабѣ́хъ, ꙳ и҆̀хже дх҃о́внымъ твои́мъ житїе́мъ  просвѣти́лъ є҆сѝ, ꙳ да всѝ чтⷭ҇но́е твоѐ пра́зднество, ꙳  веселѧ́щесѧ почита́емъ. 
Сла́ва, гла́съ д҃: 
Земны́й а҆́гг҃лъ, и҆ нбⷭ҇ный человѣ́къ ꙗ҆ви́лсѧ  є҆сѝ пребл҃же́нне, и҆сто́чникъ оу҆миле́нїѧ, млⷭ҇ти  тече́нїе, пꙋчи́на чꙋде́съ, стрꙋѧ̀ и҆сцѣле́нїй,  и҆́мⷬ҇къ, досточꙋ́дне, ма́слина бж҃їѧ вои́стиннꙋ  плодови́та, є҆ле́емъ трꙋдѡ́въ твои́хъ просвѣща́ѧ вѣ́рнѡ  хва́лѧщихъ (л. рн҃а ѡ҆б.) тѧ̀, и҆ молѧ̀ чл҃вѣколю́бца, ѿ  бѣ́дъ и҆зба́вити любо́вїю чтꙋ́щыѧ всечⷭ҇тнꙋ́ю па́мѧть  твою̀. 
И҆ ны́нѣ, бг҃оро́диченъ: 
И҆зба́ви на́съ ѿ нꙋ́ждъ на́шихъ, мт҃и хрⷭ҇та̀  бг҃а, ро́ждшаѧ всѣ́хъ творца̀, да всѝ зове́мъ тѝ:  ра́дꙋйсѧ, є҆ди́но предста́тельство дꙋ́шъ на́шихъ. 
Крⷭ҇тобг҃оро́диченъ: 
Подо́бенъ: Ꙗ҆́кѡ до́блѧ: 
Распина́ема ви́дѧщи хрⷭ҇та̀, ꙳ пречⷭ҇таѧ влⷣчце, ꙳  оу҆мерщвлѧ́юща льсти́ваго, ꙳ ꙗ҆́кѡ влⷣкꙋ пла́чꙋщи поѧ́ше  бл҃гоꙋтро́бнаго, ꙳ и҆з̾ неѧ̀ проше́дша, ꙳ и҆ долготерпѣ́нїю  є҆гѡ̀ дивѧ́щисѧ взыва́ше: ꙳ ча́до моѐ любе́знѣйшее, ꙳ не  забꙋ́ди рабы̀ твоеѧ̀, не закоснѝ чл҃вѣколю́бче, моѐ  оу҆тѣше́нїе. 
А҆́ще пра́зднꙋеши, глаго́ли догма́тїкъ: При́зри на  молє́нїѧ: 
Тропа́рь, гла́съ а҃. 
Гла́съ а҆пⷭ҇ла твоегѡ̀ па́ѵла оу҆слы́шавъ  глаго́лющъ: мы̀ ю҆ро́ди хрⷭ҇та̀ ра́ди, ра́бъ тво́й хрⷭ҇тѐ  бж҃е, и҆́мⷬ҇къ, ю҆ро́дъ бы́сть на землѝ тебѐ ра́ди:  тѣ́мже па́мѧть є҆гѡ̀ почита́юще, тебѐ мо́лимъ: гдⷭ҇и,  сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени, 
на Бг҃ъ гдⷭ҇ь, тропа́рь то́йже. 
По а҃-й каѳі́смѣ, сѣда́ленъ, гла́съ є҃. 
Подо́бенъ: Собезнача́льное сло́во: 
Тве́рдаго а҆дама́нта, и҆ столпа̀ непоколеби́ма  вра́жїими прило́ги, бг҃оно́снаго, и҆́мⷬ҇къ, пѣ́сньми  почти́мъ: терпѣ́нїемъ бо вои́стиннꙋ посрами́вша  сопроти́внаго врага̀, и҆ без̾ вѣ́сти є҆го̀ сотвори́вша,  и҆ ны́нѣ молѧ́щасѧ ѡ҆ сп҃се́нїи дꙋ́шъ на́шихъ.  [Два́жды.] 
(л. рн҃в) 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ ѡ҆́бразъ  ржⷭ҇тва̀, въ тебѣ̀ позна́сѧ чⷭ҇таѧ приснодв҃о: оу҆жаса́етъ  мо́й оу҆́мъ и҆ оу҆дивлѧ́етъ по́мыслъ: сла́ва твоѧ̀ бцⷣе,  всѣ̑мъ простре́сѧ, во сп҃се́нїе дꙋ́шъ на́шихъ. 
По в҃-й каѳі́смѣ сѣда́ленъ, гла́съ д҃. 
Подо́бенъ: Ско́рѡ предварѝ: 
Посто́мъ и҆ воздержа́нїемъ, и҆ на землѝ лега́нїемъ,  оу҆вѧди́лъ є҆сѝ плотскі̑ѧ стра̑сти: дꙋ́шꙋ же просвѣти́лъ  є҆сѝ, и҆ на нб҃сѣ́хъ ѿ хрⷭ҇та̀ вели́кое возме́здїе  воспрїѧ́лъ є҆сѝ. тѣ́мъ бл҃гоꙋгоди́лъ є҆сѝ бг҃ꙋ,  досто́инъ сосꙋ́дъ чꙋде́съ и҆ по кончи́нѣ ꙗ҆ви́лсѧ є҆сѝ  притека́ющымъ къ ра́цѣ моще́й твои́хъ, и҆́мⷬ҇къ,  пребл҃же́нне, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю ст҃ꙋ́ю па́мѧть твою̀.  [Два́жды.] 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ чтⷭ҇аѧ бж҃е́ственнымъ ржⷭ҇тво́мъ  твои́мъ, и҆стлѣ́вшее страстьмѝ земноро́дныхъ ме́ртвенное  сꙋщество̀: и҆ воздви́гла є҆сѝ всѧ̑ ѿ сме́рти къ жи́зни  нетлѣ́нїѧ. тѣ́мже тѧ̀ по до́лгꙋ бл҃жи́мъ всѝ дв҃о  препросла́вленнаѧ, ꙗ҆́коже прорекла̀ є҆сѝ. 
По Хвали́те и҆́мѧ гдⷭ҇не: 
Припѣ́въ: 
Оу҆бл҃жа́емъ тѧ̀ ст҃ы́й пра́ведный, и҆́мⷬ҇къ,  и҆ чте́мъ ст҃ꙋ́ю па́мѧть твою̀: ты́ бо мо́лиши за на́съ  хрⷭ҇та̀ бг҃а на́шего. 
Ѱало́мъ и҆збра́нный: Бл҃же́нъ мꙋ́жъ боѧ́йсѧ гдⷭ҇а: 
По полѷеле́и сѣда́ленъ, гла́съ д҃. 
Подо́бенъ: Ско́рѡ предварѝ: 
Ꙗ҆ви́лсѧ є҆сѝ чꙋ́денъ въ терпѣ́нїи твое́мъ,  всѧ́чески хрⷭ҇тꙋ̀ оу҆годи́лъ є҆сѝ, пребл҃же́нне,  и҆́мⷬ҇къ, мꙋ́дрою мы́слїю оу҆тверди́лъ є҆сѝ дꙋ́шꙋ  твою̀, порабо́тивъ плѡтска́ѧ мꙋдрова̑нїѧ дх҃ꙋ, и҆ и҆збра́въ  дѡ́браѧ, є҆́же бг҃а ра́ди трꙋжда́тисѧ, мꙋ́жески глаго́лалъ  є҆сѝ: а҆́ще и҆ ꙗ҆́ра зима̀, но сла́докъ ра́й:  болѣ́зненно є҆́же трꙋжда́тисѧ, но бл҃же́нно воспрїѧ́тїе.  тѣ́мже пребл҃же́нне, молѝ хрⷭ҇та̀ бг҃а, сп҃стѝ дꙋ́шы  на́шѧ. [Два́жды.] 
(л. рн҃в ѡ҆б.) 
Сла́ва, и҆ ны́нѣ, бг҃оро́диченъ: 
Тебѐ велича́емъ бцⷣе, вопїю́ще: ты̀ є҆ди́на  бл҃гослове́ннаѧ, и҆з̾ тебе́ бо неизрече́ннѡ роди́сѧ  хрⷭ҇то́съ бг҃ъ на́шъ. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Возвесели́тсѧ првⷣникъ ѡ҆ гдⷭ҇ѣ, и҆  оу҆пова́етъ на него̀. 
Сті́хъ: Оу҆слы́ши бж҃е гла́съ мо́й, внегда̀ моли́ти  ми сѧ къ тебѣ̀. 
Всѧ́кое дыха́нїе: 
Є҆ѵⷢ҇лїе, [пи́сано въ концѣ̀ кни́ги сеѧ̀.] 
По н҃-мъ ѱалмѣ̀ стїхи́ра, гла́съ и҃. 
Человѣ́че бж҃їй, и҆́мⷬ҇къ, чꙋ́дный, ты̀ оу҆́бѡ  возше́дъ на лѣ́ствицꙋ добродѣ́телей, по не́йже возше́лъ  є҆сѝ къ го́рнемꙋ і҆ерⷭ҇ли́мꙋ и҆ та́мѡ оу҆зрѣ́лъ є҆сѝ  жела́емаго хрⷭ҇та̀: є҆го́же ра́ди пло́ть твою̀ и҆знꙋри́лъ  є҆сѝ, и҆ тѣ́ло ме́ртвенное на безсме́ртнꙋю жи́знь  и҆змѣни́лъ є҆сѝ. и҆ ѡ҆ на́съ непреста́ннѡ моли́сѧ,  дарова́ти дꙋша́мъ на́шымъ ми́ръ и҆ ве́лїю млⷭ҇ть. 
Канѡ́нъ, гла́съ д҃. 
Пѣ́снь а҃. 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль, крⷭ҇тоѡбра́зныма  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Прича́стїемъ є҆́же къ бг҃ꙋ прпⷣбне, свѣ́тъ бы́лъ  є҆сѝ, и҆ къ немꙋ̀ ѿлꙋчи́всѧ, и҆́мⷬ҇къ, бл҃же́нне,  жела́нїемъ кра́йнимъ, бл҃ги̑мъ наде́ждамъ свои̑мъ ѻ҆́тче,  и҆сполне́нїе прїѧ́лъ є҆сѝ. 
Жела́нїемъ є҆́же къ бг҃ꙋ распала́емь, мі́ръ  ѡ҆ста́вилъ є҆сѝ, спꙋ́тника ѡ҆брѣ́тъ хрⷭ҇та̀, ѻ҆́тче  и҆́мⷬ҇къ, сла́вне: съ ни́мже стезю̀ проше́лъ є҆сѝ  сп҃си́тельнꙋю ра́дꙋѧсѧ. 
Ѡ҆богати́тисѧ ника́коже и҆стоща́емыми возжелѣ́въ,  бога́тство и҆ сла́вꙋ вре́меннꙋю мꙋ́дре, и҆ пи́щꙋ  мимотекꙋ́щꙋю, и҆ мїрско́е достоѧ́нїе доблемꙋ́дреннѡ  ѿри́нꙋлъ є҆сѝ. 
Бг҃оро́диченъ: Кра́снꙋю и҆ и҆збра́ннꙋю и҆  всечⷭ҇тнꙋ́ю разꙋмѣ́въ тѧ̀ сн҃ъ бж҃їй, пренепоро́чнаѧ, сн҃ъ  тво́й бы́сть: сы́ны сотворѝ бл҃года́тїю бцⷣе, чтꙋ́щыѧ тѧ̀. 
(л. рн҃г) 
Пѣ́снь г҃. 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀  хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆ прибѣ́жище  и҆ оу҆твержде́нїе. 
Оу҆се́рднѡ къ мы́слєннымъ совле́клсѧ є҆сѝ  дѣѧ́нїємъ побѣжда́ѧ вра̑жїѧ полкѝ, посо́бїемъ  бж҃е́ственнагѡ дх҃а. 
Ра́нами и҆ мл҃твеннымъ воздержа́нїемъ, и҆ бїє́нїи  прпⷣбне, стра̑сти мїрскі̑ѧ ѻ҆́тче, и҆́мⷬ҇къ,  оу҆ѧзви́лъ є҆сѝ. 
Оу҆морѝ врага̀ бл҃же́нный тво́й і҆и҃се,  и҆́мⷬ҇къ, оу҆мерщвле́нїѧ твоегѡ̀ влⷣко, живоно́снагѡ  ра́достнѡ возжелѣ́въ. 
Бг҃оро́диченъ: И҆збавлѧ́ющаго человѣ́ки  преслꙋша́нїѧ лю́тагѡ паде́нїѧ, всемꙋ̀ вино́внаго чтⷭ҇аѧ и҆  всенепоро́чнаѧ, родила̀ є҆сѝ. 
Сѣда́ленъ, гла́съ є҃. 
Подо́бенъ: Собезнача́льное: 
Согла́сїемъ бж҃е́ственнымъ ѡ҆зарѧ́емь, въ пꙋти̑  ведꙋ́щыѧ къ бж҃е́ствєннымъ сїѧ́нїємъ ходи́лъ є҆сѝ  вѣ́рнѡ, ѻ҆́тче прпⷣбне, и҆ врагѡ́въ ѿбѣ́гъ прило́гѡвъ,  сы́нъ свѣ́та и҆ днѐ ꙗ҆ви́лсѧ є҆сѝ, и҆́мⷬ҇къ,  бг҃обл҃же́нне. 
Сла́ва, и҆ ны́нѣ, бг҃оро́диченъ: 
Мт҃и бж҃їѧ пречⷭ҇таѧ, гра́де хрⷭ҇тїа́нскїй, и҆зба́ви  лю́ди твоѧ̑ ѿ бѣ́дъ прилѣ́жнѡ зовꙋ́щыѧ, и҆ проти́висѧ  врагѡ́мъ гѡ́рдымъ мы̑сленнымъ, да вопїе́мъ тѝ: ра́дꙋйсѧ  бл҃гослове́ннаѧ. 
Крⷭ҇тобг҃оро́диченъ: Крⷭ҇то́мъ сн҃а твоегѡ̀  бг҃обл҃года́тнаѧ, і҆́дѡльскаѧ пре́лесть всѧ̀ оу҆праздни́сѧ,  и҆ де́мѡнскаѧ крѣ́пость попра́сѧ: сегѡ̀ ра́ди вѣ́рнїи по  до́лгꙋ тѧ̀ при́снѡ пое́мъ и҆ бл҃гослови́мъ, и҆ бцⷣꙋ  вои́стиннꙋ и҆сповѣ́дающе тѧ̀ велича́емъ. 
Пѣ́снь д҃. 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце првⷣное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й гдⷭ҇и. 
Соедини́всѧ стезѣ̀ пра́вды, въ бг҃оспаса́емый  бж҃е́ственный гра́дъ вше́лъ є҆сѝ прпⷣбне. и҆́мⷬ҇къ,  сп҃си́тельнымъ сїѧ́нїемъ ѡ҆богати́всѧ. 
Є҆диноѡбра́зный прпⷣбне, и҆́мⷬ҇къ, смы́слъ  бг҃оно́сный ви́дѣвъ, бж҃е́ственными повѣстьмѝ, и҆  бж҃е́ственною ѻ҆де́ждею ѡ҆дѣ́ѧлсѧ є҆сѝ. 
(л. рн҃г ѡ҆б.) 
Се́рдце твоѐ скрижа́ль ѡ҆чище́нꙋ, ст҃а́гѡ дх҃а  бл҃года́ть ѡ҆брѣ́тши ѻ҆́тче, и҆́мⷬ҇къ, написа̀  соверше́нно безстра́стїе, вѣ́рꙋ и҆ любо́вь нелицемѣ́рнꙋю. 
Бг҃оро́диченъ: Сѣдѧ́й на прⷭ҇то́лѣ превознесе́ннѣ  херꙋві́мстѣмъ, ꙗ҆́кѡ прⷭ҇то́лъ тѧ̀ и҆мѣ́ѧ мр҃і́е  бг҃оневѣ́сто, на рꙋка́хъ твои́хъ почѝ, препросла́вленный  бг҃ъ на́шъ. 
Пѣ́снь є҃. 
І҆рмо́съ: Ты̀ гдⷭ҇и мо́й, свѣ́тъ въ мі́ръ прише́лъ  є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ вѣ́рою воспѣва́ющыѧ тѧ̀. 
Пресвѣ́тлꙋю зарю̀, и҆́мⷬ҇къ, прїи́мъ, ꙗ҆́кѡ  со́лнце ꙗ҆ви́лсѧ є҆сѝ, и҆ де́мѡнскꙋю тьмꙋ̀ ѿгна́лъ  є҆сѝ достосла́вне. 
Твои́мъ жела́нїемъ хрⷭ҇тѐ, ѡ҆крили́всѧ всепрпⷣбный  и҆́мⷬ҇къ, жела́нїе тѣле́сное, ꙗ҆́коже и҆згре́бїе  мїрско́е ѿтрѧсѐ. 
Си́лою бж҃е́ственною дꙋ́шꙋ оу҆крѣпи́въ, въ мі́ръ  всели́лсѧ є҆сѝ, ѡ҆пꙋстѣва́ѧ стра̑сти ѻ҆́тче бг҃омꙋ́дре,  и҆́мⷬ҇къ. 
Бг҃оро́диченъ: Рече́нїе преста̀ тлѣ́нное, дв҃а бо  нетлѣ́ннѡ родѝ бг҃а сло́ва, па́че є҆стества̀ и҆ сло́ва  дв҃а пребыва́етъ. 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Оу҆́мъ тво́й ве́сь къ бг҃ꙋ простира́ѧ,  непреста́нными поꙋчє́нїи, плотскі́ѧ любвѐ не пощадѣ́лъ  є҆сѝ, бл҃ги́хъ тебѣ̀ хода́тайствꙋ, и҆́мⷬ҇къ,  присвое́нїе. 
Ни скве́рны, ни вра́ски прїѧ́лъ є҆сѝ бл҃же́нне,  посредѣ̀ тебѣ̀ мі́ра живꙋ́щꙋ, ча́стыми же па́че мольба́ми  твои́ми ѡ҆чища́еши ѿ дꙋше́вныѧ скве́рны, притека́ющыѧ къ  тебѣ̀. 
Ты̀ плотски́хъ мꙋдрова́нїй вы́шше и҆мѣ́ѧ по́мыслъ,  не оу҆ѧзви́лсѧ є҆сѝ посредѣ̀ же́нъ ѡ҆бнажа́емь:  безстра́стїѧ бо ѻ҆де́ждею, и҆́мⷬ҇къ, ѻ҆дѣ́ѧлсѧ  є҆сѝ. 
Бг҃оро́диченъ: Оу҆сты̀ и҆ по́мыслы и҆ се́рдцемъ,  прест҃а́ѧ бцⷣе, тѧ̀ проповѣ́дꙋемъ: тобо́ю бг҃ꙋ  примири́хомсѧ, ѿринове́ннїи престꙋпле́нїемъ пе́рвѣе  пра́ѻтца. 
(л. рн҃д) 
Конда́къ во оу҆ста́вѣ. 
А҆́ще ли нѣ́сть оу҆ста́ва, глаго́ли се́й конда́къ,  гла́съ и҃. 
Вы́шнїѧ красоты̀ жела́ѧ, ни̑жнїѧ сла̑сти тѣлє́сныѧ  то́щнѡ ѡ҆ста́вилъ є҆сѝ, нестѧжа́нїемъ сꙋ́етнагѡ мі́ра,  а҆́гг҃льское житїѐ проходѧ̀, сконча́всѧ, и҆́мⷬ҇къ,  бл҃же́нне: съ ни́миже хрⷭ҇та̀ бг҃а молѝ непреста́ннѡ ѡ҆  всѣ́хъ на́съ. 
І҆́косъ: Ка́кѡ возмогꙋ̀ грѣ́шный а҆́зъ, и҆  скве́рный дꙋше́ю вкꙋ́пѣ и҆ тѣ́ломъ, и҆списа́ти є҆́же во  пло́ти сы́й, равноа́гг҃льное житїѐ твоѐ, и҆ пресла̑внаѧ  чꙋдеса̀; а҆́ще оу҆́бѡ мно́зи премꙋ́дрїи не дости́гнꙋтъ  и҆сповѣ́дати мно́гагѡ твоегѡ̀ терпѣ́нїѧ и҆ смире́нїѧ, и҆  те́плыѧ ко хрⷭ҇тꙋ̀ любвѐ, но ѻ҆ба́че надѣ́ѧсѧ на твоѐ  безѕло́бїе, ѽ бл҃же́нне, си́це вопїю́ ти: ра́дꙋйсѧ,  пресвѣ́тлаѧ ѕвѣздо̀, ѿ восто́ка добродѣ́телей  возсїѧ́вшаѧ и҆ вселе́ннꙋю чꙋдесы̀ ѡ҆зари́вшаѧ. ра́дꙋйсѧ,  возненави́дѣвый роди́тельскꙋю любо́вь, хрⷭ҇та́ же  є҆ди́наго, над̾ всѣ́ми сꙋ́щаго бг҃а, всѣ́мъ се́рдцемъ  возлюби́вый, и҆ томꙋ̀ невозвра́тнымъ жела́нїемъ  послѣ́довалъ є҆сѝ. ра́дꙋйсѧ, ꙗ҆́кѡ бꙋ́йственное и҆  ю҆ро́дственное по а҆пⷭ҇лꙋ жи́тельство и҆збра́вый. ра́дꙋйсѧ,  премѣни́вый тлѣ̑ннаѧ и҆ нестоѧ̑щаѧ, наде́ждею бꙋ́дꙋщихъ  бл҃ги́хъ. ра́дꙋйсѧ, и҆́же дре́внемꙋ і҆́ѡвꙋ оу҆подо́бивыйсѧ  терпѣ́нїемъ. ра́дꙋйсѧ, стрⷭ҇тоте́рпче хрⷭ҇то́въ  непобѣди́мый, но при́снѡ побѣжда́ѧй дїа́вола твои́мъ  смире́нїемъ. ра́дꙋйсѧ, и҆́же ꙗ҆́кѡ дре́внїй ѻ҆́нъ ла́зарь  ни́щїй, ны́нѣ почива́еши въ ло́нѣ а҆враа́мли. ра́дꙋйсѧ,  и҆́же по ѿше́ствїи ѿ мі́ра сегѡ̀, сꙋ́щымъ въ бѣда́хъ и҆  и҆скꙋше́нїихъ гото́въ ѡ҆брѣта́ешисѧ предста́тель и҆  застꙋ́пникъ. ра́дꙋйсѧ, вездѣ̀ призыва́ющихъ тѧ̀ бы́стрѡ  предварѧ́еши. ра́дꙋйсѧ бг҃омꙋ́дре, и҆́мⷬ҇къ. 
Пѣ́снь з҃. 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Содержи́мь хрⷭ҇топодо́бною, ѻ҆́тче, и҆́мⷬ҇къ,  бж҃е́ственною любо́вїю дрꙋги́хъ сп҃стѝ, ра́достнѡ ве́сь  са́мъ вопїѧ̀ и҆зда́лсѧ є҆сѝ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
(л. рн҃д ѡ҆б.) 
Съ нб҃сѐ тебѣ̀ пода́ннꙋю ѻ҆́тче и҆́мⷬ҇къ,  прїе́мъ пи́щꙋ, се́ю препита́лъ є҆сѝ бл҃гопоко́рнѡ  прїе́млющыѧ твоѧ̑ повелѣ̑нїѧ, и҆ до́лꙋ влекꙋ́щїй грѣ́хъ  ѡ҆ставлѧ́ющыѧ, бл҃же́нне. 
Послѣ́довавъ ѻ҆те́чєскимъ преда́нїємъ ѻ҆́тче,  и҆́мⷬ҇къ, мꙋ́дре, па́гꙋбы ѻ҆рїге́новы бѣ́гати  ѕлочести́выѧ, заповѣ́далъ є҆сѝ зовꙋ́щымъ: бл҃гослове́нъ  є҆сѝ въ хра́мѣ сла́вы твоеѧ̀ гдⷭ҇и. 
Бг҃оро́диченъ: Вы́шнѧгѡ ѡ҆сщ҃е́нное бж҃е́ственное  селе́нїе. ра́дꙋйсѧ: тобо́ю бо даде́сѧ ра́дость, бцⷣе  зовꙋ́щымъ: бл҃гослове́на ты̀ въ жена́хъ є҆сѝ  всенепоро́чнаѧ влⷣчце. 
Пѣ́снь и҃. 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тєли  ѻ҆́троцы, взыва́юще: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Всесвѣ́тлаѧ ты̀ бы́лъ є҆сѝ ѕвѣзда̀, сꙋ́щыѧ въ  ти́нѣ страсте́й приводѧ̀ къ животꙋ̀: твори́ши бо жєны̀  нечи̑стыѧ цѣломꙋ́дреннѡ жи́ти, и҆ ѿго́ниши лю̑тыѧ  недꙋ́ги, вопїѧ̀: бл҃гослови́те всѧ̑ дѣла̀ гдⷭ҇нѧ гдⷭ҇а. 
Сы́й цѣ́лъ оу҆мо́мъ въ скро́вѣ мꙋ́дрыхъ чꙋде́съ  прпⷣбне, мнѡ́гїѧ оу҆лови́лъ є҆сѝ ю҆ро́дствовати гдⷭ҇а  ра́ди, вѣ́дый нарꙋга́емь бы́ти, вопїѧ̀ чистѣ́йшею дꙋше́ю  и҆́мⷬ҇къ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Соверше́нъ є҆ди́нъ гдⷭ҇ь, и҆́же свои́хъ сла́вѧй по  достоѧ́нїю, и҆зноси́ма тѧ̀ и҆ гро́бꙋ посыла́ема бл҃же́нне,  а҆́гг҃льскими свѣтлослове́ньми почита́етъ зовꙋ́щаго:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Бг҃оро́диченъ: И҆збавлѧ́ѧй на́съ возсїѧ̀ и҆з̾ тебѐ  гдⷭ҇ь, дв҃о чⷭ҇таѧ, є҆го́же молѝ влⷣчце, просвѣти́ти  пою́щыѧ тѧ̀, и҆ ѡ҆бстоѧ́нїѧ на́съ и҆зба́вити вопїю́щихъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Пѣ́снь ѳ҃. 
І҆рмо́съ: Ка́мень нерꙋкосѣ́чный, ѿ несѣко́мыѧ  горы̀, тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ,  тѧ̀ бцⷣе велича́емъ. 
(л. рн҃є) 
Всѣ́мъ се́рдцемъ и҆́мⷬ҇къ, трⷪ҇цѣ оу҆се́рднѡ  предложи́всѧ, и҆ ѿ неѧ̀ лꙋчѝ бл҃годѣ́тельнѡ прїе́мъ,  свѣтови́денъ бы́лъ є҆сѝ, и҆ со а҆́гг҃лы ликꙋ́еши. 
Жела́нїемъ бж҃е́ственнымъ прїедини́всѧ, и҆  воздержа́нїемъ просвѣща́емь, бꙋ́дꙋщихъ бла́гъ въ прича́стїи  оу҆жѐ бы́въ, и҆́мⷬ҇къ, бг҃обл҃же́нне, и҆ въ  наслажде́нїи. 
Твои́ми болѣ́зньми и҆ по́ты прїѧ́лъ є҆сѝ  весе́лїе, ника́коже конца̀ и҆мꙋ́щее: въ не́мже пита́ѧйсѧ  и҆́мⷬ҇къ, пребл҃же́нне, и҆ на́съ непреста́ннѡ помина́й. 
Бг҃оро́диченъ: Сп҃си́ мѧ ро́ждшаѧ всѣ́хъ  и҆зба́вителѧ и҆ бл҃годѣ́телѧ, разорѝ дꙋшѝ моеѧ̀  ѻ҆́блаки, свѣ́та ѻ҆́блаче ст҃а́ѧ влⷣчце, и҆ си́льна  содѣ́лай на стра̑сти борю́щыѧ мѧ̀. 
Свѣти́ленъ. 
Оу҆дали́всѧ бѣ́гаѧ мїрски́хъ сожи́тельства,  хрⷭ҇тꙋ̀ над̾ всѣ́ми бг҃ꙋ на́шемꙋ непоро́чнымъ житїе́мъ  бл҃гоꙋгоди́лъ є҆сѝ: є҆го́же ны́нѣ молѝ ѡ҆ на́съ  рабѣ́хъ твои́хъ, вѣ́рою пра́зднꙋющихъ всечⷭ҇тнꙋ́ю па́мѧть  твою̀, бг҃омꙋ́дре, и҆́мⷬ҇къ. 
Бг҃оро́диченъ: Мꙋ́дрость ѵ҆поста́снꙋю и҆ сло́во  пресꙋ́щное, и҆ врача̀ всѣ́хъ поро́ждшаѧ дв҃о, стрꙋ́пы и҆  ꙗ҆́звы дꙋшѝ моеѧ̀ и҆сцѣлѝ лю̑тыѧ и҆ многовре́мєнныѧ: и҆  страстна̑ѧ оу҆толѝ се́рдца моегѡ̀ помышлє́нїѧ. 
На хвали́техъ стїхи̑ры, гла́съ д҃. 
Подо́бенъ: Да́лъ є҆сѝ зна́менїе: 
Да́лъ є҆сѝ при́тчꙋ ꙳ терпѣ́нїѧ и҆ мꙋ́жества, ꙳  пребл҃гі́й гдⷭ҇и, ꙳ пра́веднаго, и҆́мⷬ҇къ, и҆  многочꙋде́снаго, ꙳ добродѣ́тельми и҆ словесы̀ ꙳ и҆ дѣ̑лы  сїѧ́юща, ꙳ цѣломꙋ́дрїемъ оу҆краша́ема и҆ кро́тостїю. ꙳  тѣ́мъ твоѐ неизрече́нное строе́нїе сла́вимъ, ꙳ і҆и҃се  всеси́льне, и҆ сп҃се дꙋ́шъ на́шихъ. [Два́жды.] 
Пра́веденъ и҆ неѕло́бивъ, ꙳ и҆́стиненъ же и҆  непоро́ченъ и҆ вѣ́ренъ, ꙳ оу҆клонѧ́ѧсѧ ѿ всѧ́кїѧ ѕло́бныѧ  ве́щи, ꙳ показа́лсѧ є҆сѝ и҆́мⷬ҇къ, бл҃же́нне, ꙳  просвѣще́нъ добродѣ́тельми, ꙳ и҆ бл҃гоче́стїемъ сїѧ́ѧ. ꙳  тѣ́мъ тѧ̀ оу҆бл҃жа́емъ, ꙳ и҆ ст҃о́е твоѐ и҆ честно́е  дне́сь пра́зднꙋемъ оу҆спе́нїе, ꙳ ра́дꙋющесѧ, бг҃омꙋ́дре. 
(л. рн҃є ѡ҆б.) 
Цѣломꙋ́дрїемъ и҆ бл҃говѣ́рїемъ, ꙳ ꙗ҆́кѡ  багрѧни́цею многоцѣ́нною ѡ҆дѣ́ѧвсѧ и҆́мⷬ҇къ, ꙳ пра́вдою  же и҆ кро́тостїю, ꙳ ꙗ҆́кѡ бж҃е́ственнымъ вѣнце́мъ  оу҆вѧ́злсѧ є҆сѝ, ꙳ со стра́ждꙋщими хрⷭ҇та̀ ра́ди, ꙳  црⷭ҇твовати возжелѣ́лъ є҆сѝ. ꙳ и҆ ны́нѣ цр҃ю̀ си́лъ  предстои́ши, ꙳ і҆и҃сꙋ всемлⷭ҇тивомꙋ, ꙳ и҆ сп҃сꙋ дꙋ́шъ на́шихъ. 
Сла́ва, гла́съ и҃: 
Добродѣ́телей твои́хъ бг҃омꙋ́дре, и҆́мⷬ҇къ,  и҆справлє́нїѧ оу҆ѧсни́ша вѣ́рныхъ сердца̀: кто́ бо слы́ша  безмѣ́рное твоѐ смире́нїе и҆ терпѣ́нїе, не оу҆диви́тсѧ;  є҆́же ко всѣ̑мъ кро́тость и҆ безѕло́бїе, къ скорбѧ́щымъ  ми́лованїе, и҆ сꙋ́щымъ въ бѣ́дахъ ско́рое поможе́нїе,  пла́вающымъ немѧте́жное приста́нище, и҆ пꙋтеше́ствꙋющымъ  бл҃го́е поспѣше́нїе, всѧ̑ бг҃олѣ́пнѡ предварѝ  досточꙋ́дне. и҆ ны́нѣ неꙋвѧда́емымъ вѣнце́мъ вѣнча́лсѧ  є҆сѝ ѿ рꙋкѝ вседержи́телѧ бг҃а: є҆го́же молѝ  сп҃сти́сѧ дꙋша́мъ на́шымъ. 
И҆ ны́нѣ, бг҃оро́диченъ: 
Влⷣчце, прїимѝ мл҃твы рабѡ́въ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
И҆лѝ крⷭ҇тобг҃оро́диченъ. 
На лїтꙋргі́и слꙋ́жба прпⷣбническаѧ. 


 (л. рн҃ѕ) 
  
[глⷡ҇а к҃и] СЛꙊ́ЖБА ВОСКРⷭ҇НАѦ 
шеста́гѡ гла́са. 
Въ сꙋббѡ́тꙋ ве́чера, на ма́лѣй вече́рни, 
на Гдⷭ҇и воззва́хъ, стїхи̑ры на д҃, гла́съ ѕ҃,  повторѧ́юще пе́рвꙋю. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Побѣ́дꙋ и҆мѣ́ѧй хрⷭ҇тѐ: 
Дне́сь хрⷭ҇то́съ сме́рть попра́въ: 
Тебѐ гдⷭ҇и, сꙋ́щаго по все́й тва́ри: 
Сла́ва, и҆ ны́нѣ, бг҃оро́диченъ: 
Досто́йно є҆́сть ꙗ҆́кѡ вои́стиннꙋ бл҃жи́ти тѧ̀  бцⷣꙋ: въ твое́ бо пречⷭ҇тое вше́дъ чре́во всѣ́хъ  содѣ́тель, пло́ть бы́сть, не преложи́всѧ є҆стество́мъ,  нижѐ мечта́всѧ ѡ҆ смотре́нїи, но воспрїѧ́тѣй и҆з̾ тебѐ  слове́снѡ ѡ҆дꙋшевле́ннѣй пло́ти соедини́всѧ, по ѵ҆поста́си:  ѿню́дꙋже бл҃гоче́стнѡ во ѻ҆бои́хъ є҆стества́хъ  ꙗ҆влѧ́ющихсѧ ра́знство твори́мъ. того̀ молѝ чтⷭ҇на́ѧ  прест҃а́ѧ, низпосла́ти на́мъ ми́ръ и҆ ве́лїю млⷭ҇ть. 
На стїхо́внѣ стїхи́ра воскрⷭ҇на, гла́съ ѕ҃: 
Воскрⷭ҇нїе твоѐ хрⷭ҇тѐ сп҃се: 
И҆ и҆ны̑ѧ стїхи̑ры прест҃ы́ѧ бцⷣы. 
Подо́бенъ: Всю̀ ѿложи́вше: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Клѧ́твою ꙗ҆́кѡ ѡ҆бѣща̀ твоемꙋ̀ пра́ѻтцꙋ дре́вле  бг҃ъ прелѣ́тный, въ послѣ̑днѧѧ лѣ̑та совершѝ, произше́дъ  пречⷭ҇таѧ, ѿ чре́ва твоегѡ̀ бж҃е́ственнагѡ: и҆́бо  вои́стиннꙋ возсїѧ̀ и҆з̾ тебѐ гдⷭ҇ь, дла́нїю содержа́й  концы̀: є҆го́же и҆ мнѣ̀ бл҃гоꙋвѣ́тлива (л. рн҃ѕ  ѡ҆б.)сотворѝ въ ча́съ сꙋ́дный дв҃о мр҃і́е, тогѡ̀ црⷭ҇твїѧ  мѧ̀ полꙋчи́ти, добродѣ́телей возвыше́нїемъ, и҆ страсте́й  оу҆мерщвле́нїемъ. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Оу҆ма̀ чистото́ю и҆са́їа дв҃о и҆здале́ча проречѐ,  роди́ти и҆мꙋ́щꙋю созда́телѧ всеѧ̀ тва́ри тѧ̀ чтⷭ҇на́ѧ  пречⷭ҇таѧ: ты́ бо ꙗ҆ви́ласѧ є҆сѝ є҆ди́на во вѣ́ки  всенепоро́чнаѧ. тѣ́мже тѧ̀ молю̀, ѡ҆скверне́ннꙋю мою̀ дꙋ́шꙋ  ѡ҆чи́сти, и҆ свѣ́тлости бж҃е́ственныѧ ѻ҆́бщника мѧ̀  покажѝ, и҆ бж҃е́ственнагѡ сн҃а твоегѡ̀ стоѧ́нїѧ десна́гѡ,  є҆гда̀ сѧ́детъ, ꙗ҆́коже пи́сано є҆́сть, сꙋди́ти мі́рꙋ  всемꙋ̀. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Сме́рти разрꙋше́нїе ржⷭ҇тво́мъ твои́мъ ꙗ҆ви́сѧ: ты́  бо ѻ҆трокови́ца є҆сѝ живота̀ нетлѣ́ннагѡ пребыва́нїе.  тѣ́мже тѧ̀ молю̀: во гробѣ́хъ а҆́довыхъ страсте́й мои́хъ  слежа́щаго ты̀ воскр҃сѝ, и҆ къ весе́лїю и҆ ѡ҆живле́нїю дв҃о  рꙋководѝ, ко бл҃же́нномꙋ воздаѧ́нїю, и҆ неги́бленныѧ и҆  бж҃е́ственныѧ сподо́би ра́дости: и҆дѣ́же сла́дость  присносꙋ́щнаѧ, и҆дѣ́же свѣ́тъ невече́рнїй. 
Сла́ва, и҆ ны́нѣ, бг҃оро́диченъ: 
Прїиди́те всѝ ꙗ҆зы́цы, во гла́сѣ ра́дованїѧ  прест҃ꙋ́ю дв҃ꙋ и҆ бцⷣꙋ восхва́лимъ, человѣ́ческагѡ  сꙋщества̀ горни́ло, неизрече́нныхъ чꙋде́съ дѣ́лателище, ѡ҆  то́й бо бы́ша нѡ́ваѧ: безнача́льный начина́етсѧ, сло́во  ѡ҆дебелѣва́етъ, бг҃ъ человѣ́къ быва́етъ, да бг҃а  человѣ́ка содѣ́лаетъ, не премѣне́нїемъ є҆сте́ствъ, но  соедине́нїемъ по ѵ҆поста́си: происхо́дитъ бо є҆ди́нъ ѿ  двою̀ сопроти́вныхъ, во двои́хъ соверше́нныхъ є҆стества́хъ  нераздѣ́льнѣ познава́емый, хотѣ́тельнѣ же и҆ дѣ́тельнѣ  по ѻ҆бою̀ сꙋществꙋ̑: то́йже по и҆сто́тномꙋ вѣ́рꙋемь  быва́ѧ, ра́ди сп҃си́тельнагѡ смотре́нїѧ, хрⷭ҇то́съ бг҃ъ  на́шъ, мі́рови подаѧ̀ ѡ҆чище́нїе, ми́ръ и҆ ве́лїю млⷭ҇ть. 
Та́же, Ны́нѣ ѿпꙋща́еши: Трист҃о́е. 
И҆ по Ѻ҆́ч҃е на́шъ, тропа́рь воскрⷭ҇нъ. 
Сла́ва, и҆ ны́нѣ, бг҃оро́диченъ є҆гѡ̀. 
И҆ ѿпꙋ́стъ. 
 (л. рн҃з) 
На вели́цѣй вече́рни, 
на Гдⷭ҇и воззва́хъ, поста́вимъ стїхѡ́въ і҃: и҆ пое́мъ  настоѧ́щыѧ воскрⷭ҇ны стїхи̑ры. Гла́съ ѕ҃. 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Побѣ́дꙋ и҆мѣ́ѧй, хрⷭ҇тѐ, ю҆́же на а҆́да, на  крⷭ҇тъ возше́лъ є҆сѝ: да во тьмѣ̀ сме́рти сѣдѧ́щыѧ  воскр҃си́ши съ собо́ю и҆́же въ ме́ртвыхъ свобо́дь:  и҆сточа́ѧй живо́тъ ѿ своегѡ̀ свѣ́та, всеси́льне сп҃се,  поми́лꙋй на́съ. 
Сті́хъ: Менѐ ждꙋ́тъ првⷣницы, до́ндеже возда́си  мнѣ̀. 
Дне́сь хрⷭ҇то́съ сме́рть попра́въ, ꙗ҆́коже речѐ,  воскр҃се, и҆ ра́дованїе мі́рови дарова̀, да всѝ взыва́юще,  пѣ́снь та́кѡ рце́мъ: и҆сто́чниче жи́зни, непристꙋ́пный  свѣ́те, всеси́льне сп҃се, поми́лꙋй на́съ. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и оу҆слы́ши гла́съ мо́й. 
Тебѐ гдⷭ҇и, сꙋ́щагѡ по все́й тва́ри, грѣ́шнїи  ка́мѡ бѣжи́мъ; на нб҃сѝ са́мъ живе́ши: во а҆́дѣ попра́лъ  є҆сѝ сме́рть. во глꙋбины̀ мѡрскі́ѧ; та́мѡ рꙋка̀ твоѧ̀  влⷣко. къ тебѣ̀ прибѣга́емъ, тебѣ̀ припа́дающе мо́лимсѧ:  воскр҃сы́й и҆з̾ ме́ртвыхъ, поми́лꙋй на́съ. 
И҆́ны стїхи̑ры восто́чны꙾, гла́съ то́йже. 
Сті́хъ: Да бꙋ́дꙋтъ оу҆́ши тво́й вне́млющѣ гла́сꙋ  моле́нїѧ моегѡ̀. 
Крⷭ҇то́мъ твои́мъ, хрⷭ҇тѐ, хва́лимсѧ, и҆ воскрⷭ҇нїе  твоѐ пое́мъ и҆ сла́вимъ: ты́ бо є҆сѝ бг҃ъ на́шъ, ра́звѣ  тебѐ и҆но́гѡ не вѣ́мы. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Вы́нꙋ бл҃гословѧ́ще гдⷭ҇а, пое́мъ воскрⷭ҇нїе є҆гѡ̀:  крⷭ҇тъ бо претерпѣ́вый, сме́ртїю сме́рть погꙋбѝ. 
(л. рн҃з ѡ҆б.) 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀ моѧ̀  на гдⷭ҇а. 
Сла́ва си́лѣ твое́й гдⷭ҇и, ꙗ҆́кѡ оу҆праздни́лъ  є҆сѝ держа́вꙋ и҆мꙋ́щаго сме́рти: ѡ҆бнови́лъ є҆сѝ на́съ  крⷭ҇то́мъ твои́мъ, да́рꙋѧй на́мъ живо́тъ и҆ нетлѣ́нїе. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Погребе́нїе твоѐ гдⷭ҇и, оу҆́зы а҆́дѡвы  сокрꙋши́вшее растерза̀, є҆́же и҆з̾ ме́ртвыхъ воскрⷭ҇нїемъ,  мі́ръ просвѣтѝ: гдⷭ҇и сла́ва тебѣ̀. 
Та́же мине́и стїхи̑ры ст҃а́гѡ. 
Сла́ва, ст҃а́гѡ, а҆́ще и҆́мать, а҆́ще ли нѝ: Сла́ва,  и҆ ны́нѣ, бг҃оро́диченъ: 
И҆́ны стїхи̑ры бцⷣѣ, творе́нїе па́ѵла  а҆морре́йскагѡ, гла́съ г҃. 
Сті́хъ: Ꙗ҆́кѡ оу҆̀ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ви́дѧщи не́мощь мою̀ тѣле́снꙋю, и҆ дꙋше́вное  страда́нїе, и҆ серде́чное ѡ҆ѕлобле́нїе, посѣще́нїѧ сподо́би  мѧ̀ бж҃е́ственнагѡ, всенепоро́чнаѧ дв҃о: сп҃си́ мѧ, молю́сѧ,  те́плыми твои́ми мл҃твами. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Всѣ́хъ преидо́хъ, влⷣчце, согрѣше́ньми: но  мно́жества си́хъ дв҃и́це ѡ҆чи́щши, млⷭ҇тей полꙋчи́ти мѝ,  чтⷭ҇аѧ, сподо́би, въ бꙋ́дꙋщемъ сꙋдѣ̀ сн҃а и҆ бг҃а твоегѡ̀. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ: 
Мно́жество согрѣше́нїй мои́хъ, зовꙋ́щагѡ ѡ҆чи́сти  чтⷭ҇аѧ, и҆ чꙋ́вствїй мои́хъ неꙋста̑внаѧ движє́нїѧ  мл҃твеннымъ мече́мъ ссѣцы̀: ꙗ҆́кѡ да вѣ́рою и҆ любо́вїю  пою̀ твоѐ безсѣ́менное рождество̀. 
Сла́ва, и҆ ны́нѣ, бг҃оро́диченъ: 
Кто̀ тебѐ не оу҆бл҃жи́тъ, прест҃а́ѧ дв҃о; кто́ ли  не воспое́тъ твоегѡ̀ пречⷭ҇тагѡ ржⷭ҇тва̀; безлѣ́тнѡ бо ѿ  ѻ҆ц҃а̀ возсїѧ́вый сн҃ъ є҆диноро́дный, то́йже ѿ тебѐ  чтⷭ҇ыѧ про́йде неизрече́ннѡ (л. рн҃и) вопло́щьсѧ,  є҆стество́мъ бг҃ъ сы́й, и҆ є҆стество́мъ бы́въ чл҃вѣ́къ  на́съ ра́ди, не во двою̀ лицꙋ̑ раздѣлѧ́емый, но во двою̀  є҆стествꙋ̑, несли́тнѡ познава́емый: того̀ молѝ чтⷭ҇аѧ  всебл҃же́ннаѧ, поми́ловатисѧ дꙋша́мъ на́шымъ. 
Вхо́дъ: Свѣ́те ти́хїй: 
Прокі́менъ днѐ: Гдⷭ҇ь воцр҃и́сѧ: и҆ про́чее по  ѻ҆бы́чаю. 
На стїхо́внѣ стїхи̑ры, гла́съ ѕ҃. 
Воскрⷭ҇нїе твоѐ хрⷭ҇тѐ сп҃се, а҆́гг҃ли пою́тъ на  нб҃сѣ́хъ: и҆ на́съ на землѝ сподо́би чи́стымъ се́рдцемъ  тебѐ сла́вити. 
[По а҆лфави́тꙋ.] Сті́хъ: Гдⷭ҇ь воцр҃и́сѧ въ лѣ́потꙋ  ѡ҆блече́сѧ. 
Врата̀ сокрꙋши́въ мѣ̑днаѧ, и҆ верєѝ а҆́дѡвы  сотры́й, ꙗ҆́кѡ бг҃ъ всеси́ленъ, ро́дъ человѣ́ческїй  па́дшїй воскр҃си́лъ є҆сѝ. сегѡ̀ ра́ди и҆ мы̀ согла́снѡ  вопїе́мъ: воскр҃сы́й и҆з̾ ме́ртвыхъ гдⷭ҇и, сла́ва тебѣ̀. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Тлѣ́нїѧ на́съ дре́внѧгѡ хрⷭ҇то́съ и҆спра́вити  хотѧ̀, на крⷭ҇тѣ̀ пригвожда́етсѧ, и҆ во гро́бѣ  полага́етсѧ. є҆го́же мѷронѡ́сицы жєны̀ со слеза́ми  и҆ска́хꙋ, пла́чꙋще глаго́лахꙋ: оу҆вы̀ на́мъ сп҃се всѣ́хъ,  ка́кѡ и҆зво́лилъ є҆сѝ во гро́бѣ всели́тисѧ; всели́выйсѧ  же хотѧ́й, ка́кѡ оу҆кра́денъ бы́лъ є҆сѝ; ка́кѡ  преложи́лсѧ є҆сѝ; ко́е же мѣ́сто, твоѐ живоно́сное скры̀  тѣ́ло; но влⷣко, ꙗ҆́кѡ ѡ҆бѣща́лсѧ є҆сѝ на́мъ,  ꙗ҆ви́сѧ, и҆ оу҆толѝ ѿ на́съ рыда́нїе сле́зъ.  пла́чꙋщымсѧ же и҆̀мъ, а҆́гг҃лъ къ ни̑мъ возопѝ: ѿ пла́ча  преста́вше а҆пⷭ҇лѡмъ рцы́те: ꙗ҆́кѡ воскр҃се гдⷭ҇ь: мі́рови  да́рꙋѧй ѡ҆чище́нїе, и҆ ве́лїю млⷭ҇ть. 
Сті́хъ: До́мꙋ твоемꙋ̀ подоба́етъ ст҃ы́нѧ: 
Распны́йсѧ ꙗ҆́кѡ восхотѣ́лъ є҆сѝ, хрⷭ҇тѐ, и҆  сме́рть погребе́нїемъ твои́мъ плѣни́вый, тридне́венъ  воскрⷭ҇лъ є҆сѝ, ꙗ҆́кѡ бг҃ъ со сла́вою, мі́рови да́рꙋѧй  безконе́чнꙋю жи́знь, и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
Творе́цъ и҆ и҆зба́витель мо́й пречⷭ҇таѧ, хрⷭ҇то́съ  гдⷭ҇ь, и҆з̾ твои́хъ ложе́снъ проше́дъ, въ мѧ̀ ѡ҆болкі́йсѧ,  пе́рвыѧ клѧ́твы а҆да́ма свободѝ. тѣ́мже тѝ всечⷭ҇таѧ,  ꙗ҆́кѡ бж҃їи мт҃ри же и҆ (л. рн҃и ѡ҆б.) дв҃ѣ вои́стиннꙋ,  вопїе́мъ немо́лчнѡ: ра́дꙋйсѧ а҆́гг҃льски, ра́дꙋйсѧ влⷣчце,  предста́тельство и҆ покро́ве, и҆ сп҃се́нїе дꙋ́шъ на́шихъ. 
Та́же, ны́нѣ ѿпꙋща́еши: Трист҃о́е, 
и҆ по Ѻ҆́ч҃е на́шъ: глаго́лемъ тропа́рь  воскрⷭ҇нъ, гла́съ ѕ҃: 
А҆́гг҃льскїѧ си̑лы на гро́бѣ твое́мъ, и҆ стрегꙋ́щїи  ѡ҆мертвѣ́ша, и҆ стоѧ́ше мр҃і́а во гро́бѣ, и҆́щꙋщи  пречⷭ҇тагѡ тѣ́ла твоегѡ̀. плѣни́лъ є҆сѝ а҆́дъ, не  и҆скꙋси́всѧ ѿ негѡ̀, срѣ́тилъ є҆сѝ дв҃ꙋ, да́рꙋѧй  живо́тъ: воскр҃сы́й и҆з̾ ме́ртвыхъ гдⷭ҇и, сла́ва тебѣ̀. 
Сла́ва, и҆ ны́нѣ, бг҃оро́диченъ: 
Бл҃гослове́ннꙋю нарекі́й твою̀ мт҃рь, прише́лъ  є҆сѝ на стрⷭ҇ть во́льнымъ хотѣ́нїемъ возсїѧ́въ на  крⷭ҇тѣ̀, взыска́ти хотѧ̀ а҆да́ма, глаго́лѧ а҆́гг҃лѡмъ:  сра́дꙋйтесѧ мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма.  всѧ̑ мꙋ́дрѣ оу҆стро́ивый, бж҃е на́шъ, сла́ва тебѣ̀. 
Та́же и҆ ѿпꙋ́стъ. 
Въ сꙋббѡ́тꙋ на повече́рїи, 
канѡ́нъ прест҃ѣ́й бцⷣѣ, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Неѡскꙋ́днꙋю бл҃года́ть и҆мꙋ́щи ꙗ҆́кѡ бж҃е́ственнꙋю,  мт҃и безневѣ́стнаѧ, къ тебѣ̀ прибѣга́ющихъ не пре́зри,  ѿ бѣ́дъ и҆ скорбе́й при́снѡ сп҃са́ющи. 
Сѐ вре́мѧ наста̀ мнѣ̀ оу҆ны́нїѧ, воста́ни  пречⷭ҇таѧ влⷣчце, и҆ по́мощи да́ждь мѝ рꙋ́кꙋ: ты́ бо мі́ръ  бж҃е́ственнагѡ весе́лїѧ и҆спо́лнила є҆сѝ. 
Сла́ва: Держа́вный тво́й покро́въ бг҃ороди́тельнице,  ꙗ҆́кѡ застꙋ́пница сꙋ́щи, да́ждь мнѣ̀ вско́рѣ, напа́стьми  ѡ҆держи́мꙋ, и҆ невре́дна ѿ си́хъ сохрани́ мѧ. 
(л. рн҃ѳ) 
И҆ ны́нѣ: Дꙋшѝ мое́й сме́рть притека́етъ,  и҆скꙋшє́нїѧ же ненави́дѧщихъ, ꙗ҆́кѡ а҆́спїды ѡ҆быдо́ша  погꙋби́ти мѧ̀: но сама́ мѧ бцⷣе сп҃сѝ. 
Пѣ́снь г҃. 
І҆рмо́съ: Разшири́шасѧ на врагѝ моѧ̑ оу҆ста̀ моѧ̑,  ꙗ҆́кѡ оу҆тверди́сѧ ѡ҆ гдⷭ҇ѣ се́рдце моѐ. 
Оу҆мерщвле́ннꙋю дꙋ́шꙋ мою̀ прегрѣше́ньми, живо́тъ  ꙗ҆́кѡ ро́ждшаѧ бцⷣе, ѡ҆живѝ. 
Ѿ всѧ́кагѡ и҆скꙋше́нїѧ соблюдѝ къ тебѣ̀  прибѣга́ющихъ бцⷣе, оу҆пова́нїе на́ше. 
Сла́ва: Ѿ востаю́щихъ на мѧ̀ напа́стей го́рькѡ,  сп҃си́ мѧ мт҃и гдⷭ҇а моегѡ̀ пренепоро́чнаѧ. 
И҆ ны́нѣ: Ꙗ҆́же мі́рови сп҃се́нїе подаю́щи,  бж҃е́ственнымъ ржⷭ҇тво́мъ твои́мъ, ѿ бѣ́дъ мѧ̀ премѣнѝ. 
Пѣ́снь д҃. 
І҆рмо́съ: Оу҆слы́ша прⷪ҇ро́къ прише́ствїе твоѐ,  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆  человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ слꙋ́хъ  тво́й, и҆ оу҆боѧ́хсѧ, сла́ва си́лѣ твое́й, гдⷭ҇и. 
И҆знемо́же нището́ю крѣ́пость дꙋшѝ моеѧ̀,  бг҃ороди́тельнице, и҆ лю́тое на мѧ̀ ѡ҆мраче́нїе нападѐ, ѿ  прегрѣше́нїй и҆мы́й нахо́дъ: при́зри ꙗ҆́кѡ свѣтоно́сный  ѻ҆́блакъ бж҃їй, и҆ просвѣти́ мѧ, молю́сѧ. 
Бꙋ̑ри ѕѡ́лъ мои́хъ, и҆ смꙋще́нїе прегрѣше́нїй,  преложѝ въ тишинꙋ̀ сп҃се́нїѧ, ꙗ҆́кѡ сꙋ́щи приста́нище  всенепоро́чнаѧ: рыка́юще и҆́щꙋтъ мѧ̀ ꙗ҆́кѡ льво́ве  пожре́ти, па́гꙋбы тѣ́хъ и҆зба́ви мѧ̀, молю́сѧ. 
Сла́ва: Въ нощѝ и҆ во днѝ, на земли́ же и҆ въ  мо́ри и҆ на всѧ́комъ мѣ́стѣ сп҃се́нїе тве́рдое сꙋ́щи  бцⷣе, покро́ве непобѣди́мый сп҃са́й мѧ̀: по бз҃ѣ бо на  тѧ̀ вои́стиннꙋ хрⷭ҇тїа́не оу҆пова́емъ. 
И҆ ны́нѣ: Ѿ вели́кихъ и҆ разли́чныхъ  прегрѣше́нїй же и҆ напа́стей всегда̀ сп҃са́еши мѧ̀: тѣ́мже  ꙗ҆́кѡ ро́ждшꙋю тѧ̀ гдⷭ҇а (л. рн҃ѳ ѡ҆б.) молю̀, и҆ къ тебѣ̀  прибѣга́ю, непобѣди́мѣй по́мощи скорбѧ́щымъ: ѿ бѣ́дъ  и҆зведи́ мѧ мольба́ми твои́ми. 
Пѣ́снь є҃. 
І҆рмо́съ: Свѣ́тъ возсїѧ́й мі́рꙋ, хрⷭ҇тѐ,  просвѣтѝ се́рдце моѐ, ѿ но́щи тебѣ̀ зовꙋ́ща, и҆ сп҃си́  мѧ. 
Сп҃се́нїѧ тѧ̀ покро́въ сла́вимъ, сло́ва мт҃и  всенепоро́чнаѧ, навѣ́тъ не боѧ́щесѧ человѣ́ческихъ. 
И҆мꙋ́ще тѧ̀ стѣ́нꙋ неѡбори́мꙋ, и҆скꙋше́нїй же и҆  печа́лей воста́нїѧ и҆збавлѧ́емсѧ, пречⷭ҇таѧ. 
Сла́ва: И҆зми́ мѧ ѿ ѕлы́хъ человѣ̑къ ѧ҆зы́ка,  чтⷭ҇аѧ: ꙗ҆́коже бо бри́тва и҆з̾ѡстри́сѧ, погꙋби́ти и҆скі́й  дꙋ́шꙋ мою̀ го́рькѡ. 
И҆ ны́нѣ: Прилѣ́жнѡ тѝ припа́даю молѧ́сѧ, ꙗ҆́кѡ  мт҃и зижди́телѧ моегѡ̀, ѡ҆держа́щихъ мѧ̀ бѣ́дъ свободѝ. 
Пѣ́снь ѕ҃. 
І҆рмо́съ: Ки́томъ пожре́нъ грѣхо́внымъ, вопїю̀  тебѣ̀ хрⷭ҇тѐ: ꙗ҆́кѡ прⷪ҇ро́ка и҆з̾ и҆стлѣ́нїѧ мѧ̀  свободѝ. 
Го́рести вкꙋ́съ прїе́мъ, бж҃е́ственныѧ сла́дости  ѿчꙋжди́хсѧ пречи́стаѧ. тѣ́мже вопїю́ ти: да́рꙋй мѝ  по́мощь. 
Ѡ҆мраче́нїе страсте́й раба́ мѧ тлѝ содѣ́ла:  тѣ́мже свѣ́тъ ро́ждшаѧ, свободи́ мѧ влⷣчце. 
Сла́ва: Согла́снѡ тебѣ̀ и҆ вѣ́рнѡ и҆сповѣ́даюсѧ  пречⷭ҇таѧ, и҆ пожрꙋ́ ти же́ртвꙋ, тобо́ю и҆зба́вльсѧ ско́рби. 
И҆ ны́нѣ: Ѿверзо́шасѧ на мѧ̀ непра́вды оу҆ста̀  влⷣчце: тѣ́мже мѧ̀ ꙗ҆́кѡ застꙋ́пница си́хъ вско́рѣ  свободѝ. 
Та́же, Гдⷭ҇и поми́лꙋй, три́жды. 
Сла́ва, и҆ ны́нѣ, конда́къ, гла́съ ѕ҃. 
Предста́тельство хрїстїа́нъ непосты́дное,  хода́тайство ко творцꙋ̀ непрело́жное, не пре́зри грѣ́шныхъ  моле́нїй гла́сы: но предварѝ ꙗ҆́кѡ бл҃га́ѧ на по́мощь  на́съ, вѣ́рнѡ зовꙋ́щихъ тѝ: оу҆скорѝ на мл҃твꙋ, и҆  потщи́сѧ на оу҆моле́нїе, предста́тельствꙋющи при́снѡ бцⷣе,  чтꙋ́щихъ тѧ̀. 
(л. р҃ѯ) 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти: бл҃гослове́нъ  є҆сѝ бж҃е ѻ҆тє́цъ на́шихъ. 
И҆скꙋшє́нїѧ дꙋшѝ моеѧ̀, ю҆́же тꙋ́чнїи ю҆нцы̀  ны́нѣ ѡ҆быдо́ша, прест҃а́ѧ дв҃о, сама́ мѧ си́хъ свободѝ. 
Защища́ющи то́щнѡ въ бѣдѣ̀ сꙋ́щихъ, и҆ въ печа́ли  ра́дость, бцⷣе, подаю́щи всегда̀. 
Сла́ва: Побѣжде́на мѧ̀ всего̀ ѿча́ѧнїемъ дѣ́лъ  и҆ печа́ли, ѡ҆гради́ мѧ дв҃о, ꙗ҆́кѡ покро́въ всѣ̑мъ  нерꙋши́мый. 
И҆ ны́нѣ: Предста́тельствомъ твои́мъ и҆збавлѧ́емсѧ  бѣ́дъ и҆ скорбе́й, и҆ ѡ҆брѣта́емъ бога́тство ве́лїе  неистоща́емое. 
Пѣ́снь и҃. 
І҆рмо́съ. И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑  бо твори́ши, хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Ѿ человѣ́ческихъ снѣда́юсѧ ѡ҆ѕлобле́нїй, и҆  молю́сѧ: бцⷣе, и҆зба́ви мѧ̀ сꙋ́етнагѡ совѣ́та и҆́хъ. 
Побѣди́хсѧ въ печа́лехъ и҆скꙋшє́нїи мои́ми, и҆  молю́сѧ: влⷣчце, ѿ си́хъ мѧ̀ сп҃сѝ невреди́ма. 
Сла́ва: Сп҃си́ мѧ чтⷭ҇аѧ, ѿ человѣ́ка льсти́ва,  и҆ ѧ҆зы́ка, и҆ оу҆́стъ, и҆ мꙋчи́тельства, и҆ всѧ́кїѧ  нꙋ́жды. 
И҆ ны́нѣ: И҆́же нра́вомъ прельща́емь є҆́смь, без̾  ѿвѣ́та сы́й бцⷣе, зовꙋ̀: всѧ́ческихъ мѧ̀ и҆зба́ви ѕѡ́лъ. 
Пѣ́снь ѳ҃. 
І҆рмо́съ: Є҆́же ра́дꙋйсѧ ѿ а҆́гг҃ла прїи́мшаѧ, и҆  ро́ждшаѧ созда́телѧ твоего̀, дв҃о, сп҃сѝ тѧ̀ велича́ющыѧ. 
Млⷭ҇тива мѝ въ печа́лехъ житїѧ̀, бцⷣе, бꙋ́ди, и҆  сп҃сѝ ѿ бѣ́дъ ны́нѣ прибѣга́ющаго къ тебѣ̀. 
Вои́стиннꙋ є҆ди́на на землѝ и҆ въ мо́ри,  ꙗ҆ви́ласѧ є҆сѝ чⷭ҇таѧ, кро́въ неразори́мь, прибѣга́ющымъ  къ тебѣ̀ несꙋмнѣ́нною дꙋше́ю. 
(л. р҃ѯ ѡ҆б.) 
Сла́ва: Без̾ оу҆ма̀ себѐ всѧ́ческими порабо́тивша  лю́тыми паде́ньми, мольба́ми твои́ми свобо́дꙋ пода́ждь мѝ  всепѣ́таѧ. 
И҆ ны́нѣ: Тѧ̀ наде́ждꙋ и҆ застꙋпле́нїе тве́рдое  стѧжа́въ чⷭ҇таѧ, велича́ѧ тѧ̀ ꙗ҆́кѡ бг҃ꙋ, пѣ́снь вѣ́рою  скончава́ю. 
Та́же, Досто́йно є҆́сть: И҆ трист҃о́е. И҆ по  Ѻ҆́ч҃е на́шъ: Конда́къ гла́са. И҆ про́чее по ѻ҆бы́чаю.  И҆ ѿпꙋ́стъ. 
Въ недѣ́лю оу҆́тра, 
нача́ло полꙋ́нощницы. 
І҆ере́й: Бл҃гослове́нъ бг҃ъ на́шъ. И҆ мы̀  глаго́лемъ: А҆ми́нь. Сла́ва тебѣ̀, бж҃е на́шъ, сла́ва  тебѣ̀. Цр҃ю̀ нбⷭ҇ный: Трист҃о́е, Прест҃а́ѧ трⷪ҇це:  Ѻ҆́ч҃е на́шъ: і҆ере́й: Ꙗ҆́кѡ твоѐ є҆́сть  црⷭ҇тво: Гдⷭ҇и поми́лꙋй, в҃і Сла́ва, и҆ ны́нѣ:  Прїиди́те, поклони́мсѧ: три́жды Ѱало́мъ н҃:  Поми́лꙋй мѧ̀, бж҃е: 
И҆ а҆́бїе глаго́лемъ: 
Канѡ́нъ прест҃ѣ́й и҆ живонача́льнѣй трⷪ҇цѣ,  [є҆гѡ́же краестро́чїе: Шесто́е пѣ́нїе приношꙋ̀ тебѣ̀  бжⷭ҇тво̀]. 
Творе́нїе митрофа́ново. Гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Припѣ́въ: Прест҃а́ѧ трⷪ҇це бж҃е на́шъ, сла́ва  тебѣ̀. 
Трѝ ѵ҆поста́си пое́мъ бг҃онача́льны  є҆ди́нственнагѡ є҆стества̀, неизмѣ́нный зра́къ бл҃га́гѡ  чл҃вѣколю́бца бг҃а, прегрѣше́нїй ѡ҆чище́нїе на́мъ  да́рꙋющагѡ. 
Пресꙋ́щный є҆ди́не и҆ трисїѧ́нный начерта́ньми  гдⷭ҇и, въ бж҃ествѣ̀ є҆ди́номъ сы́й, вразꙋмѝ на́съ, и҆  сподо́би твоегѡ̀ бж҃е́ственнагѡ сїѧ́нїѧ. 
Сла́ва: Невѣстоꙋкраси́въ па́ѵелъ ю҆́же ѿ ꙗ҆зы̑къ  цр҃ковь, є҆ди́номꙋ тебѣ̀ трїѷпоста́сномꙋ бг҃ꙋ  покланѧ́тисѧ наꙋчѝ, ѿ негѡ́же, и҆ и҆́мже, и҆ въ не́мже  всѧ̑ бы́ша. 
(л. рѯ҃а) 
И҆ ны́нѣ, бг҃оро́диченъ: 
И҆з̾ чре́ва твоегѡ̀ про́йде оу҆́мное, бцⷣе,  сл҃нце, и҆ ѡ҆сїѧ̀ на́съ трисвѣ́тлагѡ бж҃ества̀ зарѧ́ми:  є҆го́же пою́ще, бл҃гоче́стнѡ тѧ̀ оу҆бл҃жа́емъ. 
Пѣ́снь г҃. 
І҆рмо́съ: Нѣ́сть ст҃ъ, ꙗ҆́коже ты̀, гдⷭ҇и бж҃е  мо́й, вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Оу҆краси́въ, трисвѣ́тлый бж҃е, чи́ны нбⷭ҇ныѧ,  оу҆стро́илъ є҆сѝ пѣ́ти тѧ̀ трист҃ы́ми гла̑сы, съ ни́миже  прїимѝ и҆ на́съ, воспѣва́ющихъ твою̀ бл҃гость. 
Є҆ди́но непрело́жное трⷪ҇чное, соѡбра́зное  є҆ди́нственное бг҃онача́лїе пою́ще, мо́лимъ тѧ̀ те́плѣ,  грѣхѡ́въ мно́гихъ низпосла́ти ны́нѣ на́мъ проще́нїе. 
Сла́ва: Оу҆́ме безнача́льный ѻ҆́ч҃е, соѡбра́зный  бж҃їй сло́ве, и҆ дш҃е бж҃е́ственный, бл҃гі́й и҆ пра́вый,  воспѣва́ющыѧ вѣ́рнѡ твою̀ держа́вꙋ, соблюдѝ ꙗ҆́кѡ  бл҃гоꙋтро́бенъ. 
И҆ ны́нѣ, бг҃оро́диченъ: 
Па́жить потребѝ тлѝ, человѣ́къ по сꙋществꙋ̀ бы́въ  бг҃ъ мо́й во оу҆тро́бѣ твое́й чтⷭ҇аѧ, и҆ родонача́льники  пре́жнѧгѡ ѡ҆сꙋжде́нїѧ є҆ди́нъ свободѝ. 
Та́же, Гдⷭ҇и поми́лꙋй, три́жды. 
Сѣда́ленъ, гла́съ ѕ҃: 
Подо́бенъ: Є҆́же ѡ҆ на́съ: 
Влⷣко бж҃е, при́зри съ нб҃сѐ, и҆ ви́ждь на́ше  смире́нїе, ꙗ҆́кѡ ще́дръ, и҆ оу҆млⷭ҇рдисѧ чл҃вѣколю́бче  пребл҃гі́й: ни ѿкꙋ́дꙋ бо надѣ́емсѧ проще́нїе полꙋчи́ти  ѕлы́хъ, и҆́миже согрѣши́хомъ: тѣ́мже бꙋ́ди съ на́ми, и҆  никто́же на ны̀. 
Сла́ва, и҆ ны́нѣ, бг҃оро́диченъ: 
Влⷣчце чтⷭ҇аѧ, при́зри бцⷣе, ви́ждь на́шихъ  ꙗ҆́звъ болѣ̑зни, и҆ оу҆млⷭ҇рдисѧ пречⷭ҇таѧ, и҆ и҆сцѣлѝ  со́вѣстное жже́нїе, твое́ю млⷭ҇тїю ѡ҆роша́ющи, и҆ вопїю́щи  рабѡ́мъ твои̑мъ: а҆́зъ є҆́смь съ ва́ми, и҆ никто́же на вы̀. 
(л. рѯ҃а ѡ҆б.) 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ смы́сла  чи́ста ѡ҆ гдⷭ҇ѣ пра́зднꙋющи. 
Возвыша́ѧй мы́сль, є҆ди́нице трисвѣ́тлаѧ, и҆ дꙋ́шꙋ  и҆ се́рдце твои́хъ пѣвє́цъ ско́рѡ возведѝ, и҆ сїѧ́нїѧ  твоегѡ̀ и҆ свѣ́тлости сподо́би. 
Претворѝ и҆ преѡбразѝ ѿ ѕло́бы мѧ̀ всѧ́кїѧ къ  добродѣ́тели, є҆ди́на неиз̾ѡбраже́ннаѧ и҆ неизмѣ́ннаѧ  трⷪ҇це, и҆ твои́ми зарѧ́ми просвѣтѝ. 
Сла́ва: Помы́сливъ пре́жде, мꙋ́дрѣ соста́вилъ  є҆сѝ а҆́гг҃лѡвъ чи́ны, слꙋжи́тельныѧ твоеѧ̀ бл҃гости,  трїѷпоста́снаѧ є҆ди́нице: съ ни́миже прїимѝ мою̀ хвалꙋ̀. 
И҆ ны́нѣ, бг҃оро́диченъ: 
И҆́же є҆стество́мъ несозда́нный и҆ бг҃ъ  присносꙋ́щный, созда́нное воспрїе́мъ человѣ́ческое  є҆стество̀, воз̾ѡбразѝ во ст҃ѣ́й твое́й оу҆тро́бѣ,  бцⷣе приснодв҃о. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ, бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти, сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Помышлѧ́юще є҆стество̀ бг҃онача́льное,  промысли́тельное и҆ сп҃си́тельное всѣ́хъ сꙋ́щее влⷣко,  трисвѣ́тлое же є҆ди́но, къ тебѣ̀ оу҆́тренюемъ проще́нїѧ  просѧ́ще грѣхопаде́нїй. 
Ѻ҆́ч҃е безнача́льный бж҃е, и҆ соприсносꙋ́щный сн҃е,  и҆ дш҃е ст҃ы́й, оу҆твердѝ, є҆динонача́льнаѧ трⷪ҇це, твоѧ̑  пѣвцы̀, и҆ ѿ всѧ́кїѧ напа́сти и҆зба́ви и҆ ско́рби. 
Сла́ва: Оу҆правлѧ́ѧй сїѧ́ньми бг҃одѣ́тельными, и҆  къ бл҃гоꙋгожде́нїю твоегѡ̀ трїѷпоста́снагѡ бж҃ества̀,  сл҃нце сла́вы, наставлѧ́ѧ мѧ̀ при́снѡ, и҆ бж҃е́ственнагѡ  црⷭ҇твїѧ сотворѝ прича́стника. 
И҆ ны́нѣ, бг҃оро́диченъ: 
И҆́же всѧ̑ носѧ́й, и҆ соблюда́ѧй всеси́льною твое́ю  рꙋко́ю, сло́ве бж҃їй неизмѣ́нне, сохранѝ и҆ соблюди́ тѧ  сла́вѧщыѧ, мл҃твами ро́ждшїѧ тѧ̀ бг҃омт҃ре. 
(л. рѯ҃в) 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ,  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Премꙋ́дрость и҆ ра́зꙋмъ, бг҃онача́лїе трисвѣ́тлое  пѣвцє́мъ твои̑мъ да́рꙋй, и҆ добро́ты лꙋча́ми  свѣтодѣ́тельныѧ твоеѧ̀ бл҃гости, ѡ҆сїѧва́тисѧ всѣ́хъ  сподо́би. [Два́жды.] 
Сла́ва: Свѣ́те нераздѣ́льный по сꙋществꙋ̀,  трисїѧ́нне, вседержи́тельне, непристꙋ́пне, сердца̀ ѡ҆зарѝ,  вѣ́рнѡ хва́лѧщихъ держа́вꙋ твою̀, и҆ къ бж҃е́ственнѣй  любвѝ вперѝ. 
И҆ ны́нѣ, бг҃оро́диченъ: 
Въ тѧ̀ всели́сѧ, приснодв҃о, ꙗ҆́вѣ содержи́тель и҆  гдⷭ҇ь всѣ́хъ, и҆ є҆ди́номꙋ трисїѧ́нномꙋ зра́кꙋ бж҃ества̀  человѣ́ки покланѧ́тисѧ наꙋчи́лъ є҆́сть. 
Гдⷭ҇и поми́лꙋй, три́жды. 
Сѣда́ленъ, гла́съ ѕ҃. 
Подо́бенъ: Є҆́же ѡ҆ на́съ: 
Ѻ҆́ч҃е и҆ сн҃е, со дх҃омъ ст҃ы́мъ, при́зри на ны̀  вѣ́рою тебѣ̀ покланѧ́ющыѧсѧ, и҆ сла́вѧщыѧ держа́вꙋ твою̀,  бл҃гоꙋтро́бне, со ѻ҆́гненными бре́ннїи: и҆но́гѡ бо ра́звѣ  тебѐ не вѣ́мы, и҆ возопі́й пою́щымъ тѧ̀: а҆́зъ є҆́смь съ  ва́ми, и҆ никто́же на вы̀. 
Сла́ва, и҆ ны́нѣ, бг҃оро́диченъ: 
При́зри на ны̀, всепѣ́таѧ бцⷣе, возсїѧ́й  просвѣще́нїе сердца́мъ ѡ҆мрачє́ннымъ, и҆ ѡ҆зарѝ ста́до  твоѐ пречⷭ҇таѧ, є҆ли́кѡ бо хо́щеши и҆ мо́жеши, ꙗ҆́кѡ мт҃и  сꙋ́щи зижди́телѧ твоегѡ̀. и҆ возопі́й молѧ́щымъ тѧ̀: а҆́зъ  є҆́смь съ ва́ми, и҆ никто́же на вы̀. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти: бл҃гослове́нъ  є҆сѝ бж҃е ѻ҆тє́цъ на́шихъ. 
Крѣ́пкꙋю мнѣ̀ мы́сль оу҆стро́й, трисвѣ́тлаѧ  начерта́ньми є҆ди́нице, є҆́же храни́ти и҆ соблюда́ти  бж҃е́ствєнныѧ за́пѡвѣди (л. рѯ҃в ѡ҆б.) твоѧ̑, и҆ всегда̀  пѣ́ти тебѣ̀ вѣ́рнѡ: бл҃гослове́нъ є҆сѝ бж҃е ѻ҆тє́цъ  на́шихъ. 
Ꙗ҆́кѡ то́ждествомъ є҆стества̀ пое́мый,  неизрече́ннѡ є҆ди́нственный бж҃е, ли́цы же трⷪ҇цы носѧ̀  число̀, соблюдѝ всѣ́хъ на́съ ѿ разли́чныхъ и҆скꙋше́нїй  и҆ ѡ҆бстоѧ́нїй. 
Сла́ва: Соесте́ственна и҆ сопрⷭ҇носꙋ́щна сла́вимъ  є҆ди́наго тѧ̀ по сꙋществꙋ̀ бг҃а, свѡ́йствы неслїѧ́ннѣ  ѵ҆поста́сными, трⷪ҇це, разли́чное про́стѡ предлага́юще, во  зра́цѣ непремѣ́ннѣмъ ꙗ҆́вѣ. 
И҆ ны́нѣ, бг҃оро́диченъ: 
Бг҃ъ пресꙋ́щный прїѧ́тъ пречⷭ҇таѧ, ѿ чре́ва  твоегѡ̀ чтⷭ҇агѡ, на́ше чл҃вѣколюбе́знѣ смѣше́нїе ꙗ҆́вѣ,  и҆ всѣ́хъ наꙋчѝ вопи́ти: бл҃гослове́нъ є҆сѝ бж҃е  ѻ҆тє́цъ на́шихъ. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑  бо твори́ши, хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
Ѡ҆чище́нїе прегрѣше́нїй ско́рѡ пода́ждь мѝ, и҆  страсте́й многоѡбра́зныхъ и҆збавле́нїе, соѡбра́знаѧ трⷪ҇це,  є҆ди́нице трїѷпоста́снаѧ: да тѧ̀ сла́влю бо всѧ̑ вѣ́ки. 
Воли́тель млⷭ҇ти и҆звѣ́ствованъ, ꙗ҆́кѡ бг҃ъ  млⷭ҇тивъ, всѣ́хъ поми́лꙋй, трисвѣ́тлаѧ є҆ди́нице, и҆  трⷪ҇це пребл҃га́ѧ, славосло́вѧщихъ твоѐ вели́чествїе. 
Сла́ва: Ѿ свѣ́та присносꙋ́щнагѡ ѻ҆ц҃а̀, свѣ́та  соприсносꙋ́щна ро́ждшасѧ сло́ва, со дх҃омъ и҆схо́днымъ  свѣ́томъ, вѣ́рою сла́вимъ, и҆ превозно́симъ во всѧ̑  вѣ́ки. 
И҆ ны́нѣ, бг҃оро́диченъ: 
Врача̀ человѣ́кѡмъ пречⷭ҇таѧ родила̀ є҆сѝ,  всеси́льнаго сло́ва, хрⷭ҇та̀ гдⷭ҇а, прароди́тельныѧ ꙗ҆́звы  всѣ́хъ и҆сцѣлѧ́юща, превозносѧ́щихъ є҆го̀ во вѣ́ки. 
Пѣ́снь ѳ҃. 
І҆рмо́съ: Бг҃а человѣ́кѡмъ не возмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти: тобо́ю  же, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще съ нбⷭ҇ными вѡ́и тѧ̀ оу҆бл҃жа́емъ. 
(л. рѯ҃г) 
Зрѣ́ти чи́нове херꙋві́мстїи, влⷣко, добро́ты  твоеѧ̀ сла́вы не могꙋ́ще, крилы̀ покрыва́ющесѧ, непреста́ннѡ  трⷪ҇чнꙋю пѣ́снь вопїю́тъ, и҆ трїѷпоста́снꙋю твоегѡ̀  бг҃онача́лїѧ є҆ди́нственнагѡ держа́вꙋ сла́вѧще. 
Твоѧ̑ сїѧ̑нїѧ сл҃нце незаходи́мое, твои́хъ рабѡ́въ  пода́ждь срⷣца́мъ, и҆ просвѣтѝ дꙋ́шы, и҆ и҆зба́ви ѿ  мно́гихъ прегрѣше́нїй, є҆ди́не всемлⷭ҇тиве, и҆  трїѷпоста́сне, и҆ нетлѣ́нныѧ твоеѧ̀ жи́зни на́съ сподо́би. 
Сла́ва: Є҆́же свѣ́тъ є҆диноче́стный, и҆  трисо́лнечный, и҆ свѣтодѣ́тельный, бжⷭ҇тво̀ сꙋ́щее,  ѡ҆зарѝ вѣ́рою тѧ̀ пою́щихъ и҆ ѿ мра́чнагѡ и҆зба́ви  ѕлодѣ́йства, и҆ сподо́би свѣтлѣ́йшихъ твои́хъ селе́нїй,  ꙗ҆́кѡ пребл҃гі́й. 
И҆ ны́нѣ, бг҃оро́диченъ: 
Премꙋ́дрѣ человѣ́ка пре́жде созда̀ сн҃ъ тво́й,  дв҃о, и҆ и҆стлѣ́вшаго ѡ҆бновѝ тобо́ю, всепѣ́таѧ: и҆  бж҃е́ственнагѡ свѣ́та зарѝ невече́рнїѧ всѣ́хъ и҆спо́лни,  тѧ̀ бцⷣꙋ и҆́стинною вѣ́рою сла́вѧщихъ. 
Та́же припѣ́вы григо́рїа сїнаи́та: 
Досто́йно є҆́сть ꙗ҆́кѡ вои́стиннꙋ, сла́вити тѧ̀  бг҃а сло́ва, є҆гѡ́же трепе́щꙋтъ и҆ трѧсꙋ́тсѧ херꙋві́мы, и҆  славосло́вѧтъ си̑лы нбⷭ҇ныѧ, воскрⷭ҇шаго тридне́внѡ и҆з̾  гро́ба хрⷭ҇та̀ жизнода́вца стра́хомъ просла́вимъ. 
Воспои́мъ всѝ бг҃олѣ́пнѡ пѣ́сньми бж҃е́ственными,  ѻ҆ц҃а̀, и҆ сн҃а, и҆ дх҃а бж҃е́ственнаго, трїѷпоста́снꙋю  держа́вꙋ, є҆ди́но црⷭ҇тво и҆ гдⷭ҇ьство. 
Ю҆́же пою́тъ всѝ земноро́днїи, и҆ славосло́вѧтъ  си̑лы нбⷭ҇ныѧ, ѿ всѣ́хъ вѣ́рнѡ покланѧ́емꙋю, є҆ди́ницꙋ  по сꙋществꙋ̀ трїѷпоста́снꙋю. 
Гдⷭ҇онача́льнꙋю херꙋві̑мъ, и҆ бг҃онача́льнꙋю без̾  сравне́нїѧ серафі̑мъ, нераздѣ́льнꙋю трⷪ҇цꙋ во є҆ди́ницѣ,  сꙋ́щее бг҃онача́лїе тѧ̀ велича́емъ. 
Ѻ҆ц҃ꙋ̀ безнача́льномꙋ и҆ бг҃ꙋ, собезнача́льномꙋ  сло́вꙋ со дх҃омъ покланѧ́юсѧ: неразлꙋ́чное є҆ди́но  соединѧ́емое сꙋщество̀, тричи́сленнꙋю є҆ди́ницꙋ пѣ́сньми  почти́мъ. 
(л. рѯ҃г ѡ҆б.) 
Лꙋчеза̑рныѧ твоѧ̑ мѡ́лнїѧ возсїѧ́й мѝ, бж҃е мо́й  трїѷпоста́сне, вседѣ́телю, и҆ до́мъ мѧ̀ покажѝ твоеѧ̀  непристꙋ́пныѧ сла́вы, свѣ́телъ и҆ свѣтоно́сенъ и҆  неизмѣ́ненъ. 
Є҆гѡ́же трепе́щꙋтъ и҆ трѧсꙋ́тсѧ херꙋві́ми и҆  славосло́вѧтъ а҆́гг҃льскаѧ вѡ́инства, ѿ дв҃ы неизрече́ннѡ  вопло́щшагосѧ хрⷭ҇та̀ жизнода́вца стра́хомъ просла́вимъ. 
Та́же, Трист҃о́е. Прест҃а́ѧ трⷪ҇це: Ѻ҆́ч҃е  на́шъ: Ѵ҆пакоѝ гла́са. Гдⷭ҇и поми́лꙋй, м҃. Сла́ва,  и҆ ны́нѣ: Чтⷭ҇нѣ́йшꙋю херꙋві̑мъ: И҆ возгла́съ ѿ  сщ҃е́нника: Бж҃е оу҆ще́дри ны̀: 
И҆ мл҃тва глаго́летсѧ ѿ і҆ере́а: 
Всемогꙋ́щаѧ и҆ животворѧ́щаѧ ст҃а́ѧ трⷪ҇це, и҆  свѣтонача́льнаѧ, ꙗ҆́же мі́рнꙋю всѧ́кꙋю и҆ премі́рнꙋю  тва́рь, за є҆ди́нꙋ бл҃гость ѿ не сꙋ́щихъ приведы́й, и҆  промышлѧ́ѧ, и҆ содержа́щи, и҆́же по про́чихъ твои́хъ  неизрече́нныхъ ѡ҆ земно́мъ ро́дѣ бл҃годѣѧ́нїихъ, и҆  покаѧ́нїе на́мъ, ра́ди плотска́гѡ неможе́нїѧ, до сме́рти  дарова́вый: не ѡ҆ста́ви на́съ ѻ҆каѧ́нныхъ въ лꙋка́выхъ  на́шихъ дѣѧ́нїихъ оу҆мре́ти, нижѐ ѕлонача́льникꙋ и҆  зави́стцꙋ и҆ гꙋби́телю посмѣ́шство бы́ти: зри́ши бо,  бл҃госе́рде, є҆ли́къ оу҆̀бо ѻ҆́нагѡ на на́съ навѣ́тъ и҆  вражда̀, є҆ли́ко же и҆ на́ше страстова́нїе и҆ сла́бость и҆  небреже́нїе. Но неѡскꙋ̑дныѧ твоѧ̑ бл҃гѡсти содѣ́лай на  на́съ, мо́лимъ на всѧ́кїй де́нь и҆ ча́съ прогнѣ́вающїи тѧ̀,  чтⷭ҇ны́хъ и҆ животво́рныхъ за́повѣдей престꙋпле́нїемъ. И҆  всѧ̑ оу҆́бѡ всегѡ̀ преше́дшагѡ живота̀ на́шегѡ, и҆ до  ны́нѣшнѧгѡ часа̀ согрѣшє́ннаѧ на́ми, въ дѣѧ́нїихъ и҆лѝ  глаго́ланїихъ и҆лѝ въ помышле́нїихъ, ѡ҆ста́ви и҆ простѝ.  Сподо́би же на́съ, про́чее сконча́ти житїѐ въ покаѧ́нїи, и҆  оу҆миле́нїи, и҆ соблюде́нїи ст҃ы́хъ твои́хъ повелѣ́нїй.  А҆́ще оу҆́бѡ сла́достїю прельсти́вшесѧ, многоѡбра́знѣ  согрѣши́хомъ, и҆лѝ ме́рзкими похотьмѝ неполе́зными и҆  вре́дными ѡ҆больсти́вшесѧ препроводи́хомъ: А҆́ще гнѣ́вомъ  и҆ ꙗ҆́ростїю подви́гшесѧ безслове́сною, кого̀ бра́та  на́шего ѡ҆скорби́хомъ: А҆́ще ѧ҆зы́комъ неизбѣ́жныхъ и҆  стро́потныхъ, и҆ крѣ́пкихъ сѣте́й ѡ҆б̾ѧ́хомсѧ: А҆́ще  ко́имъ чꙋ́вствъ на́шихъ, и҆лѝ всѣ́ми, (л. рѯ҃д) во́лею,  и҆лѝ нево́лею, вѣ́дꙋще и҆лѝ не вѣ́дꙋще, ѿ восхище́нїѧ  и҆лѝ поꙋче́нїѧ, безꙋ́мнѡ поползо́хомсѧ: А҆́ще же лꙋка́выми  по́мыслы и҆ сꙋ́етными со́вѣсть ѡ҆скверни́хомъ: А҆́ще ли  ко́имъ дрꙋги́мъ ѡ҆́бразомъ прегрѣши́хомъ ѿ предпрїѧ́тїѧ  и҆ ѻ҆бы́чаѧ томи́ми ѕла́гѡ, простѝ на́мъ и҆ ѡ҆ста́ви всѧ̑  всеще́дре, пребл҃же и҆ многомлⷭ҇тиве. И҆ да́рꙋй на́мъ  про́чее бо́дрость и҆ си́лꙋ, во є҆́же твори́ти во́лю твою̀  бл҃гꙋ, и҆ бл҃гоꙋго́днꙋ, и҆ соверше́ннꙋ: Да нощна́гѡ и҆  мра́чнагѡ ѕла̀, свѣтови́днымъ покаѧ́нїемъ премѣ́ншесѧ, и҆  ꙗ҆́кѡ во днѝ бл҃гоѡбра́знѡ ходѧ́ще, и҆ ѡ҆чище́ни  ѡ҆б̾ѧви́мсѧ чл҃вѣколю́бїю твоемꙋ̀ недосто́йнїи,  воспѣва́юще тѧ̀ и҆ велича́юще во вѣ́ки, а҆ми́нь. 
Въ недѣ́лю на оу҆́трени 
по є҆ѯа̀ ѱалмѣ́хъ, Бг҃ъ гдⷭ҇ь и҆ ꙗ҆ви́сѧ:  на гла́съ ѕ҃, и҆ глаго́лемъ тропа́рь: А҆́гг҃льскїѧ си̑лы  на гро́бѣ твое́мъ: два́жды Сла́ва, и҆ ны́нѣ:  Бл҃гослове́ннꙋю нарекі́й твою̀ мт҃рь: 
И҆ ѻ҆бы́чное стїхосло́вїе ѱалтирѧ̀. 
По а҃-мъ стїхосло́вїи сѣда́льны воскрⷭ҇ны, гла́съ  ѕ҃. 
Гро́бꙋ ѿве́рстꙋ, а҆́дꙋ пла́чꙋщꙋсѧ, марі́а вопїѧ́ше  ко скры́вшымсѧ а҆пⷭ҇лѡмъ: и҆зыди́те вїногра́да дѣ́лателїе,  проповѣ́дите воскрⷭ҇нїѧ сло́во: воскр҃се гдⷭ҇ь, подаѧ́й  мі́рови ве́лїю млⷭ҇ть. 
Сті́хъ: Воскрⷭ҇нѝ, гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀: 
Гдⷭ҇и, предстоѧ́ше гро́бꙋ твоемꙋ̀ марі́а магдали́на,  и҆ пла́чꙋщи вопїѧ́ше, вертогра́дарѧ тѧ̀ мнѧ́щи, глаго́лаше:  гдѣ̀ скры́лъ є҆сѝ вѣ́чный живо́тъ; гдѣ̀ положи́лъ  є҆сѝ, и҆́же на прⷭ҇то́лѣ херꙋві́мстѣмъ; стрегꙋ́щїи бо  сего̀, ѿ стра́ха ѡ҆мертвѣ́ша. и҆лѝ гдⷭ҇а моего̀ дади́те  мѝ, и҆лѝ со мно́ю возопі́йте: и҆́же въ ме́ртвыхъ бы́въ, и҆  мє́ртвыѧ воскр҃си́въ, сла́ва тебѣ̀. 
Сла́ва, и҆ ны́нѣ бг҃оро́диченъ: 
Преднаписꙋ́етъ гедеѡ́нъ зача́тїе, и҆ сказꙋ́етъ дв҃дъ  ржⷭ҇тво̀ твоѐ, бцⷣе: сни́де бо, ꙗ҆́кѡ до́ждь на рꙋно̀,  сло́во во чре́во (л. рѯ҃д ѡ҆б.) твоѐ, и҆ прозѧбла̀ є҆сѝ  без̾ сѣ́мене, землѐ ст҃а́ѧ, мі́рови сп҃се́нїе, хрⷭ҇та̀  бг҃а на́шего, бл҃года́тнаѧ. 
По в҃-мъ стїхосло́вїи сѣда́льны воскрⷭ҇ны, гла́съ  ѕ҃: 
Живо́тъ во гро́бѣ возлежа́ше, и҆ печа́ть на ка́мени  надлежа́ше, ꙗ҆́кѡ цр҃ѧ̀ спѧ́ща во́ини стрежа́хꙋ хрⷭ҇та̀: и҆  врагѝ своѧ̑ неви́димѡ порази́вый воскр҃се гдⷭ҇ь. 
Сті́хъ: И҆сповѣ́мсѧ тебѣ̀, гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Преднаписꙋ́етъ і҆ѡ́на гро́бъ тво́й, и҆ сказꙋ́етъ  сѷмеѡ́нъ воста́нїе бж҃е́ственное, безсме́ртне гдⷭ҇и:  соше́лъ бо є҆сѝ ꙗ҆́кѡ ме́ртвъ во гро́бъ, разрꙋши́вый  а҆́дѡва врата̀. воскр҃лъ же є҆сѝ кромѣ̀ тлѣ́нїѧ ꙗ҆́кѡ  влⷣка, во сп҃се́нїе мі́ра, хрⷭ҇тѐ бж҃е на́шъ,  просвѣти́вый сꙋ́щыѧ во тьмѣ̀. 
Сла́ва, и҆ ны́нѣ, бг҃оро́диченъ: 
Бцⷣе дв҃о, молѝ сн҃а твоего̀, во́лею  пригвожде́ннаго на крⷭ҇тѣ̀, и҆ воскрⷭ҇шаго и҆з̾ ме́ртвыхъ  хрⷭ҇та̀ бг҃а на́шего, сп҃сти́сѧ дꙋша́мъ на́шымъ. 
По непоро́чныхъ ѵ҆пакоѝ, гла́съ ѕ҃: 
Во́льною и҆ животворѧ́щею твое́ю сме́ртїю, хрⷭ҇тѐ,  врата̀ а҆́дѡва сокрꙋши́въ ꙗ҆́кѡ бг҃ъ, ѿве́рзлъ є҆сѝ  на́мъ дре́внїй ра́й, и҆ воскр҃съ и҆з̾ ме́ртвыхъ, и҆зба́вилъ  є҆сѝ ѿ тлѣ́нїѧ живо́тъ на́шъ. 
Та́же степє́нна, гла́съ ѕ҃, по два́жды: 
На нб҃о ѻ҆́чи моѝ возвожꙋ̀ къ тебѣ̀, сло́ве,  оу҆ще́дри мѧ̀, да живꙋ̀ тебѣ̀. 
Поми́лꙋй на́съ оу҆ничиже́нныхъ, оу҆строѧ́ѧ  бл҃гопотрє́бныѧ твоѧ̑ сосꙋ́ды сло́ве. 
Сла́ва: Ст҃о́мꙋ дх҃ꙋ, всѧ́каѧ всесп҃си́тельнаѧ  вина̀, а҆́ще ко́емꙋ се́й по достоѧ́нїю дхне́тъ: ско́рѡ  взе́млетъ ѿ земны́хъ, восперѧ́етъ, возраща́етъ,  оу҆строѧ́етъ горѣ̀. 
И҆ ны́нѣ, то́йже. 
А҆нтїфѡ́нъ в҃: 
А҆́ще не гдⷭ҇ь бы бы́лъ въ на́съ, никто́же ѿ на́съ  проти́вꙋ (л. рѯ҃є) возмо́глъ бы вра̑жїимъ бра́немъ  ѡ҆долѣ́ти: побѣжда́ющїи бо ѿ здѣ̀ возно́сѧтсѧ. 
Зꙋбы̀ и҆́хъ да не ꙗ҆́та бꙋ́детъ дꙋша̀ моѧ̀, ꙗ҆́кѡ  птене́цъ сло́ве: оу҆вы̀ мнѣ̀, ка́кѡ и҆́мамъ ѿ врага̀  и҆збы́ти, грѣхолюби́въ сы́й; 
Сла́ва: Ст҃ы́мъ дх҃омъ ѡ҆боже́нїе всѣ̑мъ,  бл҃говоле́нїе, ра́зꙋмъ, ми́ръ и҆ бл҃гослове́нїе:  равнодѣ́тельный бо є҆́сть ѻ҆ц҃ꙋ̀ и҆ сло́вꙋ. 
И҆ ны́нѣ, то́йже. 
А҆нтїфѡ́нъ г҃: 
Надѣ́ющїйсѧ на гдⷭ҇а врагѡ́мъ стра́шни, и҆ всѣ́мъ  ди́вни: горѣ́ бо зрѧ́тъ. 
Въ беззакѡ́нїѧ рꙋ́къ свои́хъ, првⷣныхъ жре́бїй,  помо́щника тѧ̀ и҆мѣ́ѧй сп҃се не простира́етъ. 
Сла́ва: Ст҃а́гѡ дх҃а держа́ва на всѣ́хъ: є҆мꙋ́же  вы̑шнѧѧ вѡ́инства покланѧ́ютсѧ со всѧ́кимъ дыха́нїемъ  до́льнымъ. 
И҆ ны́нѣ, то́йже. 
Прокі́менъ, гла́съ ѕ҃: Гдⷭ҇и, воздви́гни си́лꙋ  твою̀, и҆ прїидѝ во є҆́же сп҃стѝ на́съ. 
Сті́хъ: Пасы́й і҆и҃лѧ вонмѝ, наставлѧ́ѧй ꙗ҆́кѡ  ѻ҆вча̀ і҆ѡ́сифа. 
Всѧ́кое дыха́нїе да хва́литъ гдⷭ҇а. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Є҆ѵⷢ҇лїе воскрⷭ҇но, оу҆́треннее ѕ҃, ѿ лꙋкѝ  зача́ло рд҃і. 
Во вре́мѧ ѻ҆́но, воскр҃съ і҆и҃съ ѿ ме́ртвыхъ,  ста̀ посредѣ̀ оу҆ч҃нкъ свои́хъ, и҆ глаго́ла и҆̀мъ: ми́ръ  ва́мъ. Оу҆боѧ́вшесѧ же и҆ пристра́шни бы́вше, мнѧ́хꙋ дꙋ́хъ  ви́дѧще. И҆ речѐ и҆̀мъ, что̀ смꙋще́ни є҆стѐ; и҆ почто̀  помышлє́нїѧ вхо́дѧтъ въ сердца̀ ва̑ша; Ви́дите рꙋцѣ̀ моѝ,  и҆ но́зѣ моѝ, ꙗ҆́кѡ са́мъ а҆́зъ є҆́смь: ѡ҆сѧжи́те мѧ̀ и҆  ви́дите, ꙗ҆́кѡ дꙋ́хъ пло́ти и҆ ко́сти не и҆́мать, ꙗ҆́коже  менѐ ви́дите и҆мꙋ́ща. И҆ сїѐ ре́къ, показа̀ и҆̀мъ рꙋ́цѣ  и҆ но́зѣ. Є҆ще́ же не вѣ́рꙋющымъ и҆̀мъ ѿ ра́дости, и҆  чꙋдѧ́щымсѧ, речѐ и҆̀мъ: и҆́мате ли что̀ снѣ́дно здѣ̀;  Ѻ҆ни́ же да́ша є҆мꙋ̀ ры́бы печены̀ ча́сть, и҆ ѿ пче́лъ  (л. рѯ҃є ѡ҆б.) со́тъ. И҆ взе́мъ, пред̾ ни́ми ꙗ҆дѐ.  Рече́ же и҆̀мъ: сїѧ̑ сꙋ́ть словеса̀, ꙗ҆̀же глаго́лахъ къ  ва́мъ, є҆щѐ сы́й съ ва́ми, ꙗ҆́кѡ подоба́етъ сконча́тисѧ  всѣ̑мъ напи̑саннымъ въ зако́нѣ мѡѷсе́овѣ, и҆  прⷪ҇ро́цѣхъ, и҆ ѱалмѣ́хъ ѡ҆ мнѣ̀. Тогда̀ ѿве́рзе  и҆̀мъ оу҆́мъ разꙋмѣ́ти писа̑нїѧ, И҆ речѐ и҆̀мъ: ꙗ҆́кѡ  та́кѡ пи́сано є҆́сть, и҆ та́кѡ подоба́ше пострада́ти  хрⷭ҇тꙋ̀, и҆ воскрⷭ҇нꙋти ѿ ме́ртвыхъ въ тре́тїй де́нь: И҆  проповѣ́датисѧ во и҆́мѧ є҆гѡ̀ покаѧ́нїю, и҆ ѿпꙋще́нїю  грѣхѡ́въ, во всѣ́хъ ꙗ҆зы́цѣхъ, наче́нше ѿ і҆ерⷭ҇ли́ма.  Вы́ же є҆стѐ свидѣ́телїе си̑мъ. И҆ сѐ а҆́зъ послю̀  ѡ҆бѣтова́нїе ѻ҆ц҃а̀ моегѡ̀ на вы̀: вы́ же сѣди́те во  гра́дѣ і҆ерⷭ҇ли́мстѣ, до́ндеже ѡ҆блече́тесѧ си́лою свы́ше.  И҆зве́дъ же и҆̀хъ во́нъ до виѳа́нїи, и҆ воздви́гъ рꙋцѣ̀  своѝ, и҆ бл҃гословѝ и҆̀хъ. И҆ бы́сть є҆гда̀  бл҃гословлѧ́ше и҆̀хъ, ѿстꙋпѝ ѿ ни́хъ, и҆ возноша́шесѧ  на нб҃о. И҆ ті́и поклони́шасѧ є҆мꙋ̀, и҆ возврати́шасѧ во  і҆ерⷭ҇ли́мъ съ ра́достїю вели́кою. И҆ бѧ́хꙋ вы́нꙋ въ цр҃кви,  хва́лѧще и҆ бл҃гословѧ́ще бг҃а. а҆ми́нь. 
Та́же: Воскрⷭ҇нїе хрⷭ҇то́во ви́дѣвше, поклони́мсѧ  ст҃о́мꙋ гдⷭ҇ꙋ і҆и҃сꙋ, є҆ди́номꙋ безгрѣ́шномꙋ. крⷭ҇тꙋ̀  твоемꙋ̀ покланѧ́емсѧ хрⷭ҇тѐ, и҆ ст҃о́е воскрⷭ҇нїе твоѐ  пое́мъ и҆ сла́вимъ: ты́ бо є҆сѝ бг҃ъ на́шъ, ра́звѣ тебѐ  и҆но́гѡ не зна́емъ, и҆́мѧ твоѐ и҆менꙋ́емъ. прїиди́те всѝ  вѣ́рнїи, поклони́мсѧ ст҃о́мꙋ хрⷭ҇то́вꙋ воскрⷭ҇нїю, се́ бо  прїи́де крⷭ҇то́мъ ра́дость всемꙋ̀ мі́рꙋ. всегда̀  бл҃гословѧ́ще гдⷭ҇а, пое́мъ воскрⷭ҇нїе є҆гѡ̀: распѧ́тїе бо  претерпѣ́въ, сме́ртїю сме́рть разрꙋшѝ. 
По н҃-мъ ѱалмѣ̀, Сла́ва: 
Мл҃твами а҆пⷭ҇лѡвъ, млⷭ҇тиве, ѡ҆чи́сти мно́жєства  согрѣше́нїй на́шихъ. 
И҆ ны́нѣ: Мл҃твами бцⷣы, млⷭ҇тиве, ѡ҆чи́сти  мно́жєства согрѣше́нїй на́шихъ. 
Та́же, гла́съ ѕ҃: 
Поми́лꙋй мѧ̀ бж҃е, по вели́цѣй млⷭ҇ти твое́й, и҆ по  мно́жествꙋ щедро́тъ твои́хъ ѡ҆чи́сти беззако́нїе моѐ. 
(л. рѯ҃ѕ)  
Та́же: Воскр҃съ і҆и҃съ ѿ гро́ба, ꙗ҆́коже  проречѐ, дадѐ на́мъ живо́тъ вѣ́чный и҆ ве́лїю млⷭ҇ть. 
А҆́ще ли недѣ́лѧ мытарѧ̀, и҆лѝ блꙋ́днагѡ, и҆лѝ  мѧсопꙋ́стнаѧ, и҆ сыропꙋ́стнаѧ, и҆ въ прѡ́чїѧ недѣ̑ли  вели́кагѡ поста̀, вмѣ́стѡ мл҃твами а҆пⷭ҇лѡвъ: 
Сла́ва, гла́съ и҃: 
Покаѧ́нїѧ ѿве́рзи мѝ двє́ри жизнода́вче:  оу҆́тренюетъ бо дꙋ́хъ мо́й ко хра́мꙋ ст҃о́мꙋ твоемꙋ̀,  хра́мъ носѧ́й тѣле́сный, ве́сь ѡ҆скверне́нъ: но ꙗ҆́кѡ  ще́дръ ѡ҆чи́сти, бл҃гоꙋтро́бною твое́ю млⷭ҇тїю. 
И҆ ны́нѣ, бг҃оро́диченъ: 
На сп҃се́нїѧ стєзѝ наста́ви мѧ̀ бцⷣе: стꙋ́дными  бо ѡ҆калѧ́хъ дꙋ́шꙋ грѣхмѝ и҆ въ лѣ́ности всѐ житїѐ моѐ  и҆жди́хъ: но твои́ми мл҃твами и҆зба́ви мѧ̀ ѿ всѧ́кїѧ  нечистоты̀. 
Та́же, гла́съ ѕ҃: Поми́лꙋй мѧ̀ бж҃е: [пи́санъ  вы́ше сегѡ̀]. 
Посе́мъ: Мно́жєства содѣ́ѧнныхъ мно́ю лю́тыхъ,  помышлѧ́ѧ ѻ҆каѧ́нный, трепе́щꙋ стра́шнагѡ днѐ сꙋ́днагѡ: но  надѣ́ѧсѧ на млⷭ҇ть бл҃гоꙋтро́бїѧ твоегѡ̀, ꙗ҆́кѡ дв҃дъ  вопїю́ ти: поми́лꙋй мѧ̀ бж҃е, по вели́цѣй твое́й млⷭ҇ти. 
Канѡ́нъ воскрⷭ҇нъ. Гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на, ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Припѣ́въ: Сла́ва гдⷭ҇и ст҃о́мꙋ воскрⷭ҇нїю твоемꙋ̀. 
Распросте́ртыми дла́ньми на крⷭ҇тѣ̀, ѻ҆те́ческагѡ  и҆спо́лнилъ є҆сѝ бл҃говоле́нїѧ бл҃гі́й і҆и҃се всѧ́чєскаѧ:  тѣ́мже побѣ́днꙋю пѣ́снь тебѣ̀ всѝ пое́мъ. 
Стра́хомъ къ тебѣ̀ ꙗ҆́кѡ рабы́нѧ, сме́рть  повелѣ́вшисѧ, пристꙋпѝ влⷣцѣ живота̀, то́ю подаю́щемꙋ  на́мъ безконе́чный живо́тъ и҆ воскрⷭ҇нїе. 
Бг҃оро́диченъ: Своего̀ прїе́мши содѣ́телѧ, ꙗ҆́кѡ  са́мъ восхотѣ̀, ѿ безсѣ́меннагѡ твоегѡ̀ чре́ва, па́че  оу҆ма̀ воплоща́ема, чтⷭ҇аѧ, тва́рей вои́стиннꙋ ꙗ҆ви́ласѧ  є҆сѝ влⷣчца. 
(л. рѯ҃ѕ ѡ҆б.) 
И҆́нъ канѡ́нъ крⷭ҇товоскрⷭ҇нъ. 
Пѣ́снь а҃. 
І҆рмо́съ: Волно́ю морско́ю скры́вшаго дре́вле,  гони́телѧ мꙋчи́телѧ, под̾ земле́ю скры́ша, спасе́нныхъ  ѻ҆́троцы: но мы̀ ꙗ҆́кѡ ѻ҆трокови́цы, гдⷭ҇ви пои́мъ:  сла́внѡ бо просла́висѧ. 
Сꙋди́лищꙋ пїла́товꙋ предстои́тъ хотѧ́й,  беззако́нномꙋ сꙋдꙋ̀, ꙗ҆́кѡ сꙋди́мь сꙋдїѧ̀, и҆ ѿ рꙋкѝ  непра́вды по лицꙋ̀ заꙋша́етсѧ бг҃ъ: є҆гѡ́же трепе́щꙋтъ  землѧ̀ и҆ нбⷭ҇наѧ. 
Просте́рлъ є҆сѝ бж҃е́ствєнныѧ дла̑ни твоѧ̑ сп҃се,  на пречⷭ҇томъ твое́мъ и҆ живоно́сномъ крⷭ҇тѣ̀, и҆ собра́лъ  є҆сѝ ꙗ҆зы́ки въ позна́нїе твоѐ влⷣко, покланѧ́ющыѧсѧ  гдⷭ҇и сла́вномꙋ твоемꙋ̀ распѧ́тїю. 
Крⷭ҇тобг҃оро́диченъ: Стоѧ́ше сле́зъ и҆сто́чники  и҆спꙋща́ющи пренепоро́чнаѧ, при крⷭ҇тѣ̀ твое́мъ сп҃се,  ꙗ҆́же ѿ ребра̀ твоегѡ̀ ка̑пли крове́й зрѧ́щи хрⷭ҇тѐ, и҆  твою̀ безприкла́днꙋю млⷭ҇ть сла́вѧщи. 
И҆́нъ канѡ́нъ прест҃ѣ́й бцⷣѣ, [є҆го́же  краестро́чїе: Мт҃и бж҃їѧ, незави́стнꙋю мѝ да́ждь  бл҃года́ть.] 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль: 
Прича́щшисѧ є҆́ѵа садꙋ̀ преслꙋша́ннагѡ бра́шна,  клѧ́твꙋ введѐ: но сїю̀ разрѣши́ла є҆сѝ чⷭ҇таѧ,  бл҃гослове́нїѧ нача́токъ, хрⷭ҇та̀ ро́ждши. 
Ꙗ҆́же би́сера ѿ бж҃е́ственныѧ мо́лнїи хрⷭ҇та̀  ро́ждши, страсте́й мои́хъ мглꙋ̀, и҆ прегрѣше́нїй смꙋще́нїе  чтⷭ҇аѧ, разженѝ свѣ́томъ твоеѧ̀ свѣ́тлости. 
Ꙗ҆зы́кѡвъ ча́ѧнїе і҆а́кѡвъ, и҆з̾ тебѐ  воплоща́емаго предзрѧ́ше та́йнѡ, оу҆́мныма ѻ҆чи́ма, бг҃а,  и҆зба́вльшаго на́съ хода́тайствомъ твои́мъ. 
Ѡ҆скꙋдѣ́вшымъ кнѧзє́мъ ѿ колѣ́на і҆ꙋ́дова,  пречⷭ҇таѧ, сн҃ъ тво́й и҆ бг҃ъ, проше́дъ во́ждь, над̾ концы̀  земны́ми ны́нѣ вои́стиннꙋ воцр҃и́сѧ. 
Пѣ́снь г҃. 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е  мо́й, вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ̑данїѧ твоегѡ̀. 
(л. рѯ҃з) 
Бг҃а распина́ема пло́тїю зрѧ́щи тва́рь, разрꙋша́шесѧ  стра́хомъ: но содержи́тельною дла́нїю на́съ ра́ди  распѧ́тагѡ, крѣ́пкѡ держи́ма бѣ̀. 
Сме́ртїю сме́рть разоре́на, лежи́тъ ѻ҆каѧ́ннаѧ  без̾ дыха́нїѧ: живота́ бо не терпѧ́щи бж҃е́ственнагѡ  прираже́нїѧ, оу҆мерщвлѧ́етсѧ крѣ́пкїй, и҆ да́рꙋетсѧ  всѣ̑мъ воскрⷭ҇нїе. 
Бг҃оро́диченъ: Бж҃е́ственнагѡ ржⷭ҇тва̀ твоегѡ̀  чⷭ҇таѧ, всѧ́кїй є҆стества̀ чи́нъ превосхо́дитъ чꙋ́до: бг҃а  бо преесте́ственнѣ зачала̀ є҆сѝ во чре́вѣ, и҆ ро́ждши  пребыва́еши приснодв҃а. 
И҆́нъ. 
І҆рмо́съ: Тебѐ на вода́хъ повѣ́сившаго всю̀ зе́млю  неѡдержи́мѡ тва́рь ви́дѣвши на ло́бнѣмъ ви́сима,  оу҆́жасомъ мно́гимъ содрага́шесѧ, нѣ́сть ст҃ъ, ра́звѣ  тебѐ гдⷭ҇и, взыва́ющи. 
Во гро́бѣ тридне́вствовавый, воскр҃си́лъ є҆сѝ  животворѧ́щимъ воста́нїемъ пре́жде оу҆мерщвлє́ныѧ, и҆  ѡ҆сꙋжде́нїѧ разрѣши́вшесѧ ра́достнѡ веселѧ́хꙋсѧ, сѐ  и҆збавле́нїе прише́лъ є҆сѝ, гдⷭ҇и, взыва́юще. 
Сла́ва твоемꙋ̀ воста́нїю сп҃се на́шъ, ꙗ҆́кѡ на́съ  ѿ а҆́да тлѣ́нїѧ, и҆ сме́рти и҆зба́вилъ є҆сѝ, ꙗ҆́кѡ  всеси́ленъ. и҆ пою́ще глаго́лемъ: нѣ́сть ст҃ъ, ра́звѣ  тебѐ гдⷭ҇и, чл҃вѣколю́бче. 
Бг҃оро́диченъ: Ты̀ ѿ тебѐ ро́ждшагосѧ ꙗ҆́кѡ  ви́дѣла є҆сѝ оу҆ѧ́звлена копїе́мъ, оу҆ѧзви́ласѧ є҆сѝ  срⷣцемъ прест҃а́ѧ всенепоро́чнаѧ, и҆ оу҆жаса́ющисѧ  глаго́лала є҆сѝ: что̀ тебѣ̀ воздадѐ, ча́до, наро́дъ  пребеззако́нный; 
И҆́нъ. 
І҆рмо́съ: Нѣ́сть ст҃ъ, ꙗ҆́коже ты̀: 
Тлѣ́ннꙋю мою̀ пло́ть и҆ сме́ртнꙋю, всечⷭ҇таѧ  бг҃омт҃и, и҆з̾ чре́ва твоегѡ̀ несказа́ннѡ прїе́мъ бл҃гі́й,  и҆ ѡ҆безтлѣ́нивъ сїю̀, вѣ́чнѣ себѣ̀ свѧза́лъ є҆́сть. 
Бг҃а воплоща́ема и҆з̾ тебѐ зрѧ́ще дв҃о,  оу҆жаса́хꙋсѧ стра́хомъ ли́цы а҆́гг҃льстїи: и҆ ꙗ҆́кѡ мт҃рь  бж҃їю, немо́лчными пѣ́сньми тѧ̀ почита́ютъ. 
Оу҆жасе́сѧ го́рꙋ оу҆́мнꙋю ви́дѣвъ тѧ̀ прⷪ҇ро́къ  данїи́лъ, и҆з̾ неѧ́же (л. рѯ҃з ѡ҆б.) ка́мень ѿсѣче́сѧ  кромѣ̀ рꙋ́къ: и҆ де́мѡнскаѧ ка́пища, бг҃омт҃и, крѣ́пкѡ  сокрꙋшѝ. 
Не мо́жетъ сло́во тѧ̀ человѣ́ческое, нижѐ ѧ҆зы́къ  дв҃о, похвали́ти досто́йнѡ: и҆з̾ тебе́ бо без̾ сѣ́мене  жизнода́вецъ хрⷭ҇то́съ, воплоти́тисѧ пречⷭ҇таѧ бл҃говолѝ. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ смы́сла  чи́ста ѡ҆ гдⷭ҇ѣ пра́зднꙋющи. 
Дре́во процвѣло̀ є҆́сть хрⷭ҇тѐ, и҆́стинныѧ  жи́зни: крⷭ҇тъ бо водрꙋзи́сѧ, и҆ напое́нъ бы́въ кро́вїю и҆  водо́ю, ѿ нетлѣ́ннагѡ твоегѡ̀ ребра̀ живо́тъ на́мъ  прозѧбѐ. 
Не ктомꙋ̀ ѕмі́й мнѣ̀ ло́жнѣ ѡ҆боже́нїе  подлага́етъ: хрⷭ҇то́съ бо бл҃годѣ́латель человѣ́ческагѡ  є҆стества̀, ны́нѣ невозбра́ннѡ стезю̀ живота̀ мнѣ̀  ѿве́рзе. 
Бг҃оро́диченъ: Ꙗ҆́кѡ вои́стиннꙋ неизвѣща̑ннаѧ и҆  непостижи̑маѧ, ꙗ҆̀же твоегѡ̀ бг҃олѣ́пнагѡ бцⷣе, сꙋ́ть  ржⷭ҇тва̀, сꙋ́щымъ на землѝ и҆ на нб҃сѝ, приснодв҃о  та̑инства! 
И҆́нъ. 
І҆рмо́съ: На крⷭ҇тѣ̀ твоѐ бж҃е́ственное  и҆стоща́нїе, прови́дѧ а҆ввакꙋ́мъ, оу҆жа́ссѧ вопїѧ́ше: ты̀  си́льныхъ пресѣ́клъ є҆сѝ держа́вꙋ бл҃же, прїѡбща́ѧсѧ  сꙋ́щымъ во а҆́дѣ, ꙗ҆́кѡ всеси́ленъ. 
Чтⷭ҇ны́й крⷭ҇тъ тво́й почита́емъ, и҆ гво́зди  хрⷭ҇тѐ, и҆ ст҃о́е копїѐ съ тро́стїю, вѣне́цъ и҆́же ѿ  те́рнїй, и҆́миже ѿ а҆́дова и҆стлѣ́нїѧ и҆зба́вихомсѧ. 
Гро́бъ сп҃се, тѧ̀ под̾ѧ́тъ во́лею ме́ртва ѡ҆ на́съ  ꙗ҆́вльшагосѧ, но ника́коже возмо́же сло́ве оу҆держа́ти:  ꙗ҆́кѡ бг҃ъ бо воскрⷭ҇лъ є҆сѝ сп҃са́ти ро́дъ на́шъ. 
Крⷭ҇тобг҃оро́диченъ: Бг҃ороди́тельнице приснодв҃о,  сп҃са хрⷭ҇та̀ человѣ́кѡмъ ро́ждшаѧ, ѿ бѣ́дъ и҆ мꙋ́ки  и҆зба́ви на́съ, прибѣга́ющихъ вѣ́рою къ бж҃е́ственномꙋ  покро́вꙋ твоемꙋ̀. 
И҆́нъ. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь: 
Пое́мъ пречⷭ҇таѧ, тебѐ всенепоро́чнꙋю, и҆̀же тобо́ю  сп҃сшїисѧ, (л. рѯ҃и) и҆ бл҃гоче́стнѡ пою́ще взыва́емъ:  бл҃гослове́на, ꙗ҆́же бг҃а приснодв҃о ро́ждшаѧ. 
Свѣ́тъ незаходи́мый дв҃о, родила̀ є҆сѝ сꙋ́щымъ во  тьмѣ̀ житїѧ̀, пло́тїю свѣтѧ́щъ всебл҃же́ннаѧ: и҆ пою́щымъ  тѧ̀, ра́дость приснодв҃о и҆сточи́ла є҆сѝ. 
Бл҃года́ть процвѣтѐ, зако́нъ преста̀, тобо́ю  всест҃а́ѧ: ты́ бо чⷭ҇таѧ, родила̀ є҆сѝ гдⷭ҇а, подаю́щаго  на́мъ приснодв҃о ѡ҆ставле́нїе. 
Ме́ртва мѧ̀ показа̀ сада̀ вкꙋше́нїе: жи́зни же  дре́во, и҆з̾ тебѐ ꙗ҆́вльшеесѧ пречⷭ҇таѧ, воскр҃сѝ, и҆  ра́йскїѧ сла́дости наслѣ́дника мѧ̀ оу҆стро́и. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Оу҆стꙋпа́ютъ мнѣ̀ херꙋві́ми ны́нѣ, и҆ пла́менное  ѻ҆рꙋ́жїе влⷣко, плещѝ мнѣ̀ дае́тъ, тѧ̀ ви́дѣвше сло́ве  бж҃їй и҆́стиннаго бг҃а, разбо́йникꙋ пꙋ́ть сотво́ршаго въ  ра́й. 
Не ктомꙋ̀ бою́сѧ є҆́же въ зе́млю влⷣко хрⷭ҇тѐ  возвраще́нїѧ: ты́ бо ѿ земли́ мѧ возве́лъ є҆сѝ  забве́ннаго, бл҃гоꙋтро́бїѧ ра́ди мно́гагѡ, къ высотѣ̀  нетлѣ́нїѧ воскрⷭ҇нїемъ твои́мъ. 
Бг҃оро́диченъ: И҆̀же бг҃ꙋ тѧ̀ ѿ дꙋшѝ, влⷣчце  мі́ра бл҃га́ѧ, и҆сповѣ́дающихъ сп҃сѝ: тебе́ бо  предста́тельство непобори́мое и҆́мамы, и҆́стиннꙋю  бг҃ороди́тельницꙋ. 
И҆́нъ. 
І҆рмо́съ: Бг҃оѧвле́нїѧ твоегѡ̀ хрⷭ҇тѐ, къ на́мъ  млⷭ҇тивнѡ бы́вшагѡ, и҆са́їа свѣ́тъ ви́дѣвъ невече́рнїй,  и҆з̾ но́щи оу҆́треневавъ взыва́ше: воскрⷭ҇нꙋтъ ме́ртвїи,  и҆ воста́нꙋтъ сꙋ́щїи во гробѣ́хъ, и҆ всѝ земноро́днїи  возра́дꙋютсѧ. 
Снѣ́дїю дре́ва во є҆де́мѣ прельсти́выйсѧ, во тлю̀  поползѐ родонача́льникъ, преслꙋ́шавый гдⷭ҇и за́повѣди  твоеѧ̀, пребл҃гі́й: но сего̀ крⷭ҇то́мъ па́ки возве́лъ є҆сѝ  въ пе́рвꙋю добро́тꙋ, послꙋшли́въ ѻ҆ц҃ꙋ̀ сп҃се бы́вый. 
Свое́ю сме́ртїю бл҃же, сме́рти потреби́сѧ держа́ва,  и҆сто́чникъ жи́зни на́мъ и҆стечѐ, и҆ безсме́ртїе дарова́сѧ:  сегѡ̀ ра́ди погребе́нїю (л. рѯ҃и ѡ҆б.) твоемꙋ̀, и҆  воскрⷭ҇нїю вѣ́рою покланѧ́емсѧ, и҆́мже ꙗ҆́кѡ бг҃ъ мі́ръ  ве́сь просвѣти́лъ є҆сѝ. 
Крⷭ҇тобг҃оро́диченъ: Живы́й на нб҃сѣ́хъ и҆ творе́цъ  всѣ́хъ гдⷭ҇ь во твою̀ всенепоро́чнаѧ, всели́сѧ неизрече́ннѡ  оу҆тро́бꙋ, просла́вивый тѧ̀ превы́шшꙋю нб҃съ, и҆ ст҃ѣ́йшꙋю  чинѡ́въ невеще́ственныхъ: тѣ́мже ны́нѣ и҆̀же на землѝ тѧ̀  оу҆бл҃жа́емъ. 
И҆́нъ. 
І҆рмо́съ: Бж҃їимъ свѣ́томъ твои́мъ бл҃же: 
Чистото́ю возсїѧ́вши свѣ́тлѡ, бж҃е́ственное  пребыва́нїе влⷣки всепѣ́таѧ была̀ є҆сѝ: ты́ бо є҆ди́на  мт҃и бж҃їѧ ꙗ҆ви́ласѧ є҆сѝ, во ѡ҆б̾ѧ́тїихъ ꙗ҆́кѡ  младе́нца сего̀ носи́вши. 
Носѧ́щи добро́тꙋ оу҆́мнꙋю, краснѣ́йшїѧ твоеѧ̀  дꙋшѝ, невѣ́ста бж҃їѧ была̀ є҆сѝ, запеча́тствована  дѣ́вствомъ чтⷭ҇аѧ, и҆ свѣ́томъ чистоты̀ мі́ръ  просвѣща́ющи. 
Да рыда́етъ собра́нїе ѕлочести́выхъ, не  проповѣ́дающихъ тѧ̀ ꙗ҆́вѣ чтⷭ҇ꙋю бг҃омт҃рь: ты́ бо врата̀  бж҃їѧ свѣ́та ꙗ҆ви́ласѧ є҆сѝ на́мъ, мра́къ прегрѣше́нїй  разгонѧ́ющи. 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й многомлⷭ҇тиве. 
Распина́емь влⷣко гвоздьмѝ, оу҆́бѡ клѧ́твꙋ ю҆́же  на на́съ потреби́лъ є҆сѝ: копїе́мъ же пробода́емь въ  ребро̀, а҆да́мово рꙋкописа́нїе растерза́въ, мі́ръ свободи́лъ  є҆сѝ. 
А҆да́мъ низведе́сѧ, ле́стїю запѧ́тъ бы́въ, ко  а҆́довѣ про́пасти: но и҆́же є҆стество́мъ бг҃ъ же и҆  млⷭ҇тивъ, сше́лъ є҆сѝ на взыска́нїе, и҆ на ра̑мꙋ поне́съ,  совоскр҃си́лъ є҆сѝ. 
Бг҃оро́диченъ: Пречⷭ҇таѧ влⷣчце, ро́ждшаѧ  человѣ́кѡмъ ко́рмчїю гдⷭ҇а, страсте́й мои́хъ непостоѧ́нное  и҆ лю́тое оу҆толѝ смꙋще́нїе, и҆ тишинꙋ̀ пода́ждь се́рдцꙋ  моемꙋ̀. 
И҆́нъ. 
І҆рмо́съ: Ꙗ҆́тъ бы́сть, но не оу҆держа́нъ въ  пе́рсехъ ки́товыхъ і҆ѡ́на: тво́й бо ѡ҆́бразъ носѧ̀,  страда́вшагѡ, и҆ погребе́нїю да́вшагѡсѧ, ꙗ҆́кѡ ѿ (л.  рѯ҃ѳ) черто́га ѿ ѕвѣ́рѧ и҆зы́де, приглаша́ше же  кꙋстѡді́и, хранѧ́щїи сꙋ́єтнаѧ и҆ лѡ́жнаѧ, млⷭ҇ть сїю̀  ѡ҆ста́вили є҆стѐ. 
Хрїстоꙋбі́йца и҆ пророкоꙋбі́йца бы́сть є҆вре́йское  мно́жество: ꙗ҆́кѡ бо прⷪ҇ро́ки дре́вле и҆́стины сꙋ́щыѧ  та̑йныѧ лꙋчѝ, оу҆би́ти не оу҆боѧ́сѧ, си́це и҆ ны́нѣ  гдⷭ҇а, є҆го́же проповѣ́дахꙋ ѻ҆нѝ тогда̀, за́вистїю  влеко́ми оу҆би́ша: но на́мъ бы́сть живо́тъ оу҆мерщвле́нїе  є҆гѡ̀. 
Ꙗ҆́тъ бы́лъ є҆сѝ, но не оу҆держа́нъ, сп҃се, во  гро́бѣ: а҆́ще бо и҆ во́лею вкꙋси́лъ є҆сѝ сме́рти, сло́ве,  но воскрⷭ҇лъ є҆сѝ ꙗ҆́кѡ бг҃ъ безсме́ртенъ,  совоздви́гнꙋвый оу҆́зники сꙋ́щыѧ во а҆́дѣ, и҆ ра́дость  жена́мъ вмѣ́стѡ печа́ли пре́жнїѧ па́ки премѣни́вый. 
Крⷭ҇тобг҃оро́диченъ: Безче́стенъ тво́й и҆ скꙋ́денъ  ꙗ҆ви́сѧ ви́дъ плотскі́й па́че человѣ́кѡвъ, во вре́мѧ  стрⷭ҇ти: и҆́бо бж҃ества̀ сꙋщество́мъ красе́нъ добро́тою  дв҃дꙋ показа́сѧ. но жезло́мъ твоегѡ̀ црⷭ҇твїѧ, врагѡ́въ  сотры́й крѣ́пость, глаго́лаше чⷭ҇таѧ: ѽ сн҃е мо́й и҆ бж҃е,  ѿ гро́ба воста́ни. 
И҆́нъ. 
І҆рмо́съ: Жите́йское мо́ре: 
Вели́кїй преднаписа̀ во прⷪ҇ро́цѣхъ мѡѷсе́й тѧ̀  ковче́гъ, и҆ трапе́зꙋ, и҆ свѣ́щникъ, и҆ рꙋ́чкꙋ, ѡ҆бра́знѡ  назна́менꙋѧ воплоще́нїе, є҆́же и҆з̾ тебѐ вы́шнѧгѡ, мт҃и  дв҃о. 
Оу҆мерщвлѧ́етсѧ сме́рть, и҆ тлѣ́нїе  оу҆пражнѧ́етсѧ а҆да́мова ѡ҆сꙋжде́нїѧ, ѽ влⷣчце, плодꙋ̀  твоемꙋ̀ прирази́вшеесѧ: жи́знь бо родила̀ є҆сѝ, ѿ  и҆стлѣ́нїѧ и҆збавлѧ́ющꙋю пою́щихъ тѧ̀. 
Зако́нъ и҆знемо́же, и҆ сѣ́нь мимои́де, па́че  оу҆ма̀ и҆ смы́сла ꙗ҆́вльшейсѧ мѝ бл҃года́ти, є҆́же ѿ  тебѐ дв҃о ржⷭ҇тва̀, бг҃а и҆ сп҃са, многопѣ́таѧ. 
Конда́къ, гла́съ ѕ҃. 
Живонача́льною дла́нїю оу҆ме́ршыѧ, ѿ мра́чныхъ  оу҆до́лїй жизнода́вецъ воскр҃си́въ всѣ́хъ хрⷭ҇то́съ бг҃ъ,  воскрⷭ҇нїе подадѐ человѣ́ческомꙋ ро́дꙋ: є҆́сть бо всѣ́хъ  сп҃си́тель, воскрⷭ҇нїе, и҆ живо́тъ, и҆ бг҃ъ всѣ́хъ. 
(л. рѯ҃ѳ ѡ҆б.) 
І҆́косъ: Крⷭ҇тъ и҆ погребе́нїе твоѐ, жизнода́вче,  воспѣва́емъ вѣ́рнїи, и҆ покланѧ́емсѧ, ꙗ҆́кѡ а҆́да  свѧза́лъ є҆сѝ безсме́ртне, ꙗ҆́кѡ бг҃ъ всеси́льный: и҆  мє́ртвыѧ совоскр҃си́лъ є҆сѝ, и҆ врата̀ смє́ртнаѧ  сокрꙋши́лъ є҆сѝ, и҆ держа́вꙋ а҆́довꙋ низложи́лъ є҆сѝ  ꙗ҆́кѡ бг҃ъ. тѣ́мже земноро́днїи славосло́вимъ тѧ̀ любо́вїю  воскрⷭ҇шаго, и҆ низложи́вшаго вра́жїю держа́вꙋ всепа́гꙋбнꙋю,  и҆ всѣ́хъ воскр҃си́вшаго въ тѧ̀ вѣ́ровавшихъ, и҆ мі́ръ  и҆зба́вльшаго ѿ стрѣ́лъ ѕмїи́ныхъ, и҆ ѿ пре́лести  вра́жїѧ, ꙗ҆́кѡ бг҃ъ всѣ́хъ. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти: бл҃гослове́нъ  є҆сѝ бж҃е ѻ҆тє́цъ на́шихъ. 
Рыда́ющее въ стрⷭ҇ти твое́й со́лнце во мра́къ  ѡ҆блече́сѧ, и҆ во днѝ по все́й, влⷣко, землѝ свѣ́тъ  поме́рче, вопїѧ̀: бл҃гослове́нъ є҆сѝ бж҃е ѻ҆тє́цъ  на́шихъ. 
Ѡ҆блеко́шасѧ, хрⷭ҇тѐ, схожде́нїемъ твои́мъ во  свѣ́тъ преиспѡ́днѧѧ, пра́ѻтецъ же весе́лїѧ и҆спо́лнь  ꙗ҆ви́сѧ, ликовствꙋ́ѧ взыгра́сѧ, вопїѧ̀: бл҃гослове́нъ  є҆сѝ бж҃е ѻ҆тє́цъ на́шихъ. 
Бг҃оро́диченъ: Тобо́ю мт҃и дв҃о, свѣ́тъ возсїѧ̀  все́й вселе́ннѣй свѣ́тлый: зижди́телѧ бо ты̀ всѣ́хъ  родила̀ є҆сѝ бг҃а. є҆го́же просѝ всечⷭ҇таѧ, на́мъ  низпосла́ти вѣ̑рнымъ ве́лїю млⷭ҇ть. 
И҆́нъ. 
І҆рмо́съ: Неизрече́нное чꙋ́до, въ пещѝ и҆зба́вивый  прпⷣбныѧ ѻ҆́троки и҆з̾ пла́мене, во гро́бѣ ме́ртвъ  бездыха́ненъ полага́етсѧ, во сп҃се́нїе на́съ пою́щихъ:  и҆зба́вителю бж҃е бл҃гослове́нъ є҆сѝ. 
Ѽ стра́ннагѡ ѡ҆́браза! і҆и҃лѧ и҆збавле́й ѿ  рабѡ́ты фараѡ́нскїѧ, распина́етсѧ во́лею ѿ негѡ̀, и҆  разрѣша́етъ вери̑ги согрѣше́нїй. є҆го́же вѣ́рою пое́мъ:  и҆зба́вителю бж҃е бл҃гослове́нъ є҆сѝ. 
Тебѐ сп҃са на ло́бнѣмъ распѧ́ша, пребеззако́нныхъ  ѻ҆́троцы нечести́вїи, врата̀ мѣ̑днаѧ и҆ верєѝ  сломи́вшаго, во сп҃се́нїе на́съ пою́щихъ: и҆зба́вителю бж҃е  бл҃гослове́нъ є҆сѝ. 
(л. р҃ѻ) 
Бг҃оро́диченъ: Є҆́ѵы дре́внїѧ свобожде́нїе  ро́ждшаѧ, ѿ клѧ́твы разрѣша́еши а҆да́ма дв҃о чⷭ҇таѧ,  тѣ́мже со а҆́гг҃лы тѧ̀, съ сн҃омъ твои́мъ пое́мъ и҆  вопїе́мъ: и҆зба́вителю бж҃е бл҃гослове́нъ є҆сѝ. 
И҆́нъ. 
І҆рмо́съ: Росода́тельнꙋ оу҆́бѡ пе́щь: 
Ю҆́ношъ трїе́хъ пе́щь не ѡ҆палѝ, ржⷭ҇тво̀  проѡбразꙋ́ющихъ твоѐ: бж҃е́ственный бо ѻ҆́гнь тебѐ не  ѡ҆пали́въ, всели́сѧ въ тѧ̀, и҆ всѧ̑ наꙋчѝ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Бл҃жа́тъ концы̀ тѧ̀ всечⷭ҇таѧ мт҃и, ꙗ҆́коже  прорекла̀ є҆сѝ, просвѣща́еми свѣтолꙋ́чными сїѧ́ньми  твои́ми и҆ бл҃года́тїю, пою́ще вопїю́тъ: бл҃гослове́нъ  є҆сѝ бж҃е ѻ҆тє́цъ на́шихъ. 
Па̑гꙋбныѧ оу҆́бѡ зꙋ́бы въ мѧ̀ вонзѐ ѕмі́й  лꙋка́внѣйшїй, но са́мъ тво́й бг҃омт҃и, сокрꙋшѝ сн҃ъ,  крѣ́пость же мнѣ̀ дадѐ вопи́ти: бл҃гослове́нъ є҆сѝ бж҃е  ѻ҆тє́цъ на́шихъ. 
Ѡ҆чисти́лище є҆стества̀ ты̀ є҆сѝ є҆ди́на  бг҃обл҃же́ннаѧ, на ра̑мꙋ во херꙋві́мскꙋ сѣдѧ́щаго бг҃а во  ѡ҆б̾ѧ́тїихъ носѧ́щи, вопїе́ши: бл҃гослове́нъ є҆сѝ бж҃е  ѻ҆тє́цъ на́шихъ. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑  бо твори́ши, хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
І҆ꙋдє́йскїѧ дре́вле прⷪ҇рокоꙋбі̑йцы лю́ди,  бг҃оꙋбі̑йцы за́висть ны́нѣ содѣ́ла, тебѐ на крⷭ҇тъ  возне́сшыѧ, сло́ве бж҃їй: є҆го́же превозно́симъ во всѧ̑  вѣ́ки. 
Нбⷭ҇нагѡ крꙋ́га не ѡ҆ста́вилъ є҆сѝ, и҆ во а҆́дъ  соше́дъ, всего̀ совоздви́глъ є҆сѝ лежа́щаго во гно́ищи  хрⷭ҇тѐ, человѣ́ка, тѧ̀ превозносѧ́ща во всѧ̑ вѣ́ки. 
Бг҃оро́диченъ: Ѿ свѣ́та свѣтода́вца сло́ва  зачала̀ є҆сѝ, и҆ ро́ждши неизрече́ннѡ сего̀ просла́виласѧ  є҆сѝ: дх҃ъ бо въ тѧ̀ ѻ҆трокови́це бж҃їй всели́сѧ. тѣ́мже  тѧ̀ пое́мъ во всѧ̑ вѣ́ки. 
И҆́нъ. 
І҆рмо́съ: Оу҆жасни́сѧ боѧ́йсѧ нб҃о, и҆ да  подви́жатсѧ ѡ҆снова̑нїѧ землѝ: се́ бо въ мертвецѣ́хъ  вмѣнѧ́етсѧ, въ вы́шнихъ живы́й, и҆ во гро́бъ ма́лъ (л. р҃ѻ  ѡ҆б.) страннопрїе́млетсѧ: є҆го́же ѻ҆́троцы бл҃гослови́те,  сщ҃е́нницы воспо́йте, лю́дїе превозноси́те во всѧ̑ вѣ́ки. 
Оу҆жасе́сѧ всѧ́къ слꙋ́хъ, ка́кѡ вы́шнїй во́лею  прїи́де на зе́млю, а҆́довꙋ крѣ́пость разрꙋши́ти крⷭ҇то́мъ  и҆ погребе́нїемъ, и҆ всѧ̑ воздви́гнꙋти зва́ти: ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те во  всѧ̑ вѣ́ки. 
Преста̀ а҆́дово мꙋчи́тельство, и҆ ца́рство  оу҆ничижи́сѧ про́чее: на крⷭ҇тѣ́ бо на землѝ водрꙋзи́всѧ,  и҆́же над̾ всѣ́ми бг҃ъ, сегѡ̀ могꙋ́тство низложѝ:  є҆го́же ѻ҆́троцы бл҃гослови́те, сщ҃е́нницы воспо́йте,  лю́дїе превозноси́те во всѧ̑ вѣ́ки. 
Ѽ неизрече́ннагѡ твоегѡ̀, хрⷭ҇тѐ, чл҃вѣколю́бїѧ,  и҆ неизглаго́ланныхъ бла̑гъ! мене́ бо ви́дѧ погиба́юща во  а҆́довѣ темни́цѣ, стрⷭ҇ти претерпѣ́вый и҆зба́вилъ є҆сѝ:  тѣ́мже тѧ̀ бл҃гослови́мъ всѣ́хъ влⷣкꙋ, и҆ превозно́симъ  во всѧ̑ вѣ́ки. 
И҆́нъ. 
І҆рмо́съ: И҆з̾ пла́мене прпⷣбнымъ: 
Позлаще́нною ри́зою ꙗ҆́коже цр҃и́цꙋ сн҃ъ тво́й  просвѣти́въ заре́ю дх҃а, тебѐ ѡ҆деснꙋ́ю себѐ поста́ви  пречⷭ҇таѧ, є҆го́же превозно́симъ во всѧ̑ вѣ́ки. 
И҆́же хотѣ́нїемъ є҆ди́нымъ мі́ръ водрꙋзи́вый, ѿ  пречⷭ҇тыѧ твоеѧ̀ оу҆тро́бы пло́ть взе́млетъ, свы́ше сїю̀  назда́ти хотѧ̀: є҆го́же превозно́симъ во всѧ̑ вѣ́ки. 
Счета́нїемъ сло́ва ко мнѣ̀ человѣ́кꙋ,  бж҃е́ственное жили́ще была̀ є҆сѝ пречⷭ҇таѧ, просїѧ́вши  ꙗ҆́вѣ дѣ́вства свѣ́тлостїю: тѣ́мже тѧ̀ пое́мъ во всѧ̑  вѣ́ки. 
Златоза́рный тѧ̀ свѣ́щникъ предвоѡбразѝ, прїи́мшꙋю  несказа́ннѡ свѣ́тъ непристꙋ́пный, ра́зꙋмомъ свои́мъ  ѡ҆зарѧ́ющъ всѧ́чєскаѧ: тѣ́мже тѧ̀ пое́мъ чⷭ҇таѧ во вѣ́ки. 
Та́же пое́мъ, Чтⷭ҇нѣ́йшꙋю: 
Пѣ́снь ѳ҃. 
І҆рмо́съ: Бг҃а человѣ́кѡмъ не возмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
(л. рѻ҃а) 
Страсте́й неприча́стенъ ты̀ пребы́лъ є҆сѝ сло́ве  бж҃їй, пло́тїю прїѡбщи́всѧ страсте́мъ: но рѣши́ши ѿ  страсте́й человѣ́ка, страсте́мъ бы́въ стрⷭ҇ть, сп҃се на́шъ:  є҆ди́нъ бо є҆сѝ безстра́стенъ и҆ всеси́ленъ. 
Тлю̀ сме́ртнꙋю прїе́мъ, и҆ тлѣ́нїѧ соблю́лъ є҆сѝ  тѣ́ло твоѐ невкꙋ́сно: твоѧ́ же животворѧ́щаѧ и҆  бж҃е́ственнаѧ влⷣко, дш҃а̀ во а҆́дѣ не ѡ҆ста́влена бы́сть:  но ꙗ҆́коже ѿ сна̀ воскр҃съ, на́съ совоздви́глъ є҆сѝ. 
Трⷪ҇ченъ: Бг҃а ѻ҆ц҃а̀, сн҃а собезнача́льна, всѝ  человѣ́цы оу҆стна́ми оу҆́бѡ чи́стыми сла́вимъ,  неизрече́ннꙋю же и҆ пресла́внꙋю дх҃а всест҃а́гѡ си́лꙋ  чти́мъ: є҆ди́на бо є҆сѝ всеси́льнаѧ трⷪ҇це неразлꙋ́чнаѧ. 
И҆́нъ. 
І҆рмо́съ: Не рыда́й менѐ, мт҃и, зрѧ́щи во гро́бѣ,  є҆го́же во чре́вѣ без̾ сѣ́мене зачала̀ є҆сѝ сн҃а:  воста́нꙋ бо, и҆ просла́влюсѧ, и҆ вознесꙋ̀ со сла́вою,  непреста́ннѡ ꙗ҆́кѡ бг҃ъ, вѣ́рою и҆ любо́вїю тѧ̀  велича́ющыѧ. 
А҆́ще и҆ во гро́бъ соше́лъ є҆сѝ, ꙗ҆́кѡ ме́ртвъ  жизнода́вче: но а҆́довꙋ крѣ́пость разрꙋши́лъ є҆сѝ,  хрⷭ҇тѐ, совоздви́гнꙋвъ мє́ртвыѧ, ꙗ҆̀же и҆ поглотѝ, и҆  воскрⷭ҇нїе всѣ̑мъ пода́лъ є҆сѝ, ꙗ҆́кѡ бг҃ъ вѣ́рою и҆  любо́вїю тѧ̀ велича́ющымъ. 
Да ра́дꙋетсѧ тва́рь, и҆ да процвѣте́тъ ꙗ҆́кѡ  крі́нъ: хрⷭ҇то́съ бо ѿ ме́ртвыхъ воста̀ ꙗ҆́кѡ бг҃ъ. гдѣ̀  твоѐ сме́рте, ны́нѣ жа́ло, воззове́мъ; гдѣ̀ твоѧ̀, а҆́де,  побѣ́да: низложѝ тѧ̀ въ зе́млю возвы́сивый ро́гъ на́шъ,  ꙗ҆́кѡ бл҃гоꙋтро́бенъ. 
Крⷭ҇тобг҃оро́диченъ: Но́сиши носѧ́щаго всѧ̑, и҆  де́ржиши ꙗ҆́кѡ млⷣнца въ рꙋка́хъ, и҆з̾ рꙋкѝ  и҆збавлѧ́ющаго на́съ бори́телѧ врага̀, пречⷭ҇таѧ влⷣчце: и҆  ви́диши на крⷭ҇тъ дре́ва возвыша́ема ѿ гро́ба ѕло́бы на́съ  возвы́сившагѡ. 
И҆́нъ. 
І҆рмо́съ: Бг҃а человѣ́кѡмъ не возмо́жно ви́дѣти: 
Ѕвѣзда̀ сїѧ́ющи зарѧ́ми бж҃ества̀ ѿ і҆а́кѡва, ѿ  мра́ка содержи̑мымъ возсїѧ̀: тобо́ю бо всечⷭ҇таѧ хрⷭ҇то́съ  бг҃ъ сло́во воплоще́нно, и҆́мже просвѣща́еми, съ нбⷭ҇ными  вѡ́и тѧ̀ оу҆бл҃жа́емъ. 
(л. рѻ҃а ѡ҆б.) 
Оу҆крѣ́пльсѧ си́лою твое́ю и҆ бл҃года́тїю, тебѣ̀  пѣ́снь оу҆се́рднѡ ѿ се́рдца возложи́хъ: но сїю̀ прїимѝ  дв҃о чⷭ҇таѧ, бл҃года́ть воздаю́щи твою̀ многосвѣ́тлꙋю, ѿ  нетлѣ́нныхъ сокро́вищъ, бг҃обл҃же́ннаѧ. 
Поста́въ показа́ласѧ є҆сѝ ꙗ҆́вѣ бж҃ества̀, въ  не́мже ри́зꙋ тѣлесѐ сло́во и҆стка̀, бг҃осодѣ́лавъ мо́й  дв҃о зра́къ: въ него́же ѡ҆бле́ксѧ всѣ́хъ сп҃сѐ, ѿ  смы́сла чи́ста тебѐ велича́ющихъ. 
Мє́ртвымъ воскрⷭ҇нїе ны́нѣ дарова́сѧ, твои́мъ  несказа́ннымъ и҆ неизрече́ннымъ ржⷭ҇тво́мъ, бцⷣе всечⷭ҇таѧ:  жи́знь бо и҆з̾ тебѐ пло́тїю ѡ҆бле́кшисѧ, всѣ̑мъ возсїѧ̀,  и҆ сме́ртнꙋю дрѧ́хлость, ꙗ҆́вѣ разрꙋшѝ. 
По катава́сїи є҆ктенїа̀: и҆ Ст҃ъ гдⷭ҇ь бг҃ъ на́шъ. 
Посе́мъ є҆ѯапостїла́рїй оу҆́треннїй, гла́съ ѕ҃. 
Показꙋ́ѧ ꙗ҆́кѡ человѣ́къ, сп҃се є҆сѝ по  сꙋществꙋ̀, посредѣ̀ ста́въ воскр҃съ ѿ гро́ба, и҆ бра́шна  сопричасти́лсѧ є҆сѝ, оу҆чи́лъ є҆сѝ кр҃ще́нїю покаѧ́нїѧ:  а҆́бїе же къ нбⷭ҇номꙋ возне́слсѧ є҆сѝ ѻ҆ц҃ꙋ̀, и҆  оу҆ч҃нкѡ́мъ оу҆тѣ́шителѧ посла́ти ѡ҆бѣща́лъ є҆сѝ,  пребж҃е́ственный бг҃очл҃вѣ́че, сла́ва твоемꙋ̀ воста́нїю. 
Сла́ва, и҆ ны́нѣ, бг҃оро́диченъ: 
Творе́цъ созда́нїѧ, и҆ бг҃ъ всѣ́хъ, пло́ть  человѣ́ческꙋю прїѧ́тъ ѿ пречⷭ҇тыхъ крове́й твои́хъ,  всест҃а́ѧ дв҃о, и҆ и҆стлѣ́вшее моѐ всѐ є҆стество̀  новосодѣ́ла, па́ки ꙗ҆́коже пре́жде ржⷭ҇тва̀, ѡ҆ста́вль по  ржⷭ҇твѣ̀. тѣ́мже тѧ̀ вѣ́рнѡ всѝ восхвалѧ́емъ, зовꙋ́ще:  ра́дꙋйсѧ, влⷣчце мі́ра. 
На хвали́техъ стїхи̑ры воскрⷭ҇ны, гла́съ ѕ҃. 
Сті́хъ: Сотвори́ти въ ни́хъ сꙋ́дъ напи́санъ, сла́ва  сїѧ̀ бꙋ́детъ всѣ̑мъ прпⷣбнымъ є҆гѡ̀. 
Крⷭ҇тъ тво́й, гдⷭ҇и, жи́знь и҆ воскрⷭ҇нїе лю́демъ  твои̑мъ є҆́сть: и҆ надѣ́ющїисѧ на него̀, тебѐ воскрⷭ҇шаго  бг҃а на́шего пое́мъ, поми́лꙋй на́съ. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆твержде́нїи си́лы є҆гѡ̀. 
Погребе́нїе твоѐ, влⷣко, ра́й ѿве́рзе ро́дꙋ  человѣ́ческомꙋ: и҆ ѿ (л. рѻ҃в) и҆стлѣ́нїѧ  и҆зба́вльшесѧ, тебѐ воскрⷭ҇шаго бг҃а на́шего пое́мъ,  поми́лꙋй на́съ. 
Сті́хъ: Хвали́те є҆го̀ на си́лахъ є҆гѡ̀, хвали́те  є҆го̀ по мно́жествꙋ вели́чествїѧ є҆гѡ̀. 
Со ѻ҆ц҃е́мъ и҆ дх҃омъ хрⷭ҇та̀ воспои́мъ,  воскрⷭ҇шаго и҆з̾ ме́ртвыхъ, и҆ къ немꙋ̀ вопїи́мъ: ты̀  живо́тъ є҆сѝ на́шъ, и҆ воскрⷭ҇нїе, поми́лꙋй на́съ. 
Сті́хъ: Хвали́те є҆го̀ во гла́сѣ трꙋ́бнѣмъ,  хвали́те є҆го̀ во ѱалти́ри и҆ гꙋ́слехъ. 
Тридне́венъ воскрⷭ҇лъ є҆сѝ, хрⷭ҇тѐ, ѿ гро́ба,  ꙗ҆́коже пи́сано є҆́сть, совоздви́гнꙋвый пра́ѻтца на́шего:  тѣ́мже тѧ̀ и҆ сла́витъ ро́дъ чл҃вѣ́ческїй, и҆ воспѣва́етъ  твоѐ воскрⷭ҇нїе. 
И҆́ны стїхи̑ры, а҆натѡ́лїевы, гла́съ то́йже. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
Гдⷭ҇и, ве́лїе и҆ стра́шно є҆́сть твоегѡ̀ воскрⷭ҇нїѧ  та́инство: та́кѡ бо произше́лъ є҆сѝ ѿ гро́ба, ꙗ҆́кѡ  жени́хъ ѿ черто́га, сме́ртїю сме́рть разрꙋши́вый, да  а҆да́ма свободи́ши. тѣ́мже на нб҃сѣ́хъ а҆́гг҃ли  ликовствꙋ́ютъ, и҆ на землѝ человѣ́цы сла́вѧтъ, є҆́же на  на́съ бы́вшее бл҃гоꙋтро́бїе твоѐ чл҃вѣколю́бче. 
Сті́хъ: Хвали́те то̀ въ кѷмва́лѣхъ доброгла́сныхъ,  хвали́те є҆го̀ въ кѷмва́лѣхъ восклица́нїѧ: всѧ́кое  дыха́нїе да хва́литъ гдⷭ҇а. 
Ѽ пребеззако́ннїи і҆ꙋде́є, гдѣ̀ сꙋ́ть печа̑ти и҆  сре́бреницы, ꙗ҆̀же да́сте во́инѡмъ; не оу҆кра́дено бы́сть  сокро́вище, но воскр҃се ꙗ҆́кѡ си́ленъ: са́ми же  посрами́стесѧ, ѿве́ргшїисѧ хрⷭ҇та̀ гдⷭ҇а сла́вы,  пострада́вша и҆ погребе́на, и҆ воскрⷭ҇ша и҆з̾ ме́ртвыхъ:  томꙋ̀ поклони́мсѧ. 
Сті́хъ: Воскрⷭ҇нѝ, гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Запеча́танꙋ гро́бꙋ, ка́кѡ ѡ҆кра́дени бы́сте і҆ꙋде́є  стра̑жи поста́вльше, и҆ зна́мєнїѧ поло́жше; две́ремъ  заключє́ннымъ про́йде цр҃ь. и҆лѝ ꙗ҆́кѡ ме́ртва  предста́вите, и҆лѝ ꙗ҆́кѡ бг҃ꙋ (л. рѻ҃в ѡ҆б.)  поклони́тесѧ, съ на́ми пою́ще: сла́ва гдⷭ҇и крⷭ҇тꙋ̀ твоемꙋ̀,  и҆ воскрⷭ҇нїю твоемꙋ̀. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Живопрїѧ́тнагѡ твоегѡ̀ гро́ба, мѷронѡ́сицы жєны̀,  рыда́юще достиго́ша, гдⷭ҇и, и҆ мѵ́ра носѧ́ще тѣ́ло твоѐ  пречⷭ҇тое пома́зати и҆ска́хꙋ. ѡ҆брѣто́ша же свѣтоно́сна  а҆́гг҃ла на ка́мени сѣдѧ́ща, и҆ къ ни̑мъ вѣща́юща и҆  глаго́люща: что̀ слезитѐ, и҆́же и҆з̾ ре́бръ и҆сточи́вшаго  жи́знь мі́рови; что̀ и҆́щете ꙗ҆́кѡ ме́ртва во гро́бѣ  безсме́ртнаго, те́кше же па́че возвѣсти́те тогѡ̀  оу҆ч҃нкѡ́мъ, сла́внагѡ є҆гѡ̀ воскрⷭ҇нїѧ всемі́рное  ра́дованїе: и҆́мже и҆ на́съ, сп҃се, просвѣти́вый, да́рꙋй  ѡ҆чище́нїе и҆ ве́лїю млⷭ҇ть. 
Сла́ва, гла́съ ѕ҃. Стїхи́ра є҆ѵⷢ҇льскаѧ: 
И҆́стинный ми́ръ ты̀, хрⷭ҇тѐ, къ человѣ́кѡмъ  бж҃їй, ми́ръ тво́й даѧ́й по воста́нїи оу҆ч҃нкѡ́мъ,  пристра́шны показа́лъ є҆сѝ ѧ҆̀, мнѧ́щыѧ дꙋ́хъ ви́дѣти: но  оу҆ти́шилъ є҆сѝ мѧте́жъ дꙋшѝ и҆́хъ, показа́вый рꙋ́цѣ и҆  но́зѣ твоѝ. ѻ҆ба́че не вѣ́рꙋющымъ є҆щѐ, бра́шенъ  причаще́нїемъ, и҆ оу҆че́нїй воспомина́нїемъ, ѿве́рзлъ  є҆сѝ и҆́хъ оу҆́мъ, є҆́же разꙋмѣ́ти писа̑нїѧ: и҆̀мже и҆  ѻ҆те́ческое ѡ҆бѣтова́нїе ѡ҆бѣща́въ, и҆ бл҃гослови́въ ѧ҆̀,  ѿстꙋпи́лъ є҆сѝ на нб҃о. тѣ́мже съ ни́ми покланѧ́емсѧ  тебѣ̀, гдⷭ҇и, сла́ва тебѣ̀. 
И҆ ны́нѣ, бг҃оро́диченъ: 
Пребл҃гослове́нна є҆сѝ, бцⷣе дв҃о, вопло́щшимъ бо  сѧ и҆з̾ тебѐ а҆́дъ плѣни́сѧ, а҆да́мъ воззва́сѧ, клѧ́тва  потреби́сѧ, є҆́ѵа свободи́сѧ, сме́рть оу҆мертви́сѧ, и҆ мы̀  ѡ҆жи́хомъ. тѣ́мъ воспѣва́юще вопїе́мъ: бл҃гослове́нъ  хрⷭ҇то́съ бг҃ъ, бл҃говоли́вый та́кѡ, сла́ва тебѣ̀. 
Славосло́вїе вели́кое. 
По славосло́вїи тропа́рь воскрⷭ҇ный, и҆ въ а҃ оу҆́бѡ  гла́съ, г҃, є҃, з҃, глаго́лемъ се́й: 
Дне́сь сп҃се́нїе мі́рꙋ бы́сть, пое́мъ воскрⷭ҇шемꙋ  и҆з̾ гро́ба, и҆ нача́льникꙋ жи́зни на́шеѧ: разрꙋши́въ бо  сме́ртїю сме́рть, побѣ́дꙋ дадѐ на́мъ и҆ ве́лїю млⷭ҇ть. 
(л. рѻ҃г) 
Во гла́съ же, в҃, д҃, ѕ҃, и҃, глаго́лемъ се́й: 
Воскр҃съ и҆з̾ гро́ба, и҆ оу҆́зы растерза́лъ є҆сѝ  а҆́да, разрꙋши́лъ є҆сѝ ѡ҆сꙋжде́нїе сме́рти, гдⷭ҇и, всѧ̑  ѿ сѣте́й врага̀ и҆зба́вивый: ꙗ҆ви́вый же себѐ а҆пⷭ҇лѡмъ  твои̑мъ, посла́лъ є҆сѝ ѧ҆̀ на про́повѣдь, и҆ тѣ́ми ми́ръ  тво́й по́далъ є҆сѝ вселе́ннѣй, є҆ди́не многомлⷭ҇тиве. 
На лїтꙋргі́и 
Бл҃жє́нна, гла́съ ѕ҃: 
Помѧни́ мѧ, бж҃е сп҃се мо́й, є҆гда̀ прїи́деши во  црⷭ҇твїи твое́мъ: и҆ сп҃си́ мѧ ꙗ҆́кѡ є҆ди́нъ  чл҃вѣколю́бецъ. 
Сті́хъ: Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Дре́вомъ а҆да́ма прельсти́вшагосѧ, дре́вомъ  крⷭ҇тнымъ па́ки спа́слъ є҆сѝ, и҆ разбо́йника вопїю́ща:  помѧни́ мѧ гдⷭ҇и, во црⷭ҇твїи твое́мъ. 
Сті́хъ: Бл҃же́ни миротво́рцы, ꙗ҆́кѡ ті́и сы́нове  бж҃їи нарекꙋ́тсѧ. 
А҆́дѡва врата̀ и҆ верєѝ сокрꙋши́вый жизнода́вче,  воскр҃си́лъ є҆сѝ всѧ̑, сп҃се, вопїю́щыѧ: сла́ва воста́нїю  твоемꙋ̀. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Помѧни́ мѧ, и҆́же сме́рть плѣни́вый погребе́нїемъ  твои́мъ, и҆ воскрⷭ҇нїемъ твои́мъ ра́дости всѧ̑ и҆спо́лнивый,  ꙗ҆́кѡ бл҃гоꙋтро́бенъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀ лжꙋ́ще  менѐ ра́ди. 
Мѷронѡ́сицы ко гро́бꙋ прише́дше, а҆́гг҃ла зовꙋ́ща  слы́шахꙋ: хрⷭ҇то́съ воскр҃се, просвѣти́вый всѧ́чєскаѧ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
И҆́же на дре́вѣ крⷭ҇тнѣмъ пригвозди́вшагосѧ, и҆  ми́ръ ѿ пре́лести и҆зба́вльшаго, согла́снѡ всѝ хрⷭ҇та̀  воспои́мъ. 
Сла́ва, трⷪ҇ченъ: 
Ѻ҆ц҃а̀, и҆ сн҃а славосло́вимъ, и҆ дх҃а ст҃а́го,  глаго́люще: трⷪ҇це ст҃а́ѧ, сп҃сѝ дꙋ́шы на́шѧ. 
(л. рѻ҃г ѡ҆б.) 
И҆ ны́нѣ, бг҃оро́диченъ: 
Неизрече́ннѡ въ послѣ̑днѧѧ заче́нши, и҆ ро́ждши  созда́телѧ твоего̀ дв҃о, сп҃са́й тѧ̀ велича́ющыѧ. 
На лїтꙋргі́и прокі́менъ, гла́съ ѕ҃: 
Сп҃сѝ, гдⷭ҇и, лю́ди твоѧ̑, и҆ бл҃гословѝ  достоѧ́нїе твоѐ. 
Сті́хъ: Къ тебѣ̀ гдⷭ҇и, воззовꙋ̀ бж҃е мо́й, да не  премолчи́ши ѿ менѐ. 
Та́же а҆пⷭ҇лъ къ є҆фесе́ємъ, зача́ло сл҃г: 
Бра́тїе, возмога́йте во гдⷭ҇ѣ, и҆ въ держа́вѣ  крѣ́пости є҆гѡ̀:Ѡ҆блецы́тесѧ во всѧ̑ ѻ҆рꙋ̑жїѧ бж҃їѧ,  ꙗ҆́кѡ возмощѝ ва́мъ ста́ти проти́вꙋ ко́знемъ  дїа́вѡльскимъ: ꙗ҆́кѡ нѣ́сть на́ша бра́нь къ кро́ви и҆  пло́ти: но къ нача́лѡмъ и҆ ко властє́мъ, и҆ къ  мїродержи́телємъ тьмы̀ вѣ́ка сегѡ̀, къ дꙋховѡ́мъ ѕло́бы,  поднебє́снымъ. Сегѡ̀ ра́ди прїими́те всѧ̑ ѻ҆рꙋ̑жїѧ бж҃їѧ,  да возмо́жете проти́витисѧ въ де́нь лю́тъ, и҆ всѧ̑  содѣ́ѧвше ста́ти. Ста́ните оу҆̀бо препоѧ́сани чресла̀  ва̑ша и҆́стиною, и҆ ѡ҆бо́лкшесѧ въ бронѧ̀ пра́вды, И҆  ѡ҆бꙋ́вше но́зѣ во оу҆гото́ванїе бл҃говѣствова́нїѧ ми́ра:  Над̾ всѣ́ми же воспрїи́мше щи́тъ вѣ́ры, въ не́мже  возмо́жете всѧ̑ стрѣ́лы лꙋка́вагѡ разжжє́нныѧ оу҆гаси́ти.  И҆ шле́мъ сп҃се́нїѧ воспрїими́те, и҆ ме́чь дꙋхо́вный, и҆́же  є҆́сть глаго́лъ бж҃їй. 
А҆ллилꙋ́їа, гла́съ ѕ҃: Живы́й въ по́мощи вы́шнѧгѡ: 
Сті́хъ: Рече́тъ гдⷭ҇ви: застꙋ́пникъ мо́й є҆сѝ. 
Є҆ѵⷢ҇лїе ѿ лꙋкѝ, зача́ло ѻ҃а: 
Во вре́мѧ ѻ҆́но, бѣ̀ оу҆ча̀ і҆и҃съ на є҆ди́номъ  ѿ со́нмищъ въ сꙋббѡ́тꙋ. И҆ сѐ жена̀ бѣ̀ и҆мꙋ́щи дꙋ́хъ  недꙋ́женъ лѣ́тъ ѻ҆смьна́десѧть, и҆ бѣ̀ слꙋка̀: и҆ не  могꙋ́щи восклони́тисѧ ѿню́дъ. Ви́дѣвъ же ю҆̀ і҆и҃съ,  пригласѝ, и҆ речѐ є҆́й: же́но, ѿпꙋщена̀ є҆сѝ ѿ  недꙋ́га твоегѡ̀. И҆ возложѝ на ню̀ рꙋ́цѣ: и҆ а҆́бїе  простре́сѧ, и҆ сла́влѧше бг҃а. Ѿвѣща́въ же старѣ́йшина  собо́рꙋ, негодꙋ́ѧ, занѐ въ сꙋббѡ́тꙋ и҆сцѣлѝ ю҆̀ і҆и҃съ,  глаго́лаше наро́дꙋ: ше́сть дні́й є҆́сть, въ нѧ́же досто́итъ  дѣ́лати: въ ты̑ѧ оу҆́бѡ приходѧ́ще цѣли́тесѧ, а҆ не въ  де́нь сꙋббѡ́тный. (л. рѻ҃д) Ѿвѣща́въ же оу҆́бѡ є҆мꙋ̀  гдⷭ҇ь, и҆ речѐ: лицемѣ́ре, ко́ждо ва́съ въ сꙋббѡ́тꙋ не  ѿрѣша́етъ ли своегѡ̀ вола̀, и҆лѝ ѻ҆сла̀ ѿ ꙗ҆́слїй,  и҆ ве́дъ напаѧ́етъ; Сїю́ же дще́рь а҆враа́млю сꙋ́щꙋ, ю҆́же  свѧза̀ сатана̀ сѐ ѻ҆смо́е на́десѧте лѣ́то, не досто́ѧше  ли разрѣши́тисѧ є҆́й ѿ ю҆́зы сеѧ̀, въ де́нь сꙋббѡ́тный;  И҆ сїѧ̑ є҆мꙋ̀ глаго́лющꙋ, стыдѧ́хꙋсѧ всѝ противлѧ́ющїисѧ  є҆мꙋ̀: и҆ всѝ лю́дїе ра́довахꙋсѧ ѡ҆ всѣ́хъ сла́вныхъ  быва́ющихъ ѿ негѡ̀. 
Прича́стенъ: 
Хвали́те гдⷭ҇а съ нб҃съ, хвали́те є҆го̀ въ  вы́шнихъ. 


(л. рѻ҃д ѡ҆б.) 
  
[глⷡ҇а к҃ѳ] СЛꙊ́ЖБА Ѻ҆́БЩА ПО ВСѦ̑ ДНИ̑ 
ко гдⷭ҇ꙋ на́шемꙋ і҆и҃сꙋ хрⷭ҇тꙋ̀. 
Въ ве́черъ, 
на Гдⷭ҇и воззва́хъ, стїхи̑ры, гла́съ ѕ҃. 
Подо́бенъ: Всю̀ ѿложи́вше: 
Є҆гда̀ хо́щеши прїитѝ, сꙋ́дъ првⷣный сотвори́ти,  сꙋдїѐ првⷣнѣйшїй, на прⷭ҇то́лѣ сла́вы твоеѧ̀ сѣдѧ́й:  рѣка̀ ѻ҆́гненнаѧ пред̾ твоѐ сꙋди́лище оу҆жаса́ющаѧ,  влече́тъ всѣ́хъ, предстоѧ́щымъ тебѣ̀ нбⷭ҇нымъ си́ламъ,  человѣ́кѡмъ же сꙋди̑мымъ стра́хомъ, ꙗ҆́коже ко́ждо  содѣ́ла. тогда̀ на́съ пощадѝ, и҆ ча́сти, хрⷭ҇тѐ, сподо́би  сп҃са́емыхъ, ꙗ҆́кѡ бл҃гоꙋтро́бенъ, вѣ́рою мо́лимъ тѧ̀. 
Кто̀ ѡ҆ мнѣ̀ не пла́четъ престꙋпи́вшемъ за́повѣдь  вы́шнѧгѡ, невоздержа́нїѧ ра́ди, во а҆́дъ всели́хсѧ вмѣ́стѡ  раѧ̀: снѣ́ди сла́дкїѧ видѣ́нїемъ сме́рть и҆схода́таихъ, и҆  стра́ненъ є҆ѧ̀ ра́ди бж҃їѧ сла́вы и҆ жи́зни ꙗ҆ви́хсѧ: но  прїими́ мѧ ка́ющагосѧ, гдⷭ҇и, ꙗ҆́кѡ млⷭ҇тивъ и҆  чл҃вѣколю́бецъ, вели́кїѧ ра́ди твоеѧ̀ млⷭ҇ти. 
Ви́ждь мою̀ ско́рбь и҆ болѣ́знь, и҆ прегрѣше́нїй  безмѣ́рное мно́жество: дꙋши́ же моеѧ̀ ѡ҆ѕлобле́нїе, и҆  оу҆́мное прельще́нїе. вонмѝ гла́сꙋ ѿча́ѧннагѡ и҆  ѡ҆сꙋжде́ннагѡ, и҆ да́ждь мѝ гдⷭ҇и, дꙋ́хъ сокрꙋше́нный,  смире́нное се́рдце, и҆сто́чникъ сле́зъ, и҆ мно́гихъ мои́хъ  согрѣше́нїй проще́нїе, вели́кїѧ ра́ди твоеѧ̀ млⷭ҇ти. 
И҆ въ мине́и ст҃а́гѡ, г҃. 
Сла́ва: Бж҃е, хотѧ́й всѣ̑мъ человѣ́кѡмъ сп҃сти́сѧ,  вонмѝ мл҃твѣ мое́й, и҆ да не ѿри́неши сле́зъ мои́хъ  ꙗ҆́кѡ сꙋ́етныхъ: (л. рѻ҃є) кто́ бо прїи́де къ тебѣ̀  пла́чѧ, и҆ не а҆́бїе сп҃се́нъ бы́сть; кто́ же возопѝ  те́плѣ, и҆ не а҆́бїе оу҆слы́шанъ; но ѽ влⷣко, ско́ръ  ѡ҆брѣта́ешисѧ во сп҃се́нїе всѣ́хъ молѧ́щихсѧ тебѣ̀,  ꙗ҆́кѡ въ млⷭ҇ти непобѣди́мый. 
И҆ ны́нѣ, бг҃оро́диченъ: 
Чл҃вѣколю́бїѧ твоегѡ̀ пꙋчи́нꙋ, бл҃гоꙋтро́бїѧ  глꙋбинꙋ̀, и҆ бл҃гости щедрѡ́ты неизчє́тныѧ, покажѝ,  пречⷭ҇таѧ дв҃о, на мнѣ̀ ѻ҆каѧ́ннѣмъ, оу҆толѝ па́жить  грѣхо́внꙋю, цѣломꙋ́дрїе пода́вши, и҆ соблюдѝ съ дꙋше́ю и҆  тѣ́ло моѐ нескве́рно. 
На стїхо́внѣ стїхи̑ры, гла́съ ѕ҃: 
Въ стра́шное прише́ствїе твоѐ, хрⷭ҇тѐ, да не  оу҆слы́шимъ: не вѣ́мъ ва́съ. оу҆пова́нїе бо на тѧ̀,  сп҃се, возложи́хомъ, а҆́ще и҆ твоѧ̑ повелѣ̑нїѧ не  сохрани́хомъ небреже́нїѧ ра́ди на́шегѡ: но пощадѝ дꙋ́шы  на́шѧ, мо́лимсѧ. 
Сті́хъ: Къ тебѣ̀ возведо́хъ ѻ҆́чи моѝ: 
Покаѧ́нїѧ не стѧжа́хъ, нижѐ па́ки сле́зъ: сегѡ̀  ра́ди молю́ тѧ, хрⷭ҇тѐ бж҃е, пре́жде конца̀ ѡ҆брати́ти мѧ̀,  и҆ да́ти мѝ оу҆миле́нїе, ꙗ҆́кѡ да и҆зба́вимсѧ ѿ мꙋ́ки. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мч҃нцы твоѝ гдⷭ҇и, не ѿверго́шасѧ тебѐ, ни  ѿстꙋпи́ша ѿ за́повѣдей твои́хъ: тѣ́хъ мл҃твами  поми́лꙋй на́съ. 
Сла́ва, и҆ ны́нѣ, бг҃оро́диченъ: 
Никто́же притека́ѧй къ тебѣ̀, посра́мленъ ѿ тебѐ  и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆  прїе́млетъ дарова́нїе къ поле́зномꙋ проше́нїю. 
Во вто́рникъ ве́чера, и҆лѝ въ четверто́къ, глаго́ли  крⷭ҇тобг҃оро́диченъ: 
На дре́вѣ живо́тъ на́шъ зрѧ́щи всенепоро́чнаѧ бг҃а  ви́сѧщъ, мт҃рски рыда́ющи вопїѧ́ше: сн҃е мо́й, и҆ бж҃е мо́й,  сп҃сѝ любо́вїю пою́щыѧ тѧ̀. 
Та́же, Ны́нѣ ѿпꙋща́еши раба̀ твоего̀: И҆  прѡ́чаѧ. 
(л. рѻ҃є ѡ҆б.) 
На оу҆́трени, 
по а҃-й каѳі́смѣ сѣда́ленъ, гла́съ є҃: 
Сꙋдїѝ сѣдѧ́щꙋ, и҆ а҆́гг҃лѡмъ стоѧ́щымъ, трꙋбѣ̀  гласѧ́щей, пла́мени горѧ́щꙋ, что̀ сотвори́ши, дꙋшѐ моѧ̀,  ведо́ма на сꙋ́дъ; тогда́ бо лю̑таѧ твоѧ̑ предста́нꙋтъ, и҆  та̑йнаѧ ѡ҆блича́тсѧ согрѣшє́нїѧ. тѣ́мже пре́жде конца̀  возопі́й сꙋдїѝ: бж҃е, ѡ҆чи́сти мѧ̀, и҆ сп҃си́ мѧ.  [Два́жды.] 
Сла́ва, и҆ ны́нѣ, бг҃оро́диченъ: 
Мы́сленный вїногра́де, и҆зрасти́вшїй на́мъ гро́здъ  бж҃е́ственный, ѿ негѡ́же напоѧ́емсѧ вїно́мъ нетлѣ́нїѧ,  и҆сточѝ мое́й дꙋшѝ оу҆миле́нїе, во́дꙋ ѡ҆чище́нїѧ, твои́ми  мл҃твами. 
Крⷭ҇тобг҃оро́диченъ: Вознесе́на на дре́во ꙗ҆́кѡ  ви́дѣ, ро́ждшаѧ тѧ̀, сп҃се, болѣ́зней кромѣ̀, рыда́ше съ  пла́чемъ, и҆ взыва́ше: оу҆вы̀ мнѣ̀ сладча́йшїй сн҃е,  оу҆ѧзвлѧ́юсѧ дꙋше́ю, на крⷭ҇тѣ̀ зрѧ́щи тѧ̀ пригвожде́нна  посредѣ̀ двою̀ ѕлѡдѣ́ю, сꙋдо́мъ ѕлодѣ́йственнымъ. 
По в҃-й каѳі́смѣ сѣда́ленъ, гла́съ ѕ҃. 
Помышлѧ́ю де́нь стра́шный, и҆ пла́чꙋсѧ дѣѧ́нїй  мои́хъ лꙋка́выхъ: ка́кѡ ѿвѣща́ю безсме́ртномꙋ цр҃ю̀;  и҆лѝ ко́имъ дерзнове́нїемъ воззрю̀ на сꙋдїю̀ блꙋ́дный а҆́зъ  бл҃гоꙋтро́бный ѻ҆́ч҃е, сн҃е є҆диноро́дный, дш҃е ст҃ы́й,  поми́лꙋй мѧ̀. [Два́жды.] 
Сла́ва, и҆ ны́нѣ, бг҃оро́диченъ: 
Ско́рый тво́й покро́въ, и҆ по́мощь, и҆ млⷭ҇ть,  покажѝ на рабы̑ твоѧ̑, и҆ во́лны, чтⷭ҇аѧ, оу҆кротѝ  сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви бцⷣе:  вѣ́мъ бо, вѣ́мъ дв҃о, ꙗ҆́кѡ мо́жеши, є҆ли̑ка и҆ хо́щеши. 
Крⷭ҇тобг҃оро́диченъ: Крⷭ҇то́мъ сн҃а твоегѡ̀  бг҃обл҃года́тнаѧ, і҆́дѡльскаѧ пре́лесть всѧ̀ оу҆праздни́сѧ,  и҆ де́мѡнскаѧ крѣ́пость попра́сѧ: сегѡ̀ ра́ди вѣ́рнїи, по  до́лгꙋ тѧ̀ при́снѡ пое́мъ и҆ бл҃гослови́мъ, и҆ бцⷣꙋ  вои́стиннꙋ и҆сповѣ́дающе, тѧ̀ велича́емъ. 
(л. рѻ҃ѕ) 
Канѡ́нъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, гла́съ ѕ҃. 
Пѣ́снь а҃. 
І҆рмо́съ: Помо́щникъ и҆ покрови́тель, бы́сть мнѣ̀  во сп҃се́нїе, се́й мо́й бг҃ъ, и҆ просла́влю є҆го̀, бг҃ъ  ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо просла́висѧ. 
Є҆гда̀ прїи́деши, бж҃е, во тма́хъ, и҆ ты́сѧщахъ  а҆́гг҃льскихъ нбⷭ҇ныхъ нача̑лъ, и҆ менѐ на ѻ҆́блацѣхъ  ѻ҆каѧ́ннаго сподо́би срѣ́сти тѧ̀ хрⷭ҇тѐ. 
Не вни́ди со мно́ю въ сꙋ́дъ, носѧ́й моѧ̑ дѣѧ̑нїѧ,  словеса̀ и҆зыскꙋ́ѧй, и҆ и҆справлѧ́ѧй стремлє́нїѧ: но  щедро́тами твои́ми презира́ѧ моѧ̑ лю̑таѧ, сп҃си́ мѧ  всеси́льне. 
Оу҆жаса́етъ мѧ̀, и҆ страши́тъ ѻ҆́гнь негаси́мый  гее́нскїй, че́рвь го́рькїй, скре́жетъ зꙋбѡ́въ: но ѡ҆сла́би  мѝ, ѡ҆ста́ви, и҆ стоѧ́нїю мѧ̀, хрⷭ҇тѐ, и҆збра́нныхъ  твои́хъ соꙋчинѝ. 
Бг҃оро́диченъ: Преклоне́нъ мно́жествомъ и҆скꙋше́нїй,  и҆ лю́тыми дѣѧ́ньми, вы́ю дꙋше́внꙋю и҆ тѣле́снꙋю  преклонѧ́ю тебѣ̀ чⷭ҇таѧ, и҆ вопїю́ ти прилѣ́жнѡ: ты́ мѧ  и҆спра́ви. 
Пѣ́снь г҃. 
І҆рмо́съ: Оу҆твердѝ гдⷭ҇и, на ка́мени за́повѣдей  твои́хъ, подви́гшеесѧ се́рдце моѐ, ꙗ҆́кѡ є҆ди́нъ ст҃ъ  є҆сѝ, и҆ гдⷭ҇ь. 
Гдⷭ҇ь грѧде́тъ, и҆ кто̀ стерпи́тъ стра́хъ є҆гѡ̀;  кто̀ ꙗ҆ви́тсѧ лицꙋ̀ є҆гѡ̀, но гото́ва бꙋ́ди, ѽ дꙋшѐ  моѧ̀! къ срѣ́тенїю. 
Нестерпи́мый, гдⷭ҇и, гнѣ́въ ка́кѡ стерплю̀ сꙋда̀  твоегѡ̀, преслꙋ́шавъ твоѐ повелѣ́нїе; но пощадѝ, пощади́  мѧ въ ча́съ сꙋда̀. 
Поми́лꙋй, гдⷭ҇и, поми́лꙋй мѧ̀, вопїю́ ти, є҆гда̀  прїи́деши со а҆́гг҃лы твои́ми, ѿда́ти всѣ̑мъ по  достоѧ́нїю дѣѧ́нїй. 
Бг҃оро́диченъ: Две́рь бл҃года́тнаѧ, ѿве́рзшаѧ  вѣ̑рнымъ двє́ри нбⷭ҇ныѧ, покаѧ́нїѧ двє́ри свѣтоза̑рныѧ  ѿве́рзи мѝ, влⷣчце, и҆ вра́тъ сме́ртныхъ свободѝ. 
Сѣда́ленъ, гла́съ ѕ҃: 
Во ю҆до́ли пла́ча, въ мѣ́стѣ є҆́же положи́лъ  є҆сѝ, є҆гда̀ сѧ́деши млⷭ҇тиве, сотвори́ти првⷣный сꙋ́дъ,  не ѡ҆б̾ѧвѝ моѧ̑ (л. рѻ҃ѕ ѡ҆б.) та̑йнаѧ, нижѐ посрамѝ  пред̾ а҆́гг҃лы: но пощади́ мѧ, бж҃е, и҆ поми́лꙋй мѧ̀. 
Бг҃оро́диченъ: Оу҆пова́нїе мі́ра бл҃га́ѧ бцⷣе  дв҃о, твоѐ и҆ є҆ди́ное стра́шное предста́тельство молю̀:  оу҆млⷭ҇рдисѧ на оу҆добоѡбстоѧ́тєльныѧ лю́ди, оу҆молѝ  млⷭ҇тиваго бг҃а, и҆зба́витисѧ дꙋша́мъ на́шымъ ѿ всѧ́кагѡ  преще́нїѧ, є҆ди́на бл҃гослове́ннаѧ. 
Пѣ́снь д҃. 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ, и҆  человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ слꙋ́хъ  тво́й, и҆ оу҆боѧ́хсѧ. сла́ва си́лѣ твое́й гдⷭ҇и. 
Наста̀ де́нь, оу҆жѐ при две́рехъ сꙋ́дъ: дꙋшѐ,  бо́дрствꙋй, и҆дѣ́же ца́рїе вкꙋ́пѣ и҆ кнѧ́зи, бога́тїи и҆  оу҆бо́зїи собира́ютсѧ, и҆ воспрїи́метъ по достоѧ́нїю  содѣ́ѧнныхъ ѿ человѣ̑къ кі́йждо. 
Неꙋмы́тный сꙋ́дъ тво́й, неꙋтае́нное твоѐ сꙋди́ще  хитросло́вїѧ, не виті́й хꙋдо́жество кра́дꙋщее, не  свидѣ́телей непщева́нїе ѿража́ющее пра́ведное: въ тебѣ́  бо бз҃ѣ всѣ́хъ сокровє́ннаѧ предстоѧ́тъ. 
Да не прїидꙋ̀ въ зе́млю пла́ча, да не ви́ждꙋ мѣ́сто  тьмы̀, хрⷭ҇тѐ мо́й сло́ве, нижѐ свѧ́занъ бꙋ́дꙋ рꙋка́ми и҆  нога́ми, внѣ̀ черто́га твоегѡ̀ и҆зве́рженный, ѻ҆де́ждꙋ  нетлѣ́нїѧ ѡ҆скверне́ннꙋю и҆мѣ́ѧй всеѻкаѧ́нный. 
Бг҃оро́диченъ: Крѣ́посте моѧ̀ пречⷭ҇таѧ,  прибѣ́жище, неѡбори́маѧ стѣно̀, и҆ къ бг҃ꙋ мл҃твенница  сꙋ́щаѧ, вѣ́чнꙋющагѡ пла́мене и҆ гее́нны свободи́ мѧ. 
Пѣ́снь є҃. 
І҆рмо́съ: Ѿ но́щи оу҆́тренююща, чл҃вѣколю́бче  просвѣтѝ, молю́сѧ, и҆ наста́ви и҆ менѐ на повелѣ̑нїѧ  твоѧ̑, и҆ наꙋчи́ мѧ, сп҃се, твори́ти во́лю твою̀. 
Тре́петъ неисповѣди́мый и҆ стра́хъ та́мѡ, прїи́детъ  бо гдⷭ҇ь, и҆ дѣ́ло съ ни́мъ коегѡ́ждо ѿ человѣ̑къ: и҆  кто̀ ѿсю́дꙋ оу҆́бѡ себѐ не воспла́четъ; 
Пощадѝ, пощадѝ, гдⷭ҇и, созда́нїе твоѐ,  согрѣши́хъ, ѡ҆сла́би мѝ, ꙗ҆́кѡ є҆стество́мъ чтⷭ҇ый са́мъ  є҆сѝ є҆ди́нъ: и҆ и҆ны́й ра́звѣ тебѐ никто́же є҆́сть  внѣ̀ скве́рны. 
(л. рѻ҃з) 
Ни сле́зъ, нижѐ покаѧ́нїѧ и҆́мамъ, нижѐ  оу҆миле́нїѧ: са́мъ мѝ сїѧ̑, сп҃се, ꙗ҆́кѡ бг҃ъ, да́рꙋй. 
Бг҃оро́диченъ: Ѡ҆скверне́нъ по́мыслы, и҆ ѡ҆калѧ́нъ  мно́гими паде́ньми, мт҃и бж҃їѧ, тѧ̀ молю̀: є҆ди́на  нескве́рнаѧ, оу҆ще́дри и҆ сп҃си́ мѧ хода́тайствомъ твои́мъ. 
Пѣ́снь ѕ҃. 
І҆рмо́съ: Возопи́хъ всѣ́мъ се́рдцемъ мои́мъ къ  ще́дромꙋ бг҃ꙋ, и҆ оу҆слы́ша мѧ̀ ѿ а҆́да преиспо́днѧгѡ, и҆  возведѐ ѿ тлѝ живо́тъ мо́й. 
Во страшнѣ́мъ, хрⷭ҇тѐ, прише́ствїи твое́мъ,  є҆гда̀ ꙗ҆ви́шисѧ съ нб҃сѐ, и҆ поста́вѧтсѧ прⷭ҇то́ли, и҆  кни̑ги разгнꙋ́тсѧ: пощадѝ, пощадѝ тогда̀, сп҃се, созда́нїе  твоѐ. 
Та́мѡ ничто́же помощѝ мо́жетъ, бг҃ꙋ сꙋ́щꙋ сꙋдїѝ,  ни тща́нїе, ни кѡ́зни, ни сла́ва, ни дрꙋ́жба, ра́звѣ ѿ  дѣ́лъ крѣ́пость твоѧ̀, ѽ дꙋшѐ моѧ̀! 
Возмѝ твоѐ, да не оу҆слы́шꙋ, гдⷭ҇и, ѿсыла́емь  ѿ тебѐ, нижѐ є҆́же поидѝ во ѻ҆́гнь проклѧ́тыхъ, но  возжелѣ́ннагѡ гла́са првⷣныхъ. 
Бг҃оро́диченъ: Ѡ҆чище́нїе и҆́мамы тѧ̀ всегда̀ оу҆  бг҃а, пренепоро́чнаѧ: тѣ́мже и҆спросѝ и҆зба́вити всѣ́хъ  пречⷭ҇таѧ, ꙗ҆̀же та́мѡ мꙋче́нїй стра́шныхъ, бцⷣꙋ  вои́стиннꙋ и҆сповѣ́дающихъ тѧ̀. 
Конда́къ, гла́съ а҃: 
Є҆гда̀ прїи́деши, бж҃е, на зе́млю со сла́вою, и҆  трепе́щꙋтъ всѧ́чєскаѧ, рѣка́ же ѻ҆́гненнаѧ пред̾  сꙋди́щемъ влече́тъ, кни̑ги разгиба́ютсѧ, и҆ та̑йнаѧ  ꙗ҆влѧ́ютсѧ: тогда̀ и҆зба́ви мѧ̀ ѿ ѻ҆гнѧ̀ неꙋгаси́магѡ,  и҆ сподо́би мѧ̀ ѡ҆деснꙋ́ю тебѐ ста́ти, сꙋдїѐ првⷣнѣйшїй. 
І҆́косъ: Сꙋди́ще твоѐ стра́шное, и҆ сꙋ́дъ  пра́веднѣйшїй, дѣла́ же моѧ̑ лю̑таѧ: но са́мъ млⷭ҇тиве,  предвари́въ сп҃си́ мѧ, и҆ мꙋ́ки свободѝ, и҆зба́ви же,  влⷣко, ко́злищъ ча́сти, и҆ сподо́би ѡ҆деснꙋ́ю тебѐ ста́ти,  сꙋдїѐ првⷣнѣйшїй. 
Пѣ́снь з҃. 
І҆рмо́съ: Согрѣши́хомъ, беззако́нновахомъ,  непра́вдовахомъ пред̾ тобо́ю: нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ: но не  преда́ждь на́съ до конца̀, ѻ҆тцє́въ бж҃е. 
(л. рѻ҃з ѡ҆б.) 
Гдⷭ҇ь грѧде́тъ сꙋди́ти, кто̀ стерпи́тъ видѣ́нїе  є҆гѡ̀; вострепещѝ дꙋшѐ ѻ҆каѧ́ннаѧ, вострепещѝ, и҆  оу҆гото́ви и҆схо́дищꙋ дѣла̀ твоѧ̑: да млⷭ҇тива и҆ млⷭ҇рда  ѡ҆брѧ́щеши є҆го̀, ѻ҆тцє́въ бг҃а бл҃гослове́нна. 
Припа́даю тѝ и҆ приношꙋ̀ тебѣ̀ ꙗ҆́коже сле́зы  глаго́лы моѧ̑: согрѣши́хъ ꙗ҆́коже не согрѣшѝ блꙋдни́ца,  и҆ беззако́нновахъ, ꙗ҆́кѡ и҆́ный никто́же на землѝ: но  оу҆ще́дри, влⷣко, творе́нїе твоѐ и҆ призови́ мѧ. 
Две́рь твою̀ не затвори́ ми тогда̀, гдⷭ҇и, гдⷭ҇и, но  ѿве́рзи мѝ ю҆̀ ка́ющемꙋсѧ, и҆ болѣ́зненнѡ къ тебѣ̀ ѿ  се́рдца припа́дающꙋ, бж҃е, и҆ поми́лꙋй мѧ̀. 
Бг҃оро́диченъ: Є҆гда̀ въ нощѝ жени́хъ прїи́детъ  сꙋди́ти землѝ, тогда̀ во срѣ́тенїе є҆гѡ̀ со свѣ́тлою  свѣще́ю, бл҃говолѝ пречⷭ҇таѧ и҆зы́ти мѝ, и҆ поклони́тисѧ  тогѡ̀ прише́ствїю. 
Пѣ́снь и҃. 
І҆рмо́съ: Є҆го́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те и҆ превозноси́те во всѧ̑  вѣ́ки. 
Стра́шнагѡ втора́гѡ твоегѡ̀, гдⷭ҇и, прише́ствїѧ  помышлѧ́ѧ срѣ́тенїе, трепе́щꙋ преще́нїѧ твоегѡ̀, бою́сѧ  гнѣ́ва твоегѡ̀: ѿ сегѡ́ мѧ часа̀, зовꙋ̀, сп҃сѝ во  вѣ́ки. [Два́жды.] 
Всѣ́хъ сꙋдїѐ бж҃е мо́й и҆ гдⷭ҇и, да оу҆слы́шꙋ  тогда̀ гла́съ тво́й возжелѣ́нный: да оу҆ви́жꙋ свѣ́тъ  тво́й вели́кїй: да оу҆зрю̀ селє́нїѧ твоѧ̑: да оу҆зрю̀  сла́вꙋ твою̀, ра́дꙋѧсѧ во вѣ́ки. 
Бг҃оро́диченъ: Въ де́нь сꙋда̀ ꙗ҆ви́сѧ, влⷣчце, и҆  предста́ни мѝ, мꙋ́ки и҆ ѻ҆гнѧ̀ свобожда́ющи, да сп҃се́нъ  бы́въ тобо́ю, воспою̀ твою̀ неѡбори́мꙋю бл҃года́ть. 
Пѣ́снь ѳ҃. 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе бо  рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ ро́ди  ꙗ҆́кѡ бг҃оневѣ́стнꙋю мт҃рь, правосла́внѡ велича́емъ. 
Гдⷭ҇ь грѧде́тъ грѣ̑шныѧ мꙋ́чити, првⷣныѧ же  сп҃стѝ: воспла́чимсѧ, возрыда́имъ, и҆ прїи́мемъ чꙋ́вство  ѻ҆́нагѡ днѐ, (л. рѻ҃и) во́ньже безвѣ̑стнаѧ и҆ та̑йнаѧ  ѿкры́въ, человѣ́кѡмъ ѿда́стъ по достоѧ́нїю. 
Данїи́лъ оу҆боѧ́сѧ часа̀ и҆стѧза́нїѧ, а҆́зъ же  ѻ҆каѧ́нный что̀ постраждꙋ̀ ѿ негѡ̀, грѧды́й гдⷭ҇и,  стра́шнагѡ днѐ; но да́ждь мѝ пре́жде конца̀ бл҃гоꙋго́днѡ  тебѣ̀ послꙋжи́ти, и҆ оу҆лꙋчи́ти црⷭ҇твїе твоѐ. 
Ѻ҆́гнь гото́витсѧ, че́рвь оу҆строѧ́етсѧ: весе́лїе,  сла́ва, ѡ҆слабле́нїе, свѣ́тъ невече́рнїй, ра́дость  првⷣныхъ. и҆ кто̀ бл҃же́нный и҆збѣ́гнꙋти не восхо́щетъ  мꙋче́нїѧ пе́рвыхъ, наслѣ́дивый втора̑ѧ; 
Бг҃оро́диченъ: Страсте́й волне́нїе смꙋща́етъ мѧ̀, и҆  сластьмѝ погрꙋжа́етъ, дв҃о пренепоро́чнаѧ, ко́рмчїю хрⷭ҇та̀  ро́ждшаѧ, рꙋ́кꙋ мѝ по́мощи прострѝ, и҆ сп҃си́ мѧ, є҆ди́на  сп҃се́нїе, вѣ́рою бл҃жа́щихъ тѧ̀. 
Свѣти́ленъ. 
Подо́бенъ: Жєны̀ оу҆слы́шите: 
Є҆гда̀ прⷭ҇то́ли поста́вѧтсѧ, и҆ кни̑ги  разве́рзꙋтсѧ, и҆ є҆гда̀ хо́щеши сꙋди́ти сꙋ́дъ  человѣ́чєскимъ дѣѧ́нїємъ, не ѡ҆сꙋдѝ на́съ, влⷣко, во  ѻ҆́гнь гее́нскїй, ꙗ҆̀же ѿ пе́рсти созда́лъ є҆сѝ: но  твоегѡ̀ црⷭ҇твїѧ на́съ сподо́би, сп҃се. 
Бг҃оро́диченъ: Є҆го́же ѿ твои́хъ крове́й родила̀  є҆сѝ чтⷭ҇аѧ, соверше́нна человѣ́ка, и҆ бг҃а и҆́стинна, и҆  гдⷭ҇а, оу҆молѝ того̀, и҆зба́витисѧ на́мъ ѻ҆гнѧ̀  вѣ́чнꙋющагѡ. 
На стїхо́внѣ стїхи̑ры, гла́съ ѕ҃: 
На́га мѧ̀ ѡ҆брѣ́тъ добродѣ́телей вра́гъ, стрѣло́ю  грѣхо́вною оу҆ѧзвѝ: но ты̀, бж҃е, ꙗ҆́кѡ вра́чь дꙋ́шъ и҆  тѣле́съ, ꙗ҆́звы дꙋшѝ моеѧ̀ и҆сцѣлѝ, и҆ поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀, гдⷭ҇и: 
Се́рдца моегѡ̀ стрꙋ́пы, ѿ мно́гихъ грѣхѡ́въ  прозѧ́бшыѧ мѝ, и҆сцѣлѝ, сп҃се, ꙗ҆́кѡ дꙋ́шъ и҆ тѣле́съ  вра́чь, и҆ подаѧ̀ просѧ́щымъ прегрѣше́нїй проще́нїе,  при́снѡ да́рꙋй мѝ сле́зы покаѧ́нїѧ, даѧ́ ми разрѣше́нїе  долгѡ́въ, гдⷭ҇и, и҆ поми́лꙋй мѧ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ: 
Гдⷭ҇и, а҆́ще не бы́хомъ ст҃ы̑ѧ твоѧ̑ и҆мѣ́ли  мл҃твенники, и҆ (л. рѻ҃и ѡ҆б.) бл҃госты́ню твою̀ ми́лꙋющꙋю  на́съ: ка́кѡ смѣ́ли бы́хомъ, сп҃се, пѣ́ти тѧ̀, є҆го́же  славосло́вѧтъ непреста́ннѡ а҆́гг҃ли; срⷣцевѣ́дче, пощадѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ: 
Мр҃і́е чтⷭ҇аѧ, злата́ѧ кади́льнице, є҆ди́нагѡ ѿ  неразлꙋ́чныѧ трⷪ҇цы прїѧ́телище сꙋ́щаѧ, на не́же ѻ҆ц҃ъ  и҆зво́ли, сн҃ъ же дѣ́йствомъ всест҃а́гѡ дх҃а всели́сѧ во  чре́во твоѐ всеѡсщ҃е́нное. того̀ оу҆̀бо молѝ прилѣ́жнѡ,  пода́ти на́мъ грѣхѡ́въ ѡ҆ставле́нїе въ де́нь сꙋ́дный. 
Крⷭ҇тобг҃оро́диченъ. 
Подо́бенъ: Всю̀ ѿложи́вше: 
А҆́гнца своего̀, а҆́гница нескве́рнаѧ дре́вле, и҆  непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ оу҆зрѣ̀,  мт҃рски восклица́ше, и҆ дивѧ́щисѧ вопїѧ́ше: ча́до  сладча́йшее, что̀ зрѣ́нїе сїѐ но́вое и҆ пресла́вное; ка́кѡ  со́нмъ безблагода́тный сꙋди́щꙋ пїла́товꙋ предаде́ тѧ, и҆  ѡ҆сꙋжда́етъ на сме́рть живота̀ всѧ́ческихъ; но воспѣва́ю  твоѐ неизрече́нное, сло́ве, схожде́нїе. 
Та́же, Бл҃го є҆́сть и҆сповѣ́датисѧ гдⷭ҇и: и҆  Трист҃о́е. По Ѻ҆́ч҃е на́шъ: тропа́рь, и҆ є҆ктенїа̀,  и҆ ѿпꙋ́стъ. 
Та́же, ча́съ а҃-й. Ѱалмы̀ ѻ҆бы́чны, и҆ коне́чный  ѿпꙋ́стъ. 
Бл҃жє́нна, гла́съ ѕ҃: 
Помѧни́ мѧ, бж҃е, сп҃се мо́й, є҆гда̀ прїи́деши во  црⷭ҇твїи твое́мъ: и҆ сп҃си́ мѧ, ꙗ҆́кѡ є҆ди́нъ  чл҃вѣколю́бецъ. 
Петро́въ пла́чъ прїе́мый, прїимѝ и҆ моѐ, хрⷭ҇тѐ,  покаѧ́нїе, и҆ да́рꙋй мѝ согрѣше́нїй проще́нїе. 
Проповѣ́давый покаѧ́нїе человѣ́кѡмъ, гдⷭ҇нь  крⷭ҇ти́телю и҆ прⷣте́че, молю́ тѧ, пока́ѧтисѧ мнѣ̀ ѿ  дꙋшѝ сподо́би. 
Треволнє́нїѧ под̾е́мше страсте́й ст҃і́и, сꙋ́щыѧ въ  бꙋ́ри болѣ́зней при́снѡ и҆збавлѧ́ете: тѣ́мже бл҃жи́ми  є҆стѐ. 
Сла́ва: Прⷪ҇рѡ́ки прославлѧ́емый, сп҃се мо́й, въ  трⷪ҇цѣ, про́стѡ и҆ несмѣ́снѡ, прⷣте́чи мл҃твами сп҃си́  мѧ. 
И҆ ны́нѣ: Застꙋ́пнице крѣ́пкаѧ сꙋ́щымъ въ  ско́рбехъ, застꙋпѝ ѿ жите́йскихъ страсте́й прило́га, и҆  сп҃си́ мѧ, влⷣчце. 
(л. рѻ҃ѳ) 
А҆пⷭ҇лъ къ колоса́ємъ, зача́ло сн҃и. 
Бра́тїе, ѡ҆блецы́тесѧ оу҆̀бо [ꙗ҆́коже и҆збра́ннїи  бж҃їи, ст҃и и҆ возлю́бленни,] во оу҆трѡ́бы щедро́тъ,  бл҃гость, смиреномꙋ́дрїе, кро́тость и҆ долготерпѣ́нїе:  Прїе́млюще дрꙋ́гъ дрꙋ́га, и҆ проща́юще себѣ̀, а҆́ще кто̀ на  кого̀ и҆́мать порече́нїе: ꙗ҆́коже и҆ хрⷭ҇то́съ прости́лъ  є҆́сть ва́мъ, та́кѡ и҆ вы̀. Над̾ всѣ́ми же си́ми стѧжи́те  любо́вь, ꙗ҆́же є҆́сть соꙋ́зъ соверше́нства: И҆ ми́ръ бж҃їй  да водворѧ́етсѧ въ сердца́хъ ва́шихъ, во́ньже и҆ зва́ни  бы́сте во є҆ди́номъ тѣ́лѣ: и҆ бл҃года́рни быва́йте.  Сло́во хрⷭ҇то́во да вселѧ́етсѧ въ ва́съ бога́тнѡ, во всѧ́кой  премꙋ́дрости, оу҆ча́ще и҆ вразꙋмлѧ́юще себѐ самѣ́хъ во  ѱалмѣ́хъ и҆ пѣ́нїихъ, и҆ пѣ́снехъ дꙋхо́вныхъ, ѡ҆  бл҃года́ти пою́ще въ сердца́хъ ва́шихъ гдⷭ҇ви. 
Є҆ѵⷢ҇лїе ѿ ма́рка, зача́ло л҃з. 
Речѐ гдⷭ҇ь: и҆́же хо́щетъ по мнѣ̀ и҆тѝ, да  ѿве́ржетсѧ себѐ, и҆ во́зметъ крⷭ҇тъ сво́й, и҆ по мнѣ̀  грѧде́тъ. И҆́же бо а҆́ще хо́щетъ дꙋ́шꙋ свою̀ сп҃стѝ,  погꙋби́тъ ю҆̀: а҆ и҆́же погꙋби́тъ дꙋ́шꙋ свою̀ менѐ ра́ди и҆  є҆ѵⷢ҇лїа, то́й сп҃се́тъ ю҆̀. Ка́ѧ бо по́льза человѣ́кꙋ,  а҆́ще прїѡбрѧ́щетъ мі́ръ ве́сь, и҆ ѿтщети́тъ дꙋ́шꙋ свою̀;  И҆лѝ что̀ да́стъ человѣ́къ и҆змѣ́нꙋ на дꙋшѝ свое́й;  И҆́же бо а҆́ще постыди́тсѧ менѐ, и҆ мои́хъ слове́съ въ  ро́дѣ се́мъ прелюбодѣ́йнѣмъ и҆ грѣ́шнѣмъ, и҆ сн҃ъ  чл҃вѣ́ческїй постыди́тсѧ є҆гѡ̀, є҆гда̀ прїи́детъ во  сла́вѣ ѻ҆ц҃а̀ своегѡ̀ со а҆́гг҃лы ст҃ы́ми. И҆ глаго́лаше  и҆̀мъ: а҆ми́нь глаго́лю ва́мъ, ꙗ҆́кѡ сꙋ́ть нѣ́цыи ѿ  здѣ̀ стоѧ́щихъ, и҆̀же не и҆́мꙋтъ вкꙋси́ти сме́рти, до́ндеже  ви́дѧтъ црⷭ҇твїе бж҃їе прише́дшее въ си́лѣ. 


(л. рѻ҃и ѡ҆б.) 
  
[глⷡ҇а л҃] БГ҃ОРО́ДИЧНЫ ВОСКРⷭ҇НЫ 
на ѻ҆́смь гласѡ́въ, пое́мїи ве́черъ на Гдⷭ҇и  воззва́хъ, и҆ на стїхо́внахъ, и҆̀же ѿ а҆лфави̑тъ. 
Гла́съ а҃. 
На Гдⷭ҇и воззва́хъ, бг҃оро́диченъ: 
Всемі́рнꙋю сла́вꙋ ѿ человѣ̑къ прозѧ́бшꙋю, и҆  влⷣкꙋ ро́ждшꙋю, нбⷭ҇нꙋю две́рь воспои́мъ мр҃і́ю дв҃ꙋ,  безпло́тныхъ пѣ́снь, и҆ вѣ́рныхъ оу҆добре́нїе. сїѧ́ бо  ꙗ҆ви́сѧ нб҃о, и҆ хра́мъ бж҃ества̀. сїѧ̀ прегражде́нїе  вражды̀ разрꙋши́вши, ми́ръ введѐ, и҆ црⷭ҇твїе ѿве́рзе.  сїю̀ оу҆́бѡ и҆мꙋ́ще вѣ́ры оу҆твержде́нїе, побо́рника  и҆́мамы и҆з̾ неѧ̀ ро́ждшагосѧ гдⷭ҇а. дерза́йте оу҆̀бо,  дерза́йте лю́дїе бж҃їи: и҆́бо то́й побѣди́тъ врагѝ, ꙗ҆́кѡ  всеси́ленъ. 
На стїхо́внѣ бг҃оро́диченъ: 
Сѐ и҆спо́лнисѧ и҆са́їино прорече́нїе: дв҃а бо  родила̀ є҆сѝ, и҆ по ржⷭ҇твѣ̀ ꙗ҆́кѡ пре́жде ржⷭ҇тва̀  пребыла̀ є҆сѝ. бг҃ъ бо бѣ̀ рожде́йсѧ, тѣ́мже и҆  є҆стєства̀ новопресѣчѐ. но, ѽ бг҃омт҃и! молє́нїѧ  твои́хъ рабѡ́въ, въ твое́мъ хра́мѣ приноси̑маѧ тебѣ̀, не  пре́зри: но ꙗ҆́кѡ бл҃гоꙋтро́бнаго твои́ма рꙋка́ма носѧ́щи,  на твоѧ̑ рабы̑ оу҆млⷭ҇рдисѧ, и҆ молѝ сп҃сти́сѧ дꙋша́мъ  на́шымъ. 
Гла́съ в҃. 
На Гдⷭ҇и воззва́хъ, бг҃оро́диченъ: 
Пре́йде сѣ́нь зако́ннаѧ бл҃года́ти прише́дши:  ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃а  родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀  ѻ҆́гненнагѡ, првⷣное возсїѧ̀ сл҃нце: вмѣ́стѡ мѡѷсе́а,  хрⷭ҇то́съ сп҃се́нїе дꙋ́шъ на́шихъ. 
(л. р҃п) 
На стїхо́внѣ бг҃оро́диченъ: 
Ѽ чꙋдесѐ но́вагѡ всѣ́хъ дре́внихъ чꙋде́съ! кто́  бо позна̀ мт҃рь без̾ мꙋ́жа ро́ждшꙋю, и҆ на рꙋкꙋ̀ носѧ́щꙋю,  всю̀ тва́рь содержа́щаго, бж҃їе є҆́сть и҆зволе́нїе  ро́ждшеесѧ: є҆го́же ꙗ҆́кѡ млⷣнца пречⷭ҇таѧ, твои́ма  рꙋка́ма носи́вшаѧ, и҆ мт҃рне дерзнове́нїе къ немꙋ̀ и҆мꙋ́щаѧ,  не преста́й молѧ́щи ѡ҆ чтꙋ́щихъ тѧ̀, оу҆ще́дрити и҆ сп҃стѝ  дꙋ́шы на́шѧ. 
Гла́съ г҃. 
На Гдⷭ҇и воззва́хъ, бг҃оро́диченъ: 
Ка́кѡ не диви́мсѧ бг҃омꙋ́жномꙋ ржⷭ҇твꙋ̀ твоемꙋ̀  пречⷭ҇тна́ѧ, и҆скꙋше́нїѧ бо мꙋ́жескагѡ не прїе́мши  всенепоро́чнаѧ, родила̀ є҆сѝ без̾ ѻ҆ц҃а̀ сн҃а пло́тїю,  пре́жде вѣ̑къ ѿ ѻ҆ц҃а̀ рожде́ннаго без̾ мт҃ре,  ника́коже претерпѣ́вшаго и҆змѣне́нїѧ, и҆лѝ смѣше́нїѧ,  и҆лѝ раздѣле́нїѧ: но ѻ҆бою̀ сꙋществꙋ̑ сво́йство цѣ́ло  сохра́ншаго. тѣ́мже, мт҃и дв҃о влⷣчце, того̀ молѝ  сп҃сти́сѧ дꙋша́мъ, правосла́внѡ бцⷣꙋ и҆сповѣ́дающихъ тѧ̀. 
На стїхо́внѣ бг҃оро́диченъ: 
Без̾ сѣ́мене ѿ бж҃е́ственнагѡ дх҃а, во́лею же  ѻ҆́ч҃ею зачала̀ є҆сѝ сн҃а бж҃їѧ, ѿ ѻ҆ц҃а̀ без̾ мт҃ре  пре́жде вѣ̑къ сꙋ́ща: на́съ же ра́ди, и҆з̾ тебѐ без̾  ѻ҆ц҃а̀ бы́вша, пло́тїю родила̀ є҆сѝ и҆ млⷣнца млеко́мъ  пита́ла є҆сѝ. тѣ́мже не преста́й моли́ти, и҆зба́витисѧ  ѿ бѣ́дъ дꙋша́мъ на́шымъ. 
Гла́съ д҃. 
На Гдⷭ҇и воззва́хъ, бг҃оро́диченъ: 
И҆́же тебѐ ра́ди бг҃оѻте́цъ прⷪ҇ро́къ дв҃дъ,  пѣ́сненнѡ ѿ тебѣ̀ провозгласѝ, вели̑чїѧ тебѣ̀  сотво́ршемꙋ: предста̀ цр҃и́ца ѡ҆ деснꙋ́ю тебѐ. тѧ́ бо  мт҃рь, хода́таицꙋ живота̀ показа̀, без̾ ѻ҆ц҃а̀ и҆з̾ тебѐ  вочл҃вѣ́читисѧ бл҃говоли́вый бг҃ъ, да сво́й па́ки  ѡ҆бнови́тъ ѡ҆́бразъ, и҆стлѣ́вшїй страстьмѝ и҆ заблꙋ́ждшее  горохи́щное ѡ҆брѣ́тъ ѻ҆вча̀, на ра́мо воспрїи́мъ, ко  ѻ҆ц҃ꙋ̀ (л. р҃п ѡ҆б.) принесе́тъ и҆ своемꙋ̀ хотѣ́нїю, съ  нбⷭ҇ными совокꙋпи́тъ си́лами, и҆ сп҃се́тъ, бцⷣе, мі́ръ,  хрⷭ҇то́съ и҆мѣ́ѧй ве́лїю и҆ бога́тꙋю млⷭ҇ть. 
На стїхо́внѣ бг҃оро́диченъ: 
При́зри на молє́нїѧ твои́хъ ра̑бъ, всенепоро́чнаѧ,  оу҆толѧ́ющи лю̑таѧ на ны̀ воста̑нїѧ, всѧ́кїѧ ско́рби на́съ  и҆змѣнѧ́ющи: тѧ́ бо є҆ди́нꙋ, тве́рдое и҆ и҆звѣ́стное  оу҆твержде́нїе и҆́мамы, и҆ твоѐ предста́тельство  стѧжа́хомъ, да не постыди́мсѧ, влⷣчце, тѧ̀ призыва́ющїи,  потщи́сѧ на оу҆моле́нїе тебѣ̀ вѣ́рнѡ вопїю́щихъ:  ра́дꙋйсѧ, влⷣчце, всѣ́хъ по́моще, ра́досте и҆ покро́ве, и҆  сп҃се́нїе дꙋ́шъ на́шихъ. 
Гла́съ є҃. 
На Гдⷭ҇и воззва́хъ, бг҃оро́диченъ: 
Въ чермнѣ́мъ мо́ри, неискꙋсобра́чныѧ невѣ́сты  ѡ҆́бразъ написа́сѧ и҆ногда̀. та́мѡ мѡѷсе́й раздѣли́тель  воды̀: здѣ́ же гаврїи́лъ, слꙋжи́тель чꙋдесѐ. тогда̀  глꙋбинꙋ̀ ше́ствова немо́креннѡ і҆и҃ль: ны́нѣ же хрⷭ҇та̀  родѝ безсѣ́меннѡ дв҃а. мо́ре по проше́ствїи і҆и҃левѣ  пребы́сть непрохо́дно: непоро́чнаѧ по ржⷭ҇твѣ̀  є҆мманꙋ́илевѣ пребы́сть нетлѣ́нна. сы́й и҆ пре́жде сы́й,  ꙗ҆вле́йсѧ ꙗ҆́кѡ чл҃вѣ́къ, бж҃е, поми́лꙋй на́съ. 
На стїхо́внѣ бг҃оро́диченъ: 
Хра́мъ и҆ две́рь є҆сѝ, пала́та и҆ прⷭ҇то́лъ  цр҃е́въ, дв҃о всечⷭ҇тна́ѧ, є҆́юже и҆зба́витель мо́й,  хрⷭ҇то́съ гдⷭ҇ь, во тьмѣ̀ спѧ́щымъ ꙗ҆ви́сѧ, сл҃нце сы́й  пра́вды, просвѣти́ти хотѧ̀ ꙗ҆̀же созда̀ по ѡ҆́бразꙋ  своемꙋ̀, рꙋко́ю свое́ю. тѣ́мже, всепѣ́таѧ, ꙗ҆́кѡ мт҃рне  дерзнове́нїе къ немꙋ̀ стѧжа́вшаѧ, непреста́ннѡ молѝ  сп҃сти́сѧ дꙋша́мъ на́шымъ. 
Гла́съ ѕ҃. 
На Гдⷭ҇и воззва́хъ, бг҃оро́диченъ: 
Кто̀ тебѐ не оу҆бл҃жи́тъ, прест҃а́ѧ дв҃о; кто́ ли  не воспое́тъ твоегѡ̀ пречⷭ҇тагѡ ржⷭ҇тва̀; безлѣ́тнѡ бо ѿ  ѻ҆ц҃а̀ возсїѧ́вый (л. рп҃а) сн҃ъ є҆диноро́дный, то́йже ѿ  тебѐ чⷭ҇тыѧ про́йде, неизрече́ннѡ вопло́щьсѧ, є҆стество́мъ  бг҃ъ сы́й, и҆ є҆стество́мъ бы́въ чл҃вѣ́къ на́съ ра́ди, не  во двою̀ лицꙋ̑ раздѣлѧ́емый, но во двою̀ є҆стествꙋ̑  несли́тнѡ познава́емый. того̀ молѝ чⷭ҇таѧ всебл҃же́ннаѧ,  поми́ловатисѧ дꙋша́мъ на́шымъ. 
На стїхо́внѣ бг҃оро́диченъ: 
Творе́цъ и҆ и҆зба́витель мо́й пречⷭ҇таѧ, хрⷭ҇то́съ  гдⷭ҇ь, и҆з̾ твои́хъ ложе́снъ проше́дъ, въ мѧ̀ ѡ҆болкі́йсѧ,  пе́рвыѧ клѧ́твы а҆да́ма свободѝ. тѣ́мже тѝ всечⷭ҇таѧ,  ꙗ҆́кѡ бж҃їи мт҃ри же и҆ дв҃ѣ вои́стиннꙋ, вопїе́мъ  немо́лчнѡ: ра́дꙋйсѧ а҆́гг҃льски, ра́дꙋйсѧ влⷣчце,  предста́тельство и҆ покро́ве, и҆ сп҃се́нїе дꙋ́шъ на́шихъ. 
Гла́съ з҃. 
На Гдⷭ҇и воззва́хъ, бг҃оро́диченъ: 
Мт҃и оу҆́бѡ позна́ласѧ є҆сѝ, па́че є҆стества̀  бцⷣе, пребыла́ же є҆сѝ дв҃а, па́че сло́ва и҆ ра́зꙋма: и҆  чꙋдесѐ ржⷭ҇тва̀ твоегѡ̀, сказа́ти ꙗ҆зы́къ не мо́жетъ,  пресла́внꙋ бо сꙋ́щꙋ зача́тїю чⷭ҇таѧ, непости́женъ є҆́сть  ѡ҆́бразъ рожде́нїѧ: и҆дѣ́же бо хо́щетъ бг҃ъ, побѣжда́етсѧ  є҆стества̀ чи́нъ. тѣ́мже тѧ̀ всѝ мт҃рь бж҃їю вѣ́дꙋще,  мо́лимъ ти сѧ прилѣ́жнѡ: молѝ сп҃сти́сѧ дꙋша́мъ на́шымъ. 
На стїхо́внѣ бг҃оро́диченъ: 
Под̾ кро́въ тво́й влⷣчце, всѝ земноро́днїи  прибѣга́юще, вопїе́мъ тѝ: бцⷣе, оу҆пова́нїе на́ше,  и҆зба́ви ны̀ ѿ безмѣ́рныхъ прегрѣше́нїй, и҆ сп҃сѝ дꙋ́шы  на́шѧ. 
Гла́съ и҃. 
На Гдⷭ҇и воззва́хъ, бг҃оро́диченъ: 
Цр҃ь нбⷭ҇ный за чл҃вѣколю́бїе на землѝ ꙗ҆ви́сѧ,  и҆ съ человѣ́ки поживѐ: ѿ дв҃ы во чтⷭ҇ыѧ пло́ть  прїе́мый, и҆ и҆з̾ (л. рп҃а ѡ҆б.) неѧ̀ проше́дый съ  воспрїѧ́тїемъ, є҆ди́нъ є҆́сть сн҃ъ, сꙋгꙋ́бъ є҆стество́мъ,  но не ѵ҆поста́сїю. тѣ́мже соверше́нна того̀ бг҃а, и҆  соверше́нна чл҃вѣ́ка вои́стиннꙋ проповѣ́дающе,  и҆сповѣ́дꙋемъ хрⷭ҇та̀ бг҃а на́шего. є҆го́же молѝ, мт҃и  безневѣ́стнаѧ, поми́ловатисѧ дꙋша́мъ на́шымъ. 
На стїхо́внѣ бг҃оро́диченъ: 
Безневѣ́стнаѧ дв҃о, ꙗ҆́же бг҃а неизрече́ннѡ  заче́нши пло́тїю, мт҃и бг҃а вы́шнѧгѡ, твои́хъ рабѡ́въ  мольбы̑ прїимѝ всенепоро́чнаѧ, всѣ̑мъ подаю́щи ѡ҆чище́нїе  прегрѣше́нїй: ны́нѣ на̑ша молє́нїѧ прїе́млющи, молѝ  сп҃сти́сѧ всѣ̑мъ на́мъ. 


(л. рп҃в) 
  
[глⷡ҇а л҃а] ѾПꙊСТИ́ТЕЛЬНІИ, И҆ КОНДАКЍ ТРІѠ́ДИ, И҆  Н҃-ЦЫ, 
начина́емїи ѿ недѣ́ли мытарѧ̀ и҆ фарїсе́а, до  всѣ́хъ ст҃ы́хъ. 
Недѣ́лѧ ѡ҆ мытарѝ и҆ фарїсе́и. 
Тропа́рь воскрⷭ҇нъ гла́са. 
Конда́къ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Фарїсе́ева оу҆бѣжи́мъ высокоглаго́ланїѧ, и҆  мытаре́вѣ наꙋчи́мсѧ высотѣ̀ глагѡ́лъ смире́нныхъ,  покаѧ́нїемъ взыва́юще: сп҃се мі́ра, ѡ҆чи́сти рабы̑ твоѧ̑. 
Недѣ́лѧ блꙋ́днагѡ. 
Тропа́рь гла́са. 
Конда́къ, гла́съ г҃. 
Подо́бенъ: Дв҃а дне́сь: 
Ѻ҆те́ческїѧ сла́вы твоеѧ̀ оу҆дали́хсѧ безꙋ́мнѡ, въ  ѕлы́хъ расточи́въ є҆́же мѝ пре́далъ є҆сѝ бога́тство.  тѣ́мже тѝ блꙋ́днагѡ гла́съ приношꙋ̀: согрѣши́хъ пред̾  тобо́ю ѻ҆́ч҃е ще́дрый, прїими́ мѧ ка́ющасѧ, и҆ сотвори́ мѧ  ꙗ҆́кѡ є҆ди́наго ѿ нає́мникъ твои́хъ. 
Въ сꙋббѡ́тꙋ мѧсопꙋ́стнꙋю. 
Тропа́рь, гла́съ и҃: 
Глꙋбино́ю мꙋ́дрости чл҃вѣколю́бнѡ всѧ̑ стро́ѧй, и҆  поле́зное всѣ̑мъ подава́ѧй є҆ди́не содѣ́телю, оу҆поко́й  гдⷭ҇и, дꙋ́шы ра́бъ твои́хъ: на тѧ́ бо оу҆пова́нїе  возложи́ша, творца̀ и҆ зижди́телѧ и҆ бг҃а на́шего. 
(л. рп҃в ѡ҆б.) 
Конда́къ, гла́съ и҃: 
Со ст҃ы́ми оу҆поко́й хрⷭ҇тѐ, дꙋ́шы ра̑бъ твои́хъ,  и҆дѣ́же нѣ́сть болѣ́знь, ни печа́ль, ни воздыха́нїе, но  жи́знь безконе́чнаѧ. 
Недѣ́лѧ мѧсопꙋ́стнаѧ. 
Тропа́рь воскрⷭ҇нъ гла́са. 
Конда́къ, гла́съ а҃: 
Є҆гда̀ прїи́деши бж҃е на зе́млю со сла́вою, и҆  трепе́щꙋтъ всѧ́чєскаѧ, рѣка́ же ѻ҆́гненнаѧ пред̾  сꙋди́щемъ влече́тъ, кни̑ги разгиба́ютсѧ, и҆ та̑йнаѧ  ꙗ҆влѧ́ютсѧ: тогда̀ и҆зба́ви мѧ̀ ѿ ѻ҆гнѧ̀ неꙋгаси́магѡ,  и҆ сподо́би мѧ̀ ѡ҆деснꙋ́ю тебѐ ста́ти, сꙋдїѐ првⷣнѣйшїй. 
Въ сꙋббѡ́тꙋ сыропꙋ́стнꙋю 
па́мѧть соверша́емъ всѣ́хъ въ постѣ̀ просїѧ́вшихъ,  прпⷣбныхъ и҆ бг҃оно́сныхъ ѻ҆тє́цъ на́шихъ. 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви млⷭ҇ть твою̀ ѿ на́съ: но  мл҃твами и҆́хъ въ ми́рѣ оу҆пра́ви живо́тъ на́шъ. 
Конда́къ, гла́съ и҃. 
Подо́бенъ: Ꙗ҆́кѡ нача́тки є҆стества̀: 
Ꙗ҆́кѡ бл҃гоче́стїѧ проповѣ́дники, и҆ нече́стїѧ  ѡ҆бꙋзда́тєли, бг҃оно́сныхъ собо́ръ оу҆ѧсни́лъ є҆сѝ,  подсо́лнечнꙋю ѡ҆сїѧва́ющыѧ: въ ми́рѣ соверше́нномъ тѣ́хъ  мл҃твами, тебѐ сла́вѧщыѧ и҆ велича́ющыѧ сохранѝ, пою́щыѧ  тѝ гдⷭ҇и: а҆ллилꙋ́їа. 
Подоба́етъ вѣ́дати, ꙗ҆́кѡ въ сре́дꙋ и҆ пѧто́къ  сыроѧ́стный, по ѳ҃-мъ часѣ̀ ꙗ҆ди́мъ сы́ръ и҆ ꙗ҆́ица,  ра́ди і҆акѡві́тѡвъ и҆ тетраді́тѡвъ, по канѡ́нꙋ во ст҃ы́хъ  ѻ҆тца̀ на́шегѡ нїки́фора, патрїа́рха  кѡнстантїнопо́льскагѡ. 
 (л. рп҃г) 
Недѣ́лѧ сыропꙋ́стнаѧ. 
Тропа́рь воскрⷭ҇нъ гла́са. 
Конда́къ самогла́сенъ, гла́съ ѕ҃: 
Премꙋ́дрости наста́вниче, смы́сла пода́телю,  немꙋ́дрыхъ наказа́телю, и҆ ни́щихъ защи́тителю, оу҆твердѝ,  вразꙋмѝ се́рдце моѐ влⷣко, ты̀ да́ждь мѝ сло́во,  ѻ҆́ч҃ее сло́во. се́ бо оу҆стнѣ̀ моѝ не возбраню̀, во  є҆́же зва́ти тебѣ̀: млⷭ҇тиве, поми́лꙋй мѧ̀ па́дшаго. 
Тогѡ́же ве́чера, 
пое́мъ настоѧ́щїй прокі́менъ, во гла́съ и҃: 
Не ѿвратѝ лица̀ твоегѡ̀ ѿ ѡ҆́трока твоегѡ̀,  ꙗ҆́кѡ скорблю̀: ско́рѡ оу҆слы́ши мѧ̀, вонмѝ дꙋшѝ мое́й,  и҆ и҆зба́ви ю҆̀. 
Сті́хъ: Сп҃се́нїе твоѐ бж҃е, да прїи́метъ мѧ̀. 
Сті́хъ: Да оу҆́зрѧтъ ни́щїи, и҆ возвеселѧ́тсѧ. 
Сті́хъ: Взыщи́те бг҃а, и҆ жива̀ бꙋ́детъ дꙋша̀ ва́ша. 
Вѣ́домо бꙋ́ди, ꙗ҆́кѡ по недѣ́ли сыропꙋ́стной, съ  понедѣ́льника непремѣ́ннѡ начина́етсѧ по́стъ ст҃ы́ѧ и҆  вели́кїѧ четыредесѧ́тницы, и҆ быва́етъ до днѐ ст҃ы́ѧ  па́схи. 
Въ сꙋббѡ́тꙋ пе́рвꙋю постѡ́въ, 
па́мѧть соверша́емъ бы́вшагѡ чꙋдесѐ ко́лѷвы, ѿ  ст҃а́гѡ великомч҃нка ѳео́дѡра тѵ́рѡна. 
Тропа́рь, гла́съ в҃: 
Ве́лїѧ вѣ́ры и҆справлє́нїѧ, во и҆сто́чницѣ  пла́мене, ꙗ҆́кѡ на водѣ̀ оу҆покое́нїѧ ст҃ы́й мч҃нкъ  ѳео́дѡръ ра́довашесѧ: ѻ҆гне́мъ бо всесожже́гсѧ, ꙗ҆́кѡ  хлѣ́бъ сла́дкїй трⷪ҇цѣ принесе́сѧ. тогѡ̀ мл҃твами, хрⷭ҇тѐ  бж҃е, сп҃сѝ дꙋ́шы на́шѧ. 
Конда́къ, гла́съ и҃: 
Вѣ́рꙋ хрⷭ҇то́вꙋ ꙗ҆́кѡ щи́тъ внꙋ́трь прїи́мъ въ  се́рдцѣ твое́мъ, проти̑вныѧ си̑лы попра́лъ є҆сѝ  многострада́льче: и҆ вѣнце́мъ нбⷭ҇нымъ вѣнча́лсѧ є҆сѝ  вѣ́чнѡ ѳео́дѡре, ꙗ҆́кѡ непобѣди́мый. 
(л. рп҃г ѡ҆б.) 
Въ недѣ́лю пе́рвꙋю постѡ́въ, 
си́рѣчь правосла́вїѧ, па́мѧть соверша́емъ ст҃ы́хъ  прⷪ҇ро́кѡвъ, мѡѷсе́а и҆ а҆арѡ́на, и҆ про́чихъ, и҆ ст҃ы́хъ  и҆ честны́хъ і҆кѡ́нъ возставле́нїе. 
Тропа́рь воскрⷭ҇ный гла́са. 
Сла́ва, гла́съ в҃: 
Пречⷭ҇томꙋ твоемꙋ̀ ѡ҆́бразꙋ покланѧ́емсѧ бл҃гі́й,  просѧ́ще проще́нїѧ прегрѣше́нїй на́шихъ хрⷭ҇тѐ бж҃е:  во́лею бо бл҃говоли́лъ є҆сѝ пло́тїю взы́ти на крⷭ҇тъ, да  и҆зба́виши, ꙗ҆̀же созда́лъ є҆сѝ, ѿ рабо́ты вра́жїѧ.  тѣ́мъ бл҃года́рственнѡ вопїе́мъ тѝ: ра́дости и҆спо́лнилъ  є҆сѝ всѧ̑ сп҃се на́шъ, прише́дый сп҃стѝ мі́ръ. 
И҆ ны́нѣ, бг҃оро́диченъ: 
Всѧ̑ па́че смы́сла, всѧ̑ пресла̑внаѧ твоѧ̑ бцⷣе  та̑инства, чистотѣ̀ запеча́танной и҆ дѣ́вствꙋ храни́мꙋ,  мт҃и позна́ласѧ є҆сѝ нело́жна, бг҃а ро́ждши и҆́стиннаго:  того̀ молѝ сп҃сти́сѧ дꙋша́мъ на́шымъ. 
Конда́къ самогла́сенъ Гла́съ и҃: 
Неѡпи́санное сло́во ѻ҆́ч҃ее, и҆з̾ тебѐ бцⷣе,  ѡ҆писа́сѧ воплоща́емь, и҆ ѡ҆скве́рншїйсѧ ѡ҆́бразъ дре́внее  воѡбрази́въ, бж҃е́ственною добро́тою смѣсѝ: но  и҆сповѣ́дающе сп҃се́нїе, дѣ́ломъ и҆ сло́вомъ сїѐ  воѡбража́емъ. 
Въ ве́черъ пе́рвыѧ недѣ́ли 
настоѧ́щїй прокі́менъ, во гла́съ и҃: 
Да́лъ є҆сѝ достоѧ́нїе боѧ́щымсѧ тебѐ гдⷭ҇и. 
Сті́хъ: Ѿ конє́цъ землѝ къ тебѣ̀ воззва́хъ. 
Сті́хъ: Покры́юсѧ кро́вомъ кри́лъ твои́хъ. 
Сті́хъ: Та́кѡ воспою̀ и҆́мени твоемꙋ̀ во вѣ́ки. 
Пою́тсѧ же прокі́мени є҆ди́нъ по є҆ди́номꙋ въ  кꙋ́юждо недѣ́лю, до́ндеже сконча́ютсѧ недѣ̑ли постѡ́въ. 
 (л. рп҃д) 
Въ недѣ́лю вторꙋ́ю постѡ́въ 
пое́мъ послѣ́дованїе, и҆́же во ст҃ы́хъ ѻ҆тца̀  на́шегѡ григо́рїа, а҆рхїепⷭ҇кпа селꙋ́нскагѡ. 
Тропа́рь, гла́съ и҃: 
Правосла́вїѧ наста́вниче, цр҃кве оу҆твержде́нїе и҆  оу҆чи́телю, мона́хѡвъ добро́то, бг҃осло́вѡвъ побо́рниче  непребори́мый, григо́рїе чꙋдотво́рче, ѳессалоні́тскаѧ  похвало̀, проповѣ́дниче бл҃года́ти, моли́сѧ вы́нꙋ сп҃сти́сѧ  дꙋша́мъ на́шымъ. 
По г҃-й пѣ́сни конда́къ, гла́съ д҃: 
Ны́нѣ вре́мѧ дѣ́лательное ꙗ҆ви́сѧ, при две́рехъ  сꙋ́дъ, воста́немъ оу҆́бѡ постѧ́щесѧ, принесе́мъ сле́зы  оу҆миле́нїѧ ми́лостынѧми, зовꙋ́ще: согрѣши́хомъ па́че  песка̀ морска́гѡ. но ѡ҆сла́би, содѣ́телю всѣ́хъ, ꙗ҆́кѡ да  прїи́мемъ нетлѣ́нныѧ вѣнцы̀. 
По ѕ҃ пѣ́сни конда́къ григо́рїа, гла́съ и҃. 
Подо́бенъ: Взбра́нной: 
Премꙋ́дрости свѧще́нный и҆ бж҃е́ственный ѻ҆рга́нъ,  бг҃осло́вїѧ свѣ́тлꙋю согла́снѡ трꙋбꙋ̀, воспѣва́емъ тѧ̀  григо́рїе бг҃оглаго́льниче, но ꙗ҆́кѡ оу҆́мъ оу҆мꙋ̀  пе́рвомꙋ предстоѧ́й, къ немꙋ̀ оу҆́мъ на́шъ ѻ҆́тче  наста́ви, да зове́мъ: ра́дꙋйсѧ проповѣ́дниче бл҃года́ти. 
Недѣ́лѧ тре́тїѧ постѡ́въ, 
пра́зднꙋемъ поклоне́нїе чтⷭ҇на́гѡ и҆ животворѧ́щагѡ  крⷭ҇та̀. 
Тропа́рь воскрⷭ҇нъ. 
Сла́ва, гла́съ а҃: 
Сп҃сѝ гдⷭ҇и, лю́ди твоѧ̑, и҆ бл҃гословѝ достоѧ́нїе  твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ  крⷭ҇то́мъ твои́мъ жи́тельство. 
И҆ ны́нѣ, бг҃оро́диченъ. 
Конда́къ, гла́съ з҃: 
Не ктомꙋ̀ пла́менное ѻ҆рꙋ́жїе храни́тъ вра́тъ  є҆де́мскихъ, на ты̑ѧ бо на́йде пресла́вный сою́зъ, дре́во  крⷭ҇тное: сме́ртное (л. рп҃д ѡ҆б.) жа́ло и҆ а҆́дова побѣ́да  прогна́сѧ. предста́лъ бо є҆сѝ сп҃се мо́й, вопїѧ̀ сꙋ́щымъ  во а҆́дѣ: вни́дите па́ки въ ра́й. 
Недѣ́лѧ четве́ртаѧ постѡ́въ, 
пое́мъ послѣ́дованїе прпⷣбнагѡ ѻ҆тца̀ на́шегѡ  і҆ѡа́нна, списа́телѧ лѣ́ствицы. 
Тропа́рь, гла́съ а҃: 
Пꙋсты́нный жи́тель, и҆ въ тѣлесѝ а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ бг҃оно́се ѻ҆́тче на́шъ  і҆ѡа́нне, посто́мъ, бдѣ́нїемъ, мл҃твою нбⷭ҇наѧ дарова̑нїѧ  прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою  притека́ющихъ къ тебѣ̀. сла́ва да́вшемꙋ тебѣ̀ крѣ́пость:  сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю  всѣ̑мъ и҆сцѣлє́нїѧ. 
Конда́къ, гла́съ д҃: 
Подо́бенъ: Ꙗ҆ви́лсѧ є҆сѝ: 
На высотѣ̀ гдⷭ҇ь воздержа́нїѧ и҆́стинна тѧ̀  положѝ, ꙗ҆́коже ѕвѣздꙋ̀ неле́стнꙋю, свѣтоводѧ́щꙋю  концы̀, наста́вниче і҆ѡа́нне ѻ҆́тче на́шъ. 
Въ четверто́къ пѧ́тыѧ седми́цы 
пое́мъ послѣ́дованїе вели́кагѡ канѡ́на. 
Конда́къ, гла́съ ѕ҃: 
Дꙋшѐ моѧ̀, дꙋшѐ моѧ̀, воста́ни, что̀ спи́ши;  коне́цъ приближа́етсѧ, и҆ и҆́маши смꙋти́тисѧ, воспрѧнѝ  оу҆̀бо, да пощади́тъ тѧ̀ хрⷭ҇то́съ бг҃ъ, вездѣ̀ сы́й, и҆  всѧ̑ и҆сполнѧ́ѧй. 
Въ сꙋббѡ́тꙋ пѧ́тыѧ седми́цы 
пое́мъ ко прест҃ѣ́й бцⷣѣ несѣда́льное пѣ́нїе. 
Тропа́рь, гла́съ и҃: 
Повелѣ́нное та́йнѡ прїе́мъ въ ра́зꙋмѣ, въ кро́вѣ  і҆ѡ́сифовѣ, тща́нїемъ предста̀ безпло́тный, глаго́лѧ  неискꙋсобра́чнѣй: приклони́вый схожде́нїемъ нб҃са̀,  вмѣща́етсѧ неизмѣ́ннѡ ве́сь въ тѧ̀, є҆го́же и҆ ви́дѧ въ  ложесна́хъ твои́хъ, прїе́мша ра́бїй зра́къ, оу҆жаса́юсѧ  зва́ти тебѣ̀. ра́дꙋйсѧ, невѣ́сто неневѣ́стнаѧ. 
(л. рп҃є) 
Конда́къ, гла́съ и҃: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ бл҃года́рствєннаѧ восписꙋ́емъ тѝ  рабѝ твоѝ бцⷣе. но ꙗ҆́кѡ и҆мꙋ́щаѧ держа́вꙋ  непобѣди́мꙋю, ѿ всѧ́кихъ на́съ бѣ́дъ свободѝ, да  зове́мъ тѝ: ра́дꙋйсѧ, невѣ́сто неневѣ́стнаѧ. 
Въ пѧ́тꙋю недѣ́лю постѡ́въ 
пое́мъ послѣ́дованїе прпⷣбныѧ ма́тере на́шеѧ марі́и  є҆гѵ́птѧныни. 
Тропа́рь, гла́съ и҃: 
Въ тебѣ̀, мт҃и, и҆звѣ́стнѡ сп҃се́сѧ, є҆́же по  ѡ҆́бразꙋ: прїи́мши бо крⷭ҇тъ, послѣ́довала є҆сѝ хрⷭ҇тꙋ̀,  и҆ дѣ́ющи оу҆чи́ла є҆сѝ презира́ти оу҆́бѡ пло́ть,  прехо́дитъ бо: прилѣжа́ти же ѡ҆ дꙋшѝ ве́щи безсме́ртнѣй.  тѣ́мже и҆ со а҆́гг҃лы сра́дꙋетсѧ, прпⷣбнаѧ марі́е, дꙋ́хъ  тво́й. 
Конда́къ, гла́съ г҃. 
Подо́бенъ: Дв҃а дне́сь: 
Блꙋда́ми пе́рвѣе преиспо́лнена всѧ́ческими,  хрⷭ҇то́ва невѣ́ста дне́сь покаѧ́нїемъ ꙗ҆ви́сѧ,  а҆́гг҃льское жи́тельство подража́ющи, де́мѡны крⷭ҇та̀  ѻ҆рꙋ́жїемъ погꙋблѧ́етъ: сегѡ̀ ра́ди црⷭ҇твїѧ невѣ́ста  ꙗ҆ви́сѧ марі́а пресла́внаѧ. 
Въ сꙋббѡ́тꙋ ст҃а́гѡ и҆ првⷣнагѡ ла́зарѧ. 
Тропа́рь, гла́съ а҃: 
Ѻ҆́бщее воскрⷭ҇нїе пре́жде твоеѧ̀ стрⷭ҇ти  оу҆вѣрѧ́ѧ, и҆з̾ ме́ртвыхъ воздви́глъ є҆сѝ ла́зарѧ  хрⷭ҇тѐ бж҃е. тѣ́мже и҆ мы̀ ꙗ҆́кѡ ѻ҆́троцы побѣ́ды  зна́мєнїѧ носѧ́ще, тебѣ̀ побѣди́телю сме́рти вопїе́мъ:  ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не. 
Конда́къ, гла́съ в҃. 
Подо́бенъ: Вы́шнихъ и҆щѧ̀: 
Всѣ́хъ ра́дость хрⷭ҇то́съ, и҆́стина, свѣ́тъ,  живо́тъ и҆ мі́ра воскрⷭ҇нїе, сꙋ́щымъ на землѝ ꙗ҆ви́сѧ,  свое́ю бл҃гостїю, и҆ бы́сть ѡ҆́бразъ воскрⷭ҇нїѧ, всѣ̑мъ  подаѧ̀ бж҃е́ственное ѡ҆ставле́нїе. 
(л. рп҃є ѡ҆б) 
Въ недѣ́лю ва́їй. 
Тропа́рь: Ѻ҆́бщее воскрⷭ҇нїе: два́жды, 
и҆ се́й є҆ди́ною, гла́съ д҃: 
Спогре́бшесѧ тебѣ̀ кр҃ще́нїемъ хрⷭ҇тѐ бж҃е на́шъ,  безсме́ртныѧ жи́зни сподо́бихомсѧ воскрⷭ҇нїемъ твои́мъ, и҆  воспѣва́юще зове́мъ: ѡ҆са́нна въ вы́шнихъ, бл҃гослове́нъ  грѧды́й во и҆́мѧ гдⷭ҇не. 
По г҃-й пѣ́сни ѵ҆пакоѝ, гла́съ ѕ҃: 
Съ вѣ́твьми воспѣ́вше пре́жде, съ древесы̀  послѣдѝ ꙗ҆́ша хрⷭ҇та̀ бг҃а, неблагода́рнїи і҆ꙋде́є. мы́  же вѣ́рою непрело́жною при́снѡ почита́юще ꙗ҆́кѡ  бл҃годѣ́телѧ, вы́нꙋ вопїе́мъ є҆мꙋ̀: бл҃гослове́нъ є҆сѝ  грѧды́й а҆да́ма воззва́ти. 
Конда́къ, гла́съ ѕ҃: 
На прⷭ҇то́лѣ на нб҃сѝ, на жребѧ́ти на землѝ  носи́мый хрⷭ҇тѐ бж҃е, а҆́гг҃лѡвъ хвале́нїе, и҆ дѣте́й  воспѣва́нїе прїѧ́лъ є҆сѝ, зовꙋ́щихъ тѝ: бл҃гослове́нъ  є҆сѝ грѧды́й а҆да́ма воззва́ти. 
Во ст҃ы́й и҆ вели́кїй понедѣ́льникъ, 
на оу҆́трени во А҆ллилꙋ́їа: Тропа́рь, гла́съ и҃: 
Сѐ жени́хъ грѧде́тъ въ полꙋ́нощи, и҆ бл҃же́нъ  ра́бъ, є҆го́же ѡ҆брѧ́щетъ бдѧ́ща: недосто́инъ же па́ки,  є҆го́же ѡ҆брѧ́щетъ оу҆ныва́юща. блюдѝ оу҆̀бо дꙋшѐ моѧ̀,  не сно́мъ ѡ҆тѧготи́сѧ, да не сме́рти предана̀ бꙋ́деши, и҆  црⷭ҇твїѧ внѣ̀ затвори́шисѧ. но воспрѧнѝ зовꙋ́щи: ст҃ъ,  ст҃ъ, ст҃ъ є҆сѝ бж҃е, бцⷣею поми́лꙋй на́съ. 
Конда́къ, гла́съ и҃. 
Подо́бенъ: Ꙗ҆́кѡ нача́тки: 
І҆а́кѡвъ рыда́ше і҆ѡ́сифова лише́нїѧ, и҆ до́блїй  сѣдѧ́ше на колесни́цѣ, ꙗ҆́кѡ ца́рь почита́емь:  є҆гѵ́птѧныни бо тогда̀ сласте́мъ не порабо́тавъ,  возпрославлѧ́шесѧ ѿ вѣ́дꙋщагѡ человѣ́чєскаѧ сердца̀, и҆  посыла́ющагѡ вѣне́цъ нетлѣ́нный. 
Во ст҃ы́й и҆ вели́кїй вто́рникъ. 
Тропа́рь: Сѐ жени́хъ грѧде́тъ: 
(л. рп҃ѕ) 
Конда́къ, гла́съ в҃: 
Подо́бенъ: Вы́шнихъ и҆щѧ̀: 
Ча́съ, дꙋшѐ, конца̀ помы́слиши, и҆ посѣче́нїѧ  смоко́вницы оу҆боѧ́вшисѧ, да́нный тебѣ̀ тала́нтъ  трꙋдолю́бнѡ дѣ́лай ѻ҆каѧ́ннаѧ, бо́дрствꙋющи и҆ зовꙋ́щи: да  не пребꙋ́демъ внѣ̀ черто́га хрⷭ҇то́ва. 
Во ст҃ꙋ́ю и҆ вели́кꙋю сре́дꙋ. 
Тропа́рь: Сѐ жени́хъ грѧде́тъ: 
Конда́къ, гла́съ д҃. 
Подо́бенъ: Вознесы́йсѧ на крⷭ҇тъ: 
Па́че блꙋдни́цы, бл҃же, беззако́нновавъ, сле́зъ  тꙋ̑чи ника́коже тебѣ̀ принесо́хъ: но молча́нїемъ молѧ́сѧ  припа́даю тѝ, любо́вїю ѡ҆блобыза́ѧ пречⷭ҇тѣи твоѝ но́зѣ,  ꙗ҆́кѡ да ѡ҆ставле́нїе мнѣ̀ ꙗ҆́кѡ влⷣка пода́си долгѡ́въ,  зовꙋ́щꙋ тѝ сп҃се: ѿ скве́рныхъ дѣ́лъ и҆зба́ви мѧ̀. 
Во ст҃ы́й и҆ вели́кїй четверто́къ 
во А҆ллилꙋ́їа, тропа́рь, гла́съ и҃: 
Є҆гда̀ сла́внїи оу҆ч҃нцы̀, на оу҆мове́нїи ве́чери  просвѣща́хꙋсѧ, тогда̀ і҆ꙋ́да ѕлочести́вый сребролю́бїемъ  недꙋ́говавъ ѡ҆мрача́шесѧ, и҆ беззакѡ́ннымъ сꙋдїѧ́мъ тебѐ  првⷣнаго сꙋдїю̀ предае́тъ. ви́ждь и҆мѣ́нїй рачи́телю,  си́хъ ра́ди оу҆давле́нїе оу҆потреби́вша: бѣжѝ несы́тыѧ  дꙋшѝ, оу҆чи́телю такова̑ѧ дерзнꙋ́вшїѧ, и҆́же ѡ҆ всѣ́хъ  бл҃гі́й, гдⷭ҇и, сла́ва тебѣ̀. 
Конда́къ, гла́съ в҃. 
Подо́бенъ: Вы́шнихъ и҆щѧ̀: 
Хлѣ́бъ прїе́мъ въ рꙋ́цѣ преда́тель, сокрове́ннѡ  ты̑ѧ простира́етъ, и҆ прїе́млетъ цѣ́нꙋ созда́вшагѡ свои́ма  рꙋка́ма человѣ́ка: и҆ не и҆спра́вленъ пребы́сть і҆ꙋ́да  ра́бъ и҆ льсте́цъ. 
Во ст҃ы́й и҆ вели́кїй пѧто́къ. 
Тропа́рь: Є҆гда̀ сла́внїи оу҆ч҃нцы̀: 
(л. рп҃ѕ ѡ҆б.) 
Конда́къ, гла́съ и҃: 
На́съ ра́ди распѧ́таго прїиди́те всѝ воспои́мъ:  того́ бо ви́дѣ мр҃і́а на дре́вѣ, и҆ глаго́лаше: а҆́ще и҆  распѧ́тїе терпи́ши, ты̀ є҆сѝ сн҃ъ и҆ бг҃ъ мо́й. 
Тропа́рь во ѿпꙋ́стъ, гла́съ д҃: 
И҆скꙋпи́лъ ны̀ є҆сѝ ѿ клѧ́твы зако́нныѧ,  чтⷭ҇но́ю твое́ю кро́вїю, на крⷭ҇тѣ̀ пригвозди́всѧ, и҆  копїе́мъ пробо́дсѧ, безсме́ртїе и҆сточи́лъ є҆сѝ  человѣ́кѡмъ, сп҃се на́шъ, сла́ва тебѣ̀. 
Тропа́рь а҃-гѡ часа̀, гла́съ а҃: 
Распе́ншꙋсѧ тебѣ̀ хрⷭ҇тѐ, поги́бе мꙋчи́тельство,  попра́на бы́сть си́ла вра́жїѧ: ниже́ бо а҆́гг҃лъ, нижѐ  человѣ́къ, но са́мъ гдⷭ҇и, спа́слъ є҆сѝ на́съ, сла́ва  тебѣ̀. 
Сла́ва, и҆ ны́нѣ: Что́ тѧ нарече́мъ: 
Тропа́рь г҃-гѡ часа̀, гла́съ ѕ҃: 
Гдⷭ҇и, ѡ҆сꙋди́ша тѧ̀ і҆ꙋде́є на сме́рть, жи́знь  всѣ́хъ: и҆̀же чермно́е мо́ре жезло́мъ проше́дшїи, на  крⷭ҇тѣ́ тѧ пригвозди́ша: и҆ и҆̀же ѿ ка́мене ме́дъ  сса́вшїи, же́лчь тебѣ̀ принесо́ша: но во́лею претерпѣ́лъ  є҆сѝ, да на́съ свободи́ши ѿ рабо́ты вра́жїѧ, хрⷭ҇тѐ  бж҃е сла́ва тебѣ̀. 
Сла́ва, и҆ ны́нѣ: Бцⷣе, ты̀ є҆сѝ лоза̀: 
Тропа́рь ѕ҃-гѡ часа̀, гла́съ в҃: 
Сп҃се́нїе содѣ́лалъ є҆сѝ посредѣ̀ землѝ хрⷭ҇тѐ  бж҃е, на крⷭ҇тѣ̀ пречⷭ҇тѣи рꙋ́цѣ твоѝ просте́рлъ є҆сѝ,  собира́ѧ всѧ̑ ꙗ҆зы́ки, зовꙋ́щыѧ: гдⷭ҇и, сла́ва тебѣ̀. 
Сла́ва, и҆ ны́нѣ: Ꙗ҆́кѡ не и҆́мамы: 
Тропа́рь ѳ҃-гѡ часа̀, гла́съ и҃: 
Ви́дѧ разбо́йникъ нача́льника жи́зни на крⷭ҇тѣ̀  ви́сѧща, глаго́лаше: а҆́ще не бы̀ бг҃ъ бы́лъ вопло́щьсѧ,  и҆́же съ на́ми распны́йсѧ, не бы̀ со́лнце лꙋчѝ своѧ̑  потаи́ло, нижѐ бы землѧ̀ трепе́щꙋщи трѧсла́сѧ: но всѧ̑  терпѧ́й, помѧни́ мѧ гдⷭ҇и, во црⷭ҇твїи твое́мъ. 
(л. рп҃з) 
Сла́ва, и҆ ны́нѣ: И҆́же на́съ ра́ди рожде́йсѧ ѿ  дв҃ы: 
Конда́къ, гла́съ и҃: 
На́съ ра́ди распѧ́таго прїиди́те всѝ воспои́мъ:  того́ бо ви́дѣ мр҃і́а на дре́вѣ, и҆ глаго́лаше: а҆́ще и҆  распѧ́тїе терпи́ши, ты̀ є҆сѝ сн҃ъ и҆ бг҃ъ мо́й. 
Во ст҃ꙋ́ю и҆ вели́кꙋю сꙋббѡ́тꙋ. 
Тропа́рь, гла́съ в҃: 
Бл҃гоѡбра́зный і҆ѡ́сифъ, съ дре́ва сне́мъ пречⷭ҇тое  тѣ́ло твоѐ, плащани́цею чи́стою ѡ҆бви́въ, и҆ вонѧ́ми во  гро́бѣ но́вѣ покры́въ положѝ. 
Сла́ва: Є҆гда̀ снизше́лъ є҆сѝ къ сме́рти животѐ  безсме́ртный, тогда̀ а҆́дъ оу҆мертви́лъ є҆сѝ блиста́нїемъ  бжⷭ҇тва̀. є҆гда́ же и҆ оу҆ме́ршыѧ ѿ преиспо́днихъ  воскр҃си́лъ є҆сѝ, всѧ̑ си̑лы нбⷭ҇ныѧ взыва́хꙋ: жизнода́вче  хрⷭ҇тѐ бж҃е на́шъ, сла́ва тебѣ̀. 
И҆ ны́нѣ: Мѷроно́сицамъ жена́мъ, при гро́бѣ  предста́въ а҆́гг҃лъ вопїѧ́ше: мѵ̑ра мє́ртвымъ сꙋ́ть  прили̑чна, хрⷭ҇то́съ же и҆стлѣ́нїѧ ꙗ҆ви́сѧ чꙋ́ждь. 
Конда́къ, гла́съ ѕ҃: 
Подо́бенъ: Рꙋкопи́саннагѡ: 
Бе́зднꙋ заключи́вый ме́ртвъ зри́тсѧ и҆ смѵ́рною и҆  плащани́цею ѡ҆бви́всѧ, во гро́бѣ полага́етсѧ, ꙗ҆́кѡ  сме́ртный, безсме́ртный: жены́ же прїидо́ша пома́зати є҆го̀  мѵ́ромъ, пла́чꙋщыѧ го́рькѡ и҆ вопїю́щыѧ: сїѧ̀ сꙋббѡ́та  є҆́сть пребл҃гослове́ннаѧ, въ не́йже хрⷭ҇то́съ оу҆снꙋ́въ,  воскрⷭ҇нетъ тридне́венъ. 
(л. рп҃з ѡ҆б.) 
ВО СТ҃Ꙋ́Ю И҆ ВЕЛИ́КꙊЮ СꙊББѠ́ТꙊ 
ве́чера, ѡ҆ часѣ̀ і҃-мъ днѐ кле́плетъ въ  вели́кое. 
И҆ собра́вшесѧ въ цр҃ковь, ѡ҆блачи́тсѧ і҆ере́й, и҆  дїа́конъ. И҆ бл҃гослови́вшꙋ і҆ере́ю, начина́емъ вече́рню,  глаго́лемъ: Цр҃ю̀ нбⷭ҇ный: Трист҃о́е, по Ѻ҆́ч҃е на́шъ:  Гдⷭ҇и поми́лꙋй, в҃і. Сла́ва и҆ ны́нѣ: Прїиди́те  поклони́мсѧ, три́жды. Ѱало́мъ: Бл҃гословѝ дꙋшѐ моѧ̀  гдⷭ҇а: Посе́мъ є҆ктенїа̀ вели́каѧ. И҆ возгла́съ. Гдⷭ҇и  воззва́хъ, пое́мъ во гла́съ а҃: І҆ере́й же и҆ дїа́конъ  ѿше́дше творѧ́тъ проскомі́дїю: И҆ ста́вимъ стїхѡ́въ и҆̀,  и҆ пое́мъ стїхи̑ры воскрⷭ҇ны д҃. И҆ трїѡ́ди самогла́сны г҃,  на д҃. Въ то́же вре́мѧ кади́тъ дїа́конъ. 
Стїхи̑ры воскрⷭ҇ны, гла́съ а҃: 
Вечє́рнїѧ на́шѧ мл҃твы прїимѝ ст҃ы́й гдⷭ҇и, и҆  пода́ждь на́мъ ѡ҆ставле́нїе грѣхѡ́въ, ꙗ҆́кѡ є҆ди́нъ  є҆сѝ ꙗ҆вле́й въ мі́рѣ воскрⷭ҇нїе. 
Ѡ҆быди́те лю́дїе сїѡ́нъ, и҆ ѡ҆б̾ими́те є҆го̀, и҆  дади́те сла́вꙋ въ не́мъ воскрⷭ҇шемꙋ и҆з̾ ме́ртвыхъ: ꙗ҆́кѡ  то́й є҆́сть бг҃ъ на́шъ, и҆збавле́й на́съ ѿ беззако́нїй  на́шихъ. 
Прїиди́те лю́дїе, воспои́мъ, и҆ поклони́мсѧ хрⷭ҇тꙋ̀,  сла́вѧще є҆гѡ̀ и҆з̾ ме́ртвыхъ воскрⷭ҇нїе: ꙗ҆́кѡ то́й  є҆́сть бг҃ъ на́шъ, ѿ ле́сти вра́жїѧ мі́ръ и҆збавле́й. 
Стрⷭ҇тїю твое́ю хрⷭ҇тѐ, ѿ страсте́й  свободи́хомсѧ, и҆ воскрⷭ҇нїемъ твои́мъ и҆з̾ и҆стлѣ́нїѧ  и҆зба́вихомсѧ: гдⷭ҇и, сла́ва тебѣ̀. 
И҆́ны стїхи̑ры самогла́сны, вели́кїѧ сꙋббѡ́ты, трѝ,  повторѧ́юще є҆ди́нꙋ, гла́съ и҃. 
Дне́сь а҆́дъ стенѧ̀ вопїе́тъ: оу҆́не мнѣ̀ бѧ́ше,  а҆́ще бы́хъ ѿ мр҃і́и ро́ждшагосѧ не прїѧ́лъ: прише́дъ бо  на мѧ̀ держа́вꙋ мою̀ разрꙋшѝ, врата̀ мѣ̑днаѧ сокрꙋшѝ:  дꙋ́шы, ꙗ҆̀же содержа́хъ пре́жде, бг҃ъ сы́й воскр҃сѝ.  сла́ва гдⷭ҇и, крⷭ҇тꙋ̀ твоемꙋ̀ и҆ воскрⷭ҇нїю твоемꙋ̀. 
(л. рп҃и) 
Дне́сь а҆́дъ стенѧ̀ вопїе́тъ: разрꙋши́сѧ моѧ̀  вла́сть, прїѧ́хъ ме́ртваго ꙗ҆́кѡ є҆ди́наго ѿ  оу҆ме́ршихъ: сего́ бо держа́ти ѿню́дъ не могꙋ̀, но  погꙋблѧ́ю съ ни́мъ, и҆́миже ца́рствовахъ. а҆́зъ и҆мѣ́хъ  мертвецы̀ ѿ вѣ́ка: но се́й сѐ всѣ́хъ воздвиза́етъ.  сла́ва, гдⷭ҇и, крⷭ҇тꙋ̀ твоемꙋ̀, и҆ воскрⷭ҇нїю твоемꙋ̀. 
Дне́сь а҆́дъ стенѧ̀ вопїе́тъ: поже́рта моѧ̀ бы́сть  держа́ва. па́стырь распѧ́тсѧ и҆ а҆да́ма воскр҃сѝ, и҆́миже  ца́рствовахъ, лиши́хсѧ: и҆ ꙗ҆̀же пожро́хъ возмогі́й,  всѣ́хъ и҆зблева́хъ. и҆стощѝ гро́бы распны́йсѧ:  и҆знемога́етъ сме́ртнаѧ держа́ва. сла́ва гдⷭ҇и крⷭ҇тꙋ̀  твоемꙋ̀, и҆ воскрⷭ҇нїю твоемꙋ̀. 
Сла́ва, гла́съ ѕ҃: 
Дне́шнїй де́нь та́йнѡ вели́кїй мѡѷсе́й  проѡбразова́ше, глаго́лѧ: и҆ бл҃гословѝ бг҃ъ де́нь седмы́й.  сїѧ́ бо є҆́сть бл҃гослове́ннаѧ сꙋббѡ́та, се́й є҆́сть  оу҆покое́нїѧ де́нь, во́ньже почѝ ѿ всѣ́хъ дѣ́лъ  свои́хъ є҆диноро́дный сн҃ъ бж҃їй, смотре́нїемъ є҆́же на  сме́рть, пло́тїю сꙋббѡ́тствовавъ: и҆ во є҆́же бѣ̀, па́ки  возвра́щьсѧ воскрⷭ҇нїемъ, дарова̀ на́мъ живо́тъ вѣ́чный,  ꙗ҆́кѡ є҆ди́нъ бл҃гъ и҆ чл҃вѣколю́бецъ. 
И҆ ны́нѣ, бг҃оро́диченъ, гла́съ а҃. 
Всемі́рнꙋю сла́вꙋ ѿ человѣ̑къ прозѧ́бшꙋю, и҆  влⷣкꙋ ро́ждшꙋю, нбⷭ҇нꙋю две́рь воспои́мъ мр҃і́ю дв҃ꙋ,  безпло́тныхъ пѣ́снь, и҆ вѣ́рныхъ оу҆добре́нїе. сїѧ́ бо  ꙗ҆ви́сѧ нб҃о, и҆ хра́мъ бжⷭ҇тва̀: сїѧ̀ прегражде́нїе  вражды̀ разрꙋши́вши, ми́ръ введѐ, и҆ црⷭ҇твїе ѿве́рзе.  сїю̀ оу҆́бѡ и҆мꙋ́ще вѣ́ры оу҆твержде́нїе, побо́рника  и҆́мамы и҆з̾ неѧ̀ ро́ждшагосѧ гдⷭ҇а. дерза́йте оу҆̀бо,  дерза́йте лю́дїе бж҃їи: и҆́бо то́й побѣди́тъ врагѝ, ꙗ҆́кѡ  всеси́ленъ. 
[зрѝ] Подоба́етъ вѣ́дати: а҆́ще ли нѣ́кїѧ нꙋ́жды  ра́ди вели́кїѧ нѣ́сть лїтꙋргі́и, пое́мъ на Гдⷭ҇и воззва́хъ,  стїхи̑ры на и҃: Воскрⷭ҇ны, г҃, и҆ а҆нато́лїевъ а҃: И҆  трїѡ́ди г҃, на д҃. Сла́ва, гла́съ ѕ҃: Дне́шнїй де́нь та́йнѡ:  И҆ ны́нѣ, бг҃оро́диченъ а҃-й: Всемі́рнꙋю сла́вꙋ: Вхо́дъ съ  кади́ломъ. Свѣ́те ти́хїй: Прокі́менъ: Гдⷭ҇ь воцр҃и́сѧ: И҆  чтє́нїѧ днѐ трїѡ́ди по чи́нꙋ своемꙋ̀. По сконча́нїи же  чте́нїй є҆ктенїа̀: Рце́мъ всѝ: Та́же, Сподо́би гдⷭ҇и въ  ве́черъ се́й: Посе́мъ, И҆спо́лнимъ вече́рнюю мл҃твꙋ: 
 (л. рп҃и ѡ҆б.) 
На стїхо́внѣ стїхи̑ры воскрⷭ҇ны, гла́съ а҃: 
Стрⷭ҇тїю твое́ю хрⷭ҇тѐ, ѿ страсте́й  свободи́хомсѧ, и҆ воскрⷭ҇нїемъ твои́мъ и҆з̾ и҆стлѣ́нїѧ  и҆зба́вихомсѧ, гдⷭ҇и, сла́ва тебѣ̀. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Да ра́дꙋетсѧ тва́рь, нб҃са̀ да веселѧ́тсѧ, рꙋка́ми  да воспле́щꙋтъ ꙗ҆зы́цы съ весе́лїемъ: хрⷭ҇то́съ бо сп҃съ  на́шъ на крⷭ҇тѣ̀ пригвоздѝ грѣхѝ на́шѧ: и҆ сме́рть  оу҆мертви́въ, живо́тъ на́мъ дарова̀, па́дшаго а҆да́ма  всеро́днаго воскр҃си́вый, ꙗ҆́кѡ чл҃вѣколю́бецъ. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Цр҃ь сы́й нб҃сѐ и҆ землѝ непостижи́ме, во́лею  распѧ́лсѧ є҆сѝ за человѣколю́бїе: є҆го́же а҆́дъ срѣ́тъ  до́лѣ, ѡ҆горчи́сѧ, и҆ пра́ведныхъ дꙋ́шы прїе́мше  возра́довашасѧ. а҆да́мъ же ви́дѣвъ тѧ̀ зижди́телѧ въ  преиспо́днихъ воскр҃се. ѽ чꙋдесѐ! ка́кѡ сме́рти вкꙋсѝ  всѣ́хъ жи́знь; но ꙗ҆́коже восхотѣ̀ мі́ръ просвѣти́ти  зовꙋ́щїй, и҆ глаго́лющїй: воскр҃сы́й и҆з̾ ме́ртвыхъ, гдⷭ҇и,  сла́ва тебѣ̀. 
Сті́хъ: До́мꙋ твоемꙋ̀ подоба́етъ ст҃ы́нѧ, гдⷭ҇и, въ  долготꙋ̀ дне́й. 
Жєны̀ мѷронѡ́сицы, мѵ́ра носѧ́ще, со тща́нїемъ и҆  рыда́нїемъ гро́ба твоегѡ̀ достиго́ша: и҆ не ѡ҆брѣ́тше  пречⷭ҇тагѡ тѣ́ла твоегѡ̀, ѿ а҆́гг҃ла же оу҆вѣ́дѣвше  но́вое и҆ пресла́вное чꙋ́до, а҆пⷭ҇лѡмъ глаго́лахꙋ: воскр҃се  гдⷭ҇ь, подаѧ̀ мі́рови ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
Сѐ и҆спо́лнисѧ и҆са́їино прорече́нїе: дв҃а бо  родила̀ є҆сѝ, и҆ по рождествѣ̀ ꙗ҆́кѡ пре́жде ржⷭ҇тва̀  пребыла̀ є҆сѝ, бг҃ъ бо бѣ̀ рожде́йсѧ: тѣ́мже и҆  є҆стества̀ новопресѣчѐ. но ѽ бг҃омт҃и, молє́нїѧ твои́хъ  рабѡ́въ, въ твое́мъ хра́мѣ приноси̑маѧ тебѣ̀, не пре́зри:  но ꙗ҆́кѡ бл҃гоꙋтро́бнаго твои́ма рꙋка́ма носѧ́щи, на твоѧ̑  рабы̑ оу҆млⷭ҇рдисѧ, и҆ молѝ сп҃сти́сѧ дꙋша́мъ на́шымъ. 
И҆ про́чаѧ слꙋ́жба вече́рни. 
По Ѻ҆́ч҃е на́шъ: Тропарѝ: Бл҃гоѡбра́зный  і҆ѡ́сифъ:  
Сла́ва, Є҆гда̀ снизше́лъ є҆сѝ къ сме́рти: И҆  ны́нѣ: Мѷроно́сицамъ жена́мъ. 
И҆ ѿпꙋ́стъ. 
(л. рп҃ѳ) 
ВО СТ҃Ꙋ́Ю И҆ ВЕЛИ́КꙊЮ НЕДѢ́ЛЮ ПА́СХИ 
ѡ҆ часѣ̀ оу҆́треннѣмъ, параекклисїа́рхъ, взе́мъ  бл҃гослове́нїе оу҆ настоѧ́телѧ, и҆схо́дитъ и҆ оу҆дарѧ́етъ  въ вели́кое, и҆ кле́плетъ дово́льнѡ. И҆ вше́дъ во хра́мъ,  вжига́етъ свѣщы̀ всѧ̑, и҆ канди̑ла: оу҆строѧ́етъ же  сосꙋ́ды два̀ со оу҆́глїемъ горѧ́щимъ, и҆ влага́етъ въ ни́хъ  ѳѷмїа́ма мно́гѡ бл҃гово́ннагѡ, и҆ поставлѧ́етъ є҆ди́нъ  сосꙋ́дъ средѝ цр҃кве, дрꙋгі́й же во ст҃о́мъ ѻ҆лтарѣ̀,  ꙗ҆́кѡ да и҆спо́лнитсѧ цр҃ковь всѧ̀ бл҃гово́нїѧ. Та́же  настоѧ́тель вше́дъ во ст҃ы́й ѻ҆лта́рь, со і҆ерє́и и҆  дїа́коны, ѡ҆блача́тсѧ въ ве́сь свѣтлѣ́йшїй са́нъ. И҆  раздае́тъ свѣщы̀ бра́тїи, и҆ взе́млетъ чⷭ҇тны́й крⷭ҇тъ,  кади́ло же взе́млетъ дїа́конъ, і҆ере́й же ст҃о́е є҆ѵⷢ҇лїе,  и҆́нъ і҆ере́й ѡ҆́бразъ воскрⷭ҇нїѧ хрⷭ҇то́ва, и҆ ста́вѧтсѧ  лице́мъ на за́падъ. И҆ затворѧ́тъ врата̀ цр҃кѡ́внаѧ, ꙗ҆̀же  къ за́падꙋ. И҆схо́дитъ настоѧ́тель со і҆ерє́и въ притво́ръ,  сѣ́верными две́рьми, пред̾идꙋ́щымъ пред̾ ни́мъ дїа́конѡмъ  со двѣма̀ свѣща́ми, и҆ ѻ҆́ба ли̑ка, пою́ще стїхи́рꙋ,  гла́съ ѕ҃: 
Воскрⷭ҇нїе твоѐ, хрⷭ҇тѐ сп҃се, а҆́гг҃ли пою́тъ на  нб҃сѣ́хъ, и҆ на́съ на землѝ сподо́би чи́стымъ се́рдцемъ  тебѐ сла́вити. 
Та́же оу҆дарѧ́ютъ во всѧ̑ кампа́ны и҆ тѧ̑жкаѧ, и҆  кле́плютъ дово́льнѡ. И҆ вше́дше въ притво́ръ, ста́нꙋтъ со  є҆ѵⷢ҇лїемъ, и҆ со ѡ҆́бразомъ, лице́мъ на за́падъ, ꙗ҆́коже  оу҆каза́сѧ пре́жде. Та́же настоѧ́тель взе́млетъ оу҆  дїа́кона кади́ло въ пра́вꙋю рꙋ́кꙋ, крⷭ҇тъ же въ лѣ́вꙋю, и҆  кади́тъ ѡ҆́бразы, и҆ кли́росы, и҆ бра́тїю по ѻ҆бы́чаю,  дїа́конꙋ же предносѧ́щꙋ пред̾ ни́мъ свѣщꙋ̀ горѧ́щꙋ.  Бра́тїѧ же всѝ стоѧ́тъ держа́ще свѣщы̀ своѧ̑, со  внима́нїемъ молѧ́щесѧ въ себѣ̀, и҆ бл҃годарѧ́ще на́съ ра́ди  пострада́вшаго (л. рп҃ѳ ѡ҆б.) и҆ воскрⷭ҇шаго хрⷭ҇та̀  бг҃а на́шего. По сконча́нїи же кажде́нїѧ прихо́дитъ  настоѧ́тель пред̾ вели̑кїѧ врата̀ цр҃кве, и҆ покади́тъ  дїа́кона предстоѧ́щаго є҆мꙋ̀ со свѣще́ю. Тогда̀ взе́мь  кади́ло дїа́конъ ѿ рꙋкꙋ̀ настоѧ́телѧ, и҆ покади́тъ самого̀  настоѧ́телѧ. И҆ па́ки воспрїи́мъ настоѧ́тель кади́ло, ста́въ  пред̾ цр҃ко́вными две́рьми, зрѧ̀ на восто́къ, и҆  назна́менаетъ вели̑кїѧ врата̀ цр҃кве, [затворє́наѧ сꙋ́ща]  кади́ломъ крⷭ҇тоѡбра́знѡ, три́жды, держа̀ въ лѣ́вой рꙋцѣ̀  чⷭ҇тны́й крⷭ҇тъ, и҆ свѣти́льникѡмъ стоѧ́щымъ со ѻ҆бою̀  странꙋ̑. 
И҆ велегла́снѡ возгласи́тъ: 
Сла́ва ст҃ѣ́й, и҆ є҆диносꙋ́щнѣй, и҆  животворѧ́щей, и҆ нераздѣ́льнѣй трⷪ҇цѣ, всегда̀, ны́нѣ  и҆ при́снѡ, и҆ во вѣ́ки вѣкѡ́въ. 
И҆ на́мъ ѿвѣща́ющымъ: А҆ми́нь. 
Начина́етъ настоѧ́тель съ про́чими слꙋжи́тєли  велегла́снѡ настоѧ́щїй тропа́рь, во гла́съ є҃: 
Хрⷭ҇то́съ воскр҃се и҆з̾ ме́ртвыхъ, сме́ртїю сме́рть  попра́въ, и҆ сꙋ́щымъ во гробѣ́хъ живо́тъ дарова́въ. 
И҆ мы̀ то́йжде пое́мъ подо́бнѣ со сладкопѣ́нїемъ:  пое́тсѧ же се́й тропа́рь три́жды ѿ настоѧ́телѧ, и҆ три́жды  ѿ на́съ. Та́же настоѧ́тель глаго́летъ стїхѝ. 
Пе́рвый сті́хъ: Да воскрⷭ҇нетъ бг҃ъ, и҆ расточа́тсѧ  вразѝ є҆гѡ̀, и҆ да бѣжа́тъ ѿ лица̀ є҆гѡ̀ ненави́дѧщїи  є҆го̀. 
И҆ на кі́йждо сті́хъ мы̀ пое́мъ тропа́рь: Хрⷭ҇то́съ  воскр҃се: ве́сь по є҆ди́ножды. 
Вторы́й сті́хъ: Ꙗ҆́кѡ и҆счеза́етъ ды́мъ да  и҆сче́знꙋтъ, ꙗ҆́кѡ та́етъ во́скъ ѿ лица̀ ѻ҆гнѧ̀.  Хрⷭ҇то́съ воскр҃се: [є҆ди́ножды]. 
Сті́хъ г҃: Та́кѡ да поги́бнꙋтъ грѣ̑шницы ѿ лица̀  бж҃їѧ, а҆ првⷣницы да возвеселѧ́тсѧ. Хрⷭ҇то́съ воскр҃се:  [є҆ди́ножды]. 
Сті́хъ д҃: Се́й де́нь, є҆го́же сотворѝ гдⷭ҇ь,  возра́дꙋемсѧ, и҆ возвесели́мсѧ во́нь. Хрⷭ҇то́съ воскр҃се:  [є҆ди́ножды]. 
Сла́ва: Хрⷭ҇то́съ воскр҃се: є҆ди́ножды И҆ ны́нѣ:  Хрⷭ҇то́съ воскр҃се: є҆ди́ножды. 
Та́же настоѧ́тель пое́тъ вы́шшимъ гла́сомъ: 
Хрⷭ҇то́съ воскр҃се и҆з̾ ме́ртвыхъ, сме́ртїю сме́рть  попра́въ. 
(л. р҃ч) 
И҆ ѿверза́етъ врата̀. 
Вхо́дитъ настоѧ́тель съ чтⷭ҇ны́мъ крⷭ҇то́мъ,  пред̾идꙋ́щымъ є҆мꙋ̀ со двѣма̀ лампа́дами. И҆ бра́тїѧмъ  пою́щымъ: 
И҆ сꙋ́щымъ во гробѣ́хъ живо́тъ дарова́въ. 
Та́же оу҆дарѧ́ютъ во всѧ̑ кампа́ны, и҆ кле́плютъ  дово́льнѡ трѝ зво́ны. 
Вше́дъ же настоѧ́тель со і҆ерє́и во ст҃ы́й ѻ҆лта́рь.  И҆ дїа́конъ глаго́летъ є҆ктенїю̀ вели́кꙋю. 
Ми́ромъ гдⷭ҇ꙋ помо́лимсѧ: 
Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва: 
И҆ начина́етъ предстоѧ́тель канѡ́нъ, творе́нїе  господи́на і҆ѡа́нна дамаски́на. Гла́съ а҃. і҆рмо́съ:  Воскрⷭ҇нїѧ де́нь: І҆рмосы̀ на д҃: и҆ тропарѝ на в҃і,  съ припѣ́вы: Хрⷭ҇то́съ воскр҃се: И҆ па́ки послѣдѝ  кі́йждо ли́къ і҆рмо́съ. Послѣди́ же на схо́дѣ катава́сїа,  і҆рмо́съ То́йже: Воскрⷭ҇нїѧ де́нь: и҆ пое́мъ,  Хрⷭ҇то́съ воскр҃се: ве́сь, три́жды. 
Твори́тъ же нача́ло канѡ́на на кꙋ́юждо пѣ́снь всегда̀  предстоѧ́тель, десно́й и҆лѝ лѣ́вой странѣ̀ слꙋчи́вшейсѧ  нача́ти. И҆ кади́тъ въ нача́лѣ канѡ́на ст҃ы̑ѧ і҆кѡ́ны, и҆  ѻ҆́ба ли̑ка, и҆ бра́тїю по чи́нꙋ. 
И҆ по ко́ейждо пѣ́сни быва́етъ є҆ктенїа̀ ма́лаѧ  внѣ̀ ѻ҆лтарѧ̀, ꙗ҆́коже рѣ́хомъ, во ст҃ы́й се́й де́нь.  Возгла́съ внꙋ́трь ѻ҆лтарѧ̀ ѿ і҆ере́а: Ꙗ҆́кѡ твоѧ̀  держа́ва: По а҃-й пѣ́сни пое́тъ десна́ѧ страна̀. По г҃-й  же пое́тъ лѣ́ваѧ. Си́це пое́мъ и҆ по про́чихъ пѣ́снехъ. 
Канѡ́нъ. Гла́съ а҃. 
Пѣ́снь а҃. 
І҆рмо́съ: Воскрⷭ҇нїѧ де́нь, просвѣти́мсѧ лю́дїе:  па́сха, гдⷭ҇нѧ па́сха! ѿ сме́рти бо къ жи́зни, и҆ ѿ  землѝ къ нб҃сѝ, хрⷭ҇то́съ бг҃ъ на́съ преведѐ, побѣ́днꙋю  пою́щыѧ. 
Припѣ́въ: Хрⷭ҇то́съ воскр҃се и҆з̾ ме́ртвыхъ. 
Ѡ҆чи́стимъ чꙋ̑вствїѧ, и҆ оу҆́зримъ непристꙋ́пнымъ  свѣ́томъ воскрⷭ҇нїѧ хрⷭ҇та̀ блиста́ющасѧ, и҆ ра́дꙋйтесѧ,  рекꙋ́ща, ꙗ҆́снѡ да оу҆слы́шимъ, побѣ́днꙋю пою́ще. 
Нб҃са̀ оу҆́бѡ досто́йнѡ да веселѧ́тсѧ, землѧ́ же да  ра́дꙋетсѧ, да пра́зднꙋетъ же мі́ръ, ви́димый же ве́сь, и҆  неви́димый: хрⷭ҇то́съ бо воста̀, весе́лїе вѣ́чное. 
(л. р҃ч ѡ҆б.) 
И҆́ный канѡ́нъ бг҃оро́диченъ, подо́бенъ. Творе́нїе  господи́на ѳеофа́на, и҆ господи́на і҆ѡ́сифа, є҆гѡ́же  краестро́чїе на пе́рвыхъ тропарѣ́хъ, ѳеофа́нꙋсъ. Гла́съ  то́йже. [Сі́и же глаго́лютсѧ кромѣ̀ пе́рвагѡ днѐ.] 
[ѳеофа́нъ] Оу҆мерщвле́нїѧ предѣ́лъ сломи́ла  є҆сѝ, вѣ́чнꙋю жи́знь ро́ждшаѧ хрⷭ҇та̀, и҆з̾ гро́ба  возсїѧ́вшаго дне́сь, дв҃о всенепоро́чнаѧ, и҆ мі́ръ  просвѣти́вшаго. 
[і҆ѡ́сифъ] Воскрⷭ҇шаго ви́дѣвши сн҃а твоего̀ и҆  бг҃а, ра́дꙋйсѧ со а҆пⷭ҇лы бг҃обл҃года́тнаѧ чтⷭ҇аѧ, и҆ є҆́же  ра́дꙋйсѧ пе́рвѣе, ꙗ҆́кѡ всѣ́хъ ра́дости вина̀, воспрїѧ́ла  є҆сѝ, бг҃омт҃и всенепоро́чнаѧ. 
Та́же, є҆ктенїа̀ И҆ возгла́съ: 
Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆  си́ла и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ  и҆ при́снѡ, и҆ во вѣ́ки вѣкѡ́въ. 
Пѣ́снь г҃. 
І҆рмо́съ: Прїиди́те пи́во пїе́мъ но́вое, не ѿ  ка́мене непло́дна чꙋдодѣ́емое: но нетлѣ́нїѧ и҆сто́чникъ,  и҆з̾ гро́ба ѡ҆дожди́вша хрⷭ҇та̀, въ не́мже  оу҆твержда́емсѧ. 
Ны́нѣ всѧ̑ и҆спо́лнишасѧ свѣ́та, нб҃о же и҆ землѧ̀  и҆ преиспѡ́днѧѧ: да пра́зднꙋетъ оу҆́бѡ всѧ̀ тва́рь  воста́нїе хрⷭ҇то́во, въ не́мже оу҆твержда́етсѧ. 
Вчера̀ спогребо́хсѧ тебѣ̀, хрⷭ҇тѐ, совостаю̀  дне́сь воскрⷭ҇шꙋ тебѣ̀, сраспина́хсѧ тебѣ̀ вчера̀, са́мъ  мѧ̀ спросла́ви, сп҃се, во црⷭ҇твїи твое́мъ. 
[ѳеофа́нъ] На нетлѣ́ннꙋю жи́знь прихождꙋ̀ дне́сь,  бл҃гостїю ро́ждшагѡсѧ и҆з̾ тебѐ, чⷭ҇таѧ, и҆ всѣ̑мъ  концє́мъ свѣ́тъ ѡ҆блиста́вшагѡ. 
Бг҃а є҆го́же родила̀ є҆сѝ пло́тїю, и҆з̾  ме́ртвыхъ, ꙗ҆́коже речѐ, воста́вша ви́дѣвши, чтⷭ҇аѧ,  ликꙋ́й, и҆ сего̀ ꙗ҆́кѡ бг҃а, пречⷭ҇таѧ, возвелича́й. 
Є҆ктенїа̀ И҆ возгла́съ: 
Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Ѵ҆пакоѝ, гла́съ д҃: 
Предвари́вшыѧ оу҆́трѡ ꙗ҆̀же ѡ҆ марі́и, и҆  ѡ҆брѣ́тшыѧ ка́мень ѿвале́нъ ѿ гро́ба, слы́шахꙋ ѿ  а҆́гг҃ла: во свѣ́тѣ присносꙋ́щнѣмъ (л. рч҃а) сꙋ́щаго, съ  ме́ртвыми что̀ и҆́щете ꙗ҆́кѡ человѣ́ка; ви́дите грѡ́бныѧ  пелєны̀, тецы́те и҆ мі́рꙋ проповѣ́дите, ꙗ҆́кѡ воста̀  гдⷭ҇ь, оу҆мертви́вый сме́рть: ꙗ҆́кѡ є҆́сть сн҃ъ бг҃а,  сп҃са́ющагѡ ро́дъ человѣ́ческїй. 
И҆ чте́нїе въ григо́рїи бг҃осло́вѣ, є҆гѡ́же нача́ло:  На стра́жи мое́й ста́нꙋ: По чте́нїи же па́ки вжига́ютъ  свѣщы̀ бра́тїѧ. 
Пѣ́снь д҃. 
І҆рмо́съ: На бж҃е́ственнѣй стра́жи бг҃оглаго́ливый  а҆ввакꙋ́мъ, да ста́нетъ съ на́ми и҆ пока́жетъ свѣтоно́сна  а҆́гг҃ла, ꙗ҆́снѡ глаго́люща: дне́сь сп҃се́нїе мі́рꙋ, ꙗ҆́кѡ  воскр҃се хрⷭ҇то́съ, ꙗ҆́кѡ всеси́ленъ. 
Мꙋ́жескїй оу҆́бѡ по́лъ, ꙗ҆́кѡ разве́рзый  двⷭ҇твеннꙋю оу҆тро́бꙋ, ꙗ҆ви́сѧ хрⷭ҇то́съ: ꙗ҆́кѡ  человѣ́къ же, а҆́гнецъ нарече́сѧ, непоро́ченъ же, ꙗ҆́кѡ  невкꙋ́сенъ скве́рны, на́ша па́сха, и҆ ꙗ҆́кѡ бг҃ъ  и҆́стиненъ, соверше́нъ рече́сѧ. 
Ꙗ҆́кѡ є҆динолѣ́тный а҆́гнецъ бл҃гослове́нный  на́мъ вѣне́цъ хрⷭ҇то́съ, во́лею за всѣ́хъ закла́нъ бы́сть,  па́сха чисти́тельнаѧ, и҆ па́ки и҆з̾ гро́ба кра́сное пра́вды  на́мъ возсїѧ̀ со́лнце. 
Бг҃оѻте́цъ оу҆́бѡ дв҃дъ, пред̾ сѣ́ннымъ  ковче́гомъ скака́ше и҆гра́ѧ: лю́дїе же бж҃їи ст҃і́и,  ѡ҆бразѡ́въ сбытїѐ зрѧ́ще, весели́мсѧ бж҃е́ственнѣ, ꙗ҆́кѡ  воскр҃се хрⷭ҇то́съ, ꙗ҆́кѡ всеси́ленъ. 
[ѳеофа́нъ] Созда́вый а҆да́ма, твоего̀ пра́ѻтца,  чⷭ҇таѧ, зи́ждетсѧ ѿ тебѐ, и҆ сме́ртное жили́ще разорѝ  свое́ю сме́ртїю дне́сь, и҆ ѡ҆зарѝ всѧ̑ бж҃е́ственными  блиста́ньми воскрⷭ҇нїѧ. 
Є҆го́же родила̀ є҆сѝ хрⷭ҇та̀, прекра́снѡ и҆з̾  ме́ртвыхъ возсїѧ́вша чⷭ҇таѧ зрѧ́щи, до́браѧ и҆ непоро́чнаѧ  въ жена́хъ и҆ кра́снаѧ, дне́сь во сп҃се́нїе всѣ́хъ со  а҆пⷭ҇лы ра́дꙋющисѧ, того̀ прославлѧ́й. 
Є҆ктенїа̀ И҆ возгла́съ. 
Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆  тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. 
Пѣ́снь є҃. 
І҆рмо́съ: Оу҆́тренюемъ оу҆́треннюю глꙋбокꙋ̀, и҆  вмѣ́стѡ мѵ́ра пѣ́снь принесе́мъ влⷣцѣ: и҆ хрⷭ҇та̀  оу҆́зримъ пра́вды сл҃нце, всѣ̑мъ жи́знь возсїѧ́юща. 
(л. рч҃а ѡ҆б.) 
Безмѣ́рное твоѐ бл҃гоꙋтро́бїе а҆́довыми оу҆́зами  содержи́мїи зрѧ́ще, къ свѣ́тꙋ и҆дѧ́хꙋ, хрⷭ҇тѐ, весе́лыми  нога́ми, па́схꙋ хва́лѧще вѣ́чнꙋю. 
Пристꙋпи́мъ свѣщено́снїи, и҆сходѧ́щꙋ хрⷭ҇тꙋ̀ и҆з̾  гро́ба ꙗ҆́кѡ женихꙋ̀, и҆ спра́зднꙋимъ любопра́зднственными  чи́нми, па́схꙋ бж҃їю сп҃си́тельнꙋю. 
[ѳеофа́нъ] Просвѣща́етсѧ бж҃е́ственными лꙋча́ми и҆  живоно́сными воскрⷭ҇нїѧ сн҃а твоегѡ̀, бг҃омт҃и пречⷭ҇таѧ, и҆  ра́дости и҆сполнѧ́етсѧ бл҃гочести́выхъ собра́нїе. 
Не разве́рзлъ є҆сѝ врата̀ двⷭ҇тва въ воплоще́нїи,  гро́ба не разрꙋши́лъ є҆сѝ печа́тей цр҃ю̀ созда́нїѧ:  ѿѻнꙋ́дꙋже воскрⷭ҇шаго тѧ̀ зрѧ́щи мт҃и ра́довашесѧ. 
Є҆ктенїа̀ И҆ возгла́съ: 
Ꙗ҆́кѡ ст҃и́сѧ и҆ просла́висѧ пречⷭ҇тно́е и҆  великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ  дх҃а, ны́нѣ и҆ при́снѡ, и҆ во вѣ́ки вѣкѡ́въ. 
Пѣ́снь ѕ҃. 
І҆рмо́съ: Снизше́лъ є҆сѝ въ преиспѡ́днѧѧ землѝ,  и҆ сокрꙋши́лъ є҆сѝ верєѝ вѣ̑чныѧ, содержа́щыѧ  свѧ́занныѧ, хрⷭ҇тѐ, и҆ тридне́венъ, ꙗ҆́кѡ ѿ ки́та  і҆ѡ́на, воскр҃лъ є҆сѝ ѿ гро́ба. 
Сохрани́въ цѣ̑ла зна́мєнїѧ, хрⷭ҇тѐ, воскрⷭ҇лъ  є҆сѝ ѿ гро́ба, ключѝ дв҃ы не вреди́вый въ ржⷭ҇твѣ̀  твое́мъ, и҆ ѿве́рзлъ є҆сѝ на́мъ ра̑йскїѧ двє́ри. 
Сп҃се мо́й, живо́е же и҆ неже́ртвенное заколе́нїе,  ꙗ҆́кѡ бг҃ъ са́мъ себѐ во́лею приве́дъ ѻ҆ц҃ꙋ̀,  совоскр҃си́лъ є҆сѝ всеро́днаго а҆да́ма, воскр҃съ ѿ  гро́ба. 
[ѳеофа́нъ] Возведе́сѧ дре́вле держи́мое сме́ртїю и҆  тлѣ́нїемъ, воплоти́вшимсѧ ѿ твоегѡ̀ пречⷭ҇тагѡ чре́ва, къ  нетлѣ́ннѣй и҆ присносꙋ́щнѣй жи́зни, бцⷣе дв҃о. 
Вни́де въ преиспѡ́днѧѧ землѝ, въ ложесна̀ твоѧ̑,  чⷭ҇таѧ, сше́дый, и҆ всели́выйсѧ и҆ воплоти́выйсѧ па́че  оу҆ма̀, и҆ воздви́же съ собо́ю а҆да́ма, воскр҃съ ѿ  гро́ба. 
(л. рч҃в) 
Є҆ктенїа̀ И҆ возгла́съ: 
Ты́ бо є҆сѝ цр҃ь ми́ра, и҆ сп҃съ дꙋ́шъ на́шихъ, и҆  тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ. 
Та́же конда́къ, гла́съ и҃: 
А҆́ще и҆ во гро́бъ снизше́лъ є҆сѝ, безсме́ртне, но  а҆́довꙋ разрꙋши́лъ є҆сѝ си́лꙋ, и҆ воскрⷭ҇лъ є҆сѝ ꙗ҆́кѡ  побѣди́тель, хрⷭ҇тѐ бж҃е, жена́мъ мѷроно́сицамъ  вѣща́вый: ра́дꙋйтесѧ, и҆ твои̑мъ а҆пⷭ҇лѡмъ ми́ръ да́рꙋѧй,  па́дшымъ подаѧ́й воскрⷭ҇нїе. 
І҆́косъ: Є҆́же пре́жде со́лнца сл҃нце заше́дшее  и҆ногда̀ во гро́бъ, предвари́ша ко оу҆́трꙋ, и҆́щꙋщыѧ ꙗ҆́кѡ  днѐ мѷронѡ́сицы дѣ̑вы, и҆ дрꙋга̀ ко дрꙋзѣ́й вопїѧ́хꙋ: ѽ  дрꙋги̑ни! прїиди́те, вонѧ́ми пома́жемъ тѣ́ло живоно́сное,  и҆ погребе́нное, пло́ть воскреси́вшаго па́дшагѡ а҆да́ма,  лежа́щꙋю во гро́бѣ: и҆́демъ, потщи́мсѧ ꙗ҆́коже волсвѝ, и҆  поклони́мсѧ, и҆ принесе́мъ мѵ̑ра ꙗ҆́кѡ да́ры, не въ  пелена́хъ, но въ плащани́цѣ ѡ҆бви́томꙋ, и҆ пла́чимъ, и҆  возопїи́мъ: ѽ влⷣко! воста́ни, па́дшымъ подаѧ́й  воскрⷭ҇нїе. 
И҆ полага́етсѧ чте́нїе. 
Та́же глаго́лемъ: Воскрⷭ҇нїе хрⷭ҇то́во ви́дѣвше:  три́жды. и҆ Воскр҃съ і҆и҃съ ѿ гро́ба, ꙗ҆́коже  проречѐ, дадѐ на́мъ живо́тъ вѣ́чный, и҆ ве́лїю млⷭ҇ть.  [три́жды.] 
Пѣ́снь з҃. 
І҆рмо́съ: Ѻ҆́троки ѿ пе́щи и҆зба́вивый, бы́въ  чл҃вѣ́къ, стра́ждетъ ꙗ҆́кѡ сме́ртенъ, и҆ стрⷭ҇тїю  сме́ртное въ нетлѣ́нїѧ ѡ҆блачи́тъ бл҃голѣ́пїе, є҆ди́нъ  бл҃гослове́нъ ѻ҆тцє́въ бг҃ъ, и҆ препросла́вленъ. 
Жєны̀ съ мѵ́ры бг҃омꙋ̑дрыѧ въ слѣ́дъ тебѐ  теча́хꙋ: є҆гѡ́же ꙗ҆́кѡ ме́ртва со слеза́ми и҆ска́хꙋ,  поклони́шасѧ ра́дꙋющыѧсѧ живо́мꙋ бг҃ꙋ, и҆ па́схꙋ та́йнꙋю  твои̑мъ, хрⷭ҇тѐ, оу҆ч҃нкѡмъ бл҃говѣсти́ша. 
Сме́рти пра́зднꙋемъ оу҆мерщвле́нїе, а҆́дово  разрꙋше́нїе, и҆но́гѡ житїѧ̀ вѣ́чнагѡ нача́ло, и҆ и҆гра́юще  пое́мъ вино́внаго, є҆ди́наго бл҃гослове́ннаго ѻ҆тцє́въ  бг҃а, и҆ препросла́вленнаго. 
Ꙗ҆́кѡ вои́стиннꙋ сщ҃е́ннаѧ, и҆ всепра́зднственнаѧ  сїѧ̀ сп҃си́тельнаѧ (л. рч҃в ѡ҆б.) но́щь, и҆ свѣтоза́рнаѧ,  свѣтоно́снагѡ днѐ, воста́нїѧ сꙋ́щи провозвѣ́стница, въ  не́йже безлѣ́тный свѣ́тъ и҆з̾ гро́ба пло́тски всѣ̑мъ  возсїѧ̀. 
[ѳеофа́нъ] Оу҆мертви́въ сн҃ъ тво́й сме́рть,  всенепоро́чнаѧ дне́сь, всѣ̑мъ смє́ртнымъ пребыва́ющїй  живо́тъ во вѣ́ки вѣкѡ́въ дарова̀, є҆ди́нъ бл҃гослове́нный  ѻ҆тцє́въ бг҃ъ, и҆ препросла́вленный. 
[і҆ѡ́сифъ] Всѣ́мъ ца́рствꙋѧй созда́нїемъ, бы́въ  человѣ́къ, всели́сѧ во твою̀ бг҃обл҃года́тнаѧ оу҆тро́бꙋ:  и҆ распѧ́тїе претерпѣ́въ и҆ сме́рть воскр҃се бг҃олѣ́пнѡ,  совозста́вивъ на́съ, ꙗ҆́кѡ всеси́ленъ. 
Є҆ктенїа̀ И҆ возгла́съ: 
Бꙋ́ди держа́ва црⷭ҇твїѧ твоегѡ̀ бл҃гослове́нна и҆  препросла́венна, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ,  и҆ при́снѡ, и҆ во вѣ́ки вѣкѡ́въ. 
Пѣ́снь и҃. 
І҆рмо́съ: Се́й нарече́нный и҆ ст҃ы́й де́нь, є҆ди́нъ  сꙋббѡ́тъ цр҃ь и҆ гдⷭ҇ь, пра́здникѡвъ пра́здникъ, и҆  торжество̀ є҆́сть торже́ствъ, во́ньже бл҃гослови́мъ хрⷭ҇та̀  во вѣ́ки. 
Прїиди́те но́вагѡ вїногра́да рождє́нїѧ,  бж҃е́ственнагѡ весе́лїѧ, въ наро́читомъ днѝ воскрⷭ҇нїѧ,  црⷭ҇твїѧ хрⷭ҇то́ва прїѡбщи́мсѧ, пою́ще є҆го̀ ꙗ҆́кѡ бг҃а во  вѣ́ки. 
Возведѝ ѻ҆́крестъ ѻ҆́чи твоѝ, сїѡ́не, и҆ ви́ждь,  се́ бо прїидо́ша къ тебѣ̀, ꙗ҆́кѡ бг҃освѣ̑тлаѧ свѣти̑ла,  ѿ за́пада, и҆ сѣ́вера, и҆ мо́рѧ, и҆ восто́ка ча̑да твоѧ̑,  въ тебѣ̀ бл҃гословѧ́щыѧ хрⷭ҇та̀ во вѣ́ки. 
Трⷪ҇ченъ: Ѻ҆́ч҃е вседержи́телю, и҆ сло́ве, и҆ дш҃е,  тремѝ соединѧ́емое во ѵ҆поста́сѣхъ є҆стество̀,  пресꙋ́щественне и҆ пребж҃е́ственне, въ тѧ̀ крⷭ҇ти́хомсѧ, и҆  тѧ̀ бл҃гослови́мъ во всѧ̑ вѣ́ки. 
[ѳеофа́нъ] Прїи́де тобо́ю въ мі́ръ гдⷭ҇ь, дв҃о  бцⷣе, и҆ чре́во а҆́дово расто́ргъ, смє́ртнымъ на́мъ  воскрⷭ҇нїе дарова̀: тѣ́мже бл҃гослови́мъ є҆го̀ во вѣ́ки. 
[і҆ѡ́сифъ] Всю̀ низложи́въ сме́рти держа́вꙋ сн҃ъ  тво́й дв҃о, свои́мъ воскрⷭ҇нїемъ, ꙗ҆́кѡ бг҃ъ крѣ́пкїй  совознесѐ на́съ и҆ ѡ҆божѝ: тѣ́мже воспѣва́емъ є҆го̀ во  вѣ́ки. 
(л. рч҃г) 
Та́же, є҆ктенїа̀ и҆ возгла́съ: 
Ꙗ҆́кѡ бл҃гослови́сѧ и҆́мѧ твоѐ, и҆ просла́висѧ  црⷭ҇тво твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆  при́снѡ и҆ во вѣ́ки вѣкѡ́въ. 
Припѣ́вы на ѳ҃-й пѣ́сни: Вели́читъ дꙋша̀ моѧ̀,  воскрⷭ҇шаго тридне́внѡ ѿ гро́ба хрⷭ҇та̀ жизнода́вца. 
И҆ і҆рмо́съ: Свѣти́сѧ: 
И҆ вторы́й ли́къ пое́тъ то́йже припѣ́въ, и҆  і҆рмо́съ. 
Та́же пе́рвый ли́къ пое́тъ вторы́й припѣ́въ: 
Вели́читъ дꙋша̀ моѧ̀, во́лею страда́вша, и҆  погребе́на, и҆ воскрⷭ҇шаго тридне́внѡ ѿ гро́ба. 
И҆ і҆рмо́съ: Свѣти́сѧ: 
И҆ вторы́й ли́къ пое́тъ то́йже припѣ́въ, и҆  і҆рмо́съ. 
Та́же пе́рвый ли́къ пое́тъ тре́тїй припѣ́въ: 
Хрⷭ҇то́съ но́ваѧ па́сха, же́ртва жива́ѧ, а҆́гнецъ  бж҃їй, взе́млѧй грѣхѝ мі́ра. 
И҆ сті́хъ. И҆ вторы́й ли́къ пое́тъ то́йже припѣ́въ,  и҆ сті́хъ. 
Та́же пе́рвый ли́къ пое́тъ четве́ртый припѣ́въ. 
А҆́гг҃лъ вопїѧ́ше бл҃года́тнѣй: чтⷭ҇аѧ дв҃о,  ра́дꙋйсѧ, и҆ па́ки рекꙋ̀, ра́дꙋйсѧ: тво́й сн҃ъ воскр҃се,  тридне́венъ ѿ гро́ба, и҆ мє́ртвыѧ воздви́гнꙋвый, лю́дїе  весели́тесѧ. 
И҆ сті́хъ. И҆ вторы́й ли́къ пое́тъ то́йже припѣ́въ,  и҆ сті́хъ. 
И҆ про́чихъ ѻ҆́смь припѣ́вѡвъ припѣва́ютъ по  є҆ди́ножды ко стїхѡ́мъ: 
Возбꙋди́лъ є҆сѝ оу҆снꙋ́въ мє́ртвыѧ ѿ вѣ́ка,  ца́рски рыка́вый ꙗ҆́кѡ ѿ і҆ꙋ́ды ле́въ. 
Магдали́на марі́а притечѐ ко гро́бꙋ, и҆ хрⷭ҇та̀  ви́дѣвши, ꙗ҆́кѡ вертогра́дарѧ вопроша́ше. 
А҆́гг҃лъ ѡ҆блиста́ѧй жена́мъ вопїѧ́ше: преста́ните  ѿ сле́зъ, ꙗ҆́кѡ хрⷭ҇то́съ воскр҃се. 
Хрⷭ҇то́съ воскр҃се, сме́рть попра́вый, и҆ мє́ртвыѧ  воздви́гнꙋвый, лю́дїе весели́тесѧ. 
Дне́сь всѧ́ка тва́рь весели́тсѧ и҆ ра́дꙋетсѧ: ꙗ҆́кѡ  хрⷭ҇то́съ воскр҃се, и҆ а҆́дъ плѣни́сѧ. 
(л. рч҃г ѡ҆б.) 
Дне́сь влⷣка плѣнѝ а҆́да, воздви́гнꙋвый ю҆́зники  ꙗ҆̀же ѿ вѣ́ка и҆мѧ́ше лю́тѣ ѡ҆держи̑мыѧ. 
Вели́читъ дꙋша̀ моѧ̀ трїѷпоста́снагѡ и҆  нераздѣ́льнагѡ бж҃ества̀ держа́вꙋ. 
Ра́дꙋйсѧ, дв҃о, ра́дꙋйсѧ, ра́дꙋйсѧ бл҃гослове́ннаѧ,  ра́дꙋйсѧ препросла́вленнаѧ: тво́й бо сн҃ъ воскр҃се  тридне́венъ ѿ гро́ба. 
Послѣди́ же пе́рвый ли́къ пое́тъ па́ки пе́рвый  припѣ́въ и҆ і҆рмо́съ. 
Посе́мъ вторы́й ли́къ пое́тъ вторы́й припѣ́въ и҆  і҆рмо́съ. 
Та́же ѻ҆́ба ли̑ка соше́дшесѧ вкꙋ́пѣ, пою́тъ  і҆рмо́съ и҆ тропа́рь: Хрⷭ҇то́съ воскр҃се: [три́жды.] 
Пѣ́снь ѳ҃. 
І҆рмо́съ: Свѣти́сѧ, свѣти́сѧ но́вый і҆ерⷭ҇ли́ме,  сла́ва бо гдⷭ҇нѧ на тебѣ̀ возсїѧ̀. ликꙋ́й ны́нѣ, и҆  весели́сѧ сїѡ́не: ты́ же чⷭ҇таѧ красꙋ́йсѧ бцⷣе ѡ҆ воста́нїи  ржⷭ҇тва̀ твоегѡ̀. 
Ѽ бж҃е́ственнагѡ! ѽ любе́знагѡ! ѽ сладча́йшагѡ  твоегѡ̀ гла́са! съ на́ми ко нело́жнѡ ѡ҆бѣща́лсѧ є҆сѝ  бы́ти, до сконча́нїѧ вѣ́ка хрⷭ҇тѐ: є҆го́же вѣ́рнїи  оу҆твержде́нїе наде́жди и҆мꙋ́ще ра́дꙋемсѧ. 
Ѽ па́сха ве́лїѧ и҆ сщ҃е́ннѣйшаѧ хрⷭ҇тѐ! ѽ  мꙋ́дросте, и҆ сло́ве бж҃їй, и҆ си́ло! подава́й на́мъ  и҆́стѣе тебѐ причаща́тисѧ, въ невече́рнемъ днѝ црⷭ҇твїѧ  твоегѡ̀. 
[ѳеофа́нъ] Согла́снѡ дв҃о, тебѐ бл҃жи́мъ вѣ́рнїи:  ра́дꙋйсѧ, две́ре гдⷭ҇нѧ, ра́дꙋйсѧ, гра́де ѡ҆дꙋшевле́нный,  ра́дꙋйсѧ, є҆ѧ́же ра́ди на́мъ ны́нѣ возсїѧ̀ свѣ́тъ, и҆з̾  тебѐ рожде́ннагѡ и҆з̾ ме́ртвыхъ воскрⷭ҇нїѧ. 
[і҆ѡ́сифъ] Весели́сѧ и҆ ра́дꙋйсѧ бж҃е́ственнаѧ  две́ре свѣ́та: заше́дый бо і҆и҃съ во гро́бъ, возсїѧ̀,  просїѧ́въ со́лнца свѣтлѣ́е, и҆ вѣ̑рныѧ всѧ̑ ѡ҆зари́въ,  бг҃ора́дованнаѧ влⷣчце. 
Є҆ктенїа̀ И҆ возгла́съ: 
Ꙗ҆́кѡ тѧ̀ хва́лѧтъ всѧ̑ си̑лы нбⷭ҇ныѧ, ѻ҆ц҃а̀ и҆  сн҃а, и҆ ст҃а́го дх҃а, и҆ тебѣ̀ сла́вꙋ возсыла́ютъ, ны́нѣ  и҆ при́снѡ и҆ во вѣ́ки вѣкѡ́въ. 
(л. рч҃д) 
Є҆ѯапостїла́рїй самогла́сенъ: 
Пло́тїю оу҆снꙋ́въ ꙗ҆́кѡ ме́ртвъ, цр҃ю̀ и҆ гдⷭ҇и,  тридне́венъ воскр҃лъ є҆сѝ, а҆да́ма воздви́гъ ѿ тлѝ, и҆  оу҆праздни́въ сме́рть: па́сха нетлѣ́нїѧ, мі́ра сп҃се́нїе.  [три́жды.] 
На хвали́техъ: Всѧ́кое дыха́нїе: на гла́съ а҃. 
Поста́вимъ стїхѝ д҃. И҆ пое́мъ стїхи̑ры воскрⷭ҇ны.  Гла́съ а҃. 
Сті́хъ: Хвали́те є҆го̀ на си́лахъ є҆гѡ̀, хвали́те  є҆го̀ по мно́жествꙋ вели́чествїѧ є҆гѡ̀. 
Пое́мъ твою̀, хрⷭ҇тѐ, сп҃си́тельнꙋю стра́сть, и҆  сла́вимъ твоѐ воскрⷭ҇нїе. 
Сті́хъ: Хвали́те є҆го̀ во гла́сѣ трꙋ́бнѣмъ,  хвали́те є҆го̀ въ ѱалти́ри и҆ гꙋ́слехъ. 
Крⷭ҇тъ претерпѣ́вый, и҆ сме́рть оу҆праздни́вый, и҆  воскр҃сы́й и҆з̾ ме́ртвыхъ, оу҆мирѝ на́шꙋ жи́знь гдⷭ҇и,  ꙗ҆́кѡ є҆ди́нъ всеси́ленъ. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
А҆́да плѣни́вый, и҆ человѣ́ка воскр҃си́вый  воскрⷭ҇нїемъ твои́мъ хрⷭ҇тѐ, сподо́би ны̀ чи́стымъ  се́рдцемъ тебѐ пѣ́ти и҆ сла́вити. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ. 
Всѧ́кое дыха́нїе да хва́литъ гдⷭ҇а. 
Бг҃олѣ́пное твоѐ снизхожде́нїе сла́вѧще, пое́мъ  тѧ̀ хрⷭ҇тѐ: роди́лсѧ є҆сѝ ѿ дв҃ы, и҆ неразлꙋче́нъ бы́лъ  є҆сѝ ѿ ѻ҆ц҃а̀, пострада́лъ є҆сѝ ꙗ҆́кѡ человѣ́къ, и҆  во́лею претерпѣ́лъ є҆сѝ крⷭ҇тъ: воскр҃лъ є҆сѝ ѿ  гро́ба, ꙗ҆́кѡ ѿ черто́га произше́дъ, да сп҃се́ши мі́ръ,  гдⷭ҇и, сла́ва тебѣ̀. 
Та́же, совокꙋ́пльшесѧ ѻ҆́ба ли̑ка, пою́тъ стїхи̑ры  па́схи, гла́съ є҃. 
Сті́хъ: Да воскрⷭ҇нетъ бг҃ъ, и҆ расточа́тсѧ вразѝ  є҆гѡ̀. 
Па́сха сщ҃е́ннаѧ на́мъ дне́сь показа́сѧ. па́сха  но́ва ст҃а́ѧ, па́сха та́инственнаѧ, па́сха всечⷭ҇тна́ѧ,  па́сха хрⷭ҇то́съ и҆зба́витель: па́сха непоро́чнаѧ, па́сха  вели́каѧ, па́сха вѣ́рныхъ, па́сха двє́ри ра́йскїѧ на́мъ  ѿверза́ющаѧ, па́сха всѣ́хъ ѡ҆сщ҃а́ющаѧ вѣ́рныхъ. 
(л. рч҃д ѡ҆б.) 
Сті́хъ: Ꙗ҆́кѡ и҆счеза́етъ ды́мъ, да и҆сче́знꙋтъ. 
Прїиди́те ѿ видѣ́нїѧ жєны̀ бл҃говѣ́стницы, и҆  сїѡ́нꙋ рцы́те: прїимѝ ѿ на́съ ра́дости бл҃говѣ́щенїѧ,  воскрⷭ҇нїѧ хрⷭ҇то́ва: красꙋ́йсѧ, ликꙋ́й и҆ ра́дꙋйсѧ  і҆ерⷭ҇ли́ме, цр҃ѧ̀ хрⷭ҇та̀ оу҆зрѣ́въ и҆з̾ гро́ба, ꙗ҆́кѡ  жениха̀ происходѧ́ща. 
Сті́хъ: Та́кѡ поги́бнꙋтъ грѣ̑шницы ѿ лица̀ бж҃їѧ,  а҆ првⷣницы да возвеселѧ́тсѧ. 
Мѷронѡ́сицы жєны̀, оу҆́трꙋ глꙋбокꙋ̀ предста́вшѧ  гро́бꙋ живода́вца, ѡ҆брѣто́ша а҆́гг҃ла на ка́мени сѣдѧ́ща,  и҆ то́й провѣща́въ и҆̀мъ, си́це глаго́лаше: что̀ и҆́щете  жива́гѡ съ ме́ртвыми; что̀ пла́чете нетлѣ́ннаго во тлѝ;  ше́дше проповѣ́дите оу҆ч҃нкѡ́мъ є҆гѡ̀. 
Сті́хъ: Се́й де́нь, є҆го́же сотворѝ гдⷭ҇ь,  возра́дꙋемсѧ и҆ возвесели́мсѧ во́нь. 
Па́сха кра́снаѧ, па́сха, гдⷭ҇нѧ па́сха, па́сха  всечⷭ҇тна́ѧ на́мъ возсїѧ̀: па́сха, ра́достїю дрꙋ́гъ дрꙋ́га  ѡ҆б̾и́мемъ. ѽ па́сха, и҆збавле́нїе ско́рби! и҆́бо и҆з̾  гро́ба дне́сь ꙗ҆́кѡ ѿ черто́га возсїѧ́въ хрⷭ҇то́съ,  жєны̀ ра́дости и҆спо́лни, глаго́лѧ: проповѣ́дите  а҆пⷭ҇лѡмъ. 
Сла́ва, и҆ ны́нѣ, гла́съ є҃: 
Воскрⷭ҇нїѧ де́нь, просвѣти́мсѧ торжество́мъ, и҆  дрꙋ́гъ дрꙋ́га ѡ҆б̾и́мемъ. рце́мъ, бра́тїе, и҆ ненави́дѧщымъ  на́съ, прости́мъ всѧ̑ воскрⷭ҇нїемъ, и҆ та́кѡ возопїи́мъ: 
Хрⷭ҇то́съ воскр҃се и҆з̾ ме́ртвыхъ, сме́ртїю сме́рть  попра́въ, и҆ сꙋ́щымъ во гробѣ́хъ живо́тъ дарова́въ. 
Та́же, Хрⷭ҇то́съ воскр҃се, три́жды. И҆ пое́мъ сїѐ  мно́гажды, до́ндеже цѣлꙋ́ютъ бра́тїѧ дрꙋ́гъ дрꙋ́га.  Цѣлова́нїе же настоѧ́телѧ съ про́чими і҆ерє́и и҆ дїа́коны  во ст҃о́мъ ѻ҆лтарѣ̀ быва́етъ си́це. Глаго́летъ приходѧ́й:  Хрⷭ҇то́съ воскр҃се. ѻ҆́номꙋ же ѿвѣща́вшꙋ: Вои́стиннꙋ  воскр҃се. Посе́мъ взе́мъ настоѧ́тель чⷭ҇тны́й крⷭ҇тъ, и҆  ста́нетъ внѣ̀ пред̾ ст҃ы́ми црⷭ҇кими две́рьми. Та́кожде и҆  всѝ сщ҃е́нницы, є҆ли́кѡ и҆́хъ є҆́сть, и҆ дїа́кони,  взе́мше кі́йждо и҆́хъ ст҃о́е є҆ѵⷢ҇лїе, и҆ чⷭ҇тны̑ѧ і҆кѡ́ны,  по чи́нꙋ своемꙋ̀: и҆ ста́нꙋтъ всѝ рѧ́домъ ѿ десны́ѧ  страны̀ настоѧ́телѧ. И҆ прихо́дѧтъ пре́жде честнѣ́йшїи  цр҃ко́вницы, и҆ ста́рцы, є҆ди́нъ по є҆ди́номꙋ, и҆ ма́лѡ  преклонѧ́ютсѧ пред̾ настоѧ́телемъ: (л. рч҃є) и҆ цѣлꙋ́ютъ  кі́йждо и҆́хъ чⷭ҇тны́й крⷭ҇тъ и҆ ст҃о́е є҆ѵⷢ҇лїе, є҆го́же  держи́тъ і҆ере́й, и҆ прѡ́чїѧ ѡ҆́бразы. Та́же и҆ самого̀  настоѧ́телѧ во оу҆ста̀ цѣлꙋ́ютъ, глаго́люще: Хрⷭ҇то́съ  воскр҃се. ѻ҆́номꙋ же ѿвѣща́вшꙋ: Вои́стиннꙋ воскр҃се. По  томꙋ́же ѡ҆́бразꙋ і҆ере́євъ цѣлꙋ́ютъ, и҆ са́ми междꙋ̀  собо́ю, по чи́нꙋ своемꙋ̀: и҆ ста́вѧтсѧ ѿ і҆ере́євъ по  десно́й странѣ̀ рѧ́домъ. Та́же по ни́хъ и҆ мїрѧ́не та́кожде  цѣлова́нїе творѧ́тъ. Рабо́тницы же монасты́рстїи въ то́мже  чи́нꙋ да ста́нꙋтъ, и҆ дрꙋ́гъ дрꙋ́га цѣлꙋ́юще. Быва́етъ же  посредѝ во всѣ́хъ ве́лїе молча́нїе. По цѣлова́нїи же  чте́тсѧ ѡ҆гласи́тельное сло́во златоꙋ́стагѡ ѿ настоѧ́телѧ,  и҆лѝ є҆кклисїа́рха: не сѣди́мъ же на сицево́мъ чте́нїи,  но стоѧ́ще слꙋ́шаемъ всѝ. 
И҆́же во ст҃ы́хъ ѻ҆тца̀ на́шегѡ і҆ѡа́нна а҆рхїепⷭ҇кпа  кѡнстантїнопо́льскагѡ златоꙋ́стагѡ, сло́во ѡ҆гласи́тельное  во ст҃ы́й и҆ свѣтоно́сный де́нь, пресла́внагѡ и҆  сп҃си́тельнагѡ хрⷭ҇та̀ бг҃а на́шего воскрⷭ҇нїѧ. 
А҆́ще кто̀ бл҃гочести́въ и҆ бг҃олюби́въ, да  наслади́тсѧ сегѡ̀ до́брагѡ и҆ свѣ́тлагѡ торжества̀. а҆́ще  кто̀ ра́бъ бл҃горазꙋ́мный, да вни́детъ ра́дꙋѧсѧ въ ра́дость  гдⷭ҇а своегѡ̀. а҆́ще кто̀ потрꙋди́сѧ постѧ́сѧ, да  воспрїи́метъ ны́нѣ дина́рїй. а҆́ще кто̀ ѿ пе́рвагѡ часа̀  дѣ́лалъ є҆́сть да прїи́метъ дне́сь пра́ведный до́лгъ.  а҆́ще кто̀ по тре́тїемъ часѣ̀ прїи́де, бл҃годарѧ̀ да  пра́зднꙋетъ. а҆́ще кто̀ по шесто́мъ часѣ̀ дости́же,  ничто́же да сꙋмни́тсѧ: и҆́бо ничи́мже ѿтщетѣва́етсѧ.  а҆́ще кто̀ лиши́сѧ и҆ девѧ́тагѡ часа̀, да пристꙋ́питъ  ничто́же сꙋмнѧ́сѧ, ничто́же боѧ́сѧ. а҆́ще кто̀ то́чїю  дости́же и҆ во є҆динонадесѧ́тый ча́съ, да не оу҆страши́тсѧ  замедле́нїѧ. Любочести́въ бо сы́й влⷣка, прїе́млетъ  послѣ́днѧго, ꙗ҆́коже и҆ пе́рваго: оу҆покоева́етъ въ  є҆динонадесѧ́тый ча́съ прише́дшаго, ꙗ҆́коже дѣ́лавшаго  ѿ пе́рвагѡ часа̀. и҆ послѣ́днѧго ми́лꙋетъ, и҆ пе́рвомꙋ  оу҆гожда́етъ. и҆ ѻ҆́номꙋ дае́тъ, и҆ семꙋ̀ да́рствꙋетъ. и҆  дѣ́ла прїе́млетъ, и҆ намѣ́ренїе цѣлꙋ́етъ: и҆ дѣѧ́нїе  почита́етъ, и҆ предложе́нїе хва́литъ. Тѣ́мже оу҆̀бо  вни́дите всѝ въ ра́дость гдⷭ҇а своегѡ̀: и҆ пе́рвїи и҆  вторі́и мздꙋ̀ прїими́те. бога́тїи и҆ (л. рч҃є ѡ҆б.)  оу҆бо́зїи дрꙋ́гъ со дрꙋ́гомъ ликꙋ́йте. возде́ржницы и҆  лѣни́вїи де́нь почти́те. пости́вшїисѧ и҆ не пости́вшїисѧ  возвесели́тесѧ дне́сь. Трапе́за и҆спо́лнена, наслади́тесѧ  всѝ: теле́цъ оу҆пита́нный, никто́же да и҆зы́детъ а҆́лчай:  всѝ наслади́тесѧ пи́ра вѣ́ры, всѝ воспрїими́те бога́тство  бл҃гости. Никто́же да рыда́етъ оу҆бо́жества. ꙗ҆ви́ сѧ бо  ѻ҆́бщее црⷭ҇тво: никто́же да пла́четъ прегрѣше́нїй,  проще́нїе бо ѿ гро́ба возсїѧ̀. Никто́же да оу҆бои́тсѧ  сме́рти, свободи́ бо на́съ сп҃сова сме́рть: оу҆гасѝ ю҆̀,  и҆́же ѿ неѧ̀ держи́мый: плѣнѝ а҆́да, соше́дый во а҆́дъ:  ѡ҆горчѝ є҆го̀, вкꙋси́вша пло́ти є҆гѡ̀. И҆ сїѐ  предпрїе́мый и҆са́їа возопѝ: а҆́дъ, глаго́летъ, ѡ҆горчи́сѧ,  срѣ́тъ тѧ̀ до́лѣ. ѡ҆горчи́сѧ, и҆́бо оу҆праздни́сѧ:  ѡ҆горчи́сѧ, и҆́бо порꙋ́ганъ бы́сть: ѡ҆горчи́сѧ, и҆́бо  оу҆мертви́сѧ: ѡ҆горчи́сѧ, и҆́бо низложи́сѧ: ѡ҆горчи́сѧ,  и҆́бо свѧза́сѧ. прїѧ́тъ тѣ́ло, и҆ бг҃ꙋ прирази́сѧ: прїѧ́тъ  зе́млю, и҆ срѣ́те нб҃о: прїѧ́тъ є҆́же ви́дѧше, и҆ впадѐ  во є҆́же не ви́дѧше. Гдѣ̀ твоѐ сме́рте жа́ло; гдѣ̀ твоѧ̀  а҆́де побѣ́да; воскр҃се хрⷭ҇то́съ, и҆ ты̀ низве́рглсѧ  є҆сѝ. воскр҃се хрⷭ҇то́съ, и҆ падо́ша де́мѡни. воскр҃се  хрⷭ҇то́съ, и҆ ра́дꙋютсѧ а҆́гг҃ли. воскр҃се хрⷭ҇то́съ, и҆  жи́знь жи́тельствꙋетъ. воскр҃се хрⷭ҇то́съ, и҆ ме́ртвый ни  є҆ди́нъ во гро́бѣ. хрⷭ҇то́съ бо воста́въ ѿ ме́ртвыхъ,  нача́токъ оу҆со́пшихъ бы́сть: томꙋ̀ сла́ва и҆ держа́ва, во  вѣ́ки вѣкѡ́въ, а҆ми́нь. 
Та́же глаго́летсѧ тропа́рь ст҃а́гѡ, гла́съ и҃: 
Оу҆́стъ твои́хъ ꙗ҆́коже свѣ́тлость ѻ҆гнѧ̀  возсїѧ́вши бл҃года́ть, вселе́ннꙋю просвѣтѝ, не  сребролю́бїѧ мі́рови сокрѡ́вища сниска̀, высотꙋ̀ на́мъ  смиреномꙋ́дрїѧ показа̀. но твои́ми словесы̀ наказꙋ́ѧ,  ѻ҆́тче і҆ѡа́нне златоꙋ́сте, молѝ сло́ва хрⷭ҇та̀ бг҃а,  сп҃сти́сѧ дꙋша́мъ на́шымъ. 
Посе́мъ же є҆ктенїа̀: Поми́лꙋй на́съ бж҃е: И҆  возгла́съ Та́же: И҆спо́лнимъ оу҆́треннюю мл҃твꙋ на́шꙋ  гдⷭ҇и: И҆ по возгла́сѣ дїа́конъ: Премꙋ́дрость. Мы́  же: Бл҃гословѝ. І҆ере́й: Сы́й бл҃гослове́нъ  хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во  вѣ́ки вѣкѡ́въ. И҆ мы̀: А҆ми́нь. Оу҆твердѝ бж҃е: 
Посе́мъ настоѧ́тель держѧ̀ крⷭ҇тъ, вмѣ́стѡ, Сла́ва  тебѣ̀ (л. рч҃ѕ) хрⷭ҇тѐ бж҃е: пое́тъ: Хрⷭ҇то́съ  воскр҃се и҆з̾ ме́ртвыхъ, сме́ртїю сме́рть попра́въ. 
И҆ мы̀ пое́мъ: И҆ сꙋ́щымъ во гробѣ́хъ живо́тъ  дарова́въ. 
И҆ а҆́бїе настоѧ́тель глаго́летъ ѿпꙋ́стъ: 
Хрⷭ҇то́съ воскр҃сы́й и҆з̾ ме́ртвыхъ, сме́ртїю  сме́рть попра́вый, и҆ сꙋ́щымъ во гробѣ́хъ живо́тъ  дарова́вый, и҆́стинный бг҃ъ на́шъ, мл҃твами пречтⷭ҇ыѧ своеѧ̀  мт҃ре, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ,  ꙗ҆́кѡ бл҃гъ и҆ чл҃вѣколю́бецъ. 
Та́же крⷭ҇тъ возвыша́ѧ, глаго́летъ: Хрⷭ҇то́съ  воскр҃се [Три́жды.] 
Мы́ же ѿвѣща́емъ: Вои́стиннꙋ воскр҃се.  [Три́жды.] 
Та́же пое́мъ коне́чное: Хрⷭ҇то́съ воскр҃се:  три́жды, ве́сь тропа́рь. 
И҆ по не́мъ пѣ́нїемъ кончи́мъ: И҆ на́мъ дарова̀  живо́тъ вѣ́чный, покланѧ́емсѧ є҆гѡ̀ тридне́вномꙋ  воскрⷭ҇нїю. 
Посе́мъ многолѣ̑тны, и҆ цѣлꙋ́емъ чⷭ҇тны́й крⷭ҇тъ,  держи́мый въ рꙋкꙋ̀ настоѧ́телѧ. 
И҆ ча́съ а҃-й глаго́лемъ: Хрⷭ҇то́съ воскр҃се и҆з̾  ме́ртвыхъ: три́жды, ве́сь тропа́рь. 
Та́же глаго́лемъ три́жды: 
Воскрⷭ҇нїе хрⷭ҇то́во ви́дѣвше, поклони́мсѧ ст҃о́мꙋ  гдⷭ҇ꙋ і҆и҃сꙋ, є҆ди́номꙋ безгрѣ́шномꙋ. крⷭ҇тꙋ̀ твоемꙋ̀  покланѧ́емсѧ хрⷭ҇тѐ, и҆ ст҃о́е воскрⷭ҇нїе твоѐ пое́мъ и҆  сла́вимъ: ты́ бо є҆сѝ бг҃ъ на́шъ, ра́звѣ тебѐ и҆но́гѡ не  зна́емъ, и҆́мѧ твоѐ и҆менꙋ́емъ. прїиди́те всѝ вѣ́рнїи,  поклони́мсѧ ст҃о́мꙋ хрⷭ҇то́вꙋ воскрⷭ҇нїю: се́ бо прїи́де  крⷭ҇то́мъ ра́дость всемꙋ̀ мі́рꙋ. всегда̀ бл҃гословѧ́ще  гдⷭ҇а, пое́мъ воскрⷭ҇нїе є҆гѡ̀: распѧ́тїе бо претерпѣ́въ  сме́ртїю сме́рть разрꙋшѝ. 
Та́же ѵ҆пакоѝ, є҆ди́ножды: 
Предвари́вшыѧ оу҆́трѡ ꙗ҆́же ѡ҆ марі́и, и҆  ѡ҆брѣ́тшыѧ ка́мень ѿвале́нъ ѿ гро́ба, слы́шахꙋ ѿ  а҆́гг҃ла: во свѣ́тѣ присносꙋ́щнѣмъ сꙋ́щаго, съ ме́ртвыми  что̀ и҆́щете ꙗ҆́кѡ чл҃вѣ́ка; ви́дите грѡ́бныѧ пелєны̀,  тецы́те и҆ мі́рꙋ проповѣ́дите: ꙗ҆́кѡ воста̀ гдⷭ҇ь,  оу҆мертви́вый сме́рть, ꙗ҆́кѡ є҆́сть сн҃ъ бг҃а,  сп҃са́ющагѡ ро́дъ человѣ́ческїй. 
(л. рч҃ѕ ѡ҆б.) 
Та́же конда́къ, є҆ди́ножды: 
А҆́ще и҆ во гро́бъ снизше́лъ є҆сѝ безсме́ртне, но  а҆́довꙋ разрꙋши́лъ є҆сѝ си́лꙋ, и҆ воскрⷭ҇лъ є҆сѝ ꙗ҆́кѡ  побѣди́тель хрⷭ҇тѐ бж҃е, жена́мъ мѷроно́сицамъ вѣща́вый:  ра́дꙋйтесѧ, и҆ твои̑мъ а҆пⷭ҇лѡмъ ми́ръ да́рꙋѧй, па́дшымъ  подаѧ́й воскрⷭ҇нїе. 
Та́же и҆ се́й тропа́рь, є҆ди́ножды: 
Во гро́бѣ пло́тски, во а҆́дѣ же съ дꙋше́ю ꙗ҆́кѡ  бг҃ъ, въ раи́ же съ разбо́йникомъ, и҆ на прⷭ҇то́лѣ бы́лъ  є҆сѝ хрⷭ҇тѐ, со ѻ҆ц҃е́мъ и҆ дх҃омъ, всѧ̑ и҆сполнѧ́ѧй  неѡпи́санный. 
Сла́ва: Ꙗ҆́кѡ живоно́сецъ, ꙗ҆́кѡ раѧ̀  краснѣ́йшїй, вои́стиннꙋ и҆ черто́га всѧ́кагѡ црⷭ҇кагѡ,  показа́сѧ свѣтлѣ́йшїй, хрⷭ҇тѐ, гро́бъ тво́й, и҆сто́чникъ  на́шегѡ воскрⷭ҇нїѧ. 
И҆ ны́нѣ, бг҃оро́диченъ: Вы́шнѧгѡ ѡ҆сщ҃е́нное  бж҃е́ственное селе́нїе, ра́дꙋйсѧ: тобо́ю бо даде́сѧ  ра́дость, бцⷣе зовꙋ́щымъ: бл҃гослове́нна ты̀ въ жена́хъ  є҆сѝ всенепоро́чнаѧ влⷣчце. 
Та́же: Гдⷭ҇и поми́лꙋй м҃. Сла́ва, и҆ ны́нѣ:  Чтⷭ҇нѣ́йшꙋю херꙋві̑мъ: И҆́менемъ гдⷭ҇нимъ бл҃гословѝ  ѻ҆́тче. І҆ере́й, сті́хъ: Мл҃твами ст҃ы́хъ ѻ҆тє́цъ  на́шихъ: Мы́ же рече́мъ: А҆ми́нь. И҆ па́ки глаго́лемъ  подо́бнѣ: Хрⷭ҇то́съ воскр҃се: три́жды Сла́ва, и҆  ны́нѣ: Гдⷭ҇и поми́лꙋй, три́жды. Бл҃гословѝ. И҆  ѿпꙋ́стъ пе́рвагѡ часа̀. 
Си́мъ же ѡ҆́бразомъ пое́тсѧ за г҃, за ѕ҃, и҆ за ѳ҃  ча́съ, и҆ за повече́рїе є҆ди́ножды, та́кожде и҆ за  полꙋ́нощницꙋ, да́же и҆ до ѳѡмины̀ недѣ́ли. 
Ча́съ же г҃, ѕ҃ и҆ ѳ҃ пое́мъ вкꙋ́пѣ въ притво́рѣ, и҆  по є҆́же рещѝ по Чтⷭ҇нѣ́йшꙋю: Мл҃твами ст҃ы́хъ  ѻ҆тє́цъ: И҆ А҆ми́нь. Въ концѣ̀ часа̀ глаго́лемъ:  Хрⷭ҇то́съ воскр҃се: три́жды. и҆ про́чее часа̀ за ѕ҃  ча́съ, та́же и҆ тре́тїе за ѳ҃ ча́съ. А҆́ще ли не бꙋ́детъ  когда̀ по нꙋ́ждѣ лїтꙋргі́и, то́ждеже. За Бл҃гословѝ  дꙋшѐ моѧ̀ гдⷭ҇а: Хрⷭ҇то́съ воскр҃се: три́жды  Воскрⷭ҇нїе хрⷭ҇то́во ви́дѣвше: є҆ди́ножды. Посе́мъ:  Предвари́вшыѧ оу҆́трѡ: Сла́ва, конда́къ: А҆́ще и҆ во  гро́бъ: И҆ ны́нѣ: Є҆диноро́дный сн҃е: Посе́мъ  бл҃жє́нна, ѿ канѡ́на пѣ́снь г҃ и҆ ѕ҃-ѧ. І҆ере́й:  Премꙋ́дрость. 
(л. рч҃з) 
Чте́цъ, [Надписа́нїе а҆пⷭ҇ла]. Дѣѧ́нїе, зача́ло а҃: 
Пе́рвое оу҆́бѡ сло́во сотвори́хъ ѡ҆ всѣ́хъ, ѽ  ѳео́фїле, ꙗ҆̀же нача́тъ і҆и҃съ твори́ти же и҆ оу҆чи́ти,  да́же до днѐ, во́ньже заповѣ́давъ а҆пⷭ҇лѡмъ дх҃омъ  ст҃ы́мъ, и҆̀хже и҆збра̀, вознесе́сѧ. Пред̾ ни́миже и҆  поста́ви себѐ жи́ва по страда́нїи свое́мъ, во мно́зѣхъ  [и҆́стинныхъ] зна́менїихъ, де́ньми четы́редесѧтьми  ꙗ҆влѧ́ѧсѧ и҆̀мъ, и҆ глаго́лѧ ꙗ҆̀же ѡ҆ црⷭ҇твїи бж҃їи. Въ  ни́миже и҆ ꙗ҆ды́й, повелѣ̀ и҆̀мъ ѿ і҆ерⷭ҇ли́ма не  ѿлꙋча́тисѧ, но жда́ти ѡ҆бѣтова́нїѧ ѻ҆́ч҃а, є҆́же  слы́шасте ѿ менѐ: ꙗ҆́кѡ і҆ѡа́ннъ оу҆́бѡ крⷭ҇ти́лъ  є҆́сть водо́ю, вы́ же и҆́мате крⷭ҇ти́тисѧ дх҃омъ ст҃ы́мъ,  не по мно́зѣхъ си́хъ дне́хъ. Ѻ҆ни́ же оу҆́бѡ соше́дшесѧ,  вопроша́хꙋ є҆го̀, глаго́люще: гдⷭ҇и, а҆́ще въ лѣ́то сїѐ  оу҆строѧ́еши црⷭ҇твїе і҆и҃лево; Рече́ же къ ни̑мъ: нѣ́сть  ва́ше разꙋмѣ́ти времена̀ и҆ лѣ̑та, ꙗ҆̀же ѻ҆ц҃ъ положѝ  во свое́й вла́сти. Но прїи́мите си́лꙋ наше́дшꙋ ст҃о́мꙋ дх҃ꙋ  на вы̀: и҆ бꙋ́дете мѝ свидѣ́тєли во і҆ерⷭ҇ли́мѣ же и҆ во  все́й і҆ꙋде́и и҆ самарі́и, и҆ да́же до послѣ́днихъ землѝ. 
Є҆ѵⷢ҇лїе на лїтꙋргі́и, ѿ і҆ѡа́нна, зача́ло а҃. 
Въ нача́лѣ бѣ̀ сло́во, и҆ сло́во бѣ̀ къ бг҃ꙋ, и҆  бг҃ъ бѣ̀ сло́во. Се́й бѣ̀ и҆сконѝ къ бг҃ꙋ. Всѧ̑ тѣ́мъ  бы́ша, и҆ без̾ негѡ̀ ничто́же бы́сть, є҆́же бы́сть. Въ  то́мъ живо́тъ бѣ̀, и҆ живо́тъ бѣ̀ свѣ́тъ человѣ́кѡмъ: И҆  свѣ́тъ во тьмѣ̀ свѣ́титсѧ, и҆ тьма̀ є҆го̀ не ѡ҆б̾ѧ́тъ.  Бы́сть человѣ́къ по́сланъ ѿ бг҃а, и҆́мѧ є҆мꙋ̀ і҆ѡа́ннъ.  Се́й прїи́де во свидѣ́тельство, да свидѣ́тельствꙋетъ ѡ҆  свѣ́тѣ, да всѝ вѣ́рꙋ и҆́мꙋтъ є҆мꙋ̀. Не бѣ̀ то́й  свѣ́тъ, но да свидѣ́тельствꙋетъ ѡ҆ свѣ́тѣ. Бѣ̀ свѣ́тъ  и҆́стинный, и҆́же просвѣща́етъ всѧ́каго человѣ́ка  грѧдꙋ́щаго въ мі́ръ. Въ мі́рѣ бѣ̀, и҆ мі́ръ тѣ́мъ бы́сть,  и҆ мі́ръ є҆го̀ не позна̀. Во своѧ̑ прїи́де, и҆ своѝ є҆го̀  не прїѧ́ша. Є҆ли́цы же прїѧ́ша є҆го̀, дадѐ и҆̀мъ  ѻ҆́бласть ча́дѡмъ бж҃їимъ бы́ти, вѣ́рꙋющымъ во и҆́мѧ  є҆гѡ̀. И҆̀же не ѿ кро́ве, ни ѿ по́хоти плотскі́ѧ, ни  ѿ по́хоти мꙋ́жескїѧ, но ѿ бг҃а роди́шасѧ. И҆ сло́во  пло́ть бы́сть и҆ всели́сѧ въ ны̀, и҆ ви́дѣхомъ (л. рч҃з  ѡ҆б.) сла́вꙋ є҆гѡ̀, сла́вꙋ ꙗ҆́кѡ є҆диноро́днагѡ ѿ  ѻ҆ц҃а̀, и҆спо́лнь бл҃года́ти и҆ и҆́стины. І҆ѡа́ннъ  свидѣ́тельствꙋетъ ѡ҆ не́мъ, и҆ воззва̀ глаго́лѧ: се́й бѣ̀,  є҆го́же рѣ́хъ, и҆́же по мнѣ̀ грѧды́й, предо мно́ю бы́сть,  ꙗ҆́кѡ пе́рвѣе менѐ бѣ̀. И҆ ѿ и҆сполне́нїѧ є҆гѡ̀ мы̀  всѝ прїѧ́хомъ, и҆ бл҃года́ть воз̾ бл҃года́ть. Ꙗ҆́кѡ  зако́нъ мѡѷсе́омъ да́нъ бы́сть: бл҃года́ть же и҆ и҆́стина  і҆и҃съ хрⷭ҇то́мъ бы́сть. 
Та́же, Помѧнѝ на́съ гдⷭ҇и: Та́же, Ли́къ  нбⷭ҇ный: И҆ посе́мъ: Вѣ́рꙋю во є҆ди́наго бг҃а:  Ѡ҆сла́би, ѡ҆ста́ви: И҆ по Ѻ҆́ч҃е на́шъ: Конда́къ,  А҆́ще и҆ во гро́бъ: Сла́ва, и҆ ны́нѣ, бг҃оро́диченъ:  Вы́шнѧгѡ ѡ҆сщ҃е́нное: Гдⷭ҇и поми́лꙋй, м҃. Та́же,  Є҆ди́нъ ст҃ъ, є҆ди́нъ гдⷭ҇ь і҆и҃съ хрⷭ҇то́съ, въ сла́вꙋ  бг҃а ѻ҆ц҃а̀, а҆ми́нь. И҆ посе́мъ вмѣ́стѡ: Бꙋ́ди и҆́мѧ  гдⷭ҇не: Хрⷭ҇то́съ воскр҃се: три́жды. Та́же ѱало́мъ  л҃г: Бл҃гословлю̀ гдⷭ҇а на всѧ́кое вре́мѧ: Коне́цъ: Не  лиша́тсѧ всѧ́кагѡ бл҃га. 
И҆ посе́мъ ѿпꙋ́стъ. 
  
Въ недѣ́лю ст҃а́гѡ а҆пⷭ҇ла ѳѡмы̀, тропа́рь, гла́съ  з҃: 
Запеча́танꙋ гро́бꙋ, живо́тъ ѿ гро́ба возсїѧ́лъ  є҆сѝ хрⷭ҇тѐ бж҃е, и҆ две́ремъ заключє́ннымъ оу҆ч҃нкѡ́мъ  предста́лъ є҆сѝ, всѣ́хъ воскрⷭ҇нїе, дх҃ъ пра́вый тѣ́ми  ѡ҆бновлѧ́ѧ на́мъ, по вели́цѣй твое́й млⷭ҇ти. 
Конда́къ, гла́съ и҃: 
Любопы́тною десни́цею, жизнопода́тєльнаѧ твоѧ̑  ре́бра ѳѡма̀ и҆спыта̀, хрⷭ҇тѐ бж҃е: созаключе́ннымъ во  две́ремъ ꙗ҆́кѡ вше́лъ є҆сѝ, съ про́чими а҆пⷭ҇лы вопїѧ́ше  тебѣ̀: гдⷭ҇и є҆сѝ и҆ бг҃ъ мо́й. 
(л. рч҃и) 
Въ недѣ́лю мѷроно́сицъ, 
тропа́рь, гла́съ в҃: 
Є҆гда̀ снизше́лъ є҆сѝ къ сме́рти, животѐ  безсме́ртный, тогда̀ а҆́дъ оу҆мертви́лъ є҆сѝ блиста́нїемъ  бжⷭ҇тва̀. є҆гда́ же и҆ оу҆ме́ршыѧ ѿ преиспо́днихъ  воскр҃си́лъ є҆сѝ, всѧ̑ си̑лы нбⷭ҇ныѧ взыва́хꙋ: жизнода́вче  хрⷭ҇тѐ бж҃е на́шъ, сла́ва тебѣ̀. 
Сла́ва, Бл҃гоѡбра́зный і҆ѡ́сифъ, съ дре́ва сне́мъ  пречⷭ҇тое тѣ́ло твоѐ, плащани́цею чи́стою ѡ҆бви́въ, и҆  бл҃гоꙋха́ньми во гро́бѣ но́вѣ закры́въ, положѝ: но  тридне́венъ воскр҃лъ є҆сѝ гдⷭ҇и, подаѧ́й мі́рови ве́лїю  млⷭ҇ть. 
И҆ ны́нѣ: Мѷроно́сицамъ жена́мъ при гро́бѣ  предста́въ а҆́гг҃лъ вопїѧ́ше: мѵ̑ра мє́ртвымъ сꙋ́ть  прили̑чна, хрⷭ҇то́съ же и҆стлѣ́нїѧ ꙗ҆ви́сѧ чꙋ́ждь. но  возопі́йте: воскр҃се гдⷭ҇ь, подаѧ́й мі́рови ве́лїю млⷭ҇ть. 
Конда́къ, гла́съ в҃: Ра́доватисѧ мѷроно́сицамъ  повелѣ́лъ є҆сѝ, пла́чь прама́тере є҆́ѵы оу҆толи́лъ  є҆сѝ, воскрⷭ҇нїемъ твои́мъ, хрⷭ҇тѐ бж҃е: а҆пⷭ҇лѡмъ же  твои̑мъ проповѣ́дати повелѣ́лъ є҆сѝ: сп҃съ воскр҃се ѿ  гро́ба. 
Въ недѣ́лю разсла́бленнагѡ, 
тропа́рь воскрⷭ҇ный, гла́съ г҃: Да веселѧ́тсѧ  нбⷭ҇наѧ: 
Конда́къ, гла́съ г҃. Подо́бенъ: Дв҃а дне́сь: 
Дꙋ́шꙋ мою̀ гдⷭ҇и, во грѣсѣ́хъ всѧ́ческихъ, и҆  безмѣ́стными дѣѧ́ньми лю́тѣ разсла́бленꙋ, воздви́гни  бж҃е́ственнымъ твои́мъ предста́тельствомъ, ꙗ҆́коже и҆  разсла́бленнаго воздви́глъ є҆сѝ дре́вле, да зовꙋ́ ти  сп҃са́емь: ще́дрый, сла́ва хрⷭ҇тѐ, держа́вѣ твое́й. 
Въ сре́дꙋ преполове́нїѧ пѧтдесѧ́тницы, 
тропа́рь, гла́съ и҃: 
Преполови́вшꙋсѧ пра́здникꙋ, жа́ждꙋщꙋю дꙋ́шꙋ мою̀  бл҃гоче́стїѧ напо́й вода́ми, ꙗ҆́кѡ всѣ̑мъ сп҃се возопи́лъ  є҆сѝ: жа́ждай (л. рч҃и ѡ҆б.) да грѧде́тъ ко мнѣ̀, и҆ да  пїе́тъ. и҆сто́чниче жи́зни на́шеѧ, хрⷭ҇тѐ бж҃е, сла́ва  тебѣ̀. 
Конда́къ, гла́съ д҃. 
Подо́бенъ: Вознесы́йсѧ на крⷭ҇тъ: 
Пра́здникꙋ зако́нномꙋ преполовлѧ́ющꙋсѧ, всѣ́хъ  тво́рче и҆ влⷣко, къ предстоѧ́щымъ глаго́лалъ є҆сѝ  хрⷭ҇тѐ бж҃е: прїиди́те и҆ почерпи́те во́дꙋ безсме́ртїѧ.  тѣ́мже тебѣ̀ припа́даемъ, и҆ вѣ́рнѡ вопїе́мъ: щедрѡ́ты  твоѧ̑ да́рꙋй на́мъ, ты́ бо є҆сѝ и҆сто́чникъ жи́зни на́шеѧ. 
Глаго́лемъ се́й тропа́рь и҆ конда́къ ѻ҆́смь дне́й. 
Въ недѣ́лю самарѧны́ни, 
тропа́рь воскрⷭ҇нъ, гла́съ д҃: Свѣ́тлꙋю  воскрⷭ҇нїѧ: 
Конда́къ, гла́съ и҃. 
Подо́бенъ: Вѣ́рꙋ хрⷭ҇то́вꙋ: 
Вѣ́рою прише́дши на и҆сто́чникъ самарѧны́нѧ, ви́дѣ  премꙋ́дрости во́дꙋ тѧ̀: є҆ѧ́же напи́вшисѧ ѡ҆би́льнѡ,  црⷭ҇твїе вы́шнее наслѣ́дова вѣ́чнѡ присносла́внаѧ. 
Въ недѣ́лю слѣпа́гѡ, 
тропа́рь воскрⷭ҇нъ, гла́съ є҃: Собезнача́льное  сло́во: 
Конда́къ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Дꙋше́вныма ѻ҆чи́ма ѡ҆слѣпле́нъ, къ тебѣ̀ хрⷭ҇тѐ  прихождꙋ̀, ꙗ҆́коже слѣпы́й ѿ рожде́нїѧ, покаѧ́нїемъ  зовꙋ́ ти: ты̀ сꙋ́щихъ во тьмѣ̀ свѣ́тъ пресвѣ́тлый. 
Въ четверто́къ вознесе́нїѧ гдⷭ҇а на́шегѡ і҆и҃са  хрⷭ҇та̀, 
тропа́рь, гла́съ д҃: 
Возне́слсѧ є҆сѝ во сла́вѣ хрⷭ҇тѐ бж҃е на́шъ,  ра́дость сотвори́вый оу҆ч҃нкѡ́мъ ѡ҆бѣтова́нїемъ ст҃а́гѡ  дх҃а, и҆звѣщє́ннымъ и҆̀мъ бы́вшымъ бл҃гослове́нїемъ,  ꙗ҆́кѡ ты̀ є҆сѝ сн҃ъ бж҃їй и҆зба́витель мі́ра. 
(л. рч҃ѳ) 
Конда́къ, гла́съ ѕ҃: 
Є҆́же ѡ҆ на́съ и҆спо́лнивъ смотре́нїе, и҆ ꙗ҆̀же на  землѝ соедини́въ нбⷭ҇нымъ, возне́слсѧ є҆сѝ во сла́вѣ  хрⷭ҇тѐ бж҃е, ника́коже ѿлꙋча́ѧсѧ, но пребыва́ѧ  неѿстꙋ́пный, и҆ вопїѧ̀ лю́бѧщимъ тѧ̀: а҆́зъ є҆́смь съ  ва́ми, и҆ никто́же на вы̀. 
Въ недѣ́лю ст҃ы́хъ ти҃і бг҃оно́сныхъ ѻ҆тє́цъ въ  нїке́и, 
тропа́рь, гла́съ и҃: 
Препросла́вленъ є҆сѝ хрⷭ҇тѐ бж҃е на́шъ, свѣти̑ла  на землѝ ѻ҆тцы̀ на́ши ѡ҆снова́вый, и҆ тѣ́ми ко  и҆́стиннѣй вѣ́рѣ всѧ̑ ны̀ наста́вивый,  многобл҃гоꙋтро́бне, сла́ва тебѣ̀. 
Конда́къ, гла́съ и҃: 
А҆пⷭ҇лъ проповѣ́данїе, и҆ ѻ҆тє́цъ догма́ты,  цр҃кви є҆ди́нꙋ вѣ́рꙋ запечатлѣ́ша: ꙗ҆́же и҆ ри́зꙋ  носѧ́щи и҆́стины, и҆стка́нꙋ ѿ є҆́же свы́ше бг҃осло́вїѧ,  и҆справлѧ́етъ и҆ сла́витъ бл҃гоче́стїѧ вели́кое та́инство. 
Въ сꙋббѡ́тꙋ пред̾ пѧтдесѧ́тницею, 
[па́мѧть соверша́емъ ѿ вѣ́ка оу҆со́пшихъ  ѻ҆тцє́въ, и҆ бра́тїй на́шихъ,] 
тропа́рь, гла́съ и҃: 
Глꙋбино́ю мꙋ́дрости чл҃вѣколю́бнѡ всѧ̑ стро́ѧй, и҆  поле́зное всѣ̑мъ подава́ѧй, є҆ди́не содѣ́телю, оу҆поко́й  гдⷭ҇и дꙋ́шы ра̑бъ твои́хъ: на тѧ́ бо оу҆пова́нїе  возложи́ша, творца̀ и҆ зижди́телѧ и҆ бг҃а на́шегѡ. 
Конда́къ, гла́съ и҃: 
Со ст҃ы́ми оу҆поко́й хрⷭ҇тѐ, дꙋ́шы ра̑бъ твои́хъ,  и҆дѣ́же нѣ́сть болѣ́знь, ни печа́ль, ни воздыха́нїе, но  жи́знь безконе́чнаѧ. 
Въ недѣ́лю ст҃ы́ѧ пѧтдесѧ́тницы, 
тропа́рь, гла́съ и҃: 
Бл҃гослове́нъ є҆сѝ хрⷭ҇тѐ бж҃е на́шъ, и҆́же  премꙋ́дры ловцы̀ ꙗ҆вле́й, низпосла́въ и҆̀мъ дх҃а ст҃а́го,  и҆ тѣ́ми оу҆ловле́й вселе́ннꙋю, чл҃вѣколю́бче сла́ва  тебѣ̀. 
(л. рч҃ѳ ѡ҆б.) 
Конда́къ, гла́съ и҃: 
Є҆гда̀ снизше́дъ ѧ҆зы́ки слїѧ̀, раздѣлѧ́ше  ꙗ҆зы́ки вы́шнїй: є҆гда́ же ѻ҆́гненныѧ ѧ҆зы́ки раздаѧ́ше,  въ соедине́нїе всѧ̑ призва̀: и҆ согла́снѡ сла́вимъ  всест҃а́го дх҃а. 
Въ недѣ́лю всѣ́хъ ст҃ы́хъ, 
тропа́рь воскрⷭ҇нъ. 
И҆ ст҃ы́хъ, гла́съ д҃: 
И҆́же во все́мъ мі́рѣ мч҃нкъ твои́хъ, ꙗ҆́кѡ  багрѧни́цею и҆ вѵ́ссомъ, кровьмѝ цр҃ковь твоѧ̀  оу҆краси́вшисѧ, тѣ́ми вопїе́тъ тѝ, хрⷭ҇тѐ бж҃е: лю́демъ  твои̑мъ щедрѡ́ты твоѧ̑ низпослѝ, ми́ръ жи́тельствꙋ твоемꙋ̀  да́рꙋй, и҆ дꙋша́мъ на́шымъ ве́лїю млⷭ҇ть. 
Конда́къ, гла́съ и҃: 
Ꙗ҆́кѡ нача́тки є҆стества̀, насади́телю тва́ри,  вселе́ннаѧ прино́ситъ тѝ гдⷭ҇и, бг҃онѡ́сныѧ мч҃нки: тѣ́хъ  мл҃твами въ ми́рѣ глꙋбо́цѣ цр҃ковь твою̀, жи́тельство  твоѐ бцⷣею соблюдѝ, многомлⷭ҇тиве. 
Вѣ́домо же бꙋ́ди, ꙗ҆́кѡ по недѣ́ли всѣ́хъ ст҃ы́хъ  съ понедѣ́льника непремѣ́ннѡ начина́етсѧ по́стъ ст҃ы́хъ  а҆пⷭ҇лъ, и҆ быва́етъ і҆ꙋ́нїа до к҃ѳ днѐ, до па́мѧти ст҃ы́хъ  а҆пⷭ҇лъ петра̀ и҆ па́ѵла. 


(л. с҃) 
  
[глⷡ҇а л҃в] ѾПꙊСТИ́ТЕЛЬНІИ ВОСКРⷭ҇НЫ, Ѻ҆СМЍ  ГЛАСѠ́ВЪ, 
съ бг҃оро́дичны, и҆ ѵ҆пакоѝ и҆́хъ, и҆ кондакѝ. 
Гла́съ а҃. 
Тропа́рь: 
Ка́мени запеча́танꙋ ѿ і҆ꙋдє́й, и҆ во́инѡмъ  стрегꙋ́щымъ пречⷭ҇тое тѣ́ло твоѐ, воскрⷭ҇лъ є҆сѝ  тридне́вный сп҃се, да́рꙋѧй мі́рови жи́знь. сегѡ̀ ра́ди  си̑лы нбⷭ҇ныѧ вопїѧ́хꙋ тѝ жизнода́вче: сла́ва воскрⷭ҇нїю  твоемꙋ̀ хрⷭ҇тѐ, сла́ва црⷭ҇твїю твоемꙋ̀. сла́ва  смотре́нїю твоемꙋ̀, є҆ди́не чл҃вѣколю́бче. 
Бг҃оро́диченъ: 
Гаврїи́лꙋ вѣща́вшꙋ тебѣ̀ дв҃о, ра́дꙋйсѧ, со  гла́сомъ воплоща́шесѧ всѣ́хъ влⷣка, въ тебѣ̀ ст҃ѣ́мъ  кївѡ́тѣ, ꙗ҆́коже речѐ првⷣный дв҃дъ: ꙗ҆ви́ласѧ  є҆сѝ ши́ршаѧ нб҃съ, поноси́вши зижди́телѧ твоего̀.  сла́ва все́льшемꙋсѧ въ тѧ̀: сла́ва проше́дшемꙋ и҆з̾  тебѐ: сла́ва свободи́вшемꙋ на́съ ржⷭ҇тво́мъ твои́мъ. 
Ѵ҆пакоѝ: 
Разбо́йничо покаѧ́нїе ра́й ѡ҆кра́де, пла́чь же  мѷроно́сицъ ра́дость возвѣстѝ, ꙗ҆́кѡ воскрⷭ҇лъ є҆сѝ  хрⷭ҇тѐ бж҃е, подаѧ́й мі́рови ве́лїю млⷭ҇ть. 
Конда́къ: 
Подо́бенъ: Є҆гда̀ прїи́деши: 
Воскрⷭ҇лъ є҆сѝ ꙗ҆́кѡ бг҃ъ и҆з̾ гро́ба во  сла́вѣ, и҆ мі́ръ совоскр҃си́лъ є҆сѝ, и҆ є҆стество̀  человѣ́ческое ꙗ҆́кѡ бг҃а воспѣва́етъ тѧ̀, и҆ сме́рть  и҆счезѐ, а҆да́мъ же ликꙋ́етъ влⷣко: є҆́ѵа ны́нѣ ѿ  (л. с҃ ѡ҆б.) оу҆́зъ и҆збавлѧ́ема, ра́дꙋетсѧ зовꙋ́щи: ты̀  є҆сѝ и҆́же всѣ̑мъ подаѧ̀ хрⷭ҇тѐ воскрⷭ҇нїе. 
Гла́съ в҃.  
Тропа́рь: 
Є҆гда̀ снизше́лъ є҆сѝ къ сме́рти животѐ  безсме́ртный, тогда̀ а҆́дъ оу҆мертви́лъ є҆сѝ  блиста́нїемъ бжⷭ҇тва̀: є҆гда́ же и҆ оу҆ме́ршыѧ ѿ  преиспо́днихъ воскр҃си́лъ є҆сѝ, всѧ̑ си̑лы нбⷭ҇ныѧ  взыва́хꙋ: жизнода́вче хрⷭ҇тѐ бж҃е на́шъ, сла́ва тебѣ̀. 
Бг҃оро́диченъ: 
Всѧ̑ па́че смы́сла, всѧ̑ пресла̑внаѧ твоѧ̑ бцⷣе  та̑инства, чистотѣ̀ запеча́танной, и҆ дѣ́вствꙋ  храни́мꙋ, мт҃и позна́ласѧ є҆сѝ нело́жна, бг҃а ро́ждши  и҆́стиннаго: того̀ молѝ сп҃сти́сѧ дꙋша́мъ на́шымъ. 
Ѵ҆пакоѝ: 
По стрⷭ҇ти ше́дше во гро́бъ жєны̀, во є҆́же  пома́зати тѣ́ло твоѐ хрⷭ҇тѐ бж҃е, ви́дѣша а҆́гг҃лы во  гро́бѣ, и҆ оу҆жасо́шасѧ: гла́съ бо слы́шахꙋ ѿ ни́хъ,  ꙗ҆́кѡ воскр҃се гдⷭ҇ь, да́рꙋѧй мі́рови ве́лїю млⷭ҇ть. 
Конда́къ: 
Воскрⷭ҇лъ є҆сѝ ѿ гро́ба всеси́льне сп҃се: и҆  а҆́дъ ви́дѣвъ чꙋ́до оу҆жасе́сѧ, и҆ ме́ртвїи воста́ша,  тва́рь же ви́дѧщи, сра́дꙋетсѧ тебѣ̀, и҆ а҆да́мъ  свесели́тсѧ, и҆ мі́ръ сп҃се мо́й, воспѣва́етъ тѧ̀  при́снѡ. 
Гла́съ г҃. 
Тропа́рь: 
Да веселѧ́тсѧ нбⷭ҇наѧ, да ра́дꙋютсѧ земна̑ѧ,  ꙗ҆́кѡ сотворѝ держа́вꙋ мы́шцею свое́ю гдⷭ҇ь, попра̀  сме́ртїю сме́рть, пе́рвенецъ ме́ртвыхъ бы́сть: и҆з̾  чре́ва а҆́дова и҆зба́ви на́съ, и҆ подадѐ мі́рови ве́лїю  млⷭ҇ть. 
Бг҃оро́диченъ: 
Тѧ̀ хода́тайствовавшꙋю сп҃се́нїе ро́да на́шегѡ,  воспѣва́емъ бцⷣе дв҃о: пло́тїю бо ѿ тебѐ воспрїѧ́тою  сн҃ъ тво́й и҆ бг҃ъ (л. с҃а) на́шъ, крⷭ҇то́мъ воспрїи́мъ  стра́сть, и҆зба́ви на́съ ѿ тлѝ, ꙗ҆́кѡ  чл҃вѣколю́бецъ. 
Ѵ҆пакоѝ: 
Оу҆дивлѧ́ѧ видѣ́нїемъ, ѡ҆роша́ѧ глаго́ланїи,  блиста́ѧйсѧ а҆́гг҃лъ мѷроно́сицамъ глаго́лаше: что̀  жива́го и҆́щете во гро́бѣ; воста̀ и҆стощи́вый гро́бы:  тлѝ премѣни́телѧ разꙋмѣ́йте непремѣ́ннаго. рцы́те  бг҃ови: ко́ль стра̑шна дѣла̀ твоѧ̑, ꙗ҆́кѡ ро́дъ спа́слъ  є҆сѝ человѣ́ческїй. 
Конда́къ: 
Подо́бенъ: Дв҃а дне́сь: 
Воскрⷭ҇лъ є҆сѝ дне́сь и҆з̾ гро́ба ще́дре, и҆  на́съ возве́лъ є҆сѝ ѿ вра́тъ сме́ртныхъ. дне́сь  а҆да́мъ ликꙋ́етъ, и҆ ра́дꙋетсѧ є҆́ѵа, вкꙋ́пѣ же и҆  проро́цы съ патрїа́рхи воспѣва́ютъ непреста́ннѡ  бж҃е́ственнꙋю держа́вꙋ вла́сти твоеѧ̀. 
Гла́съ д҃. 
Тропа́рь: 
Свѣ́тлꙋю воскрⷭ҇нїѧ про́повѣдь ѿ а҆́гг҃ла  оу҆вѣ́дѣвшѧ гдⷭ҇ни оу҆ч҃нцы, и҆ пра́дѣднее  ѡ҆сꙋжде́нїе ѿве́ргше, а҆пⷭ҇лѡмъ хва́лѧщесѧ глаго́лахꙋ:  и҆спрове́ржесѧ сме́рть, воскр҃се хрⷭ҇то́съ бг҃ъ, да́рꙋѧй  мі́рови ве́лїю млⷭ҇ть. 
Бг҃оро́диченъ: 
Є҆́же ѿ вѣ́ка оу҆тае́ное, и҆ а҆́гг҃лѡмъ  несвѣ́домое та́инство, тобо́ю бцⷣе сꙋ́щымъ на землѝ  ꙗ҆ви́сѧ бг҃ъ, въ несли́тномъ соедине́нїи воплоща́емь, и҆  крⷭ҇тъ во́лею на́съ ра́ди воспрїи́мъ: и҆́мже воскр҃си́въ  первозда́ннаго, сп҃се ѿ сме́рти дꙋ́шы на́шѧ. 
Ѵ҆пакоѝ: 
Ꙗ҆̀же твоегѡ̀ пресла́внагѡ воста́нїѧ, предте́кшыѧ  мѷронѡ́сицы, а҆пⷭ҇лѡмъ проповѣ́дахꙋ хрⷭ҇тѐ, воскрⷭ҇лъ  є҆сѝ ꙗ҆́кѡ бг҃ъ, подаѧ́й мі́рови ве́лїю млⷭ҇ть. 
Конда́къ. 
Подо́бенъ: Ꙗ҆ви́лсѧ є҆сѝ дне́сь: 
Сп҃съ и҆ и҆зба́витель мо́й, и҆з̾ гро́ба ꙗ҆́кѡ  бг҃ъ, воскр҃сѝ ѿ (л. с҃а ѡ҆б.) оу҆́зъ земнорѡ́дныѧ:  и҆ врата̀ а҆́дѡва сокрꙋшѝ, и҆ ꙗ҆́кѡ влⷣка воскр҃се  тридне́венъ. 
Гла́съ є҃. 
Тропа́рь: 
Собезнача́льное сло́во ѻ҆ц҃ꙋ̀, и҆ дх҃ови, ѿ  дв҃ы ро́ждшеесѧ на сп҃се́нїе на́ше, воспои́мъ вѣ́рнїи и҆  поклони́мсѧ, ꙗ҆́кѡ бл҃говолѝ пло́тїю взы́ти на крⷭ҇тъ,  и҆ сме́рть претерпѣ́ти, и҆ воскр҃си́ти оу҆ме́ршыѧ,  сла́внымъ воскрⷭ҇нїемъ свои́мъ. 
Бг҃оро́диченъ: 
Ра́дꙋйсѧ, две́ре гдⷭ҇нѧ непроходи́маѧ: ра́дꙋйсѧ  стѣно̀, и҆ покро́ве притека́ющихъ къ тебѣ̀: ра́дꙋйсѧ,  неѡбꙋрева́емое приста́нище, и҆ неискꙋсобра́чнаѧ, ро́ждшаѧ  пло́тїю творца̀ твоего̀ и҆ бг҃а: молѧ́щи не ѡ҆скꙋдѣва́й  ѡ҆ воспѣва́ющихъ, и҆ кла́нѧющихсѧ ржⷭ҇твꙋ̀ твоемꙋ̀. 
Ѵ҆пакоѝ: 
А҆́гг҃льскимъ зра́комъ оу҆́мъ смꙋща́ющыѧ, и҆  бж҃е́ственнымъ воста́нїемъ дꙋше́ю просвѣща́емыѧ,  мѷронѡ́сицы а҆пⷭ҇лѡмъ бл҃говѣствова́хꙋ: возвѣсти́те во  ꙗ҆зы́цѣхъ воскрⷭ҇нїе, гдⷭ҇ꙋ содѣ́йствꙋющꙋ чꙋдесы̀,  подаю́щемꙋ на́мъ ве́лїю млⷭ҇ть. 
Конда́къ: 
Подо́бенъ: Собезнача́льное сло́во: 
Ко а҆́дꙋ сп҃се мо́й соше́лъ є҆сѝ, и҆ врата̀  сокрꙋши́вый ꙗ҆́кѡ всеси́ленъ, оу҆ме́ршихъ ꙗ҆́кѡ  созда́тель совоскр҃си́лъ є҆сѝ, и҆ сме́рти жа́ло  сокрꙋши́лъ є҆сѝ, и҆ а҆да́мъ ѿ клѧ́твы и҆зба́вленъ  бы́сть, чл҃вѣколю́бче. тѣ́мже всѝ зове́мъ: сп҃сѝ  на́съ гдⷭ҇и. 
Гла́съ ѕ҃. 
Тропа́рь: 
А҆́гг҃льскїѧ си̑лы на гро́бѣ твое́мъ, и҆  стрегꙋ́щїи ѡ҆мертвѣ́ша, и҆ стоѧ́ше марі́а во гро́бѣ,  и҆́щꙋщи пречⷭ҇тагѡ тѣ́ла твоегѡ̀. плѣни́лъ є҆сѝ  а҆́дъ, не и҆скꙋси́всѧ ѿ негѡ̀: срѣ́тилъ є҆сѝ дв҃ꙋ,  да́рꙋѧй живо́тъ. воскр҃сы́й и҆з̾ ме́ртвыхъ, гдⷭ҇и,  сла́ва тебѣ̀. 
(л. с҃в) 
Бг҃оро́диченъ: 
Бл҃гослове́ннꙋю нарекі́й твою̀ мт҃рь, прише́лъ  є҆сѝ на стрⷭ҇ть во́льнымъ хотѣ́нїемъ, возсїѧ́въ на  крⷭ҇тѣ̀, взыска́ти хотѧ̀ а҆да́ма, глаго́лѧ а҆́гг҃лѡмъ:  сра́дꙋйтесѧ мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма.  всѧ̑ мꙋ́дрѣ оу҆стро́ивый бж҃е на́шъ, сла́ва тебѣ̀. 
Ѵ҆пакоѝ: 
Во́льною и҆ животворѧ́щею твое́ю сме́ртїю хрⷭ҇тѐ,  врата̀ а҆́дѡва сокрꙋши́въ ꙗ҆́кѡ бг҃ъ, ѿве́рзлъ є҆сѝ  на́мъ дре́внїй ра́й, и҆ воскр҃съ и҆з̾ ме́ртвыхъ,  и҆зба́вилъ є҆сѝ ѿ тлѣ́нїѧ живо́тъ на́шъ. 
Конда́къ: 
Живонача́льною дла́нїю, оу҆ме́ршыѧ ѿ мра́чныхъ  оу҆до́лїй жизнода́вецъ воскр҃си́въ всѣ́хъ хрⷭ҇то́съ  бг҃ъ, воскрⷭ҇нїе подадѐ человѣ́ческомꙋ ро́дꙋ: є҆́сть  бо всѣ́хъ сп҃си́тель, воскрⷭ҇нїе и҆ живо́тъ, и҆ бг҃ъ  всѣ́хъ. 
Гла́съ з҃. 
Тропа́рь: 
Разрꙋши́лъ є҆сѝ крⷭ҇то́мъ твои́мъ сме́рть,  ѿве́рзлъ є҆сѝ разбо́йникꙋ ра́й, мѷроно́сицамъ пла́чь  преложи́лъ є҆сѝ, и҆ а҆пⷭ҇лѡмъ проповѣ́дати повелѣ́лъ  є҆сѝ: ꙗ҆́кѡ воскрⷭ҇лъ є҆сѝ хрⷭ҇тѐ бж҃е, да́рꙋѧй  мі́рови ве́лїю млⷭ҇ть. 
Бг҃оро́диченъ: 
Ꙗ҆́кѡ на́шегѡ воскрⷭ҇нїѧ сокро́вище, на тѧ̀  надѣ́ющыѧсѧ всепѣ́таѧ, ѿ ро́ва и҆ глꙋбины̀  прегрѣше́нїй возведѝ: ты́ бо пови̑нныѧ грѣхꙋ̀ спасла̀  є҆сѝ, ро́ждшаѧ сп҃се́нїе на́ше: ꙗ҆́же пре́жде ржⷭ҇тва̀  дв҃а, и҆ въ ржⷭ҇твѣ̀ дв҃а, и҆ по ржⷭ҇твѣ̀ па́ки  пребыва́еши дв҃а. 
Ѵ҆пакоѝ: 
И҆́же на́шъ зра́къ воспрїе́мый, и҆ претерпѣ́вый  крⷭ҇тъ пло́тски, сп҃си́ мѧ воскрⷭ҇нїемъ твои́мъ хрⷭ҇тѐ  бж҃е, ꙗ҆́кѡ чл҃вѣколю́бецъ. 
Конда́къ: 
Не ктомꙋ̀ держа́ва сме́ртнаѧ возмо́жетъ держа́ти  человѣ́ки: хрⷭ҇то́съ во сни́де сокрꙋша́ѧ и҆ разорѧ́ѧ  си̑лы є҆ѧ̀. свѧзꙋ́емь (л. с҃в ѡ҆б.) быва́етъ а҆́дъ,  прⷪ҇ро́цы согла́снѡ ра́дꙋютсѧ: предста̀, глаго́люще,  сп҃съ сꙋ́щымъ въ вѣ́рѣ: и҆зыди́те вѣ́рнїи въ  воскрⷭ҇нїе. 
Гла́съ и҃. 
Тропа́рь: 
Съ высоты̀ снизше́лъ є҆сѝ бл҃гоꙋтро́бне,  погребе́нїе прїѧ́лъ є҆сѝ тридне́вное, да на́съ  свободи́ши страсте́й: животѐ и҆ воскрⷭ҇нїе на́ше, гдⷭ҇и,  сла́ва тебѣ̀. 
Бг҃оро́диченъ: 
И҆́же на́съ ра́ди рожде́йсѧ: [Ли́стъ р҃л, на  ѡ҆боро́тѣ.] 
Ѵ҆пакоѝ: 
Мѷронѡ́сицы жизнода́вца предстоѧ́щыѧ гро́бꙋ,  влⷣкꙋ и҆ска́хꙋ въ ме́ртвыхъ безсме́ртнаго, и҆ ра́дость  бл҃говѣ́щенїѧ ѿ а҆́гг҃ла прїе́мшыѧ, а҆пⷭ҇лѡмъ  возвѣща́хꙋ: ꙗ҆́кѡ воскр҃се хрⷭ҇то́съ бг҃ъ, подаѧ́й  мі́рови ве́лїю млⷭ҇ть. 
Конда́къ: 
Подо́бенъ: Ꙗ҆́кѡ нача́тки: 
Воскр҃съ и҆з̾ гро́ба, оу҆ме́ршыѧ воздви́глъ  є҆сѝ, и҆ а҆да́ма воскр҃си́лъ є҆сѝ, и҆ є҆́ѵа ликꙋ́етъ  во твое́мъ воскрⷭ҇нїи: и҆ мїрсті́и концы̀ торжествꙋ́ютъ,  є҆́же и҆з̾ ме́ртвыхъ воста́нїемъ твои́мъ,  многомлⷭ҇тиве. 


(л. с҃г) 
  
[глⷡ҇а л҃г] ТРОПАРЍ ВОСКРⷭ҇НЫ, 
пое́мїи по непоро́чнахъ въ недѣ́лѧхъ всегѡ̀ лѣ́та,  гла́съ є҃. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
А҆́гг҃льскїй собо́ръ оу҆диви́сѧ, зрѧ̀ тебѐ въ  ме́ртвыхъ вмѣни́вшасѧ, сме́ртнꙋю же сп҃се, крѣ́пость  разори́вша, и҆ съ собо́ю а҆да́ма воздви́гша, и҆ ѿ а҆́да  всѧ̑ свобо́ждша. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Почто̀ мѵ̑ра съ млⷭ҇тивными слеза́ми, ѽ  оу҆чени̑цы, растворѧ́ете; блиста́ѧйсѧ во гро́бѣ  а҆́гг҃лъ, мѷроно́сицамъ вѣща́ше: ви́дите вы̀ гро́бъ, и҆  оу҆разꙋмѣ́йте, сп҃съ бо воскр҃се ѿ гро́ба. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ѕѣлѡ̀ ра́нѡ мѷронѡ́сицы теча́хꙋ ко гро́бꙋ  твоемꙋ̀ рыда́ющѧ, но предста̀ къ ни̑мъ а҆́гг҃лъ, и҆  речѐ: рыда́нїѧ вре́мѧ преста̀, не пла́чите, воскрⷭ҇нїе  же а҆пⷭ҇лѡмъ рцы́те. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Мѷронѡ́сицы жєны̀, съ мѵ́ры прише́дшѧ ко гро́бꙋ  твоемꙋ̀ сп҃се, рыда́хꙋ, а҆́гг҃лъ же къ ни̑мъ речѐ,  глаго́лѧ: что̀ съ ме́ртвыми жива́го помышлѧ́ете; ꙗ҆́кѡ  бг҃ъ бо воскр҃се ѿ гро́ба. 
Сла́ва, трⷪ҇ченъ: 
Поклони́мсѧ ѻ҆ц҃ꙋ̀, и҆ є҆гѡ̀ сн҃ови, и҆ ст҃о́мꙋ  дх҃ꙋ, ст҃ѣ́й трⷪ҇цѣ во є҆ди́номъ сꙋществѣ̀, съ  серафі́мы зовꙋ́ще: ст҃ъ, ст҃ъ, ст҃ъ є҆сѝ гдⷭ҇и. 
И҆ ны́нѣ, бг҃оро́диченъ: 
Жизнода́вца ро́ждши, грѣха̀, дв҃о, а҆да́ма  и҆зба́вила є҆сѝ, ра́дость же є҆́ѵѣ въ печа́ли мѣ́стѡ  подала̀ є҆сѝ: па́дшыѧ же ѿ жи́зни, къ се́й напра́ви,  и҆з̾ тебѐ воплоти́выйсѧ бг҃ъ и҆ чл҃вѣ́къ. 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. [Три́жды.] 


(л. с҃г ѡ҆б.) 
[глⷡ҇а л҃д] И҆НІ́И ТРОПАРЍ, 
пое́мїи по непоро́чнахъ въ сꙋббѡ́тꙋ, гла́съ є҃. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ст҃ы́хъ ли́къ ѡ҆брѣ́те и҆сто́чникъ жи́зни и҆  две́рь ра́йскꙋю, да ѡ҆брѧ́щꙋ и҆ а҆́зъ пꙋ́ть покаѧ́нїемъ.  поги́бшее ѻ҆вча̀ а҆́зъ є҆́смь: воззови́ мѧ сп҃се, и҆  сп҃си́ мѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
А҆́гнца бж҃їѧ проповѣ́давше, и҆ закла́ни бы́вше  ꙗ҆́коже а҆́гнцы, и҆ къ жи́зни нестарѣ́емѣй ст҃і́и, и҆  присносꙋ́щнѣй преста́вльшесѧ, того̀ прилѣ́жнѡ мч҃нцы  моли́те, долгѡ́въ разрѣше́нїе на́мъ дарова́ти. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Въ пꙋ́ть оу҆́зкїй хо́ждшїи приско́рбный, всѝ въ  житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀  послѣ́довавшїи вѣ́рою, прїиди́те наслади́тесѧ, и҆́хже  оу҆гото́вахъ ва́мъ по́честей и҆ вѣнцє́въ нбⷭ҇ныхъ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ѡ҆́бразъ є҆́смь неизрече́нныѧ твоеѧ̀ сла́вы,  а҆́ще и҆ ꙗ҆́звы ношꙋ̀ прегрѣше́нїй, оу҆ще́дри твоѐ  созда́нїе влⷣко, и҆ ѡ҆чи́сти твои́мъ бл҃гоꙋтро́бїемъ, и҆  возжелѣ́нное ѻ҆те́чество пода́ждь мѝ, раѧ̀ па́ки  жи́телѧ мѧ̀ сотворѧ́ѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Дре́вле оу҆́бѡ ѿ не сꙋ́щихъ созда́вый мѧ̀, и҆  ѡ҆́бразомъ твои́мъ бж҃е́ственнымъ почты́й,  престꙋпле́нїемъ же за́повѣди, па́ки мѧ̀ возврати́вый въ  зе́млю, ѿ неѧ́же взѧ́тъ бы́хъ, на є҆́же по подо́бїю  возведѝ, дре́внею добро́тою воз̾ѡбрази́тисѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
(л. с҃д) 
Оу҆поко́й бж҃е рабы̑ твоѧ̑, и҆ оу҆чинѝ ѧ҆̀ въ  раѝ, и҆дѣ́же ли́цы ст҃ы́хъ гдⷭ҇и, и҆ првⷣницы сїѧ́ютъ  ꙗ҆́кѡ свѣти̑ла, оу҆со́пшыѧ рабы̑ твоѧ̑ оу҆поко́й,  презира́ѧ и҆́хъ всѧ̑ согрѣшє́нїѧ. 
Сла́ва: Трисїѧ́тельное є҆ди́нагѡ бж҃ества̀  бл҃гоче́стнѡ пое́мъ, вопїю́ще: ст҃ъ є҆сѝ ѻ҆́ч҃е  безнача́льный, собезнача́льный сн҃е, и҆ бж҃е́ственный  дш҃е, просвѣтѝ на́съ вѣ́рою тебѣ̀ слꙋжа́щихъ и҆  вѣ́чнагѡ ѻ҆гнѧ̀ и҆схитѝ. 
И҆ ны́нѣ: Ра́дꙋйсѧ чⷭ҇таѧ, бг҃а пло́тїю ро́ждшаѧ  во сп҃се́нїе всѣ́хъ, є҆́юже ро́дъ человѣ́ческїй  ѡ҆брѣ́те сп҃се́нїе, тобо́ю да ѡ҆брѧ́щемъ ра́й, бцⷣе  чтⷭ҇аѧ, бл҃гослове́ннаѧ. А҆ллилꙋ́їа, а҆ллилꙋ́їа,  а҆ллилꙋ́їа, сла́ва тебѣ̀ бж҃е. [Три́жды.] 


(л. с҃д ѡ҆б.) 
[глⷡ҇а л҃є] БГ҃ОРО́ДИЧНЫ ѾПꙊСТИ́ТЕЛЬНІИ, 
пое́мїи во всѐ лѣ́то: вече́рню же, и҆ на Бг҃ъ  гдⷭ҇ь, во оу҆́трени, и҆ па́ки въ коне́цъ оу҆́трени. 
Гла́съ а҃. 
Въ недѣ́лю ве́чера, и҆ въ понедѣ́льникъ на Бг҃ъ  гдⷭ҇ь: 
Чꙋ́до чꙋде́съ бл҃года́тнаѧ, въ тебѣ̀ зрѧ́щи  тва́рь ра́дꙋетсѧ: зачала́ бо є҆сѝ безсѣ́меннѡ, и҆  родила̀ є҆сѝ неизрече́ннѡ, є҆го́же чинонача̑лїѧ  а҆́гг҃лѡвъ ви́дѣти не мо́гꙋтъ: того̀ молѝ ѡ҆ дꙋша́хъ  на́шихъ. 
Въ коне́цъ оу҆́трени: 
Пречⷭ҇таѧ бцⷣе, на нб҃сѣ́хъ бл҃гослове́ннаѧ, и҆  на землѝ славосло́вимаѧ, ра́дꙋйсѧ невѣ́сто  неневѣ́стнаѧ. 
Въ понедѣ́льникъ ве́чера, и҆ во вто́рникъ на Бг҃ъ  гдⷭ҇ь: 
Заче́ншаѧ неѡпа́льнѡ ѻ҆́гнь бж҃е́ственный, и҆  ро́ждшаѧ безсѣ́меннѡ и҆сто́чника жи́зни гдⷭ҇а,  бл҃года́тнаѧ бцⷣе, сп҃са́й тѧ̀ велича́ющыѧ. 
Въ коне́цъ оу҆́трени: 
Безма́тернѧго на нб҃сѝ, па́че мы́сли и҆ слꙋ́ха,  на землѝ без̾ ѻ҆ц҃а̀ родила̀ є҆сѝ: того̀ бцⷣе,  молѝ ѡ҆ дꙋша́хъ на́шихъ. 
Во вто́рникъ ве́чера, и҆ въ сре́дꙋ на Бг҃ъ гдⷭ҇ь: 
Твоѐ предста́тельство и҆мꙋ́ще пречⷭ҇таѧ, и҆  твои́ми мл҃твами лю́тыхъ и҆збавлѧ́еми, крⷭ҇то́мъ сн҃а  твоегѡ̀ вездѣ̀ соблюда́еми, но до́лгꙋ тѧ̀ всѝ  бл҃гоче́стнѡ велича́емъ. 
Въ коне́цъ оу҆́трени: Пречⷭ҇таѧ бцⷣе, на  нб҃сѣ́хъ: 
Въ сре́дꙋ ве́чера, и҆ въ четверто́къ на Бг҃ъ  гдⷭ҇ь: 
Заче́ншаѧ неѡпа́льнѡ ѻ҆́гнь бж҃е́ственный: 
Въ коне́цъ оу҆́трени: Безма́тернѧго на нб҃сѝ: 
(л. с҃є) 
Въ четверто́къ ве́чера, и҆ къ пѧто́къ на Бг҃ъ  гдⷭ҇ь: 
Твоѐ предста́тельство и҆мꙋ́ще: 
Въ коне́цъ оу҆́трени: Пречⷭ҇таѧ бцⷣе: 
Въ пѧто́къ ве́чера, и҆ въ сꙋббѡ́тꙋ на Бг҃ъ гдⷭ҇ь: 
Гаврїи́лꙋ вѣща́вшꙋ тебѣ̀ дв҃о: [Ли́стъ с҃.] 
Въ коне́цъ оу҆́трени: Безма́тернѧго на нб҃сѝ: 
Гла́съ в҃. 
Въ недѣ́лю ве́чера и҆ въ понедѣ́льникъ, на Бг҃ъ  гдⷭ҇ь: 
Бл҃гоꙋтро́бїѧ сꙋ́щи и҆сто́чникъ, млⷭ҇ти сподо́би  на́съ бцⷣе, при́зри на лю́ди согрѣши́вшыѧ, ꙗ҆вѝ  ꙗ҆́кѡ при́снѡ си́лꙋ твою̀: на тѧ́ бо оу҆пова́юще,  ра́дꙋйсѧ, вопїе́мъ тѝ, ꙗ҆́коже и҆ногда̀ гаврїи́лъ,  безпло́тныхъ а҆рхїстрати́гъ. 
Въ коне́цъ оу҆́трени: 
Мт҃и ст҃а́ѧ неизрече́ннагѡ свѣ́та, а҆́гг҃льскими  тѧ̀ пѣ́сньми почита́юще,, бл҃гоче́стнѡ велича́емъ. 
Въ понедѣ́льникъ ве́чера, и҆ во вто́рникъ на Бг҃ъ  гдⷭ҇ь: 
Бж҃е́ственнагѡ бы́хомъ ѻ҆́бщницы є҆стества̀,  тобо́ю бцⷣе приснодв҃о: бг҃а бо на́мъ воплоти́вшагосѧ  родила̀ є҆сѝ. тѣ́мже по до́лгꙋ тѧ̀ всѝ бл҃гоче́стнѡ  велича́емъ. 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ра́дꙋйсѧ  незаходи́магѡ свѣ́та ѻ҆́блаче, того̀ носи́вши въ  нѣ́дрѣхъ, сла́вы гдⷭ҇а. 
Вто́рникъ ве́чера, и҆ въ сре́дꙋ на Бг҃ъ гдⷭ҇ь: 
Препросла́влена є҆сѝ бцⷣе дв҃о, пое́мъ тѧ̀:  крⷭ҇то́мъ бо сн҃а твоегѡ̀ низложи́сѧ а҆́дъ, и҆ сме́рть  оу҆мертви́сѧ, оу҆мерщвле́ннїи воста́хомъ, и҆ живота̀  сподо́бихомсѧ, ра́й воспрїѧ́хомъ дре́внее наслажде́нїе.  тѣ́мъ бл҃годарѧ́ще славосло́вимъ, ꙗ҆́кѡ держа́внаго  хрⷭ҇та̀ бг҃а на́шего, и҆ є҆ди́наго, многомлⷭ҇тиваго. 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ра́дꙋйсѧ же́зле,  ѿ негѡ́же безсѣ́меннѡ бг҃ъ прозѧбы́й, погꙋбѝ на  дре́вѣ сме́рть. 
(л. с҃є ѡ҆б.) 
Въ сре́дꙋ ве́чера, и҆ въ четверто́къ на Бг҃ъ  гдⷭ҇ь: 
Бж҃е́ственнагѡ бы́хомъ ѻ҆́бщницы: 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ра́дꙋйсѧ  незаходи́магѡ: 
Въ четверто́къ ве́чера, и҆ въ пѧто́къ на Бг҃ъ  гдⷭ҇ь: 
Препросла́влена є҆сѝ бцⷣе дв҃о: 
Въ коне́цъ оу҆́трени: Тѧ̀ велича́емъ бцⷣе,  вопїю́ще: ра́дꙋйсѧ же́зле: 
Въ пѧто́къ ве́чера, и҆ въ сꙋббѡ́тꙋ на Бг҃ъ гдⷭ҇ь: 
Всѧ̑ па́че смы́сла, всѧ̑ пресла̑внаѧ твоѧ̑:  [Ли́стъ г҃, ѡ҆бор.] 
Въ коне́цъ оу҆́трени: Мт҃и ст҃а́ѧ неизрече́ннагѡ  свѣ́та: 
А҆́ще прилꙋчи́тсѧ а҆ллилꙋ́їа въ ко́емъ лю́бо  гла́сѣ, глаго́лютсѧ сїѧ̑: 
А҆пⷭ҇ли, мч҃нцы и҆ прⷪ҇ро́цы, ст҃и́телїе,  прпⷣбнїи и҆ првⷣнїи, до́брѣ по́двигъ соверши́вшїи, и҆  вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆  на́съ того̀ ꙗ҆́кѡ бл҃га моли́те сп҃сти́сѧ, мо́лимсѧ,  дꙋша́мъ на́шымъ. 
Помѧнѝ гдⷭ҇и, ꙗ҆́кѡ бл҃гъ, дꙋ́шы ра̑бъ твои́хъ,  и҆ є҆ли̑ка въ житїѝ согрѣши́ша, простѝ: никто́же бо  безгрѣ́шенъ, то́кмѡ ты̀, могі́й и҆ преста́влєннымъ  да́ти поко́й. 
Мт҃и ст҃а́ѧ неизрече́ннагѡ свѣ́та: 
Гла́съ г҃. 
Въ недѣ́лю ве́чера, и҆ въ понедѣ́льникъ на Бг҃ъ  гдⷭ҇ь: 
Красотѣ̀ дѣ́вства твоегѡ̀, и҆ пресвѣ́тлой  чистотѣ̀ твое́й, гаврїи́лъ оу҆диви́всѧ, вопїѧ́ше тѝ  бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́же  воз̾именꙋ́ю тѧ̀; недоꙋмѣва́ю и҆ оу҆жаса́юсѧ. тѣ́мже  ꙗ҆́кѡ повелѣ́нъ бы́хъ, вопїю̀ тѝ: ра́дꙋйсѧ  бл҃года́тнаѧ. 
Въ коне́цъ оу҆́трени: 
Кі́йждо и҆дѣ́же сп҃са́етсѧ, та́мѡ пра́веднѡ и҆  притека́етъ. и҆ ко́е и҆но́е таково́е прибѣ́жище, ꙗ҆́кѡ  ты̀ бцⷣе, покрыва́ющее дꙋ́шы на́шѧ; 
Въ понедѣ́льникъ ве́чера, и҆ во вто́рникъ на Бг҃ъ  гдⷭ҇ь: 
Прибѣ́жище и҆ си́ла на́шѧ бцⷣе, держа́внаѧ  по́мощь мі́ра, (л. с҃ѕ) мл҃твами твои́ми покры́й рабы̑  твоѧ̑ ѿ всѧ́кїѧ нꙋ́жды, є҆ди́на бл҃гослове́ннаѧ. 
Въ коне́цъ оу҆́трени: Кі́йждо и҆дѣ́же  сп҃са́етсѧ: 
Во вто́рникъ ве́чера, и҆ въ сре́дꙋ на Бг҃ъ гдⷭ҇ь: 
Же́злъ си́лы стѧжа́вшїи крⷭ҇тъ сн҃а твоегѡ̀ бцⷣе:  тѣ́мъ низлага́емъ врагѡ́въ шата̑нїѧ, любо́вїю тѧ̀  непреста́ннѡ велича́юще. 
Въ коне́цъ оу҆́трени: Прибѣ́жище и҆ си́ла на́ша: 
Въ сре́дꙋ ве́чера, и҆ въ четверто́къ на Бг҃ъ  гдⷭ҇ь: 
Прⷪ҇ро́цы проповѣ́даша, а҆пⷭ҇ли наꙋчи́ша, мч҃нцы  и҆сповѣ́даша, и҆ мы̀ вѣ́ровахомъ бцⷣꙋ тѧ̀ вои́стиннꙋ  сꙋ́щꙋю: тѣ́мъ и҆ велича́емъ ржⷭ҇тво̀ твоѐ  неизрече́нное. 
Въ коне́цъ оу҆́трени: Кі́йждо и҆дѣ́же  сп҃са́етсѧ: 
Въ четверто́къ ве́чера, и҆ въ пѧто́къ на Бг҃ъ  гдⷭ҇ь: Же́злъ си́лы стѧжа́вшїи: 
Въ коне́цъ оу҆́трени: Прибѣ́жище и҆ си́ла на́ша  бцⷣе: 
Въ пѧто́къ ве́чера, и҆ въ сꙋббѡ́тꙋ на Бг҃ъ гдⷭ҇ь: 
Тѧ̀ хода́тайствовавшꙋю сп҃се́нїе ро́да на́шегѡ:  [Ли́стъ с҃, ѡ҆бор.] 
Въ коне́цъ оу҆́трени: Прⷪ҇ро́цы проповѣ́даша: 
Гла́съ д҃. 
Въ недѣ́лю ве́чера, и҆ въ понедѣ́льникъ на Бг҃ъ  гдⷭ҇ь: 
Воспита́вшейсѧ во хра́мѣ во ст҃а̑ѧ ст҃ы́хъ,  ѡ҆дѣ́ѧннѣй вѣ́рою и҆ премꙋ́дростїю, и҆ безмѣ́рнымъ  дѣ́вствомъ, а҆рхїстрати́гъ гаврїи́лъ принесѐ съ нб҃сѐ  цѣлова́нїе, и҆ є҆́же ра́дꙋйсѧ: ра́дꙋйсѧ  бл҃гослове́ннаѧ, ра́дꙋйсѧ препросла́вленнаѧ, гдⷭ҇ь съ  тобо́ю. 
Въ коне́цъ оу҆́трени: 
Ꙗ҆́кѡ всѣ́хъ є҆сѝ творе́нїй вы́шшаѧ,  воспѣва́ти тѧ̀ досто́йнѡ недоꙋмѣва́юще бцⷣе, тꙋ́не,  мо́лимъ тѧ̀, поми́лꙋй на́съ. 
Въ понедѣ́льникъ ве́чера, и҆ во вто́рникъ на Бг҃ъ  гдⷭ҇ь: 
Къ бцⷣѣ прилѣ́жнѡ ны́нѣ притеце́мъ грѣ́шнїи  и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾  глꙋбины̀ дꙋшѝ: влⷣчце, помозѝ на ны̀ млⷭ҇рдовавши:  потщи́сѧ, погиба́емъ ѿ мно́жества (л. с҃ѕ ѡ҆б.)  прегрѣше́нїй. не ѿвратѝ твоѧ̑ рабы̑ тщы̀: тѧ́ бо и҆  є҆ди́нꙋ наде́ждꙋ и҆́мамы. 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ты̀ є҆сѝ  кꙋпина̀, въ не́йже неѡпа́льнѡ мѡѷсе́й ви́дѣ, ꙗ҆́кѡ  пла́мень, ѻ҆́гнь бж҃ества̀. 
Во вто́рникъ ве́чера, и҆ въ сре́дꙋ на Бг҃ъ гдⷭ҇ь: 
Дв҃о пренепоро́чнаѧ мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема  ви́дѣла є҆сѝ во́лею сн҃а и҆ бг҃а твоего̀: є҆го́же  бл҃гослове́ннаѧ молѧ́щи не преста́й, проще́нїе  прегрѣше́нїй на́мъ дарова́ти. 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ты̀ є҆сѝ гора̀,  ѿ неѧ́же неизглаго́ланнѡ ѿсѣче́сѧ ка́мень, и҆ врата̀  а҆́дѡва сокрꙋшѝ. 
Въ сре́дꙋ ве́чера, и҆ къ четверто́къ на Бг҃ъ  гдⷭ҇ь: 
Сло́во ѻ҆́ч҃ее, хрⷭ҇та̀ бг҃а на́шего, ѿ тебѐ  воплоти́вшагосѧ позна́хомъ бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ: тѣ́мъ непреста́ннѡ тѧ̀  воспѣва́юще велича́емъ. 
Въ коне́цъ оу҆́трени: Ꙗ҆́кѡ всѣ́хъ є҆сѝ  творе́нїй: 
Въ четверто́къ ве́чера и҆ въ пѧто́къ на Бг҃ъ  гдⷭ҇ь: Дв҃о пренепоро́чнаѧ мт҃и: 
Въ коне́цъ оу҆́трени: Тѧ̀ велича́емъ бцⷣе,  вопїю́ще: ты̀ є҆сѝ гора̀: 
Въ пѧто́къ ве́чера, и҆ въ сꙋббѡ́тꙋ на Бг҃ъ гдⷭ҇ь: 
Є҆́же ѿ вѣ́ка оу҆тае́ное: [Ли́стъ с҃а.] 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ты̀ є҆сѝ  кꙋпина̀: 
Гла́съ є҃. 
Въ недѣ́лю ве́чера, и҆ въ понедѣ́льникъ на Бг҃ъ  гдⷭ҇ь: 
Со а҆́гг҃лы нбⷭ҇наѧ, съ человѣ́ки земна̑ѧ,  гла́сомъ ра́дованїѧ, бцⷣе, вопїе́мъ тѝ: ра́дꙋйсѧ,  врата̀ нб҃съ ши́ршаѧ. ра́дꙋйсѧ, є҆ди́на земноро́дныхъ  сп҃се́нїе. ра́дꙋйсѧ, чⷭ҇таѧ, бл҃года́тнаѧ, ро́ждшаѧ бг҃а  воплоти́вшагосѧ. 
(л. с҃з) 
Въ коне́цъ оу҆́трени: 
Ѿ дв҃ы возсїѧ́вый мі́рꙋ хрⷭ҇тѐ бж҃е, сы́ны  свѣ́та то́ю показа́вый, поми́лꙋй на́съ. 
Въ понедѣ́льникъ ве́чера, и҆ во вто́рникъ на Бг҃ъ  гдⷭ҇ь: 
Ско́рый тво́й покро́въ, и҆ по́мощь, и҆ млⷭ҇ть  покажѝ на рабы̑ твоѧ̑, и҆ во́лны чⷭ҇таѧ, оу҆кротѝ  сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви  бцⷣе: вѣ́мъ бо, вѣ́мъ дв҃о, ꙗ҆́кѡ мо́жеши, є҆ли̑ка  и҆ хо́щеши. 
Въ коне́цъ оу҆́трени: 
Мт҃и бж҃їѧ прест҃а́ѧ, стѣно̀ хрⷭ҇тїа́нъ, и҆зба́ви  лю́ди твоѧ̑ ѻ҆бы́чнѡ зовꙋ́щыѧ тѝ прилѣ́жнѡ:  сопроти́висѧ сра̑мнымъ и҆ гѡ́рдымъ помыслѡ́мъ, да  вопїе́мъ тѝ: ра́дꙋйсѧ приснодв҃о. 
Во вто́рникъ ве́чера, и҆ въ сре́дꙋ на Бг҃ъ гдⷭ҇ь: 
Крⷭ҇то́мъ сн҃а твоегѡ̀ бг҃обл҃года́тнаѧ,  і҆́дѡльскаѧ пре́лесть всѧ̀ оу҆праздни́сѧ, и҆ де́мѡнскаѧ  крѣ́пость попра́сѧ: сегѡ̀ ра́ди вѣ́рнїи но до́лгꙋ тѧ̀  при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ  и҆сповѣ́дающе, тѧ̀ велича́емъ. 
Въ коне́цъ оу҆́трени: Ѿ дв҃ы возсїѧ́вый мі́рꙋ  хрⷭ҇тѐ бж҃е: 
Въ сре́дꙋ ве́чера, и҆ въ четверто́къ на Бг҃ъ  гдⷭ҇ь: 
Стра́нное дв҃ы та́инство мі́рꙋ показа́сѧ  сп҃си́тельное: ѿ неѧ́ бо роди́лсѧ є҆сѝ без̾  сѣ́мене, и҆ пло́тїю показа́лсѧ є҆сѝ без̾ и҆стлѣ́нїѧ,  всѣ́хъ ра́досте, гдⷭ҇и, сла́ва тебѣ̀. 
Въ коне́цъ оу҆́трени: Мт҃и бж҃їѧ прест҃а́ѧ: 
Въ четверто́къ ве́чера, и҆ въ пѧто́къ на Бг҃ъ  гдⷭ҇ь: Крⷭ҇то́мъ сн҃а твоегѡ̀: 
Въ коне́цъ оу҆́трени: Ѿ дв҃ы возсїѧ́вый мі́рꙋ: 
Въ пѧто́къ ве́чера, и҆ въ сꙋббѡ́тꙋ на Бг҃ъ гдⷭ҇ь:  Ра́дꙋйсѧ, две́ре гдⷭ҇нѧ непроходи́маѧ: [Ли́стъ с҃а,  на ѡ҆боро́тѣ.] 
Въ коне́цъ оу҆́трени: Ѿ дв҃ы возсїѧ́вый мі́рꙋ: 
Гла́съ ѕ҃. 
Въ недѣ́лю ве́чера, и҆ въ понедѣ́льникъ на Бг҃ъ  гдⷭ҇ь: Нача́ло сп҃се́нїѧ, гаврїи́лово провѣща́нїе  къ дв҃ѣ бы́сть: (л. с҃з ѡ҆б.) слы́ша бо, є҆́же  ра́дꙋйсѧ, и҆ не оу҆бѣжѐ цѣлова́нїѧ, не оу҆сꙋмнѣ́сѧ  ꙗ҆́кѡ са́рра въ сѣ́ни, но си́це глаго́лаше: сѐ раба̀  гдⷭ҇нѧ, бꙋ́ди мнѣ̀ по глаго́лꙋ твоемꙋ̀. 
Въ коне́цъ оу҆́трени: 
А҆рха́гг҃льское сло́во прїѧ́ла є҆сѝ, и҆  херꙋві́мскїй прⷭ҇то́лъ показа́ласѧ є҆сѝ, и҆ на  ѡ҆б̾ѧ́тїихъ твои́хъ носи́ла є҆сѝ бцⷣе, наде́ждꙋ дꙋ́шъ  на́шихъ. 
Въ понедѣ́льникъ ве́чера, и҆ во вто́рникъ на Бг҃ъ  гдⷭ҇ь: 
Оу҆пова́нїе мі́ра бл҃га́ѧ бцⷣе дв҃о, твоѐ и҆  є҆ди́но держа́вное предста́тельство про́симъ,  оу҆млⷭ҇рдисѧ на безпредста́тельствєнныѧ лю́ди, молѝ  млⷭ҇тиваго бг҃а, и҆зба́витисѧ дꙋша́мъ на́шымъ ѿ  всѧ́кагѡ преще́нїѧ, є҆ди́на бл҃гослове́ннаѧ. 
Въ коне́цъ оу҆́трени: 
Никто́же притека́ѧй къ тебѣ̀, посра́мленъ ѿ  тебѐ и҆схо́дитъ, пречⷭ҇таѧ бцⷣе дв҃о: но про́ситъ  бл҃года́ти, и҆ прїе́млетъ дарова́нїе къ поле́зномꙋ  проше́нїю. 
Во вто́рникъ ве́чера, и҆ въ сре́дꙋ на Бг҃ъ гдⷭ҇ь: 
Бцⷣе дв҃о, молѝ сн҃а твоего̀, во́лею  пригвозди́вшагосѧ на крⷭ҇тѣ̀, и҆ мі́ръ ѿ пре́лести  свобо́ждшаго, хрⷭ҇та̀ бг҃а на́шего, поми́ловати дꙋ́шы  на́шѧ. 
Въ коне́цъ оу҆́трени: 
Пре́жде вѣ̑къ ѿ ѻ҆ц҃а̀ без̾ мт҃ре рожде́нна  сн҃а и҆ сло́ва бж҃їѧ, въ послѣ̑днѧѧ лѣ̑та родила̀  є҆сѝ, воплоти́вшагосѧ ѿ чтⷭ҇ыхъ крове́й твои́хъ  бг҃ороди́тельнице, без̾ мꙋ́жа: є҆го́же молѝ  дарова́тисѧ на́мъ грѣхѡ́въ ѡ҆ставле́нїю пре́жде конца̀. 
Въ сре́дꙋ ве́чера, и҆ къ четверто́къ на Бг҃ъ  гдⷭ҇ь: 
Ст҃а́ѧ влⷣчце, чтⷭ҇аѧ бг҃а на́шегѡ мт҃и, всѣ́хъ  творца̀ неизрече́ннѡ ро́ждшаѧ, молѝ со а҆пⷭ҇лы  сщ҃е́нными всегда̀ бл҃гость є҆гѡ̀, страсте́й на́съ  и҆зба́вити, и҆ ѡ҆ставле́нїе на́мъ да́ти грѣхѡ́въ. 
Въ коне́цъ оу҆́трени: 
Вели́кихъ дарова́нїй, чⷭ҇таѧ дв҃о бг҃омт҃и, ты̀  сподо́биласѧ є҆сѝ: ꙗ҆́кѡ родила̀ є҆сѝ пло́тїю  є҆ди́наго ѿ трⷪ҇цы, хрⷭ҇та̀ жизнода́вца, во сп҃се́нїе  дꙋ́шъ на́шихъ. 
(л. с҃и) 
Въ четверто́къ ве́чера, и҆ въ пѧто́къ на Бг҃ъ  гдⷭ҇ь: Бцⷣе дв҃о, молѝ сн҃а твоего̀. 
Въ коне́цъ оу҆́трени: Пре́жде вѣ̑къ ѿ ѻ҆ц҃а̀  без̾ мт҃ре: 
Въ пѧто́къ ве́чера, и҆ въ сꙋббѡ́тꙋ на Бг҃ъ гдⷭ҇ь: 
Предповѣствꙋ́етъ гедеѡ́нъ зача́тїе, и҆ сказꙋ́етъ  дв҃дъ ржⷭ҇тво̀ твоѐ бцⷣе: сни́де бо, ꙗ҆́кѡ до́ждь на  рꙋно̀, сло́во во чре́во твоѐ, и҆ прозѧбла̀ є҆сѝ без̾  сѣ́мене землѐ ст҃а́ѧ, мі́ра сп҃се́нїе, хрⷭ҇та̀ бг҃а  на́шего, бл҃года́тнаѧ. 
Въ коне́цъ оу҆́трени: Пре́жде вѣ̑къ ѿ ѻ҆ц҃а̀  без̾ ма́тере: 
Гла́съ з҃. 
Въ недѣ́лю ве́чера, и҆ въ понедѣ́льникъ на Бг҃ъ  гдⷭ҇ь: 
Бцⷣе дв҃о нескве́рнаѧ, сн҃а твоего̀ молѝ съ  го́рними си́лами, проще́нїю прегрѣше́нїй на́мъ пре́жде  конца̀ дарова́тисѧ, вѣ́рнѡ тѧ̀ сла́вѧщымъ. 
Въ коне́цъ оу҆́трени: 
Превозшла̀ є҆сѝ си̑лы нбⷭ҇ныѧ, занѐ хра́мъ  показа́ласѧ є҆сѝ бж҃е́ственный, бл҃гослове́ннаѧ бцⷣе,  ꙗ҆́кѡ ро́ждшаѧ хрⷭ҇та̀ сп҃са дꙋ́шъ на́шихъ. 
Въ понедѣ́льникъ ве́чера, и҆ во вто́рникъ на Бг҃ъ  гдⷭ҇ь: 
Ра́дꙋйсѧ, тебѣ̀ приво́димъ бцⷣе, а҆́гг҃лѡвъ бо  вы́шшаѧ показа́ласѧ є҆сѝ бг҃а ро́ждшаѧ. 
Въ коне́цъ оу҆́трени: 
Оу҆мирѝ мл҃твами бцⷣы жи́знь на́шꙋ, вопїю́щихъ  тѝ: млⷭ҇тиве гдⷭ҇и, сла́ва тебѣ̀. 
Во вто́рникъ ве́чера, и҆ въ сре́дꙋ на Бг҃ъ гдⷭ҇ь: 
Распе́ншагосѧ за ны̀ хрⷭ҇та̀ бг҃а, и҆  разрꙋши́вшаго сме́рти держа́вꙋ, непреста́ннѡ молѝ бцⷣе  дв҃о, да сп҃се́тъ дꙋ́шы на́шѧ. 
Въ коне́цъ оу҆́трени: 
И҆зба́ви бцⷣе, ѿ содержа́щихъ на́съ грѣхѡ́въ,  ꙗ҆́кѡ и҆но́е оу҆пова́нїе вѣ́рнїи не и҆́мамы, ра́звѣ  тебѐ и҆ ѿ тебѐ ро́ждшагосѧ бг҃а. 
(л. с҃и ѡ҆б.) 
Въ сре́дꙋ ве́чера, и҆ въ четверто́къ на Бг҃ъ  гдⷭ҇ь: 
Пло́дъ чре́ва твоегѡ̀ пречⷭ҇таѧ, прⷪ҇ро́кѡвъ  є҆́сть и҆ зако́на и҆сполне́нїе. тѣ́мъ тѧ̀ бг҃ꙋ въ  вѣ́дѣнїи сла́вѧще, бл҃гоче́стнѡ велича́емъ. 
Въ коне́цъ оу҆́трени: 
Пло́дъ чре́ва твоегѡ̀ бг҃оневѣ́сто, человѣ́кѡмъ  показа́сѧ сп҃се́нїѧ хода́тайственный. тѣ́мъ тѧ̀ бцⷣꙋ,  ра́зꙋмомъ и҆ ѧ҆зы́комъ сла́вѧще, вѣ́рнїи велича́емъ. 
Въ четверто́къ ве́чера, и҆ въ пѧто́къ на Бг҃ъ  гдⷭ҇ь: Распе́ншагосѧ за ны̀ хрⷭ҇та̀ бг҃а: 
Въ коне́цъ оу҆́трени: И҆зба́ви бцⷣе: 
Въ пѧто́къ ве́чера, и҆ въ сꙋббѡ́тꙋ на Бг҃ъ гдⷭ҇ь:  Ꙗ҆́кѡ на́шегѡ воскрⷭ҇нїѧ сокро́вище: [Ли́стъ  с҃в.] 
Въ коне́цъ оу҆́трени: 
Ра́дꙋйсѧ невмѣсти́маго въ нб҃сѣ́хъ вмѣсти́вшаѧ  во оу҆тро́бѣ твое́й. ра́дꙋйсѧ, дв҃о прⷪ҇ро́кѡвъ  проповѣ́данїе, є҆́юже возсїѧ̀ є҆мманꙋ́илъ. ра́дꙋйсѧ,  мт҃и хрⷭ҇та̀ бг҃а. 
Гла́съ и҃. 
Въ недѣ́лю ве́чера, и҆ въ понедѣ́льникъ на Бг҃ъ  гдⷭ҇ь: 
Ра́дꙋйсѧ, а҆́гг҃ломъ ра́дость мі́ра прїе́мшаѧ.  ра́дꙋйсѧ, ро́ждшаѧ творца̀ твоего̀ и҆ гдⷭ҇а. ра́дꙋйсѧ,  сподо́бльшаѧсѧ бы́ти мт҃и бж҃їѧ. 
Въ коне́цъ оу҆́трени: 
Ра́дꙋйсѧ, врата̀ цр҃ѧ̀ сла́вы, ꙗ҆́же вы́шнїй  є҆ди́нъ про́йде: и҆ є҆ди́нꙋ запеча́танꙋ сохранѝ, во  сп҃се́нїе дꙋ́шъ на́шихъ. 
Въ понедѣ́льникъ ве́чера, и҆ во вто́рникъ на Бг҃ъ  гдⷭ҇ь: 
Недви́жимое оу҆твержде́нїе вѣ́ры, и҆ честны́й  да́ръ дꙋ́шъ на́шихъ, бцⷣꙋ пѣ́сньми велича́емъ вѣ́рнїи.  ра́дꙋйсѧ, ка́мень жи́зни во чре́вѣ твое́мъ вмѣсти́вшаѧ.  ра́дꙋйсѧ, конце́й наде́ждо, скорбѧ́щихъ застꙋпле́нїе.  ра́дꙋйсѧ, невѣ́сто неневѣ́стнаѧ. 
(л. с҃ѳ) 
Въ коне́цъ оу҆́трени: 
Дв҃о пречⷭ҇таѧ, сп҃си́ ны мл҃твами твои́ми,  дви́жꙋщи оу҆тро́бꙋ мт҃рнюю сн҃ꙋ твоемꙋ̀, и҆ бг҃ꙋ  на́шемꙋ. 
Во вто́рникъ ве́чера, и҆ въ сре́дꙋ на Бг҃ъ гдⷭ҇ь: 
А҆́гнца и҆ па́стырѧ, и҆ сп҃са мі́ра, на крⷭ҇тѣ̀  зрѧ́щи, ро́ждшаѧ тѧ̀, глаго́лаше слезѧ́щи: мі́ръ оу҆́бѡ  ра́дꙋетсѧ, прїе́млѧ и҆збавле́нїе: оу҆тро́ба же моѧ̀  гори́тъ, зрѧ́щи твоѐ распѧ́тїе, є҆́же за всѣ́хъ  терпи́ши сн҃е и҆ бж҃е мо́й. 
Въ коне́цъ оу҆́трени: 
Пло́дъ чре́ва твоегѡ̀ пречⷭ҇таѧ, прⷪ҇ро́кѡвъ  є҆́сть и҆ зако́на и҆сполне́нїе: тѣ́мъ тѧ̀ бцⷣꙋ въ  вѣ́дѣнїи сла́вѧще, бл҃гоче́стнѡ велича́емъ. 
Въ сре́дꙋ ве́чера, и҆ въ четверто́къ на Бг҃ъ  гдⷭ҇ь: 
Мы́слєннаѧ врата̀ жи́зни пречⷭ҇таѧ бцⷣе,  притека́ющыѧ къ тебѣ̀ вѣ́рнѡ и҆зба́ви ѿ бѣ́дъ: да  сла́вимъ прест҃о́е ржⷭ҇тво̀ твоѐ во сп҃се́нїе дꙋ́шъ  на́шихъ. 
Въ коне́цъ оу҆́трени: Дв҃о пречⷭ҇таѧ, сп҃си́ ны: 
Въ четверто́къ ве́чера, и҆ въ пѧто́къ на Бг҃ъ  гдⷭ҇ь: А҆́гнца и҆ па́стырѧ: 
Въ коне́цъ оу҆́трени: Пло́дъ чре́ва твоегѡ̀  пречⷭ҇таѧ: 
Въ пѧто́къ ве́чера, и҆ въ сꙋббѡ́тꙋ на Бг҃ъ гдⷭ҇ь:  И҆́же на́съ ра́ди рожде́йсѧ ѿ дв҃ы: Ли́стъ р҃л,  на ѡ҆боро́тѣ. 
Въ коне́цъ оу҆́трени: 
Дв҃о пречⷭ҇таѧ, сп҃си́ ны мл҃твами твои́ми,  дви́жꙋщи оу҆тро́бꙋ мт҃рнюю сн҃ꙋ твоемꙋ̀, и҆ бг҃ꙋ  на́шемꙋ. 
Коне́цъ бг҃оро́дичныхъ. 


(л. с҃ѳ ѡ҆б.) 
[глⷡ҇а л҃ѕ] ѾПꙊСТИ́ТЕЛЬНІИ ВСЕѦ̀ СЕДМИ́ЦЫ. 
Въ недѣ́лю ве́чера: 
Тропа́рь, гла́съ д҃: 
Нбⷭ҇ныхъ во́инствъ а҆рхїстрати́зи, мо́лимъ ва́съ  при́снѡ мы̀ недосто́йнїи, да ва́шими мл҃твами ѡ҆градитѐ  на́съ кро́вомъ кри́лъ невеще́ственныѧ ва́шеѧ сла́вы,  сохранѧ́юще на́съ припа́дающихъ прилѣ́жнѡ, и҆  вопїю́щихъ: ѿ бѣ́дъ и҆зба́вите на́съ, ꙗ҆́кѡ  чинонача́льницы вы́шнихъ си́лъ. 
Бг҃оро́диченъ, гла́съ то́йже: Воспита́вшейсѧ во  хра́мѣ: Ли́стъ с҃ѕ. 
Въ понедѣ́льникъ ве́чера: 
Тропа́рь, гла́съ в҃: 
Па́мѧть првⷣнагѡ съ похвала́ми, тебѣ́ же  довлѣ́етъ свидѣ́тельство гдⷭ҇не прⷣте́че: показа́лъ бо  сѧ є҆сѝ вои́стиннꙋ и҆ прⷪ҇ро́кѡвъ честнѣ́йшїй, ꙗ҆́кѡ  и҆ въ стрꙋѧ́хъ крⷭ҇ти́ти сподо́билсѧ є҆сѝ  проповѣ́даннаго. тѣ́мже за и҆́стинꙋ пострада́въ  ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ бг҃а  ꙗ҆́вльшагосѧ пло́тїю, взе́млющаго грѣ́хъ мі́ра, и҆  подаю́щаго на́мъ ве́лїю млⷭ҇ть. 
Бг҃оро́диченъ, гла́съ то́йже: 
Бж҃е́ственнагѡ бы́хомъ ѻ҆́бщницы: Ли́стъ  с҃є. 
Во вто́рникъ ве́чера: 
Тропа́рь, гла́съ а҃: Сп҃сѝ гдⷭ҇и лю́ди твоѧ̑: 
Крⷭ҇тобг҃оро́диченъ: 
Твоѐ предста́тельство и҆мꙋ́ще пречⷭ҇таѧ, и҆  твои́ми мл҃твами лю́тыхъ и҆збавлѧ́еми, крⷭ҇то́мъ сн҃а  твоегѡ̀ вездѣ̀ соблюда́еми, по до́лгꙋ тѧ̀ всѝ  бл҃гоче́стнѡ велича́емъ. 
(л. с҃і) 
Въ сре́дꙋ ве́чера: 
Тропа́рь, гла́съ г҃: 
А҆пⷭ҇ли ст҃і́и, моли́те млⷭ҇тиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
И҆́нъ, гла́съ д҃: 
Пра́вило вѣ́ры, и҆ ѡ҆́бразъ кро́тости,  воздержа́нїѧ оу҆чи́телѧ, ꙗ҆ви́ тѧ ста́дꙋ твоемꙋ̀,  ꙗ҆́же веще́й и҆́стина: сегѡ̀ ра́ди стѧжа́лъ є҆сѝ  смире́нїемъ высѡ́каѧ, нището́ю бога̑таѧ. ѻ҆́тче  сщ҃еннонача́льниче нїко́лае молѝ хрⷭ҇та̀ бг҃а сп҃сти́сѧ  дꙋша́мъ на́шымъ. 
Бг҃оро́диченъ: Сло́во ѻ҆́ч҃ее, хрⷭ҇та̀ бг҃а  на́шего: Ли́стъ с҃ѕ, на ѡ҆боро́тѣ. 
Въ четверто́къ ве́чера: 
Тропа́рь: Сп҃сѝ гдⷭ҇и лю́ди твоѧ̑: 
Крⷭ҇тобг҃оро́диченъ: Твоѐ предста́тельство  и҆мꙋ́ще: 
Въ пѧто́къ: 
А҆пⷭ҇ли, мч҃нцы и҆ прⷪ҇ро́цы: Ли́стъ с҃є, на  ѡ҆боро́тѣ. 
Помѧнѝ гдⷭ҇и, ꙗ҆́кѡ бл҃гъ рабы̑ твоѧ̑: 
Мт҃и ст҃а́ѧ неизрече́ннагѡ свѣ́та: Ли́стъ  с҃є. 


(л. с҃і ѡ҆б.) 
[глⷡ҇а л҃з] Ѡ҆ ЗНА́МЕНІѦХЪ 
влⷣчнихъ, и҆ бг҃оро́дичныхъ пра́здникѡвъ, и҆  ст҃ы́хъ. 
Подоба́етъ вѣ́дати, ꙗ҆́кѡ пра́здницы раздѣле́ни  сꙋ́ть на вели̑кїѧ, срє́днїѧ же и҆ ма̑лыѧ. 
Вели́цыи оу҆́бѡ пра́здницы хрⷭ҇то́вы, и҆  бг҃оро́дичны, и҆ прⷣте́чєва два̀, ржⷭ҇тво̀ и҆  оу҆сѣкнове́нїе, и҆ ѻ҆бои́хъ верхо́вныхъ а҆пⷭ҇лѡвъ,  петра̀ и҆ па́ѵла, и҆́мꙋтъ зна́мєнїѧ крⷭ҇тъ ѡ҆крꙋже́нъ  🕀: и҆̀мже бдѣ́нїѧ и҆ всѧ̀ слꙋ́жба пра́здника  соверша́етсѧ по оу҆ста́вꙋ. 
Сре́днїи же пра́здницы ст҃ы́хъ и҆́мꙋтъ двѣма̀  ви́ды: крⷭ҇тъ съ полꙋкрꙋ́жїемъ 🕁, и҆̀мже бдѣ́нїе  соверша́етсѧ, прилага́етсѧ же и҆ канѡ́нъ бцⷣы на  оу҆́трени по оу҆ста́вꙋ. Дрꙋзі́и же крⷭ҇тъ є҆ди́нъ  то́чїю 🕂, и҆̀мже бдѣ́нїе не соверша́етсѧ. На  вече́рни, Бл҃же́нъ мꙋ́жъ а҃ а҆нтїфѡ́нъ. На Гдⷭ҇и  воззва́хъ, стїхи̑ры на ѕ҃: ѿ произво́ла же на и҃, и҆  чтє́нїѧ г҃: и҆ на стїхо́внѣ. На оу҆́трени полѷеле́й  и҆ є҆ѵⷢ҇лїе. Канѡ́нъ на и҃: и҆ славосло́вїе вели́кое: и҆  про́чаѧ слꙋ́жба по оу҆ста́вꙋ. 
Ма́лїи же пра́здницы и҆́мꙋтъ двѣма̀ ви́ды трѝ  то́чки несоверше́ннѡ ѡ҆крꙋжены̀. Красе́нъ оу҆́бѡ  ви́дъ и҆мꙋ́щымъ 🕃 на вече́рни каѳі́сма  ѻ҆бы́чнаѧ. На гдⷭ҇и воззва́хъ, стїхи̑ры на ѕ҃. На  оу҆́трени канѡ́нъ на ѕ҃: и҆ славосло́вїе вели́кое. и҆  про́чаѧ слꙋ́жба по оу҆ста́вꙋ. Че́рнь же ви́дъ  и҆мꙋ́щымъ 🕃, то́чїю на Гдⷭ҇и воззва́хъ, стїхи̑ры на  ѕ҃. На оу҆́трени канѡ́нъ на ѕ҃: На лїтꙋргі́и по чи́нꙋ  оу҆ста́ва. 
Не и҆мꙋ́щымъ же зна́менїѧ, стїхи̑ры на г҃: Канѡ́нъ  же на оу҆́трени на четы́ре. 


[глⷡ҇а л҃и] СОБО́РНИКЪ ДВꙊНА́ДЕСѦТИ МЦⷭ҇ЕЙ. 
Мѣ́сѧцъ септе́мврїй. 
а҃. [а] 🕂 Нача́ло і҆нді́кта, си́рѣчь но́вагѡ  лѣ́та: 
И҆ па́мѧть прпⷣбнагѡ ѻ҆тца̀ на́шегѡ сѷмеѡ́на  сто́лпника и҆ а҆рхїмандрі́та: 
И҆ ма́тере є҆гѡ̀ ма́рѳы: 
И҆ собо́ръ прест҃ы́ѧ бцⷣы и҆́же въ мїаси́нѣхъ: 
И҆ ст҃а́гѡ мч҃нка а҆їѳала̀: 
И҆ ст҃ы́хъ мч҃нцъ м҃ же́нъ: И҆ ст҃а́гѡ  а҆ммꙋ́на дїа́кона и҆ оу҆чи́телѧ и҆́хъ: 
И҆ ст҃ы́хъ мч҃нкъ, каллі́сты, є҆ѵо́да и҆  є҆рмоге́на, самобра́тныхъ. 
И҆ па́мѧть првⷣнагѡ і҆и҃сꙋ́са сы́на наѵи́на. 
Пра́здникъ, и҆ разрѣше́нїе вїна̀ и҆ є҆ле́а. 
в҃. [з] Ст҃а́гѡ мч҃нка ма́манта: 
И҆ прпⷣбнагѡ ѻ҆тца̀ на́шегѡ і҆ѡа́нна  по́стника, патрїа́рха царѧгра́да. 
г҃. [ѕ] Ст҃а́гѡ сщ҃енномч҃нка а҆нѳі́ма  є҆пⷭ҇кпа нїкомиді́йскагѡ: 
И҆ прпⷣбнагѡ ѻ҆тца̀ на́шегѡ ѳеокті́ста,  спо́стника вели́кагѡ є҆ѵѳѵ́мїа. 
(л. са҃і ѡ҆б.) 
д҃. [є] Ст҃а́гѡ сщ҃енномч҃нка вавѵ́лы,  є҆пⷭ҇кпа вели́кїѧ а҆нтїохі́и: 
И҆ ст҃а́гѡ прⷪ҇ро́ка и҆ бг҃ови́дца мѡѷсе́а. 
Въ се́й же де́нь ѡ҆брѣ́тенїе чⷭ҇тны́хъ моще́й  ст҃а́гѡ і҆ѡаса́фа, є҆пⷭ҇кпа бѣлогра́дскагѡ. 
є҃. [д] 🕃 Ст҃а́гѡ прⷪ҇ро́ка заха́рїи,  ѻ҆тца̀ честна́гѡ і҆ѡа́нна прⷣте́чи. 
ѕ҃. [г] 🕃 Воспомина́нїе бы́вшагѡ чꙋдесѐ въ  колосса́ехъ, є҆́же є҆́сть въ хѡ́нѣхъ, ѿ  а҆рхїстрати́га мїхаи́ла. 
И҆ ст҃а́гѡ мч҃нка є҆ѵдоѯі́а, и҆ и҆̀же съ  ни́мъ пострада́вшихъ: 
И҆ прпⷣбнагѡ ѻ҆тца̀ на́шегѡ а҆рхі́ппа. 
Разрѣше́нїе вїна̀ и҆ є҆ле́а. 
з҃. [в] 🕃 Предпра́зднство ржⷭ҇тва̀  прест҃ы́ѧ бцⷣы: 
И҆ ст҃а́гѡ мч҃нка сѡзо́нта: 
🕃 И҆ па́мѧть и҆́же во ст҃ы́хъ ѻ҆тца̀ на́шегѡ  і҆ѡа́нна а҆рхїепⷭ҇кпа, новгоро́дскагѡ чꙋдотво́рца. 
и҃. [а] 🕀 Ржⷭ҇тво̀ прест҃ы́ѧ влⷣчцы на́шеѧ  бцⷣы, приснодв҃ы мр҃і́и. 
Пра́здникъ, и҆ разрѣше́нїе ры́бы. 
[зрѝ] Де́нь и҆́мать часѡ́въ в҃і, и҆ но́щь часѡ́въ  в҃і. 
ѳ҃. [з] 🕃 Ст҃ы́хъ и҆ првⷣныхъ бг҃оѻтє́цъ  і҆ѡакі́ма и҆ а҆́нны: 
Разрѣше́нїе вїна̀ и҆ є҆ле́а. 
И҆ ст҃а́гѡ мч҃нка севирїа́на: 
🕃 И҆ прпⷣбнагѡ ѻ҆тца̀ на́шегѡ і҆ѡ́сифа,  волоцка́гѡ чꙋдотво́рца: 
И҆ ѡ҆брѣ́тенїе чтⷭ҇ны́хъ моще́й ст҃а́гѡ  ѳеодо́сїа а҆рхїепⷭ҇кпа, черни́говскагѡ чꙋдотво́рца. 
(л. св҃і) 
і҃. [ѕ] Ст҃ы́хъ мч҃нцъ, минодѡ́ры, митродѡ́ры  и҆ нѷмфодѡ́ры. 
а҃і. [є] Прпⷣбныѧ ма́тере на́шеѧ ѳеодѡ́ры,  ꙗ҆́же во а҆леѯандрі́и: 
И҆ пренесе́нїе моще́й прпⷣбныхъ ѻ҆тє́цъ,  се́ргїа и҆ ге́рмана. 
в҃і. [д] Ст҃а́гѡ сщ҃енномч҃нка а҆ѵтоно́ма: 
Въ се́й же де́нь ѿдае́тсѧ пра́здникъ ржⷭ҇тва̀  бцⷣы. 
Слꙋ́жба пое́тсѧ всѧ̀ пра́здника. 
г҃і. [г] 🕃 Па́мѧть ѡ҆бновле́нїй хра́ма, ст҃а́гѡ  хрⷭ҇та̀ и҆ бг҃а на́шегѡ воскрⷭ҇нїѧ: 
И҆ предпра́зднство воздви́женїѧ чтⷭ҇на́гѡ и҆  животворѧ́щагѡ крⷭ҇та̀: 
И҆ ст҃а́гѡ сщ҃енномч҃нка корни́лїа со́тника. 
Разрѣше́нїе вїна̀ и҆ є҆ле́а. 
д҃і. [в] 🕀 Всемі́рное воздви́женїе чтⷭ҇на́гѡ и҆  животворѧ́щагѡ крⷭ҇та̀: 
И҆ оу҆спе́нїе во ст҃ы́хъ ѻ҆тца̀ на́шегѡ  і҆ѡа́нна а҆рхїепⷭ҇кпа кѡнстанті́нѧ гра́да  златоꙋ́стагѡ. 
Пра́здникъ, и҆ по́стъ. 
є҃і. [а] 🕃 Ст҃а́гѡ великомч҃нка  нїки́ты. 
ѕ҃і. [з] 🕃 Ст҃ы́ѧ великомч҃нцы  є҆ѵфи́мїи всехва́льныѧ. 
з҃і. [ѕ] Ст҃ы́ѧ мч҃нцы софі́и, и҆ тре́хъ  є҆ѧ̀ дще́рей, вѣ́ры, наде́жды и҆ любвѐ. 
(л. св҃і ѡ҆б.) 
и҃і. [є] Прпⷣбнагѡ ѻ҆тца̀ на́шегѡ  є҆ѵме́нїа є҆пⷭ҇кпа, гортѵ́нскагѡ чꙋдотво́рца. 
ѳ҃і. [д] Ст҃ы́хъ мч҃нкъ, трофі́ма, савва́тїа и҆  дорѷмедо́нта: 
🕃 И҆ преставле́нїе бл҃говѣ́рнагѡ вели́кагѡ  кн҃зѧ ѳео́дѡра, и҆ ча̑дъ є҆гѡ̀, бл҃говѣ́рныхъ  кн҃зе́й, даві́да и҆ кѡнстанті́на, смоле́нскихъ и҆  ꙗ҆росла́вскихъ чꙋдотво́рцєвъ. 
к҃. [г] 🕃 Ст҃а́гѡ великомч҃нка  є҆ѵста́ѳїа, и҆ и҆̀же съ ни́мъ: 
Разрѣше́нїе вїна̀ и҆ є҆ле́а. 
🕃 И҆ ст҃ы́хъ мч҃нкъ и҆ и҆сповѣ̑дникъ, вели́кагѡ  кнѧ́зѧ мїхаи́ла и҆ болѧ́рина є҆гѡ̀ ѳео́дѡра,  черни́говскихъ чꙋдотво́рцєвъ. 
к҃а. [в] Ст҃а́гѡ а҆пⷭ҇ла кодра́та, и҆́же въ  магнисі́и: 
🕂 Въ то́йже де́нь па́мѧть и҆́же во ст҃ы́хъ ѻ҆тца̀  на́шегѡ дими́трїа, митрополі́та росто́вскагѡ. 
Въ се́й де́нь ѿдае́тсѧ пра́здникъ чтⷭ҇на́гѡ  крⷭ҇та̀. 
к҃в. [а] Ст҃а́гѡ сщ҃енномч҃нка фѡ́ки,  є҆пⷭ҇кпа сѷнопі́йскагѡ: 
И҆ ст҃а́гѡ прⷪ҇ро́ка і҆ѡ́ны: 
И҆ прпⷣбнагѡ і҆ѡ́ны пресвѵ́тера, ѻ҆тца̀  ѳеофа́нова, творца̀ канѡ́нѡвъ, и҆ ѳео́дѡра начерта́ннагѡ. 
к҃г. [з] 🕃 Зача́тїе чтⷭ҇на́гѡ сла́внагѡ  прⷪ҇ро́ка, прⷣте́чи и҆ крⷭ҇ти́телѧ гдⷭ҇нѧ і҆ѡа́нна. 
Разрѣше́нїе вїна̀ и҆ є҆ле́а. 
к҃д. [ѕ] 🕃 Ст҃ы́ѧ первомч҃нцы и҆  равноапⷭ҇льныѧ ѳе́клы: 
Въ то́йже де́нь па́мѧть прпⷣбнагѡ ѻ҆тца̀ на́шегѡ  нїка́ндра пꙋстынножи́телѧ, псковска́гѡ чꙋдотво́рца. 
[зрѝ] Де́нь и҆́мать часѡ́въ а҃і, а҆ но́щь г҃і. 
(л. сг҃і) 
к҃є. [є] 🕂 Прпⷣбныѧ ма́тере на́шеѧ  є҆ѵфросѵ́нїи: 
И҆ прпⷣбнагѡ ѻ҆тца̀ на́шегѡ се́ргїа и҆гꙋ́мена,  ра́донежскагѡ чꙋдотво́рца. 
к҃ѕ. [д] 🕁 Преставле́нїе ст҃а́гѡ а҆пⷭ҇ла и҆  є҆ѵⷢ҇лі́ста і҆ѡа́нна бг҃осло́ва. 
Пра́здникъ, и҆ разрѣше́нїе вїна̀ и҆ є҆ле́а. 
к҃з. [г] 🕃 Ст҃а́гѡ мч҃нка каллїстра́та, и҆  дрꙋжи́ны є҆гѡ̀: 
И҆ прпⷣбнагѡ ѻ҆тца̀ на́шегѡ савва́тїа  солове́цкагѡ. 
к҃и. [в] 🕂 Прпⷣбнагѡ ѻ҆тца̀ на́шегѡ и҆  и҆сповѣ́дника харїтѡ́на. 
к҃ѳ. [а] 🕃 Прпⷣбнагѡ ѻ҆тца̀ на́шегѡ  кѷрїа́ка ѿше́льника. 
л҃. [з] 🕃 Ст҃а́гѡ сщ҃енномч҃нка  григо́рїа вели́кїѧ а҆рме́нїи: 
🕃 И҆ прпⷣбнагѡ ѻ҆тца̀ на́шегѡ григо́рїа,  и҆́же на пе́лшмѣ рѣцѣ̀, во́логодскагѡ чꙋдотво́рца: 
И҆ ст҃а́гѡ мїхаи́ла, пе́рвагѡ митрополі́та  кі́евскагѡ и҆ всеѧ̀ рѡссі́и чꙋдотво́рца. 
(л. сг҃і ѡ҆б.) 
Мѣ́сѧцъ ѻ҆ктѡ́врїй. 
а҃. [ѕ] 🕀 Покро́въ прест҃ы́ѧ бцⷣы: 
И҆ ст҃а́гѡ а҆пⷭ҇ла а҆на́нїи, є҆ди́нагѡ ѿ  ѻ҃: 
И҆ прпⷣбнагѡ ѻ҆тца̀ рѡма́на сладкопѣ́вца: 
🕃 И҆ прпⷣбнагѡ ѻ҆тца̀ на́шегѡ са́ввы,  ви́шерскагѡ чꙋдотво́рца. 
в҃.[є] 🕃 Ст҃а́гѡ сщ҃енномч҃нка  кѷпрїа́на: 
И҆ ст҃ы́ѧ мч҃нцы і҆ꙋсті́ны: 
И҆ ст҃а́гѡ и҆ бл҃же́ннагѡ а҆ндре́а, хрⷭ҇та̀  ра́ди ю҆ро́дивагѡ. 
И҆ преставле́нїе ст҃ы́ѧ бл҃говѣ́рныѧ вели́кїѧ  кн҃ги́ни а҆́нны ка́шинскїѧ. 
г҃. [д] 🕃 Ст҃а́гѡ сщ҃енномч҃нка  дїѻнѵ́сїа а҆реопагі́та: 
д҃. [г] Ст҃а́гѡ сщ҃енномч҃нка і҆ероѳе́а,  є҆пⷭ҇кпа а҆ѳи́нскагѡ: 
🕃 И҆ ѡ҆брѣ́тенїе чтⷭ҇ны́хъ моще́й, и҆̀же во  ст҃ы́хъ ѻ҆тє́цъ на́шихъ, гꙋ́рїа, пе́рвагѡ  а҆рхїепⷭ҇кпа каза́нскагѡ, и҆ варсоно́фїа, є҆пⷭ҇кпа  тверска́гѡ. 
є҃. [в] 🕃 Ст҃ы́ѧ мч҃нцы харїті́ны: 
И҆ и҆̀же во ст҃ы́хъ ѻ҆тє́цъ на́шихъ,  митрополі́тѡвъ всеѧ̀ рѡссі́и, чꙋдотво́рцєвъ: петра̀,  а҆леѯі́а, і҆ѡ́ны, фїлі́ппа и҆ є҆рмоге́на. 
ѕ҃. [а] 🕂 Ст҃а́гѡ и҆ сла́внагѡ а҆пⷭ҇ла  ѳѡмы̀. 
Разрѣше́нїе вїна̀ и҆ є҆ле́а. 
з҃. [з] 🕃 Ст҃ы́хъ мч҃нкъ, се́ргїа и҆  ва́кха. 
и҃. [ѕ] Прпⷣбныѧ ма́тере пелагі́и. 
(л. сд҃і) 
ѳ҃. [є] 🕂 Ст҃а́гѡ а҆пⷭ҇ла і҆а́кѡва  а҆лфе́ова: 
И҆ прпⷣбнагѡ ѻ҆тца̀ на́шегѡ а҆ндроні́ка, и҆  жены̀ є҆гѡ̀ а҆ѳана́сїи. 
Разрѣше́нїе вїна̀ и҆ є҆ле́а. 
і҃. [д] Ст҃ы́хъ мч҃нкъ є҆ѵла́мпїа и҆  є҆ѵлампі́и. 
[зрѝ] Де́нь и҆́мать часѡ́въ і҃, а҆ но́щь д҃і. 
а҃і. [г] Ст҃а́гѡ а҆пⷭ҇ла фїлі́ппа, є҆ди́нагѡ  ѿ седмѝ дїа́конѡвъ: 
И҆ прпⷣбнагѡ ѻ҆тца̀ на́шегѡ ѳеофа́на  и҆сповѣ́дника, и҆ творца̀ канѡ́нѡвъ, є҆пⷭ҇кпа  нїкі́йскагѡ. 
в҃і. [в] Ст҃ы́хъ мч҃нкъ, про́ва, тара́ха и҆  а҆ндроні́ка: 
И҆ прпⷣбнагѡ ѻ҆тца̀ на́шегѡ космы̀ ст҃огра́дца,  є҆пⷭ҇кпа маїꙋ́мскагѡ, и҆ творца̀ канѡ́нѡвъ. 
🕂 Въ то́йже де́нь пра́зднованїе ст҃о́мꙋ  і҆ѡа́ннꙋ крⷭ҇ти́телю гдⷭ҇ню, на па́мѧть пренесе́нїѧ  и҆з̾ ма́льты во гра́дъ га́тчинꙋ крⷭ҇та̀ и҆з̾ ча́сти  дре́ва животворѧ́щагѡ крⷭ҇та̀ гдⷭ҇нѧ, чꙋдотво́рнагѡ  ѡ҆́браза бж҃їѧ мт҃ри, пи́саннагѡ ст҃ы́мъ є҆ѵⷢ҇лі́стомъ  лꙋко́ю, и҆ десны́ѧ рꙋкѝ моще́й ст҃а́гѡ і҆ѡа́нна  крⷭ҇ти́телѧ. 
г҃і. [а] Ст҃ы́хъ мч҃нкъ, ка́рпа и҆ папѵ́лы. 
д҃і. [з] 🕃 Ст҃ы́хъ мч҃нкъ, наза́рїа,  герва́сїа, прота́сїа и҆ кельсі́а: 
И҆ прпⷣбныѧ параске́ѵи. 
є҃і. [ѕ] Прпⷣбнагѡ ѻ҆тца̀ на́шегѡ  є҆ѵѳѵ́мїа но́вагѡ: 
И҆ ст҃а́гѡ прпⷣбномч҃нка лꙋкїа́на,  пресвѵ́тера вели́кїѧ а҆нтїохі́и. 
И҆ ст҃а́гѡ мч҃нка ло́ггїна со́тника, и҆́же при  крⷭ҇тѣ̀ гдⷭ҇ни. 
(л. сд҃і ѡ҆б.) 
з҃і. [д] Ст҃а́гѡ прⷪ҇ро́ка ѡ҆сі́и: 
И҆ прпⷣбномч҃нка а҆ндре́а кри́тскагѡ. 
и҃і. [г] 🕂 Ст҃а́гѡ а҆пⷭ҇ла и҆ є҆ѵⷢ҇лі́ста  лꙋкѝ. 
Пра́здникъ, и҆ разрѣше́нїе вїна̀ и҆ є҆ле́а. 
и҃і. [в] Ст҃а́гѡ прⷪ҇ро́ка і҆ѡ́илѧ: 
🕃 И҆ ст҃а́гѡ мч҃нка оу҆а́ра: 
И҆ прпⷣбнагѡ ѻ҆тца̀ на́шегѡ і҆ѡа́нна  ры́льскагѡ. 
к҃. [а] 🕃 Ст҃а́гѡ великомч҃нка  а҆рте́мїа. 
к҃а. [з] 🕃 Прпⷣбнагѡ ѻ҆тца̀ на́шегѡ  і҆ларїѡ́на вели́кагѡ: 
🕃 И҆ пренесе́нїе моще́й, прпⷣбнагѡ ѻ҆тца̀  на́шегѡ і҆ларїѡ́на, є҆пⷭ҇кпа мегли́нскагѡ. 
к҃в. [ѕ] Ст҃а́гѡ равноапⷭ҇льнагѡ а҆ве́ркїа  є҆пⷭ҇кпа, і҆ерапо́льскагѡ чꙋдотво́рца: 
И҆ ст҃ы́хъ седмѝ ѻ҆трокѡ́въ, и҆̀же во  є҆фе́сѣ: 
🕂 Въ то́йже де́нь пра́зднꙋемъ прест҃ѣ́й бцⷣѣ  ꙗ҆вле́нїѧ і҆кѡ́ны каза́нскїѧ. 
к҃г. [ѕ] 🕃 Ст҃а́гѡ а҆пⷭ҇ла і҆а́кѡва бра́та  бж҃їѧ: 
Разрѣше́нїе вїна̀ и҆ є҆ле́а. 
🕃 И҆ пренесе́нїе честны́хъ моще́й ст҃а́гѡ  і҆а́кѡва борови́цкагѡ, новгоро́дскагѡ чꙋдотво́рца. 
к҃д. [д] Ст҃а́гѡ мч҃нка а҆ре́ѳы, и҆ и҆̀же съ  ни́мъ. 
к҃є. [г] Ст҃ы́хъ мч҃нкъ и҆ нотарі́й, маркїа́на  и҆ мартѵ́рїа. 
(л. сє҃і) 
к҃ѕ. [в] 🕂 Ст҃а́гѡ великомч҃нка дими́трїа  мѷрото́чца: 
И҆ воспомина́нїе вели́кагѡ и҆ стра́шнагѡ  трѧсе́нїѧ. 
Пра́здникъ, и҆ разрѣше́нїе вїна̀ и҆ є҆ле́а. 
[зрѝ] Де́нь и҆́мать часѡ́въ ѳ҃, а҆ но́щь є҃і. 
к҃з. [а] Ст҃а́гѡ мч҃нка не́стора. 
к҃и. [з] Ст҃ы́хъ мч҃нкъ, тере́нтїа и҆  неоні́лы: 
И҆ прпⷣбнагѡ ѻ҆тца̀ на́шегѡ стефа́на савваі́та  и҆ творца̀ канѡ́нѡвъ: 
🕃 И҆ и҆́же во ст҃ы́хъ ѻ҆тца̀ на́шегѡ  а҆рсе́нїа, а҆рхїепⷭ҇кпа се́рбскагѡ: 
🕃 И҆ ст҃ы́ѧ мч҃нцы параске́ѵи. 
к҃ѳ. [ѕ] Ст҃ы́ѧ прпⷣбномч҃нцы а҆настасі́и  ри́млѧныни: 
И҆ прпⷣбнагѡ ѻ҆тца̀ на́шегѡ а҆вра́мїа  затво́рника: 
🕃 И҆ преставле́нїе прпⷣбнагѡ ѻ҆тца̀ на́шегѡ  а҆вра́мїа а҆рхїмандрі́та, росто́вскагѡ чꙋдотво́рца. 
л҃. [є] Ст҃ы́хъ мч҃нкъ, зино́вїа и҆ зинові́и  сестры̀ є҆гѡ̀. 
л҃а. [д] Ст҃ы́хъ а҆пⷭ҇лъ, стахѵ́а, а҆мплі́а,  и҆ и҆̀же съ ни́ми: 
И҆ ст҃а́гѡ мч҃нка є҆пїма́ха. 
(л. сє҃і ѡ҆б.) 
Мѣ́сѧцъ ное́мврїй. 
а҃. [г] 🕃 Ст҃ы́хъ и҆ чꙋдотво́рцєвъ  безсре́бренникѡвъ космы̀ и҆ дамїа́на, и҆̀же ѿ  а҆сі́и. 
Разрѣше́нїе вїна̀ и҆ є҆ле́а. 
в҃. [в] Ст҃ы́хъ мч҃нкъ: а҆кїндѵ́на, пига́сїа,  а҆фѳо́нїа, є҆лпїдїфо́ра и҆ а҆немподі́ста. 
г҃. [а] Ст҃ы́хъ мч҃нкъ, а҆кеѱі́мы є҆пⷭ҇кпа,  и҆ і҆ѡ́сифа пресвѵ́тера, и҆ а҆їѳала̀ дїа́кона: 
И҆ ѡ҆бновле́нїе хра́ма, ст҃а́гѡ великомч҃нка  геѡ́ргїа, и҆́же въ лѵ́дѣ, и҆дѣ́же положено̀ є҆́сть  чтⷭ҇но́е тѣ́ло є҆гѡ̀. 
д҃. [з] Прпⷣбнагѡ ѻ҆тца̀ на́шегѡ і҆ѡанні́кїа  вели́кагѡ: 
И҆ ст҃ы́хъ мч҃нкъ, нїка́ндра, є҆пⷭ҇кпа  мѵ́рскагѡ, и҆ є҆рмі́а пресвѵ́тера. 
є҃. [ѕ] Ст҃ы́хъ мч҃нкъ, галактїѡ́на и҆  є҆пїсти́мы: 
🕃 И҆ преставле́нїе и҆́же во ст҃ы́хъ ѻ҆тца̀  на́шегѡ і҆ѡ́ны а҆рхїепⷭ҇кпа, новгоро́дскагѡ  чꙋдотво́рца. 
ѕ҃. [є] 🕃 И҆́же во ст҃ы́хъ ѻ҆тца̀  на́шегѡ па́ѵла, а҆рхїепⷭ҇кпа кѡнстанті́нѧ гра́да,  и҆сповѣ́дника: 
🕃 И҆ па́мѧть прпⷣбнагѡ ѻ҆тца̀ на́шегѡ  варлаа́ма хꙋ́тынскагѡ, новгоро́дскагѡ чꙋдотво́рца. 
з҃. [д] Ст҃ы́хъ мч҃нкъ л҃г, и҆̀же въ мелїті́нѣ: 
И҆ прпⷣбнагѡ ѻ҆тца̀ на́шегѡ и҆ чꙋдотво́рца  ла́зарѧ, въ галїсі́йстѣй горѣ̀ пости́вшагѡсѧ. 
(л. сѕ҃і) 
и҃. [г] 🕂 Собо́ръ а҆рхїстрати́га мїхаи́ла, и҆  про́чихъ безпло́тныхъ си́лъ. 
Пра́здникъ, и҆ разрѣше́нїе вїна̀ и҆ є҆ле́а. 
ѳ҃. [в] Ст҃ы́хъ мч҃нкъ, ѻ҆нїсі́фора и҆  порфѵ́рїа: 
И҆ прпⷣбныѧ ма́тере на́шеѧ матрѡ́ны: 
И҆ прпⷣбныѧ ѳеокті́сты, ꙗ҆́же ѿ ле́звы. 
і҃. [а] Ст҃ы́хъ а҆пⷭ҇лъ: є҆ра́ста, ѻ҆лѵ́мпа,  родїѡ́на, и҆ и҆̀же съ ни́ми. 
а҃і. [з] Ст҃ы́хъ мч҃нкъ, ми́ны, ві́ктора и҆  вїке́нтїа: 
И҆ ст҃ы́ѧ мч҃нцы стефані́ды: 
И҆ прпⷣбнагѡ ѻ҆тца̀ на́шегѡ и҆ и҆сповѣ́дника  ѳео́дѡра стꙋді́та: 
🕃 И҆ преставле́нїе ст҃а́гѡ и҆ бл҃же́ннагѡ  маѯі́ма, хрⷭ҇та̀ ра́ди ю҆ро́дивагѡ, моско́вскагѡ  чꙋдотво́рца. 
[зрѝ] Де́нь и҆́мать часѡ́въ и҃, а҆ но́щь ѕ҃і. 
в҃і. [ѕ] 🕃 И҆́же во ст҃ы́хъ ѻ҆тца̀  на́шегѡ і҆ѡа́нна, патрїа́рха а҆леѯандрі́йскагѡ,  ми́лостивагѡ: 
И҆ прпⷣбнагѡ ѻ҆тца̀ на́шегѡ ні́ла. 
г҃і. [є] 🕁 И҆́же во ст҃ы́хъ ѻ҆тца̀ на́шегѡ  і҆ѡа́нна, а҆рхїепⷭ҇кпа кѡнстанті́нѧ гра́да,  златоꙋ́стагѡ. 
Пра́здникъ, разрѣше́нїе вїна̀ и҆ є҆ле́а. 
д҃і. [д] 🕂 Ст҃а́гѡ и҆ всехва́льнагѡ а҆пⷭ҇ла  фїлі́ппа. 
Пра́здникъ и҆ ры́бы разрѣше́нїе. 
є҃і. [г] Ст҃ы́хъ мч҃нкъ и҆ и҆сповѣ̑дникъ,  гꙋ́рїа, самѡ́на и҆ а҆ві́ва. 
(л. сѕ҃і ѡ҆б.) 
ѕ҃і. [в] 🕂 Ст҃а́гѡ а҆пⷭ҇ла и҆ є҆ѵⷢ҇лі́ста  матѳе́а. 
Разрѣше́нїе вїна̀ и҆ є҆ле́а. 
з҃і. [а] 🕃 И҆́же во ст҃ы́хъ ѻ҆тца̀  на́шегѡ григо́рїа є҆пⷭ҇кпа неѻкесарі́йскагѡ,  чꙋдотво́рца: 
🕃 И҆ прпⷣбнагѡ ѻ҆тца̀ на́шегѡ ні́кѡна  чꙋдотво́рца, оу҆ченика̀ ст҃а́гѡ се́ргїа. 
и҃і. [з] Ст҃ы́хъ мч҃нкъ, платѡ́на и҆ рѡма́на. 
ѳ҃і. [ѕ] Ст҃а́гѡ прⷪ҇ро́ка а҆вді́а: 
И҆ ст҃а́гѡ мч҃нка варлаа́ма: 
🕃 И҆ прпⷣбныхъ ѻ҆тє́цъ на́шихъ, варлаа́ма  и҆ і҆ѡаса́фа, цр҃е́вича вели́кїѧ и҆нді́и. 
к҃. [є] Предпра́зднство во хра́мъ вхо́да  прест҃ы́ѧ бцⷣы: 
И҆ прпⷣбнагѡ ѻ҆тца̀ на́шегѡ григо́рїа  декаполі́та: 
И҆ и҆́же во ст҃ы́хъ ѻ҆тца̀ на́шегѡ про́кла,  а҆рхїепⷭ҇кпа кѡнстанті́нѧ гра́да. 
к҃а. [д] 🕀 Вхо́дъ во хра́мъ прест҃ы́ѧ влⷣчцы  на́шеѧ бцⷣы и҆ прⷭ҇нодв҃ы мр҃і́и. 
Пра́здникъ, и҆ ры́бы разрѣше́нїе. 
к҃в. [г] 🕃 Ст҃а́гѡ а҆пⷭ҇ла фїлимо́на,  и҆ и҆̀же съ ни́мъ: 
И҆ оу҆бїе́нїе ст҃а́гѡ бл҃говѣ́рнагѡ вели́кагѡ  кн҃зѧ мїхаи́ла тверска́гѡ. 
к҃г. [в] И҆̀же во ст҃ы́хъ ѻ҆тє́цъ на́шихъ  а҆мфїло́хїа, є҆пⷭ҇кпа і҆коні́йскагѡ, и҆  григо́рїа є҆пⷭ҇кпа а҆краганті́йскагѡ: 
🕃 И҆ преставле́нїе ст҃а́гѡ бл҃говѣ́рнагѡ  вели́кагѡ кн҃зѧ а҆леѯа́ндра не́вскагѡ, и҆ всеѧ̀  рѡссі́и чꙋдотво́рца: 
(л. сз҃і) 
И҆ па́мѧть пе́рвагѡ воро́нежскагѡ ст҃и́телѧ  митрофа́на, въ схимона́сѣхъ мака́рїа. 
к҃д. [а] 🕃 Ст҃ы́ѧ великомч҃нцы  є҆катері́ны: 
И҆ ст҃а́гѡ великомч҃нка меркꙋ́рїа: 
Пра́здникъ, и҆ разрѣше́нїе вїна̀ и҆ є҆ле́а. 
🕃 И҆ ст҃а́гѡ мч҃нка меркꙋ́рїа  смоле́нскагѡ. 
к҃є. [з] И҆̀же во ст҃ы́хъ ѻ҆тє́цъ на́шихъ, и҆  сщ҃енномч҃нкѡвъ, кли́мента па́пы ри́мскагѡ, и҆  петра̀ а҆леѯандрі́йскагѡ: 
Въ сі́й де́нь ѿдае́тсѧ пра́здникъ вхо́да прест҃ы́ѧ  бцⷣы. 
к҃ѕ. [ѕ] Прпⷣбнагѡ ѻ҆тца̀ на́шегѡ а҆лѵ́пїа  сто́лпника. 
🕃 Въ то́йже де́нь пра́зднꙋемъ ѡ҆сщ҃е́нїю  цр҃кве ст҃а́гѡ великомч҃нка геѡ́ргїа, ꙗ҆́же въ  кі́евѣ оу҆ златы́хъ вра́тъ: 
И҆ па́мѧть преставле́нїѧ ст҃и́телѧ  і҆нноке́нтїа пе́рвагѡ є҆пⷭ҇кпа і҆ркꙋ́тскагѡ,  чꙋдотво́рца. 
к҃з. [є] 🕃 Ст҃а́гѡ мч҃нка і҆а́кѡва  пе́рсѧнина: 
И҆ прпⷣбнагѡ ѻ҆тца̀ на́шегѡ палла́дїа: 
🕂 И҆ зна́менїе прест҃ы́ѧ бцⷣы, бы́вшее въ  вели́комъ новѣ̀ гра́дѣ: 
🕃 И҆ па́мѧть и҆́же во ст҃ы́хъ ѻ҆тца̀ на́шегѡ  і҆а́кѡва є҆пⷭ҇кпа, росто́вскагѡ чꙋдотво́рца. 
[зрѝ] Де́нь и҆́мать часѡ́въ з҃, а҆ но́щь з҃і. 
к҃и. [д] Ст҃а́гѡ прпⷣбномч҃нка стефа́на  но́вагѡ: 
И҆ ст҃а́гѡ мч҃нка і҆рина́рха. 
к҃ѳ. [г] Ст҃а́гѡ мч҃нка парамо́на: 
И҆ ст҃а́гѡ мч҃нка фїлꙋме́на: 
И҆ прпⷣбнагѡ а҆ка́кїа, въ лѣ́ствицѣ  свидѣ́тельствованнагѡ. 
л҃. [в] 🕂 Ст҃а́гѡ и҆ всехва́льнагѡ а҆пⷭ҇ла  а҆ндре́а первозва́ннагѡ. 
Пра́здникъ, и҆ разрѣше́нїе вїна̀ и҆ є҆ле́а. 
(л. сз҃і ѡ҆б.)  
Мѣ́сѧцъ деке́мврїй. 
а҃. [а] Ст҃а́гѡ прⷪ҇ро́ка наꙋ́ма. 
в҃. [з] Ст҃а́гѡ прⷪ҇ро́ка а҆ввакꙋ́ма. 
г҃. [ѕ] Ст҃а́гѡ прⷪ҇ро́ка софо́нїи: 
🕃 И҆ прпⷣбнагѡ ѻ҆тца̀ на́шегѡ са́ввы  звенигоро́дскагѡ. 
д҃. [є] 🕃 Ст҃ы́ѧ великомч҃нцы  варва́ры: 
И҆ прпⷣбнагѡ ѻ҆тца̀ на́шегѡ і҆ѡа́нна  дамаски́на. 
Разрѣше́нїе вїна̀ и҆ є҆ле́а. 
И҆ па́мѧть ст҃и́телѧ і҆ѡаса́фа, є҆пⷭ҇кпа  бѣлогра́дскагѡ. 
є҃. [д] 🕁 Прпⷣбнагѡ и҆ бг҃оно́снагѡ ѻ҆тца̀  на́шегѡ са́ввы ѡ҆сщ҃е́ннагѡ. 
Пра́здникъ, и҆ разрѣше́нїе вїна̀ и҆ є҆ле́а. 
ѕ҃. [г] 🕁 И҆́же во ст҃ы́хъ ѻ҆тца̀ на́шегѡ  нїкола́а, а҆рхїепⷭ҇кпа мѵ́ръ лѷкі́йскихъ,  чꙋдотво́рца. 
Пра́здникъ, и҆ разрѣше́нїе вїна̀ и҆ є҆ле́а. 
з҃. [в] И҆́же во ст҃ы́хъ ѻ҆тца̀ на́шегѡ  а҆мвро́сїа, є҆пⷭ҇кпа медїола́нскагѡ: 
И҆ преставле́нїе прпⷣбнагѡ ѻ҆тца̀ на́шегѡ  а҆нтѡ́нїа сі́йскагѡ, но́вагѡ чꙋдотво́рца: 
🕃 И҆ преставле́нїе прпⷣбнагѡ ѻ҆тца̀ на́шегѡ  ні́ла, и҆́же на є҆́зерѣ селиге́рѣ, на ѻ҆́стровѣ  зово́момъ столобно́е, но́вагѡ чꙋдотво́рца. 
(л. си҃і) 
и҃. [а] Прпⷣбнагѡ ѻ҆тца̀ на́шегѡ пата́пїа. 
ѳ҃. [з] 🕃 Зача́тїе ст҃ы́ѧ а҆́нны, є҆гда̀  зача́тъ. ст҃ꙋ́ю бцⷣꙋ. 
Пра́здникъ, и҆ разрѣше́нїе вїна̀ и҆ є҆ле́а. 
і҃. [ѕ] Ст҃ы́хъ мч҃нкъ ми́ны, є҆рмоге́на и҆  є҆ѵгра́фа. 
а҃і. [є] 🕃 Прпⷣбнагѡ ѻ҆тца̀ на́шегѡ  данїи́ла сто́лпника. 
в҃і. [д] 🕃 Прпⷣбнагѡ ѻ҆тца̀ на́шегѡ  спѷрїдѡ́на чꙋдотво́рца, є҆пⷭ҇кпа трїмѷфі́йскагѡ. 
Пра́здникъ, и҆ разрѣше́нїе вїна̀ и҆ є҆ле́а. 
[зрѝ] Ѿсе́лѣ возвра́тъ со́лнцꙋ со зимы̀ на  лѣ́то, де́нь прибыва́етъ, но́щь же оу҆малѧ́етсѧ. 
г҃і. [г] 🕃 Ст҃ы́хъ мч҃нкъ: є҆ѵстра́тїа,  а҆ѵѯе́нтїа, є҆ѵге́нїа, марда́рїа и҆ ѻ҆ре́ста. 
И҆ ст҃ы́ѧ мч҃нцы лꙋкі́и дѣви́цы. 
Разрѣше́нїе вїна̀ и҆ є҆ле́а. 
[зрѝ] Недѣ́лѧ ст҃ы́хъ пра́ѻтєцъ. 
д҃і. [в] Ст҃ы́хъ мч҃нкъ: ѳѵ́рса, леѵкі́а,  фїлимо́на, а҆поллѡ́нїа, а҆рїа́на и҆ каллїні́ка. 
є҃і. [а] Ст҃а́гѡ сщ҃енномч҃нка є҆леѵѳе́рїа: 
И҆ прпⷣбнагѡ ѻ҆тца̀ на́шегѡ па́ѵла, и҆́же въ  ла́трѣ: 
🕃 И҆ и҆́же во ст҃ы́хъ ѻ҆тца̀ на́шегѡ  стефа́на и҆сповѣ́дника, а҆рхїепⷭ҇кпа сꙋро́жскагѡ. 
ѕ҃і. [з] Ст҃а́гѡ прⷪ҇ро́ка а҆гге́а. 
(л. си҃і ѡ҆б.) 
з҃і. [ѕ] 🕃 Ст҃а́гѡ прⷪ҇ро́ка  данїи́ла: 
И҆ ст҃ы́хъ трїе́хъ ѻ҆трокѡ́въ, а҆на́нїи,  а҆за́рїи и҆ мїсаи́ла. 
Разрѣше́нїе вїна̀ и҆ є҆ле́а. 
[зрѝ] Недѣ́лѧ пред̾ ржⷭ҇тво́мъ хрⷭ҇то́вымъ  ст҃ы́хъ ѻ҆тє́цъ. 
и҃і. [є] Ст҃а́гѡ мч҃нка севастїа́на, и҆  дрꙋжи́ны є҆гѡ̀. 
ѳ҃і. [д] Ст҃а́гѡ мч҃нка вонїфа́тїа. 
к҃. [г] 🕃 Предпра́зднство є҆́же по пло́ти  ржⷭ҇тва̀ гдⷭ҇а бг҃а и҆ сп҃са на́шегѡ і҆и҃са  хрⷭ҇та̀: 
И҆ ст҃а́гѡ сщ҃енномч҃нка і҆гна́тїа бг҃оно́сца. 
к҃а. [в] Ст҃ы́ѧ мч҃нцы і҆ꙋлїа́нїи, ꙗ҆́же въ  нїкомиді́и: 
🕂 И҆ преставле́нїе во ст҃ы́хъ ѻ҆тца̀ на́шегѡ  петра̀ митрополі́та всеѧ̀ рѡссі́и. 
к҃в. [а] Ст҃ы́ѧ великомч҃нцы а҆настасі́и  оу҆зорѣши́тельницы: 
к҃г. [з] Ст҃ы́хъ десѧтѝ мч҃нкъ и҆̀же въ  кри́тѣ. 
к҃д. [ѕ] Ст҃ы́ѧ прпⷣбномч҃нцы є҆ѵге́нїи. 
к҃є. [є] 🕀 Є҆́же по пло́ти ржⷭ҇тво̀ гдⷭ҇а  бг҃а и҆ сп҃са на́шегѡ і҆и҃са хрⷭ҇та̀: 
И҆ воспомина́нїе и҆збавле́нїѧ цр҃кве и҆ держа́вы  рѡссі́йскїѧ ѿ наше́ствїѧ га́ллѡвъ, и҆ съ ни́ми  два́десѧти ꙗ҆зы̑къ. 
Па́сха. Пра́здникъ тридне́вный, и҆ разрѣше́нїе на  всѧ̑. Подо́бнѣ и҆ дванадесѧтодне́вное разрѣше́нїе на  всѧ̑, и҆ оу҆праждне́нїе междоча́сїй. 
к҃ѕ. [д] 🕃 Собо́ръ прест҃ы́ѧ бцⷣы: 
И҆ ст҃а́гѡ сщ҃енномч҃нка є҆ѵѳѵ́мїа, є҆пⷭ҇кпа  сарді́йскагѡ. 
(л. сѳ҃і) 
[зрѝ] Недѣ́лѧ по ржⷭ҇твѣ̀ хрⷭ҇то́вѣ, па́мѧть  ст҃ы́хъ и҆ првⷣныхъ: і҆ѡ́сифа ѡ҆брꙋ́чника, дв҃да  царѧ̀ и҆ і҆а́кѡва бра́та бж҃їѧ. 
к҃з. [г] 🕃 Ст҃а́гѡ а҆пⷭ҇ла, первомч҃нка  а҆рхїдїа́кона стефа́на: 
И҆ прпⷣбнагѡ ѻ҆тца̀ на́шегѡ и҆ и҆сповѣ́дника  ѳео́дѡра начерта́ннагѡ, и҆ бра́та ѳеофа́нꙋ творцꙋ̀. 
к҃и. [в] Ст҃ы́хъ двꙋ̀ тмꙋ̀ мч҃нкъ, въ  нїкомиді́и сожже́нныхъ. 
к҃ѳ. [а] Ст҃ы́хъ младе́нецъ, д҃і ты́сѧщъ,  хрⷭ҇та̀ ра́ди и҆збїе́нныхъ ѿ и҆́рѡда въ виѳлее́мѣ  і҆ꙋде́йстѣмъ: 
Прпⷣбнагѡ ѻ҆тца̀ на́шегѡ марке́лла,  и҆гꙋ́мена ѻ҆би́тели неꙋсыпа́емыхъ. 
л҃. [з] Ст҃ы́ѧ мч҃нцы а҆нѵ́сїи: 
И҆ прпⷣбнагѡ зѡ́тїка пресвѵ́тера,  сиротокорми́телѧ. 
л҃а. [ѕ] Прпⷣбныѧ ма́тере на́шеѧ мела́нїи  ри́млѧныни: 
Въ то́йже де́нь ѿдае́тсѧ пра́здникъ хрⷭ҇то́ва  ржⷭ҇тва̀. 
(л. сѳ҃і ѡ҆б.) 
Мѣ́сѧцъ і҆аннꙋа́рїй. 
а҃. [є] 🕀 Є҆́же по пло́ти ѡ҆брѣ́занїе гдⷭ҇а  бг҃а и҆ сп҃са на́шегѡ і҆и҃са хрⷭ҇та̀: 
И҆ па́мѧть и҆́же во ст҃ы́хъ ѻ҆тца̀ на́шегѡ  васі́лїа вели́кагѡ а҆рхїепⷭ҇кпа кесарі́и  каппадокі́йскїѧ. 
Пра́здникъ, и҆ разрѣше́нїе ры́бы. 
[зрѝ] Де́нь и҆́мать часѡ́въ и҃, а҆ но́щь ѕ҃і. 
в҃. [д] Предпра́зднство просвѣще́нїѧ: 
🕃 И҆ па́мѧть во ст҃ы́хъ ѻ҆тца̀ на́шегѡ  сїльве́стра, па́пы ри́мскагѡ: 
И҆ преставле́нїе прпⷣбнагѡ ѻ҆тца̀ на́шегѡ  серафі́ма саро́вскагѡ. 
г҃. [г] Ст҃а́гѡ прⷪ҇ро́ка малахі́и: 
И҆ ст҃а́гѡ мч҃нка горді́а. 
д҃. [в] Собо́ръ ст҃ы́хъ седми́десѧти  а҆пⷭ҇лѡвъ: 
И҆ прпⷣбнагѡ ѻ҆тца̀ на́шегѡ ѳеокті́ста  и҆гꙋ́мена, и҆́же въ кꙋкꙋмѣ̀ сїкелі́йстѣмъ. 
є҃. [а] Ст҃ы́хъ мч҃нкъ, ѳеопе́мпта и҆ ѳеѡ́ны: 
И҆ прпⷣбныѧ сѷгклитїкі́и. 
Разрѣше́нїе вїна̀ и҆ є҆ле́а. 
ѕ҃. [з] 🕀 Ст҃о́е бг҃оѧвле́нїе гдⷭ҇а бг҃а и҆  сп҃са на́шегѡ і҆и҃са хрⷭ҇та̀. 
Пра́здникъ, и҆ разрѣше́нїе на всѧ̑. 
(л. с҃к) 
з҃. [ѕ] 🕃 Собо́ръ ст҃а́гѡ и҆ сла́внагѡ  прⷪ҇ро́ка, прⷣте́чи и҆ крⷭ҇ти́телѧ і҆ѡа́нна. 
Пра́здникъ, и҆ разрѣше́нїе ры́бы. 
и҃. [є] Прпⷣбнагѡ ѻ҆тца̀ на́шегѡ геѡ́ргїа  хозеві́та: 
И҆ прпⷣбныѧ ма́тере на́шеѧ домні́ки: 
И҆ є҆мїлїа́на и҆сповѣ́дника. 
ѳ҃. [д] Ст҃а́гѡ мч҃нка полѷе́ѵкта: 
🕂 И҆ и҆́же во ст҃ы́хъ ѻ҆тца̀ на́шегѡ  фїлі́ппа, митрополі́та всеѧ̀ рѡссі́и. 
і҃. [г] И҆́же во ст҃ы́хъ ѻ҆тца̀ на́шегѡ  григо́рїа, є҆пⷭ҇кпа нѷссі́йскагѡ: 
И҆ прпⷣбнагѡ дометїа́на, є҆пⷭ҇кпа  мелїті́йскагѡ: 
И҆ прпⷣбнагѡ маркїа́на, пресвѵ́тера и҆  і҆коно́ма вели́кїѧ цр҃кве: 
🕃 И҆ прпⷣбнагѡ па́ѵла коме́льскагѡ, и҆́же  на ѡ҆бно́рѣ рѣцѣ̀. 
а҃і. [в] 🕂 Прпⷣбнагѡ ѻ҆тца̀ на́шегѡ  ѳеодо́сїа, ѻ҆́бщихъ жи́тїй нача́льника: 
Разрѣше́нїе вїна̀ и҆ є҆ле́а. 
И҆ па́мѧть прпⷣбнагѡ ѻ҆тца̀ на́шегѡ мїхаи́ла  кло́пскагѡ, новгоро́дскагѡ чꙋдотво́рца. 
в҃і. [а] Ст҃ы́ѧ мч҃нцы татїа́ны: 
🕃 И҆ ст҃а́гѡ ѻ҆тца̀ на́шегѡ са́ввы,  а҆рхїепⷭ҇кпа се́рбскагѡ. 
г҃і. [з] Ст҃ы́хъ мч҃нкъ, є҆рмѵ́ла и҆  стратоні́ка. 
д҃і. [ѕ] Прпⷣбныхъ ѻ҆тє́цъ на́шихъ въ сїна́и  и҆ раі́ѳѣ и҆збїе́нныхъ: 
И҆ па́мѧть преставле́нїѧ ст҃ы́ѧ равноапⷭ҇льныѧ  ні́ны, просвѣти́тельницы грꙋ́зїи. 
Въ се́й де́нь ѿдае́тсѧ пра́здникъ ст҃ы́хъ  бг҃оѧвле́нїй. 
(л. с҃к ѡ҆б.) 
є҃і. [є] 🕃Прпⷣбныхъ ѻ҆тє́цъ на́шихъ,  па́вла ѳиве́йскагѡ, и҆ і҆ѡа́нна кꙋ́щника. 
ѕ҃і. [д] 🕃 Поклоне́нїе честны́хъ вери́гъ  ст҃а́гѡ и҆ всехва́льнагѡ а҆пⷭ҇ла петра̀. 
Разрѣше́нїе вїна̀ и҆ є҆ле́а. 
з҃і. [г] 🕂 Прпⷣбнагѡ и҆ бг҃оно́снагѡ ѻ҆тца̀  на́шегѡ а҆нтѡ́нїа вели́кагѡ. 
Пра́здникъ и҆ разрѣше́нїе вїна̀ и҆ є҆ле́а. 
[зрѝ] Де́нь и҆́мать часѡ́въ ѳ҃, а҆ но́щь є҃і. 
и҃і. [в] 🕃 И҆̀же во ст҃ы́хъ ѻ҆тє́цъ  на́шихъ а҆рхїепⷭ҇кпѡвъ а҆леѯандрі́йскихъ, а҆ѳана́сїа  и҆ кѷрі́лла. 
Пра́здникъ, и҆ разрѣше́нїе вїна̀ и҆ є҆ле́а. 
ѳ҃і. [а] 🕃 Прпⷣбнагѡ ѻ҆тца̀ на́шегѡ  мака́рїа є҆гѵ́птѧнина: 
И҆ ѡ҆брѣ́тенїе чⷭ҇тны́хъ моще́й са́ввы  стороже́вскагѡ. 
к҃. [з] 🕁 Прпⷣбнагѡ и҆ бг҃оно́снагѡ ѻ҆тца̀  на́шегѡ є҆ѵѳѵ́мїа вели́кагѡ. 
Пра́здникъ, и҆ разрѣше́нїе вїна̀ и҆ є҆ле́а. 
к҃а. [ѕ] Прпⷣбнагѡ ѻ҆тца̀ на́шегѡ маѯі́ма  и҆сповѣ́дника: 
И҆ ст҃а́гѡ мч҃нка неофѵ́та: 
И҆ ст҃ы́хъ мч҃нкѡвъ: є҆ѵге́нїа, кані́дїа,  оу҆алерїа́на и҆ а҆кѵ́лы. 
к҃в. [є] Ст҃а́гѡ а҆пⷭ҇ла тїмоѳе́а: 
И҆ ст҃а́гѡ прпⷣбномч҃нка а҆наста́сїа  пе́рсскагѡ. 
Разрѣше́нїе вїна̀ и҆ є҆ле́а. 
(л. ск҃а) 
к҃г. [д] Ст҃а́гѡ сщ҃енномч҃нка кли́мента,  є҆пⷭ҇кпа а҆гкѵ́рскагѡ: 
И҆ ст҃а́гѡ мч҃нка а҆гаѳагге́ла. 
к҃д. [г] Прпⷣбныѧ ма́тере на́шеѧ ѯе́нїи. 
к҃є. [в] 🕂 И҆́же во ст҃ы́хъ ѻ҆тца̀ на́шегѡ  григо́рїа, а҆рхїепⷭ҇кпа кѡнстанті́нѧ гра́да,  бг҃осло́ва. 
Пра́здникъ, и҆ разрѣше́нїе вїна̀ и҆ є҆ле́а. 
к҃ѕ. [а] Прпⷣбнагѡ ѻ҆тца̀ на́шегѡ  ѯенофѡ́нта, и҆ дрꙋжи́ны є҆гѡ̀. 
к҃з. [з] 🕂 Пренесе́нїе моще́й во ст҃ы́хъ ѻ҆тца̀  на́шегѡ і҆ѡа́нна златоꙋ́стагѡ. 
Пра́здникъ, и҆ разрѣше́нїе вїна̀ и҆ є҆ле́а. 
к҃и. [ѕ] 🕃 Прпⷣбнагѡ ѻ҆тца̀ на́шегѡ  є҆фре́ма сѵ́рїна: 
Въ то́йже де́нь па́мѧть прпⷣбнагѡ ѻ҆тца̀ на́шегѡ,  ѳеодо́сїа то́темскагѡ, сп҃сосꙋмо́рина монастырѧ̀  нача́льника и҆ ѡ҆снова́телѧ, новоѧвле́ннагѡ  чꙋдотво́рца. 
к҃ѳ. [є] 🕃 Пренесе́нїе моще́й ст҃а́гѡ  сщ҃енномч҃нка і҆гна́тїа бг҃оно́сца. 
л҃. [д] Ст҃а́гѡ сщ҃енномч҃нка і҆пполѵ́та, па́пы  ри́мскагѡ: 
🕁 И҆ и҆̀же во ст҃ы́хъ ѻ҆тє́цъ на́шихъ и҆  вели́кихъ і҆ера́рхѡвъ, васі́лїа вели́кагѡ,  григо́рїа бг҃осло́ва и҆ і҆ѡа́нна златоꙋ́стагѡ. 
Пра́здникъ, и҆ разрѣше́нїе вїна̀ и҆ є҆ле́а. 
л҃а. [г] 🕃 Ст҃ы́хъ чꙋдотво́рцєвъ и҆  безсре́бренникѡвъ, кѵ́ра и҆ і҆ѡа́нна: 
🕃 И҆ па́мѧть во ст҃ы́хъ ѻ҆тца̀ на́шегѡ  нїки́ты є҆пⷭ҇кпа, новгоро́дскагѡ чꙋдотво́рца. 
(л. ск҃а ѡ҆б.) 
Мѣ́сѧцъ феврꙋа́рїй. 
а҃. [в] 🕃 Предпра́зднство срѣ́тенїѧ гдⷭ҇а  бг҃а и҆ сп҃са на́шегѡ і҆и҃са хрⷭ҇та̀: 
И҆ ст҃а́гѡ мч҃нка трѵ́фѡна. 
в҃. [а] 🕀 Срѣ́тенїе гдⷭ҇а бг҃а и҆ сп҃са на́шегѡ  і҆и҃са хрⷭ҇та̀. 
Пра́здникъ, и҆ разрѣше́нїе ры́бы. 
[зрѝ] Де́нь и҆́мать часѡ́въ і҃, а҆ но́щь д҃і. 
г҃. [з] 🕃 Ст҃а́гѡ и҆ првⷣнагѡ  сѷмеѡ́на бг҃опрїи́мца, и҆ а҆́нны прⷪ҇ро́чицы. 
д҃. [ѕ] Прпⷣбнагѡ ѻ҆тца̀ на́шегѡ і҆сі́дѡра  пилꙋсїѡ́тскагѡ: 
🕃 И҆ ст҃а́гѡ бл҃говѣ́рнагѡ вели́кагѡ кн҃зѧ  геѡ́ргїа: 
🕃 И҆ прпⷣбнагѡ ѻ҆тца̀ на́шегѡ кѷрі́лла,  новоезе́рскагѡ чꙋдотво́рца. 
є҃. [а] Ст҃ы́ѧ мч҃нцы а҆га́ѳїи: 
И҆ преставле́нїе ст҃а́гѡ ѳеодо́сїа, а҆рхїепⷭ҇кпа  черни́говскагѡ, чꙋдотво́рца. 
ѕ҃. [д] Прпⷣбнагѡ ѻ҆тца̀ на́шегѡ вꙋко́ла,  є҆пⷭ҇кпа смѵ́рнскагѡ. 
з҃. [г] Прпⷣбнагѡ ѻ҆тца̀ на́шегѡ парѳе́нїа,  є҆пⷭ҇кпа ламѱакі́йскагѡ: 
И҆ прпⷣбнагѡ ѻ҆тца̀ на́шегѡ лꙋкѝ, и҆́же во  є҆лла́дѣ. 
(л. ск҃в) 
и҃. [в] 🕃 Ст҃а́гѡ великомч҃нка ѳео́дѡра  страти́лата: 
И҆ ст҃а́гѡ прⷪ҇ро́ка заха́рїи серпови́дца. 
Разрѣше́нїе вїна̀ и҆ є҆ле́а. 
ѳ҃. [а] Ст҃а́гѡ мч҃нка нїки́фора: 
Въ се́й де́нь ѿдае́тсѧ пра́здникъ срѣ́тенїѧ. 
і҃. [з] Ст҃а́гѡ мч҃нка харала́мпїа. 
а҃і. [ѕ] Ст҃а́гѡ сщ҃енномч҃нка вла́сїа: 
Разрѣше́нїе вїна̀ и҆ є҆ле́а: 
🕃 И҆ па́мѧть прпⷣбнагѡ ѻ҆тца̀ на́шегѡ  дими́трїа, прилꙋ́цкагѡ чꙋдотво́рца: 
🕃 И҆ преставле́нїе ст҃а́гѡ бл҃говѣ́рнагѡ  вели́кагѡ кн҃зѧ все́волода, нарече́ннагѡ во ст҃о́мъ  кр҃ще́нїи гаврїи́ла, псковска́гѡ чꙋдотво́рца. 
в҃і. [є] И҆́же во ст҃ы́хъ ѻ҆тца̀ на́шегѡ  меле́тїа, а҆рхїепⷭ҇кпа а҆нтїохі́и вели́кїѧ: 
🕂 И҆ и҆́же во ст҃ы́хъ ѻ҆тца̀ на́шегѡ  а҆леѯі́а, митрополі́та всеѧ̀ рѡссі́и,  чꙋдотво́рца. 
г҃і. [д] Прпⷣбнагѡ ѻ҆тца̀ на́шегѡ  мартїнїа́на. 
д҃і. [г] Прпⷣбнагѡ ѻ҆тца̀ на́шегѡ  а҆ѵѯе́нтїа: 
🕂 И҆ прпⷣбнагѡ ѻ҆тца̀ на́шегѡ кѡнстанті́на  фїло́софа, въ мні́сѣхъ кѷрі́лла, оу҆чи́телѧ  слове́нскагѡ. 
є҃і. [в] Ст҃а́гѡ а҆пⷭ҇ла ѻ҆ни́сїма. 
ѕ҃і. [а] Ст҃а́гѡ мч҃нка памфі́ла, и҆ и҆̀же съ  ни́мъ. 
(л. ск҃в ѡ҆б.) 
з҃і. [з] 🕃 Ст҃а́гѡ великомч҃нка  ѳео́дѡра тѵ́рѡна: 
Разрѣше́нїе вїна̀ и҆ є҆ле́а. 
и҃і. [ѕ] И҆́же во ст҃ы́хъ ѻ҆тца̀ на́шегѡ  льва̀ па́пы ри́мскагѡ. 
[зрѝ] Де́нь и҆́мать часѡ́въ а҃і, а҆ но́щь г҃і. 
ѳ҃і. [є] Ст҃а́гѡ а҆пⷭ҇ла а҆рхі́ппа. 
к҃. [д] Прпⷣбнагѡ ѻ҆тца̀ на́шегѡ льва̀,  є҆пⷭ҇кпа ката́нскагѡ. 
к҃а. [г] Прпⷣбнагѡ ѻ҆тца̀ на́шегѡ тїмоѳе́а,  и҆́же въ сѷмво́лѣхъ: 
И҆ и҆́же во ст҃ы́хъ ѻ҆тца̀ на́шегѡ  є҆ѵста́ѳїа, а҆рхїепⷭ҇кпа а҆нтїохі́йскагѡ. 
к҃в. [в] Ѡ҆брѣ́тенїе честны́хъ моще́й ст҃ы́хъ  мч҃нкъ, и҆̀же во є҆ѵге́нїи. 
к҃г. [а] Ст҃а́гѡ сщ҃енномч҃нка полѷка́рпа,  є҆пⷭ҇кпа смѵ́рнскагѡ. 
к҃д. [з] 🕂 Пе́рвое и҆ второ́е ѡ҆брѣ́тенїе  чⷭ҇тны́ѧ главы̀ прⷣте́чевы. 
Разрѣше́нїе вїна̀ и҆ є҆ле́а. 
к҃є. [ѕ] И҆́же во ст҃ы́хъ ѻ҆тца̀ на́шегѡ  тара́сїа, а҆рхїепⷭ҇кпа кѡнстанті́нѧ гра́да. 
к҃ѕ. [є] И҆́же во ст҃ы́хъ ѻ҆тца̀ на́шегѡ  порфѵ́рїа, а҆рхїепⷭ҇кпа га́зскагѡ. 
(л. ск҃г) 
к҃з. [д] Прпⷣбнагѡ ѻ҆тца̀ на́шегѡ и҆  и҆сповѣ́дника проко́пїа декаполі́та. 
к҃и. [г] Прпⷣбнагѡ ѻ҆тца̀ на́шегѡ и҆  и҆сповѣ́дника васі́лїа, спо́стника ст҃а́гѡ  проко́пїа. 
к҃ѳ. [в] Прпⷣбнагѡ ѻ҆тца̀ на́шегѡ кассїа́на  ри́млѧнина. 
(л. ск҃г ѡ҆б.) 
Мѣ́сѧцъ ма́ртъ. 
а҃. [г] Ст҃ы́ѧ прпⷣбномч҃нцы є҆ѵдокі́и. 
в҃. [в] Ст҃а́гѡ сщ҃енномч҃нка ѳеодо́та,  є҆пⷭ҇кпа кѷрині́йскагѡ: 
🕃 И҆ преставле́нїе и҆́же во ст҃ы́хъ ѻ҆тца̀  на́шегѡ а҆рсе́нїа, є҆пⷭ҇кпа тверска́гѡ. 
г҃. [а] Ст҃ы́хъ мч҃нкъ, є҆ѵтро́пїа, и҆  дрꙋжи́ны є҆гѡ̀, клеоні́ка и҆ васїлі́ска. 
д҃. [з] Прпⷣбнагѡ ѻ҆тца̀ на́шегѡ гера́сїма,  и҆́же на і҆ѻрда́нѣ. 
є҃. [ѕ] Ст҃а́гѡ мч҃нка ко́нѡна. 
ѕ҃. [є] Ст҃ы́хъ м҃в мч҃нкъ и҆̀же во  а҆ммѡрі́и. 
[зрѝ] Де́нь и҆́мать часѡ́въ в҃і, и҆ но́щь в҃і. 
з҃. [д] Ст҃ы́хъ сщ҃енномч҃нкъ, въ херсѡ́нѣ  є҆пⷭ҇кпствовавшихъ: васі́лїа, є҆фре́ма, капі́тѡна,  є҆ѵге́нїа, є҆ѵѳе́рїа и҆ про́чихъ. 
и҃. [г] Прпⷣбнагѡ ѻ҆тца̀ на́шегѡ и҆  и҆сповѣ́дника ѳеофѷла́кта, є҆пⷭ҇кпа  нїкомиді́йскагѡ. 
ѳ҃. [в] 🕂 Ст҃ы́хъ м҃ мꙋ́чєникъ, въ  севасті́йскомъ є҆́зерѣ мꙋ́чившихсѧ. 
Пра́здникъ, и҆ разрѣше́нїе вїна̀ и҆ є҆ле́а. 
(л. ск҃д) 
і҃. [а] Ст҃а́гѡ мч҃нка кодра́та, и҆ дрꙋжи́ны  є҆гѡ̀. 
а҃і. [з] И҆́же во ст҃ы́хъ ѻ҆тца̀ на́шегѡ  сѡфро́нїа, патрїа́рха і҆ерⷭ҇ли́мскагѡ: 
🕃 И҆ преставле́нїе и҆́же во ст҃ы́хъ ѻ҆тца̀  на́шегѡ є҆ѵѳѵ́мїа а҆рхїепⷭ҇кпа, новгоро́дскагѡ  чꙋдотво́рца. 
в҃і. [ѕ] Прпⷣнагѡ ѻ҆тца̀ на́шегѡ и҆  и҆сповѣ́дника ѳеофа́на сїгрїа́нскагѡ. 
г҃і. [є] Пренесе́нїе моще́й, и҆́же во ст҃ы́хъ  ѻ҆тца̀ на́шегѡ нїки́фора, патрїа́рха царѧгра́да. 
д҃і. [д] Прпⷣбнагѡ ѻ҆тца̀ на́шегѡ  венеді́кта. 
є҃і. [г] Ст҃а́гѡ мч҃нка а҆га́пїа, и҆ съ  ни́мъ ѕ҃ мꙋ́чєникъ. 
ѕ҃і. [в] Ст҃ы́хъ мч҃нкъ, саві́на и҆ па́пы. 
з҃і. [а] Прпⷣбнагѡ ѻ҆тца̀ на́шегѡ а҆леѯі́а  чл҃вѣ́ка бж҃їѧ: 
🕃 И҆ прпⷣбнагѡ ѻ҆тца̀ на́шегѡ мака́рїа  и҆гꙋ́мена колѧ́зинскагѡ, чꙋдотво́рца. 
и҃і. [з] И҆́же во ст҃ы́хъ ѻ҆тца̀ на́шегѡ  кѷрі́лла, а҆рхїепⷭ҇кпа і҆ерⷭ҇ли́мскагѡ. 
ѳ҃і. [ѕ] Ст҃ы́хъ мч҃нкъ, хрѷса́нѳа и҆  да́рїи. 
к҃. [є] Прпⷣбныхъ ѻ҆тє́цъ на́шихъ, во  ѻ҆би́тели ст҃а́гѡ са́ввы оу҆бїе́нныхъ. 
к҃а. [д] Прпⷣбнагѡ ѻ҆тца̀ на́шегѡ и҆  и҆сповѣ́дника і҆а́кѡва є҆пⷭ҇кпа. 
(л. ск҃д ѡ҆б.) 
к҃в. [г] Ст҃а́гѡ сщ҃енномч҃нка васі́лїа,  пресвѵ́тера а҆гкѵ́рскїѧ цр҃кве. 
[зрѝ] Де́нь и҆́мать часѡ́въ г҃і, а҆ но́щь а҃і. 
к҃г. [в] Ст҃а́гѡ прпⷣбномч҃нка ні́кѡна, и҆  двꙋ̀ стꙋ̀ оу҆чени̑къ є҆гѡ̀ съ ни́мъ мꙋ́чившихсѧ. 
к҃д. [а] 🕃 Предпра́зднство бл҃говѣ́щенїѧ  прест҃ы́ѧ бцⷣы: 
И҆ прпⷣбнагѡ ѻ҆тца̀ на́шегѡ заха́рїи: 
И҆ и҆́же во ст҃ы́хъ ѻ҆тца̀ на́шегѡ а҆рте́мїа,  є҆пⷭ҇кпа ѳессалоні́тскагѡ. 
к҃є. [з] 🕀 Бл҃говѣ́щенїе прест҃ы́ѧ влⷣчцы  на́шеѧ бцⷣы, и҆ приснодв҃ы мр҃і́и. 
Пра́здникъ, и҆ разрѣше́нїе ры́бы, а҆́ще слꙋчи́тсѧ  кромѣ̀ вели́кїѧ седми́цы. 
к҃ѕ. [ѕ] Собо́ръ а҆рхїстрати́га гаврїи́ла. 
Разрѣше́нїе вїна̀ и҆ є҆ле́а. 
к҃з. [є] Ст҃ы́ѧ ма́тере на́шеѧ матрѡ́ны  селꙋ́нскїѧ. 
к҃и. [д] Прпⷣбнагѡ ѻ҆тца̀ на́шегѡ і҆ларїѡ́на  но́вагѡ: 
И҆ прпⷣбнагѡ стефа́на чꙋдотво́рца. 
к҃ѳ. [г] Прпⷣбнагѡ ѻ҆тца̀ на́шегѡ ма́рка,  є҆пⷭ҇кпа а҆реѳꙋсі́йскагѡ, и҆ кѷрі́лла дїа́кона, и҆  и҆ны́хъ при і҆ꙋлїа́нѣ мꙋчи́телѣ пострада́вшихъ. 
л҃. [в] Прпⷣбнагѡ ѻ҆тца̀ на́шегѡ і҆ѡа́нна,  списа́телѧ лѣ́ствицы. 
л҃а. [а] Прпⷣбнагѡ и҆ чꙋдотво́рца ѵ҆па́тїа,  є҆пⷭ҇кпа га́ггрскагѡ. 
(л. ск҃є) 
Мѣ́сѧцъ а҆прі́лїй. 
а҃. [з] Прпⷣбныѧ ма́тере на́шеѧ марі́и  є҆гѵ́птѧныни: 
🕃 И҆ преставле́нїе прпⷣбнагѡ ѻ҆тца̀ на́шегѡ  є҆ѵѳѵ́мїа, сꙋ́ждальскагѡ чꙋдотво́рца. 
в҃. [ѕ] Прпⷣбнагѡ ѻ҆тца̀ на́шегѡ ті́та  чꙋдотво́рца. 
г҃. [є] Прпⷣбнагѡ ѻ҆тца̀ на́шегѡ и҆  и҆сповѣ́дника нїки́ты, и҆гꙋ́мена ѻ҆би́тели  мидїкі́йскїѧ. 
д҃. [д] Прпⷣбныхъ ѻ҆тє́цъ на́шихъ, і҆ѡ́сифа  пѣснопи́сца, и҆ геѡ́ргїа, и҆́же въ мале́и. 
є҃. [г] Ст҃ы́хъ мч҃нкъ, ѳеодꙋ́ла и҆  а҆гаѳопо́да, и҆ и҆̀же съ ни́ми. 
ѕ҃. [в] И҆́же во ст҃ы́хъ ѻ҆тца̀ на́шегѡ  є҆ѵтѵ́хїа, а҆рхїепⷭ҇кпа кѡнстанті́нѧ гра́да: 
🕂 И҆ и҆́же во ст҃ы́хъ ѻ҆тца̀ на́шегѡ  меѳо́дїа, а҆рхїепⷭ҇кпа мора́вскагѡ. 
з҃. [а] Прпⷣбнагѡ ѻ҆тца̀ на́шегѡ геѡ́ргїа,  є҆пⷭ҇кпа мїтѷли́нскагѡ. 
[зрѝ] Де́нь и҆́мать часѡ́въ д҃і, а҆ но́щь і҃. 
и҃. [з] Ст҃ы́хъ а҆пⷭ҇лъ: и҆рѡдїѡ́на, а҆га́ва,  а҆сѷгкрі́та, рꙋ́фа, фле́гонта и҆ є҆́рма, и҆ и҆̀же съ  ни́ми. 
(л. ск҃є ѡ҆б.) 
ѳ҃. [ѕ] Ст҃а́гѡ мч҃нка є҆ѵѱѵ́хїа. 
і҃. [є] Ст҃ы́хъ мч҃нкъ, тере́нтїа и҆  помпиі́а, и҆ и҆̀же съ ни́ми. 
а҃і. [д] Ст҃а́гѡ сщ҃енномч҃нка а҆нтѵ́пы,  є҆пⷭ҇кпа перга́ма а҆сі́йскагѡ. 
в҃і. [г] Прпⷣбнагѡ ѻ҆тца̀ на́шегѡ и҆  и҆сповѣ́дника васі́лїа, є҆пⷭ҇кпа парі́йскагѡ. 
г҃і. [в] Ст҃а́гѡ сщ҃енномч҃нка а҆рте́мона. 
д҃і. [а] И҆́же во ст҃ы́хъ ѻ҆тца̀ на́шегѡ и҆  и҆сповѣ́дника марті́на, па́пы ри́мскагѡ. 
є҃і. [з] Ст҃ы́хъ а҆пⷭ҇лъ, а҆рїста́рха, пꙋ́да  и҆ трофі́ма. 
ѕ҃і. [ѕ] Ст҃ы́хъ мч҃нцъ: а҆га́пїи, і҆ри́ны и҆  хїоні́и. 
з҃і. [є] Прпⷣбнагѡ ѻ҆тца̀ на́шегѡ  сѷмеѡ́на, и҆́же въ персі́дѣ: 
И҆ прпⷣбнагѡ а҆ка́кїа, є҆пⷭ҇кпа  мелїті́йскагѡ: 
🕃 И҆ преставле́нїе прпⷣбнагѡ ѻ҆тца̀ на́шегѡ  зѡсі́мы и҆гꙋ́мена, солове́цкагѡ чꙋдотво́рца. 
и҃і. [д] Прпⷣбнагѡ ѻ҆тца̀ на́шегѡ і҆ѡа́нна,  оу҆ч҃нка̀ ст҃а́гѡ григо́рїа декаполі́та. 
ѳ҃і. [г] Прпⷣбнагѡ ѻ҆тца̀ на́шегѡ і҆ѡа́нна  ветхопеще́рника. 
к҃. [в] Прпⷣбнагѡ ѻ҆тца̀ на́шегѡ ѳео́дѡра  трїхи́ны. 
(л. ск҃ѕ) 
к҃а. [а] Ст҃а́гѡ сщ҃енномч҃нка і҆аннꙋа́рїа  є҆пⷭ҇кпа, и҆ и҆̀же съ ни́мъ: 
И҆ ст҃а́гѡ сщ҃енномч҃нка ѳео́дѡра, и҆́же въ  пергі́и. 
к҃в. [з] Прпⷣбнагѡ ѻ҆тца̀ на́шегѡ ѳео́дѡра  сѷкеѡ́та: 
И҆ пренесе́нїе чтⷭ҇ны́хъ моще́й ст҃а́гѡ  бл҃говѣ́рнагѡ вели́кагѡ кн҃зѧ все́волода,  нарече́ннагѡ во ст҃о́мъ кр҃ще́нїи гаврїи́ла. 
к҃г. [ѕ] 🕁 Ст҃а́гѡ сла́внагѡ великомч҃нка,  побѣдоно́сца и҆ чꙋдотво́рца геѡ́ргїа: 
И҆ ст҃ы́ѧ мч҃нцы цари́цы а҆леѯа́ндры. 
Пра́здникъ, и҆ разрѣше́нїе вїна̀ и҆ є҆ле́а. 
[зрѝ] Де́нь и҆́мать часѡ́въ є҃і, а҆ но́щь ѳ҃. 
к҃д. [є] Ст҃а́гѡ мч҃нка са́ввы стратила́та. 
к҃є. [д] 🕂 Ст҃а́гѡ а҆пⷭ҇ла и҆ є҆ѵⷢ҇лі́ста  ма́рка. 
Пра́здникъ, и҆ разрѣше́нїе вїна̀ и҆ є҆ле́а. 
к҃ѕ. [г] Ст҃а́гѡ сщ҃енномч҃нка васі́лїа,  є҆пⷭ҇кпа а҆масі́йскагѡ: 
🕃 И҆ и҆́же во ст҃ы́хъ ѻ҆тца̀ на́шегѡ  стефа́на, є҆пⷭ҇кпа пе́рмскагѡ. 
к҃з. [в] 🕃 Ст҃а́гѡ сщ҃енномч҃нка  сѷмеѡ́на, є҆пⷭ҇кпа і҆ерⷭ҇ли́мскагѡ, сро́дника  гдⷭ҇нѧ по пло́ти. 
к҃и. [а] Ст҃ы́хъ а҆пⷭ҇лъ, і҆а́сѡна и҆  сѡсїпа́тра: 
И҆ ст҃ы́хъ мч҃нкъ: да́ды, маѯі́ма и҆  кїнтїлїа́на. 
(л. ск҃ѕ ѡ҆б.) 
к҃ѳ. [з] Ст҃ы́хъ мч҃нкъ девѧтѝ, и҆̀же въ  кѵ́зїцѣ: 
И҆ прпⷣбнагѡ ѻ҆тца̀ на́шегѡ ме́мнона  чꙋдотво́рца. 
л҃. [ѕ] 🕂 Ст҃а́гѡ а҆пⷭ҇ла і҆а́кѡва, бра́та  ст҃а́гѡ і҆ѡа́нна бг҃осло́ва. 
Разрѣше́нїе вїна̀ и҆ є҆ле́а. 
(л. ск҃з) 
Мѣ́сѧцъ ма́їй. 
а҃. [є] 🕃 Ст҃а́гѡ прⷪ҇ро́ка і҆еремі́и: 
И҆ преставле́нїе прпⷣбнагѡ ѻ҆тца̀ на́шегѡ  пафнꙋ́тїа, бо́ровскагѡ чꙋдотво́рца. 
в҃. [д] 🕃 Пренесе́нїе моще́й и҆́же во  ст҃ы́хъ ѻ҆тца̀ на́шегѡ а҆ѳана́сїа вели́кагѡ,  патрїа́рха а҆леѯандрі́йскагѡ. 
Разрѣше́нїе вїна̀ и҆ є҆ле́а. 
г҃. [г] Ст҃ы́хъ мч҃нкъ, тїмоѳе́а и҆ ма́ѵры: 
🕂 И҆ преставле́нїе прпⷣбнагѡ ѻ҆тца̀ на́шегѡ  ѳеодо́сїа, ѻ҆́бщагѡ житїѧ̀ нача́льника въ  рѡссі́йстѣй землѝ, и҆гꙋ́мена бы́вша честны́ѧ ѻ҆би́тели  пече́рскїѧ, ꙗ҆́же въ кі́евѣ. 
д҃. [в] Ст҃ы́ѧ прпⷣбномч҃нцы пелагі́и, ꙗ҆́же  ѿ та́рса. 
є҃. [а] Ст҃ы́ѧ и҆ сла́вныѧ мч҃нцы і҆ри́ны. 
ѕ҃. [з] Ст҃а́гѡ и҆ првⷣнагѡ і҆́ѡва  многострада́льнагѡ. 
з҃. [ѕ] 🕃 Воспомина́нїе на небесѝ  ꙗ҆́вльшагѡсѧ зна́менїѧ чтⷭ҇на́гѡ и҆ животворѧ́щагѡ  крⷭ҇та̀, во ст҃о́мъ гра́дѣ і҆ерⷭ҇ли́мѣ, въ г҃ ча́съ  днѐ, при царѣ̀ кѡнста́нтїи, сы́нѣ вели́кагѡ  кѡнстанті́на: 
И҆ па́мѧть ст҃а́гѡ мч҃нка а҆ка́кїа. 
и҃. [є] 🕁 Ст҃а́гѡ сла́внагѡ и҆ всехва́льнагѡ  а҆пⷭ҇ла и҆ є҆ѵⷢ҇лі́ста і҆ѡа́нна бг҃осло́ва: 
(л. ск҃з ѡ҆б.) 
И҆ прпⷣбнагѡ ѻ҆тца̀ на́шегѡ а҆рсе́нїа  вели́кагѡ. 
Пра́здникъ, и҆ разрѣше́нїе вїна̀ и҆ є҆ле́а. 
ѳ҃. [д] Ст҃а́гѡ прⷪ҇ро́ка и҆са́їи: 
И҆ ст҃а́гѡ мч҃нка хрїстофо́ра: 
🕂 И҆ пренесе́нїе честны́хъ моще́й, и҆́же во  ст҃ы́хъ ѻ҆тца̀ на́шегѡ нїкола́а чꙋдотво́рца, ѿ  мѵ́ръ въ ба́ръ гра́дъ. 
[зрѝ] Де́нь и҆́мать часѡ́въ ѕ҃і, а҆ но́щь и҃. 
і҃. [г] 🕂 Ст҃а́гѡ а҆пⷭ҇ла сі́мѡна зилѡ́та. 
а҃і. [в] Ѡ҆бновле́нїе царѧгра́да: 
И҆ ст҃а́гѡ сщ҃енномч҃нка мѡкі́а: 
🕁 И҆ и҆̀же во ст҃ы́хъ ѻ҆тє́цъ на́шихъ,  равноапⷭ҇льныхъ меѳо́дїа и҆ кѷрі́лла, оу҆чи́телей  слове́нскихъ. 
Пра́здникъ, и҆ разрѣше́нїе вїна̀ и҆ є҆ле́а. 
в҃і. [а] И҆̀же во ст҃ы́хъ ѻ҆тє́цъ на́шихъ,  є҆пїфа́нїа є҆пⷭ҇кпа кѵ́прскагѡ, и҆ ге́рмана,  патрїа́рха кѡнстанті́нѧ гра́да. 
г҃і. [з] Ст҃ы́ѧ мч҃нцы глѷке́рїи. 
д҃і. [ѕ] 🕃 Ст҃а́гѡ мч҃нка і҆сі́дѡра: 
И҆ ст҃а́гѡ і҆сі́дѡра хрⷭ҇та̀ ра́ди  ю҆ро́дивагѡ, росто́вскагѡ чꙋдотво́рца. 
є҃і. [є] 🕃 Прпⷣбнагѡ ѻ҆тца̀ на́шегѡ  пахѡ́мїа вели́кагѡ: 
Разрѣше́нїе вїна̀ и҆ є҆ле́а. 
🕃 И҆ и҆́же во ст҃ы́хъ ѻ҆тца̀ на́шегѡ  и҆са́їи є҆пⷭ҇кпа, росто́вскагѡ чꙋдотво́рца. 
🕃 Въ то́йже де́нь оу҆бїе́нїе бл҃говѣ́рнагѡ  цр҃е́вича кн҃зѧ дими́трїа, моско́вскагѡ и҆ всеѧ̀  рѡссі́и чꙋдотво́рца. 
(л. ск҃и) 
ѕ҃і. [д] Прпⷣбнагѡ ѻ҆тца̀ на́шегѡ ѳео́дѡра  ѡ҆сщ҃е́ннагѡ, оу҆ченика̀ ст҃а́гѡ пахѡ́мїа: 
🕃 И҆ прпⷣбнагѡ ѻ҆тца̀ на́шегѡ є҆фре́ма  переко́мскагѡ, новгоро́дскагѡ чꙋдотво́рца. 
з҃і. [г] Ст҃а́гѡ а҆пⷭ҇ла а҆ндроні́ка, и҆  и҆̀же съ ни́мъ. 
и҃і. [в] Ст҃а́гѡ мч҃нка ѳеодо́та, и҆́же во  а҆гкѵ́рѣ: 
И҆ ст҃ы́хъ мч҃нкъ, петра̀, дїонѵ́сїѧ и҆ и҆̀же  съ ни́ми: 
И҆ ст҃ы́хъ седмѝ дѣ́въ. 
ѳ҃і. [а] Ст҃а́гѡ сщ҃енномч҃нка патрїкі́а,  є҆пⷭ҇кпа прꙋ́сскагѡ, и҆̀же съ ни́мъ: 
🕃 И҆ прпⷣбнагѡ ѻ҆тца̀ на́шегѡ корни́лїа  чꙋдотво́рца коме́льскагѡ. 
к҃. [з] Ст҃а́гѡ мч҃нка ѳалале́а: 
🕃 И҆ ѡ҆брѣ́тенїе чтⷭ҇ны́хъ моще́й и҆́же во  ст҃ы́хъ ѻ҆тца̀ на́шегѡ а҆леѯі́а митрополі́та  кі́евскагѡ и҆ всеѧ̀ рѡссі́и чꙋдотво́рца. 
к҃а. [ѕ] 🕂 Ст҃ы́хъ вели́кихъ царе́й и҆  равноапⷭ҇лѡвъ, кѡнстанті́на и҆ є҆ле́ны: 
Пра́здникъ, и҆ разрѣше́нїе вїна̀ и҆ є҆ле́а. 
🕂 Въ то́йже де́нь пра́зднꙋемъ срѣ́тенїе  чꙋдотво́рныѧ і҆кѡ́ны прест҃ы́ѧ бцⷣы влади́мїрскїѧ. 
🕃 Въ то́йже де́нь па́мѧть ст҃а́гѡ  бл҃говѣ́рнагѡ кн҃зѧ кѡнстанті́на, и҆ ча̑дъ є҆гѡ̀  мїхаи́ла и҆ ѳео́дѡра, мꙋ́ромскихъ чꙋдотво́рцєвъ. 
к҃в. [є] Ст҃а́гѡ мч҃нка васїлі́ска. 
к҃г. [д] Прпⷣбнагѡ ѻ҆тца̀ на́шегѡ и҆  и҆сповѣ́дника мїхаи́ла, є҆пⷭ҇кпа сѷна́дскагѡ: 
(л. ск҃и ѡ҆б.) 
🕃 И҆ ѡ҆брѣ́тенїе чтⷭ҇ны́хъ моще́й и҆́же во  ст҃ы́хъ ѻ҆тца̀ на́шегѡ лео́нтїа є҆пⷭ҇кпа,  росто́вскагѡ чꙋдотво́рца. 
к҃д. [г] 🕃 Прпⷣбнагѡ ѻ҆тца̀ на́шегѡ  сѷмеѡ́на сто́лпника, и҆́же на ди́внѣй горѣ̀: 
Разрѣше́нїе вїна̀ и҆ є҆ле́а. 
🕃 И҆ преставле́нїе прпⷣбнагѡ ѻ҆тца̀ на́шегѡ  нїки́ты сто́лпника, переасла́вскагѡ чꙋдотво́рца. 
к҃є. [в] 🕂 Тре́тїе ѡ҆брѣ́тенїе чⷭ҇тны́ѧ главы̀  чⷭ҇тна́гѡ и҆ сла́внагѡ прⷪ҇ро́ка и҆ прⷣте́чи,  крⷭ҇ти́телѧ гдⷭ҇нѧ і҆ѡа́нна. 
Разрѣше́нїе вїна̀ и҆ є҆ле́а. 
[зрѝ] Де́нь и҆́мать часѡ́въ з҃і, а҆ но́щь з҃. 
к҃ѕ. [а] Ст҃а́гѡ а҆пⷭ҇ла ка́рпа, є҆ди́нагѡ  ѿ седми́десѧти: 
🕃 И҆ ст҃а́гѡ великомч҃нка геѡ́ргїа  но́вагѡ, пострада́вшагѡ ѿ безбо́жнагѡ царѧ̀ сели́ма  тꙋ́рскагѡ. 
к҃з. [з] Ст҃а́гѡ сщ҃енномч҃нка ѳерапо́нта: 
🕃 И҆ ѡ҆брѣ́тенїе моще́й прпⷣбнагѡ ѻ҆тца̀  на́шегѡ ні́ла, и҆́же на є҆́зерѣ селиге́рѣ, на  ѻ҆́стровѣ зово́момъ столобно́е, но́вагѡ чꙋдотво́рца. 
к҃и. [ѕ] Прпⷣбнагѡ ѻ҆тца̀ на́шегѡ нїки́ты,  є҆пⷭ҇кпа халкидо́нскагѡ: 
🕃 И҆ и҆́же во ст҃ы́хъ ѻ҆тца̀ на́шегѡ  і҆гна́тїа є҆пⷭ҇кпа, росто́вскагѡ чꙋдотво́рца. 
к҃ѳ. [є] Ст҃ы́ѧ прпⷣбномч҃нцы ѳеодо́сїи  дѣ́вы: 
🕃 Въ то́йже де́нь преставле́нїе ст҃а́гѡ  бл҃же́ннагѡ і҆ѡа́нна, хрⷭ҇та̀ ра́ди ю҆ро́дивагѡ,  оу҆́стюжскагѡ чꙋдотво́рца. 
л҃. [д] Прпⷣбнагѡ ѻ҆тца̀ на́шегѡ і҆саа́кїа  далма́тскагѡ. 
л҃а. [г] Ст҃а́гѡ а҆пⷭ҇ла є҆рмі́а: 
И҆ ст҃а́гѡ мч҃нка є҆рме́а. 
(л. ск҃ѳ) 
Мѣ́сѧцъ і҆ꙋ́нїй. 
а҃. [в] Ст҃а́гѡ мч҃нка і҆ꙋсті́на фїлосо́фа: 
И҆ дрꙋга́гѡ мч҃нка і҆ꙋсті́на, и҆ и҆̀же съ  ни́ми: 
🕃 И҆ прпⷣбнагѡ ѻ҆тца̀ на́шегѡ дїонѵ́сїа  глꙋши́цкагѡ. 
в҃. [а] И҆́же во ст҃ы́хъ ѻ҆тца̀ на́шегѡ  нїки́фора, патрїа́рха кѡнстанті́нѧ гра́да,  и҆сповѣ́дника: 
🕃 И҆ ст҃а́гѡ великомч҃нка і҆ѡа́нна  но́вагѡ, мꙋ́ченагѡ въ бѣлѣгра́дѣ. 
г҃. [з] Ст҃а́гѡ мч҃нка лꙋкїллїа́на, и҆ и҆̀же  съ ни́мъ. 
д҃. [ѕ] И҆́же во ст҃ы́хъ ѻ҆тца̀ на́шегѡ  митрофа́на, патрїа́рха кѡнстанті́нѧ гра́да. 
є҃. [є] Ст҃а́гѡ сщ҃енномч҃нка дѡроѳе́а,  є҆пⷭ҇кпа тѵ́рскагѡ: 
И҆ преставле́нїе ст҃а́гѡ бл҃говѣ́рнагѡ вели́кагѡ  кн҃зѧ ѳео́дѡра ꙗ҆росла́вича. 
ѕ҃. [д] Прпⷣбнагѡ ѻ҆тца̀ на́шегѡ виссарїѡ́на  чꙋдотво́рца: 
И҆ прпⷣбнагѡ і҆ларїѡ́на но́вагѡ, ѻ҆би́тели  далма́тскїѧ. 
з҃. [г] Ст҃а́гѡ сщ҃енномч҃нка ѳеодо́та  а҆гкѵ́рскагѡ. 
и҃. [в] Ст҃а́гѡ великомч҃нка ѳео́дѡра  стратила́та. 
Разрѣше́нїе вїна̀ и҆ є҆ле́а. 
(л. ск҃ѳ ѡ҆б.) 
ѳ҃. [а] 🕃 И҆́же во ст҃ы́хъ ѻ҆тца̀ на́шегѡ  кѷрі́лла, а҆рхїепⷭ҇кпа а҆леѯандрі́йскагѡ: 
🕃 И҆ прпⷣбнагѡ ѻ҆тца̀ на́шегѡ кѷрі́лла,  бѣлоезе́рскагѡ чꙋдотво́рца. 
і҃. [з] Ст҃а́гѡ сщ҃енномч҃нка тїмоѳе́а,  є҆пⷭ҇кпа прꙋ́сскагѡ. 
а҃і. [ѕ] 🕂 Ст҃ы́хъ а҆пⷭ҇лъ, варѳоломе́а и҆  варна́вы. 
Разрѣше́нїе вїна̀ и҆ є҆ле́а. 
в҃і. [є] 🕃 Прпⷣбнагѡ ѻ҆тца̀ на́шегѡ  ѻ҆нꙋ́фрїа вели́кагѡ: 
И҆ прпⷣбнагѡ ѻ҆тца̀ на́шегѡ петра̀  а҆ѳѡ́нскагѡ: 
И҆ па́мѧть прпⷣбнагѡ ѻ҆тца̀ на́шегѡ  а҆рсе́нїа, коне́вскагѡ чꙋдотво́рца. 
И҆ прпⷣбныѧ вели́кїѧ кн҃ги́ни а҆́нны  ка́шинскїѧ. 
[зрѝ] Ѿсе́лѣ возвра́тъ со́лнца на зи́мꙋ. 
г҃і. [д] Ст҃ы́ѧ мч҃нцы а҆кѷлі́ны: 
И҆ и҆́же во ст҃ы́хъ ѻ҆тца̀ на́шегѡ  трїфѵ́ллїа, є҆пⷭ҇кпа леѵкꙋсі́и кѵ́прскїѧ. 
д҃і. [г] Ст҃а́гѡ прⷪ҇ро́ка є҆лїссе́а: 
И҆ и҆́же во ст҃ы́хъ ѻ҆тца̀ на́шегѡ меѳо́дїа,  патрїа́рха кѡнстанті́нѧ гра́да. 
є҃і. [в] Ст҃а́гѡ прⷪ҇ро́ка а҆мо́са: 
🕂 И҆ и҆́же во ст҃ы́хъ ѻ҆тца̀ на́шегѡ і҆ѡ́ны,  митрополі́та моско́вскагѡ, всеѧ̀ рѡссі́и чꙋдотво́рца. 
ѕ҃і. [а] Ст҃а́гѡ и҆ чꙋдотво́рца тѵ́хѡна  а҆мафꙋ́нтскагѡ. 
з҃і. [з] Ст҃ы́хъ мч҃нкъ, манꙋ́ила, саве́ла и҆  і҆сма́ила. 
и҃і. [ѕ] Ст҃а́гѡ мч҃нка лео́нтїа. 
(л. с҃л) 
ѳ҃і. [є] 🕂 Ст҃а́гѡ а҆пⷭ҇ла і҆ꙋ́ды, бра́та  гдⷭ҇нѧ по пло́ти. 
к҃. [д] Ст҃а́гѡ сщ҃енномч҃нка меѳо́дїа,  є҆пⷭ҇кпа пата́рскагѡ. 
к҃а. [г] Ст҃а́гѡ мч҃нка і҆ꙋлїа́на тарсѧни́на. 
к҃в. [в] Ст҃а́гѡ сщ҃енномч҃нка є҆ѵсе́вїа,  є҆пⷭ҇кпа самоса́тскагѡ. 
к҃. [а] Ст҃ы́ѧ мч҃нцы а҆грѷпі́ны: 
🕂 Въ се́й де́нь пра́зднꙋемъ срѣ́тенїе пречⷭ҇тыѧ  бцⷣы, чꙋдотво́рныѧ і҆кѡ́ны влади́мїрскїѧ. 
к҃д. [ѕ] 🕀 Ржⷭ҇тво̀ чтⷭ҇на́гѡ сла́внагѡ  прⷪ҇ро́ка, прⷣте́чи и҆ крⷭ҇ти́телѧ і҆ѡа́нна. 
Пра́здникъ, и҆ разрѣше́нїе ры́бы. 
к҃є. [ѕ] Ст҃ы́ѧ прпⷣбномч҃нцы феѵрѡ́нїи: 
🕃 Въ то́йже де́нь ст҃ы́хъ чꙋдотво́рцєвъ  мꙋ́ромскихъ, бл҃говѣ́рнагѡ кн҃зѧ петра̀,  нарече́ннагѡ во и҆́ноцѣхъ дв҃да, и҆ бл҃говѣ́рныѧ  кн҃ги́ни феврѡ́нїи, нарече́нныѧ во и҆́нокинѧхъ  є҆ѵфросѵ́нїи. 
к҃ѕ. [є] Прпⷣбнагѡ ѻ҆тца̀ на́шегѡ дв҃да,  и҆́же въ селꙋ́нѣ: 
🕂 И҆ ꙗ҆вле́нїе і҆кѡ́ны прест҃ы́ѧ влⷣчцы на́шеѧ  бцⷣы и҆ приснодв҃ы мр҃і́и, тѵ́хфинскїѧ. 
к҃з. [д] Прпⷣбнагѡ ѻ҆тца̀ на́шегѡ самѱѡ́на  страннопрїи́мца: 
🕁 И҆ пра́здникъ ѡ҆ побѣ́дѣ, бг҃омъ дарова́нной  всерѡссі́йскомꙋ самоде́ржцꙋ петрꙋ̀ вели́комꙋ, над̾  шве́дскимъ короле́мъ каро́ломъ вторымна́десѧть, под̾  полта́вою, лѣ́та ѿ воплоще́нїѧ гдⷭ҇нѧ ҂аѱ҃ѳ. 
(л. с҃л ѡ҆б.) 
к҃и. [г] 🕃 Ст҃ы́хъ безсре́брєникъ,  кѵ́ра и҆ і҆ѡа́нна: 
И҆ па́мѧть прпⷣбныхъ ѻ҆тє́цъ, се́ргїа и҆  ге́рмана, валаа́мскихъ чꙋдотво́рцєвъ. 
к҃ѳ. [в] 🕀 Ст҃ы́хъ сла́вныхъ и҆ всехва́льныхъ  верхо́вныхъ а҆пⷭ҇лъ, петра̀ и҆ па́ѵла. 
Пра́здникъ, и҆ разрѣше́нїе ры́бы. 
л҃. [а] 🕂 Собо́ръ ст҃ы́хъ сла́вныхъ и҆  всехва́льныхъ а҆пⷭ҇лъ в҃і. 
Пра́здникъ, и҆ разрѣше́нїе ры́бы. 
(л. сл҃а) 
Мѣ́сѧцъ і҆ꙋ́лїй. 
а҃. [з] 🕃 Ст҃ы́хъ и҆ чꙋдотво́рєцъ  безсре́брєникъ, космы̀ и҆ дамїа́на, въ ри́мѣ  пострада́вшихъ. 
Разрѣше́нїе вїна̀ и҆ є҆ле́а. 
в҃. [ѕ] Положе́нїе чтⷭ҇ны́ѧ ри́зы прест҃ы́ѧ влⷣчцы  на́шеѧ бцⷣы, во влахе́рнѣ. 
Разрѣше́нїе вїна̀ и҆ є҆ле́а. 
г҃. [є] Ст҃а́гѡ мч҃нка ѵ҆акі́нѳа: 
🕂 Въ то́йже де́нь пренесе́нїе моще́й во ст҃ы́хъ  ѻ҆тца̀ на́шегѡ фїлі́ппа, митрополі́та моско́вскагѡ  и҆ всеѧ̀ рѡссі́и чꙋдотво́рца. 
д҃. [д] И҆́же во ст҃ы́хъ ѻ҆тца̀ на́шегѡ  а҆ндре́а, а҆рхїепⷭ҇кпа кри́тскагѡ, і҆еросолѷмі́та: 
И҆ прпⷣбныѧ ма́рѳы, ма́тере ст҃а́гѡ сѷмеѡ́на  дивного́рца. 
є҃. [г] 🕂 Прпⷣбнагѡ и҆ бг҃оно́снагѡ ѻ҆тца̀  на́шегѡ а҆ѳана́сїа а҆ѳѡ́нскагѡ: 
🕃 И҆ ѡ҆брѣ́тенїе чтⷭ҇ны́хъ моще́й прпⷣбнагѡ и҆  бг҃оно́снагѡ ѻ҆тца̀ на́шегѡ и҆гꙋ́мена се́ргїа,  ра́донежскагѡ чꙋдотво́рца. 
ѕ҃. [в] Прпⷣбнагѡ ѻ҆тца̀ на́шегѡ сїсѡ́а  вели́кагѡ. 
[зрѝ] Де́нь и҆́мать часѡ́въ ѕ҃і, а҆ но́щь и҃. 
з҃. [а] Прпⷣбныхъ ѻ҆тє́цъ на́шихъ, ѳѡмы̀  и҆́же въ мале́и, и҆ а҆ка́кїа, и҆́же въ лѣ́ствицѣ. 
(л. сл҃а ѡ҆б.) 
и҃. [з] Ст҃а́гѡ великомч҃нка проко́пїа: 
Разрѣше́нїе вїна̀ и҆ є҆ле́а. 
И҆ воспомина́нїе зна́менїѧ ꙗ҆́вльшагѡсѧ ѿ і҆кѡ́ны  прест҃ы́ѧ влⷣчцы на́шеѧ бцⷣы, чтⷭ҇на́гѡ и҆ сла́внагѡ  є҆ѧ̀ бл҃говѣ́щенїѧ, во гра́дѣ вели́цѣмъ  оу҆́стюзѣ: 
🕂 Въ сі́й де́нь ꙗ҆вле́нїе і҆кѡ́ны прест҃ы́ѧ  влⷣчцы на́шеѧ бцⷣы, во гра́дѣ каза́ни: 
🕃 Въ то́йже де́нь па́мѧть ст҃а́гѡ бл҃же́ннагѡ  проко́пїа, хрⷭ҇та̀ ра́ди ю҆ро́дивагѡ, оу҆́стюжскагѡ  чꙋдотво́рца. 
ѳ҃. [ѕ] Ст҃а́гѡ сщ҃енномч҃нка пагкра́тїа,  є҆пⷭ҇кпа таѵромені́йскагѡ. 
і҃. [є] Ст҃ы́хъ мч҃нкъ четы́редесѧти пѧтѝ,  и҆̀же въ нїкопо́ли а҆рме́нстѣй: 
🕂 Въ то́йже де́нь пра́зднꙋемъ положе́нїе чтⷭ҇ны́ѧ  и҆ многоцѣле́бныѧ ри́зы гдⷭ҇а бг҃а и҆ сп҃са на́шегѡ  і҆и҃са хрⷭ҇та̀: 
🕂 И҆ прпⷣбнагѡ ѻ҆тца̀ на́шегѡ а҆нтѡ́нїа  пече́рскагѡ кі́евскагѡ: 
И҆ пра́зднованїе прест҃ѣ́й бцⷣѣ ра́ди  чꙋдотво́рныѧ є҆ѧ̀ і҆кѡ́ны въ коне́вской ѡ҆би́тели. 
а҃і. [д] 🕃 Ст҃ы́ѧ мч҃нцы и҆ прехва́льнаѧ  є҆ѵфи́мїи: 
И҆ преставле́нїе бл҃же́нныѧ ѻ҆́льги кн҃ги́ни  рѡссі́йскїѧ, во ст҃о́мъ кр҃ще́нїи нарече́нныѧ є҆ле́ны. 
в҃і. [г] Ст҃ы́хъ мч҃нкъ, про́кла и҆ і҆ла́рїа: 
И҆ прпⷣбнагѡ ѻ҆тца̀ на́шегѡ мїхаи́ла  малеина̀. 
г҃і. 🕃 Собо́ръ ст҃а́гѡ а҆рха́гг҃ла  гаврїи́ла: 
И҆ прпⷣбнагѡ ѻ҆тца̀ на́шегѡ стефа́на  савваі́та. 
д҃і. [а] Ст҃а́гѡ а҆пⷭ҇ла а҆кѵ́лы. 
(л. сл҃в) 
є҃і. [з] 🕃 Ст҃ы́хъ мч҃нкъ, ки́рѷка и҆  і҆ꙋлі́тты ма́тере є҆гѡ̀: 
Разрѣше́нїе вїна̀ и҆ є҆ле́а. 
🕁 И҆ оу҆спе́нїе ст҃а́гѡ и҆ равноапⷭ҇ла  вели́кагѡ кн҃зѧ влади́мїра, нарече́ннагѡ во ст҃о́мъ  кр҃ще́нїи васі́лїа. 
ѕ҃і. [ѕ] Ст҃а́гѡ сщ҃енномч҃нка а҆ѳиноге́на,  и҆ десѧтѝ оу҆чени̑къ є҆гѡ̀. 
з҃і. [є] Ст҃ы́ѧ великомч҃нцы марі́ны. 
Разрѣше́нїе вїна̀ и҆ є҆ле́а. 
и҃і. [д] Ст҃а́гѡ мч҃нка ѵ҆акі́нѳа, и҆́же во  а҆мастрі́дѣ: 
И҆ ст҃а́гѡ мч҃нка є҆мїлїа́на. 
ѳ҃і. [г] Прпⷣбныѧ ма́тере на́шеѧ макрі́ны,  сестры̀ вели́кагѡ васі́лїа: 
И҆ прпⷣбнагѡ ѻ҆тца̀ на́шегѡ ді́а. 
И҆ ѡ҆брѣ́тенїе и҆ пренесе́нїе чⷭ҇тны́хъ моще́й  прпⷣбнагѡ ѻ҆тца̀ на́шегѡ серафі́ма саро́вскагѡ,  чꙋдотво́рца. 
к҃. [в] 🕂 Ст҃а́гѡ сла́внагѡ прⷪ҇ро́ка  и҆лїѝ. 
Пра́здникъ, и҆ разрѣше́нїе вїна̀ и҆ є҆ле́а. 
к҃а. [а] Прпⷣбныхъ ѻ҆тє́цъ на́шихъ,  сѷмеѡ́на хрⷭ҇та̀ ра́ди ю҆ро́дивагѡ, и҆ і҆ѡа́нна  спо́стника є҆гѡ̀: 
И҆ ст҃а́гѡ прⷪ҇ро́ка і҆езекі́илѧ. 
к҃в. [з] 🕃 Ст҃ы́ѧ мѷроно́сицы и҆  равноапⷭ҇льныѧ марі́и магдали́ны: 
И҆ возвраще́нїе моще́й ст҃а́гѡ сщ҃енномч҃нка  фѡ́ки. 
Разрѣше́нїе вїна̀ и҆ є҆ле́а. 
[зрѝ] Де́нь и҆́мать часѡ́въ є҃і, а҆ но́щь ѳ҃. 
(л. сл҃в ѡ҆б.) 
к҃г. [ѕ] Ст҃ы́хъ мч҃нкъ трофі́ма и҆ ѳео́фїла,  и҆ и҆̀же съ ни́ми. 
к҃д. [є] Ст҃ы́ѧ великомч҃нцы хрїсті́ны: 
🕂 И҆ ст҃ы́хъ стрⷭ҇тоте́рпєцъ кнѧзе́й рѡссі́йскихъ  ѻ҆бою̀ бра̑тꙋ по пло́ти, бори́са и҆ глѣ́ба,  нарече́нныхъ во ст҃о́мъ кр҃ще́нїи рѡма́на и҆ дв҃да. 
к҃є. [д] 🕃 Оу҆спе́нїе ст҃ы́ѧ а҆́нны,  ма́тере прест҃ы́ѧ бцⷣы: 
И҆ па́мѧть ст҃ы́хъ же́нъ, ѻ҆лѷмпїа́ды и҆  є҆ѵпраѯі́и: 
Разрѣше́нїе вїна̀ и҆ є҆ле́а. 
🕃 И҆ прпⷣбнагѡ мака́рїа оу҆́нжескагѡ. 
к҃ѕ. [г] Ст҃а́гѡ сщ҃енномч҃нка є҆рмола́а, и҆  и҆̀же съ ни́мъ: 
И҆ ст҃ы́ѧ мч҃нцы параске́ѵи. 
к҃з. [в] 🕃 Ст҃а́гѡ великомч҃нка и҆  цѣли́телѧ пантелеи́мона. 
Разрѣше́нїе вїна̀ и҆ є҆ле́а. 
к҃и. [а] Ст҃ы́хъ а҆пⷭ҇лъ и҆ дїа́конѡвъ,  про́хѡра, нїкано́ра, ті́мѡна и҆ парме́на. 
🕂 Въ сі́й де́нь пра́зднꙋемъ ꙗ҆вле́нїе і҆кѡ́ны  смоле́нскїѧ, прест҃ы́ѧ влⷣчцы на́шеѧ бцⷣы  ѻ҆диги́трїи. 
к҃ѳ. [з] Ст҃а́гѡ мч҃нка каллїні́ка. 
л҃. [ѕ] Ст҃ы́хъ а҆пⷭ҇лъ, си́лы и҆ сїлꙋа́на, и҆  и҆̀же съ ни́ми. 
л҃а. [є] 🕃 Предпра́зднство происхожде́нїѧ  чⷭ҇тна́гѡ и҆ животворѧ́щагѡ крⷭ҇та̀ гдⷭ҇нѧ: 
И҆ ст҃а́гѡ и҆ првⷣнагѡ є҆ѵдокі́ма. 
(л. сл҃г) 
Мѣ́сѧцъ а҆́ѵгꙋстъ. 
а҃. [д] 🕃 Происхожде́нїе чтⷭ҇ны́хъ дре́въ  чтⷭ҇на́гѡ и҆ животворѧ́щагѡ крⷭ҇та̀ гдⷭ҇нѧ: 
И҆ ст҃ы́хъ мч҃нкъ седмѝ бра́тїй маккаве́євъ, и҆  ма́тере и҆́хъ соломѡні́и и҆ оу҆чи́телѧ и҆́хъ  є҆леаза́ра. 
в҃. [г] 🕃 Пренесе́нїе чтⷭ҇ны́хъ моще́й  ст҃а́гѡ первомч҃нка и҆ а҆рхїдїа́кона стефа́на: 
🕃 Въ то́йже де́нь преставле́нїе ст҃а́гѡ  бл҃же́ннагѡ васі́лїа, хрⷭ҇та̀ ра́ди ю҆ро́дивагѡ,  моско́вскагѡ чꙋдотво́рца. 
г҃. [в] Прпⷣбныхъ ѻ҆тє́цъ на́шихъ, і҆саа́кїа,  далма́та и҆ фа́ѵста: 
🕃 И҆ прпⷣбнагѡ ѻ҆тца̀ на́шегѡ а҆нтѡ́нїа  ри́млѧнина, новгоро́дскагѡ чꙋдотво́рца. 
д҃. [а] Ст҃ы́хъ седмѝ ѻ҆трокѡ́въ, и҆̀же во  є҆фе́сѣ: 
И҆ ст҃ы́ѧ прпⷣбномч҃нцы є҆ѵдокі́и. 
🕃 Предпра́зднство преѡбраже́нїѧ гдⷭ҇а бг҃а и҆  сп҃са на́шегѡ і҆и҃са хрⷭ҇та̀. 
И҆ ст҃а́гѡ мч҃нка є҆ѵсѷгні́а. 
ѕ҃. [ѕ] 🕀 Ст҃о́е преѡбраже́нїе гдⷭ҇а бг҃а и҆  сп҃са на́шегѡ і҆и҃са хрⷭ҇та̀. 
Пра́здникъ, и҆ разрѣше́нїе ры́бы. 
(л. сл҃г ѡ҆б.) 
з҃. [є] Ст҃а́гѡ прпⷣбномч҃нка доме́тїа. 
[зрѝ] Де́нь и҆́мать часѡ́въ д҃і, а҆ но́щь і҃. 
и҃. [д] Ст҃а́гѡ є҆мїлїа́на и҆сповѣ́дника,  є҆пⷭ҇кпа кѷзі́ческагѡ. 
ѳ҃. [г] 🕂 Ст҃а́гѡ а҆пⷭ҇ла матѳе́а. 
Разрѣше́нїе вїна̀ и҆ є҆ле́а. 
і҃. [в] Ст҃а́гѡ мч҃нка и҆ а҆рхїдїа́кона  лаѵре́нтїа. 
а҃і. [а] Ст҃а́гѡ мч҃нка и҆ а҆рхїдїа́кона  є҆́ѵпла. 
в҃і. [з] Ст҃ы́хъ мч҃нкъ, фѡ́тїа и҆ а҆нїки́ты. 
г҃і. [ѕ] Прпⷣбнагѡ ѻ҆тца̀ на́шегѡ маѯі́ма  и҆сповѣ́дника: 
Па́мѧть и҆́же во ст҃ы́хъ ѻ҆тца̀ на́шегѡ  тѵ́хѡна, є҆пⷭ҇кпа воро́нежскагѡ. 
Въ сі́й де́нь ѿдае́тсѧ пра́здникъ преѡбраже́нїѧ. 
д҃і. [є] 🕃 Предпра́зднство оу҆спе́нїѧ  прест҃ы́ѧ бцⷣы: 
И҆ ст҃а́гѡ прⷪ҇ро́ка мїхе́а. 
є҃і. [д] 🕀 Оу҆спе́нїе прест҃ы́ѧ влⷣчцы  на́шеѧ бцⷣы и҆ приснодв҃ы мр҃і́и. 
Пра́здникъ, и҆ разрѣше́нїе ры́бы. 
ѕ҃і. [г] 🕁 Пренесе́нїе ѿ є҆де́са  нерꙋкотворе́ннагѡ ѡ҆́браза гдⷭ҇а бг҃а и҆ сп҃са на́шегѡ  і҆и҃са хрⷭ҇та̀, є҆́же є҆́сть ст҃ы́й оу҆брꙋ́съ, въ  ца́рскїй гра́дъ: 
И҆ ст҃а́гѡ мч҃нка дїоми́да. 
з҃і. [в] Ст҃а́гѡ мч҃нка мѵ́рѡна. 
(л. сл҃д) 
и҃і. [а] Ст҃ы́хъ мч҃нкъ, флѡ́ра и҆ ла́ѵра. 
ѳ҃і. [з] Ст҃а́гѡ мч҃нка а҆ндре́а стратила́та,  и҆ съ ни́мъ пострада́вшихъ двꙋ̀ ты́сѧщъ, и҆ пѧтѝ сѡ́тъ,  и҆ девѧти́десѧти тре́хъ. 
к҃. [ѕ] Ст҃а́гѡ прⷪ҇ро́ка самꙋи́ла. 
к҃а. [є] Ст҃а́гѡ а҆пⷭ҇ла ѳадде́а: 
И҆ ст҃ы́ѧ мч҃нцы ва́ссы: 
🕃 И҆ преставле́нїе прпⷣбнагѡ ѻ҆тца̀ на́шегѡ  а҆вра́мїа а҆рхїмандрі́та, смоле́нскагѡ чꙋдотво́рца. 
к҃в. [д] Ст҃а́гѡ мч҃нка а҆гаѳоні́ка, и҆ и҆̀же  съ ни́мъ. 
к҃г. [г] Ст҃а́гѡ мч҃нка лꙋ́ппа: 
И҆ ѿдае́тсѧ пра́здникъ оу҆спе́нїѧ прест҃ы́ѧ  бцⷣы. 
[зрѝ] Де́нь и҆́мать часѡ́въ г҃і, а҆ но́щь а҃і. 
к҃д. [в] Ст҃а́гѡ сщ҃енномч҃нка є҆ѵтѵ́ха,  оу҆ченика̀ ст҃а́гѡ і҆ѡа́нна бг҃осло́ва: 
🕃 И҆ пренесе́нїе чⷭ҇тны́хъ моще́й, и҆́же во  ст҃ы́хъ ѻ҆тца̀ на́шегѡ петра̀, митрополі́та всеѧ̀  рѡссі́и, чꙋдотво́рца. 
к҃є. [а] Возвраще́нїе моще́й ст҃а́гѡ а҆пⷭ҇ла  варѳоломе́а: 
И҆ па́мѧть ст҃а́гѡ а҆пⷭ҇ла ті́та. 
к҃ѕ. [з] Ст҃ы́хъ мч҃нкъ а҆дрїа́на и҆ ната́лїи: 
🕂 Въ сі́й де́нь пра́зднꙋемъ возслѣ́дованїе  похва́льно срѣ́тенїѧ чꙋдотво́рныѧ і҆кѡ́ны  влади́мїрскїѧ, прест҃ы́ѧ влⷣчцы на́шеѧ бцⷣы. 
к҃з. [ѕ] Прпⷣбнагѡ ѻ҆тца̀ на́шегѡ пі́мена  вели́кагѡ. 
(л. сл҃д ѡ҆б.) 
к҃и. [є] Прпⷣбнагѡ ѻ҆тца̀ на́шегѡ мѡѷсе́а  мꙋ́рїна. 
к҃ѳ. [д] 🕀 Оу҆сѣкнове́нїе чтⷭ҇ны́ѧ главы̀  чⷭ҇тна́гѡ сла́внагѡ прⷪ҇ро́ка прⷣте́чи и҆ крⷭ҇ти́телѧ  гдⷭ҇нѧ і҆ѡа́нна. 
Пра́здникъ и҆ по́стъ. 
л҃. [г] И҆̀же во ст҃ы́хъ ѻ҆тє́цъ на́шихъ,  патрїа́рхѡвъ кѡнстанті́нѧ гра́да, а҆леѯа́ндра,  і҆ѡа́нна и҆ па́ѵла но́вагѡ: 
🕂 И҆ пренесе́нїе моще́й ст҃а́гѡ бл҃говѣ́рнагѡ  кн҃зѧ а҆леѯа́ндра не́вскагѡ, и҆з̾ влади́мїра въ  ца́рствꙋющїй гра́дъ ст҃а́гѡ петра̀: 
🕃 И҆ преставле́нїе прпⷣбнагѡ ѻ҆тца̀ на́шегѡ  а҆леѯа́ндра, сви́рскагѡ чꙋдотво́рца. 
л҃а. [в] 🕃 Положе́нїе чтⷭ҇на́гѡ по́ѧса прест҃ы́ѧ  влⷣчцы на́шеѧ бцⷣы въ халкопра́тїи, принесе́нꙋ ѿ  є҆пⷭ҇кпїи зи́лы въ ца́рствꙋющїй гра́дъ. 
Разрѣше́нїе вїна̀ и҆ є҆ле́а. 


(л. сл҃є) 
[глⷡ҇а л҃ѳ] ПАРЕМІЍ 
ѻ҆́бщыѧ коемꙋ́ждо ст҃о́мꙋ. 
Прⷪ҇ро́кꙋ парємїѝ, а҃-ѧ: Првⷣныхъ дꙋ́шы въ  рꙋцѣ̀ бж҃їей: в҃-ѧ: Првⷣницы во вѣ́ки живꙋ́тъ:  г҃-ѧ: Првⷣникъ, а҆́ще пости́гнетъ сконча́тисѧ, въ  поко́и бꙋ́детъ: 
А҆пⷭ҇лꙋ є҆ди́номꙋ парємїѝ, а҃-ѧ:  Возлю́бленнїи, а҆́ще се́рдце на́ше не за́зритъ на́мъ:  в҃-ѧ: Возлю́бленнїи, а҆́ще си́це возлюби́лъ є҆́сть  на́съ бг҃ъ: г҃-ѧ: Возлю́бленнїи, а҆́ще кто̀ рече́тъ:  ꙗ҆́кѡ люблю̀ бг҃а: 
А҆пⷭ҇лѡмъ парємїѝ, а҃-ѧ: Бра́тїе,  бл҃гослове́нъ бг҃ъ и҆ ѻ҆ц҃ъ гдⷭ҇а на́шегѡ і҆и҃са  хрⷭ҇та̀: в҃-ѧ: Возлю́бленнїи, препоѧ́савше чрє́сла  помышле́нїѧ ва́шегѡ: г҃-ѧ: Возлю́бленнїи, молю̀  ꙗ҆́кѡ прише́льцы и҆ стра́нники: 
Ст҃и́телю є҆ди́номꙋ парємїѝ, а҃-ѧ: Па́мѧть  прпⷣбнагѡ съ похвала́ми: в҃-ѧ: Оу҆ста̀ првⷣнагѡ  ка́плютъ премꙋ́дрость: г҃-ѧ: Похвалѧ́емꙋ првⷣникꙋ  возвеселѧ́тсѧ лю́дїе: 
Ст҃и́телємъ парємїѝ, а҃-ѧ: Па́мѧть  прпⷣбнагѡ съ похвала́ми: в҃-ѧ: Оу҆ста̀ првⷣнагѡ  ка́плютъ премꙋ́дрость: г҃-ѧ: Првⷣникъ, а҆́ще  пости́гнетъ сконча́тисѧ, въ поко́и бꙋ́детъ: 
Прпⷣбномꙋ є҆ди́номꙋ, и҆ прпⷣбнымъ  парємїѝ, что̀ и҆ прⷪ҇ро́кꙋ, а҃-ѧ и҆ в҃-ѧ, а҆ г҃-ѧ  паремїа̀: Првⷣникъ, а҆́ще пости́гнетъ сконча́тисѧ, въ  поко́и бꙋ́детъ: 
Мч҃нкꙋ є҆ди́номꙋ парємїѝ, а҃-ѧ: Та́кѡ  глаго́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ: в҃- ѧ: Првⷣныхъ дꙋ́шы въ рꙋцѣ̀ бж҃їей: г҃-ѧ:  Првⷣникъ, а҆́ще пости́гнетъ сконча́тисѧ, въ поко́и  бꙋ́детъ: 
Мч҃нкѡмъ парємїѝ, а҃-ѧ: Та́кѡ глаго́летъ  гдⷭ҇ь: всѝ ꙗ҆зы́цы собра́шасѧ вкꙋ́пѣ: в҃-ѧ:  Првⷣныхъ дꙋ́шы въ рꙋцѣ̀ бж҃їей: г҃-ѧ: Првⷣницы во  вѣ́ки живꙋ́тъ: 
Сщ҃енномч҃нкꙋ є҆ди́номꙋ, и҆ сщ҃енномч҃нкѡмъ  парємїѝ, что̀ и҆ мч҃нкѡмъ. 
(л. сл҃є ѡ҆б.) 
Прпⷣбномч҃нкꙋ є҆ди́номꙋ, и҆  прпⷣбномч҃нкѡмъ, что̀ и҆ прпⷣбнымъ ѻ҆тцє́мъ  парємїѝ тѣ́же. 
Мч҃нцѣ є҆ди́ной, и҆ мч҃нцамъ, и҆  прпⷣбномч҃нцамъ парємїѝ, что̀ и҆ мч҃нкѡмъ  тѣ́же. 
И҆сповѣ́дникꙋ парємїѝ, что̀ и҆ прпⷣбномꙋ. 
Хрⷭ҇та̀ ра́ди ю҆рѡ́дивымъ парємїѝ, что̀ и҆  прпⷣбнымъ. 
Безме́здникѡмъ парємїѝ, что̀ и҆ мч҃нкѡмъ. 
Прⷪ҇ро́кꙋ парємїѝ. 
а҃] Премꙋ́дрости соломѡ́новы чте́нїе. [Глава̀ г҃.] 
Првⷣныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша въ ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ. И҆ є҆́же ѿ на́съ ше́ствїе сокрꙋше́нїе, ѻ҆ни́  же сꙋ́ть въ ми́рѣ. И҆́бо пред̾ лице́мъ человѣ́ческимъ  а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  бл҃годѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀,  и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ  горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ  возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ.  Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ  гдⷭ҇ь въ ни́хъ во вѣ́ки. Надѣ́ющїисѧ на́нь, разꙋмѣ́ютъ  и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе  во и҆збра́нныхъ є҆гѡ̀. 
в҃] Премꙋ́дрости соломѡ́новы чте́нїе [главы̑ є҃ и҆  ѕ҃]. 
Првⷣницы во вѣ́ки живꙋ́тъ, и҆ въ гдⷭ҇ѣ мзда̀  и҆́хъ: и҆ попече́нїе и҆́хъ оу҆ вы́шнѧгѡ. Сегѡ̀ ра́ди  прїи́мꙋтъ црⷭ҇твїе бл҃голѣ́пїѧ, и҆ вѣне́цъ добро́ты ѿ  рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѡрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ  бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ. Прїи́метъ щи́тъ непобѣди́мый  преподо́бїе. Поѡстри́тъ же напра́сный (л. сл҃ѕ) гнѣ́въ  во ѡ҆рꙋ́жїе: спобо́ретъ же съ ни́мъ мі́ръ на безꙋ̑мныѧ.  По́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ  бл҃гокрꙋ́гла лꙋ́ка ѻ҆блакѡ́въ, на намѣ́ренїе полетѧ́тъ.  И҆ ѿ каменоме́тныѧ ꙗ҆́рости и҆спо́лнь падꙋ́тъ гра́ды.  Вознегодꙋ́етъ на ни́хъ вода̀ морска́ѧ, рѣ́ки же  потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ  си́лы, и҆ ꙗ҆́кѡ ви́хоръ развѣ́етъ и҆̀хъ, и҆  ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство  преврати́тъ престо́лы си́льныхъ. Слы́шите оу҆́бѡ ца́рїе,  и҆ разꙋмѣ́йте, навы́кните сꙋдїи̑ концє́въ землѝ.  Внꙋши́те держа́щїи мно́жєства, и҆ гордѧ́щїисѧ ѡ҆  наро́дѣхъ ꙗ҆зы́кѡвъ, ꙗ҆́кѡ дана̀ є҆́сть ѿ гдⷭ҇а  держа́ва ва́мъ, и҆ си́ла ѿ вы́шнѧгѡ. 
г҃) Премꙋ́дрости соломѡ́новы чте́нїе [главы̑ д҃ и҆  є҃]. 
Првⷣникъ а҆́ще пости́гнетъ сконча́тисѧ, въ поко́и  бꙋ́детъ. ѡ҆сꙋ́дитъ же првⷣникъ, оу҆мира́ѧй, живꙋ́щыѧ  нечести̑выѧ: оу҆́зрѧтъ бо кончи́нꙋ првⷣнагѡ, и҆ не  разꙋмѣ́ютъ, что̀ совѣща́ша ѡ҆ не́мъ. ꙗ҆́кѡ пове́ржетъ  гдⷭ҇ь нечести̑выѧ безгла̑сны ни́цъ, и҆ поколе́блетъ и҆̀хъ  ѿ ѡ҆снова́нїй, и҆ до послѣ́днѧгѡ и҆сче́знꙋтъ въ  болѣ́зни и҆ па́мѧть и҆́хъ поги́бнетъ. Прїи́дꙋтъ бо въ  помышле́нїе согрѣше́нїй свои́хъ оу҆жа́сни: и҆  ѡ҆бличи́тъ и҆̀хъ сопроти́въ беззако́нїѧ и҆́хъ. Тогда̀  ста́нетъ въ дерзнове́нїи мно́зѣ првⷣникъ пред̾ лице́мъ  ѡ҆скорби́вшихъ є҆го̀, и҆ ѿмета́ющихъ трꙋды̀ є҆гѡ̀.  Ви́дѣвше же є҆го̀ смѧтꙋ́тсѧ стра́хомъ мно́гимъ, и҆  оу҆жа́снꙋтсѧ ѡ҆ пресла́вномъ сп҃се́нїи є҆гѡ̀. Рекꙋ́тъ  бо въ себѣ̀ ка́ющесѧ, и҆ въ тѣснотѣ̀ дꙋ́ха  воздохнꙋ́тъ, и҆ рекꙋ́тъ: се́й бѣ̀, є҆го́же и҆мѣ́хомъ  нѣ́когда въ посмѣ́хъ, и҆ въ при́тчꙋ поноше́нїѧ  безꙋ́мнїи, житїѐ є҆гѡ̀ вмѣни́хомъ неи́стово, и҆  кончи́нꙋ є҆гѡ̀ безче́стнꙋ. Ка́кѡ вмѣни́сѧ въ сынѣ́хъ  бж҃їихъ, и҆ во ст҃ы́хъ жре́бїй є҆гѡ̀ є҆́сть; Оу҆́бѡ  заблꙋди́хомъ ѿ пꙋтѝ и҆́стиннагѡ, и҆ пра́вды свѣ́тъ не  ѡ҆блиста̀ на́мъ, и҆ со́лнце не возсїѧ̀ на́мъ.  Беззако́нныхъ и҆спо́лнихомсѧ стє́зь и҆ поги́бели, и҆  ходи́хомъ стєзѝ непрохѡ́дны, пꙋти́ же гдⷭ҇нѧ не  разꙋмѣ́хомъ. 
(л. сл҃ѕ ѡ҆б.) 
А҆пⷭ҇лꙋ є҆ди́номꙋ парємїѝ. 
а҃) Собо́рнагѡ посла́нїѧ і҆ѡа́ннова чте́нїе [зача́ло  ѻ҃г]. 
Возлю́бленнїи, а҆́ще се́рдце на́ше не за́зритъ  на́мъ, дерзнове́нїе и҆́мамы къ бг҃ꙋ: И҆ є҆гѡ́же а҆́ще  про́симъ, прїе́млемъ ѿ негѡ̀: ꙗ҆́кѡ за́пѡвѣди є҆гѡ̀  соблюда́емъ, и҆ оу҆гѡ́днаѧ пред̾ ни́мъ твори́мъ. И҆  сїѧ̀ є҆́сть за́повѣдь є҆гѡ̀, да вѣ́рꙋемъ во и҆́мѧ  сн҃а є҆гѡ̀ і҆и҃са хрⷭ҇та̀, и҆ лю́бимъ дрꙋ́гъ дрꙋ́га,  ꙗ҆́коже да́лъ є҆́сть за́повѣдь на́мъ. И҆ соблюда́ѧй  за́пѡвѣди є҆гѡ̀, въ не́мъ пребыва́етъ, и҆ то́й въ  не́мъ: и҆ ѡ҆ се́мъ разꙋмѣ́емъ, ꙗ҆́кѡ пребыва́етъ въ  на́съ, ѿ дх҃а, є҆го́же да́лъ є҆́сть на́мъ.  Возлю́бленнїи, не всѧ́комꙋ дꙋ́хꙋ вѣ́рꙋйте, но  и҆скꙋша́йте дꙋ́хи, а҆́ще ѿ бг҃а сꙋ́ть: ꙗ҆́кѡ мно́зи  лжепроро́цы и҆зыдо́ша въ мі́ръ. Ѡ҆ се́мъ познава́йте дх҃а  бж҃їѧ, и҆ дꙋ́ха ле́стча: всѧ́къ дх҃ъ, и҆́же  и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ  бг҃а є҆́сть. И҆ всѧ́къ дꙋ́хъ, и҆́же не и҆сповѣ́дꙋетъ  і҆и҃са хрⷭ҇та̀ во пло́ти прише́дша, ѿ бг҃а нѣ́сть: и҆  се́й є҆́сть а҆нті́хрїстовъ, є҆го́же слы́шасте ꙗ҆́кѡ  грѧде́тъ, и҆ ны́нѣ въ мі́рѣ є҆́сть оу҆жѐ. Вы̀ ѿ  бг҃а є҆стѐ ча̑дца, и҆ побѣди́сте тѣ́хъ: ꙗ҆́кѡ бо́лїй  є҆́сть и҆́же въ ва́съ, не́жели и҆́же въ мі́рѣ. Ѻ҆нѝ  ѿ мі́ра сꙋ́ть, сегѡ̀ ра́ди ѿ мі́ра глаго́лютъ, и҆  мі́ръ тѣ́хъ послꙋ́шаетъ. Мы̀ ѿ бг҃а є҆смы̀: и҆́же  зна́етъ бг҃а, послꙋ́шаетъ на́съ: и҆ и҆́же нѣ́сть ѿ  бг҃а, не послꙋ́шаетъ ва́съ. 
в҃) Собо́рнагѡ посла́нїѧ і҆ѡа́ннова чте́нїе [зача́ло  ѻ҃г, ѿ полꙋ̀]. 
Возлю́бленнїи, а҆́ще си́це возлюби́лъ є҆́сть  на́съ бг҃ъ, и҆ мы̀ до́лжни є҆смы̀ дрꙋ́гъ дрꙋ́га люби́ти.  Бг҃а никто́же нигдѣ́же ви́дѣ. а҆́ще дрꙋ́гъ дрꙋ́га  лю́бимъ, бг҃ъ въ на́съ пребыва́етъ, и҆ любы̀ є҆гѡ̀  соверше́нна є҆́сть въ на́съ. Ѡ҆ се́мъ разꙋмѣ́емъ,  ꙗ҆́кѡ въ не́мъ пребыва́емъ, и҆ то́й въ на́съ, ꙗ҆́кѡ ѿ  дх҃а своегѡ̀ да́лъ є҆́сть на́мъ. И҆ мы̀ ви́дѣхомъ и҆  свидѣ́тельствꙋемъ, ꙗ҆́кѡ ѻ҆ц҃ъ посла̀ сн҃а сп҃си́телѧ  мі́рꙋ: И҆́же а҆́ще и҆сповѣ́сть, ꙗ҆́кѡ і҆и҃съ є҆́сть  сн҃ъ бж҃їй, бг҃ъ въ не́мъ пребыва́етъ, и҆ то́й въ бз҃ѣ.  И҆ мы̀ позна́хомъ, и҆ вѣ́ровахомъ, любо́вь, ю҆́же  и҆́мать бг҃ъ (л. сл҃з) въ на́съ. бг҃ъ любы̀ є҆́сть, и҆  пребыва́ѧй въ любвѝ, въ бз҃ѣ пребыва́етъ, и҆ бг҃ъ въ  не́мъ пребыва́етъ. 
г҃) Собо́рнагѡ посла́нїѧ і҆ѡа́ннова чте́нїе [зача́ло  ѻ҃д]. 
Возлю́бленнїи, а҆́ще кто̀ рече́тъ, ꙗ҆́кѡ люблю̀  бг҃а, а҆ бра́та своего̀ ненави́дитъ, ло́жъ є҆́сть: и҆́бо  не любѧ́й бра́та своегѡ̀, є҆го́же ви́дѣ, бг҃а, є҆гѡ́же  не ви́дѣ, ка́кѡ мо́жетъ люби́ти; И҆ сїю̀ за́повѣдь  и҆́мамы ѿ негѡ̀, да любѧ́й бг҃а, лю́битъ и҆ бра́та  своего̀. Всѧ́къ вѣ́рꙋѧй, ꙗ҆́кѡ і҆и҃съ є҆́сть  хрⷭ҇то́съ, ѿ бг҃а рожде́нъ є҆́сть: и҆ всѧ́къ любѧ́й  ро́ждшаго, лю́битъ и҆ рожде́ннаго ѿ негѡ̀. Ѡ҆ се́мъ  вѣ́мы, ꙗ҆́кѡ лю́бимъ ча̑да бж҃їѧ, є҆гда̀ бг҃а лю́бимъ,  и҆ за́пѡвѣди є҆гѡ̀ соблюда́емъ. Сїѧ́ бо є҆́сть любы̀  бж҃їѧ, да за́пѡвѣди є҆гѡ̀ соблюда́емъ, и҆ за́пѡвѣди  є҆гѡ̀ тѧ̑жки не сꙋ́ть. ꙗ҆́кѡ всѧ́къ рожде́нный ѿ  бг҃а, побѣжда́етъ мі́ръ: и҆ сїѧ̀ є҆́сть побѣ́да  побѣ́ждшаѧ мі́ръ, вѣ́ра на́ша. Кто́ є҆сть побѣжда́ѧй  мі́ръ, то́кмѡ вѣ́рꙋѧй, ꙗ҆́кѡ і҆и҃съ є҆́сть сн҃ъ бж҃їй; 
А҆пⷭ҇лѡмъ парємїѝ. 
а҃) Собо́рнагѡ посла́нїѧ петро́ва чте́нїе [зача́ло  н҃и]. 
Бра́тїе, бл҃гослове́нъ бг҃ъ и҆ ѻ҆ц҃ъ гдⷭ҇а  на́шегѡ і҆и҃съ хрⷭ҇та̀, и҆́же по мно́зѣй свое́й млⷭ҇ти  порожде́й на́съ во оу҆пова́нїе жи́во, воскрⷭ҇нїемъ  і҆и҃съ хрⷭ҇то́вымъ ѿ ме́ртвыхъ, Въ наслѣ́дїе  нетлѣ́нно, и҆ нескве́рно, и҆ неꙋвѧда́емо, соблюде́но на  нб҃сѣ́хъ ва́съ ра́ди: И҆̀же си́лою бж҃їею соблюде́ни  вѣ́рою, во сп҃се́нїе гото́вое ꙗ҆ви́тисѧ во вре́мѧ  послѣ́днее. Ѡ҆ не́мже ра́дꙋйтесѧ, ма́лѡ ны́нѣ, а҆́ще  лѣ́по є҆́сть, приско́рбни бы́вше въ разли́чныхъ  напа́стехъ: Да и҆скꙋше́нїе ва́шеѧ вѣ́ры,  многочестнѣ́йше зла́та ги́бнꙋща, ѻ҆гне́мъ же  и҆скꙋше́на, ѡ҆брѧ́щетсѧ въ похвалꙋ̀ и҆ че́сть и҆ сла́вꙋ,  во ѿкрове́нїи і҆и҃съ хрⷭ҇то́вѣ. Є҆го́же не ви́дѣвше  лю́бите, и҆ на него́же ны́нѣ не зрѧ́ще, вѣ́рꙋюще же,  ра́дꙋетесѧ ра́достїю неизглаго́ланною и҆ просла́вленною:  Прїе́млюще кончи́нꙋ вѣ́рѣ ва́шей, сп҃се́нїе дꙋша́мъ. 
(л. сл҃з ѡ҆б.) 
в҃) Собо́рнагѡ посла́нїѧ петро́ва чте́нїе [зача́ло  н҃и, ѿ полꙋ̀]. 
Возлю́бленнїи, препоѧ́савше чрє́сла помышле́нїѧ  ва́шегѡ, трезвѧ́щесѧ, соверше́ннѣ оу҆пова́йте на  приноси́мꙋю ва́мъ бл҃года́ть, ѿкрове́нїемъ і҆и҃съ  хрⷭ҇то́вымъ: ꙗ҆́кѡ ча̑да послꙋша́нїѧ, не преѡбразꙋ́ющесѧ  пе́рвыми невѣ́дѣнїѧ ва́шегѡ похотѣ́нїи: Но по  зва́вшемꙋ вы̀ ст҃о́мꙋ, и҆ са́ми ст҃и во все́мъ житїѝ  бꙋ́дите. Занѐ пи́сано є҆́сть: ст҃и бꙋ́дите, ꙗ҆́кѡ  а҆́зъ ст҃ъ є҆́смь. И҆ а҆́ще ѻ҆ц҃а̀ называ́ете  нелицемѣ́рнѡ сꙋдѧ́ща комꙋ́ждо по дѣ́лꙋ, со стра́хомъ  житїѧ̀ ва́шегѡ вре́мѧ жи́тельствꙋйте: Вѣ́дѧще, ꙗ҆́кѡ не  и҆стлѣ́ннымъ сребро́мъ, и҆лѝ зла́томъ и҆зба́вистесѧ ѿ  сꙋ́етнагѡ ва́шегѡ житїѧ̀ ѻ҆тцы̀ пре́даннагѡ: Но честно́ю  кро́вїю, ꙗ҆́кѡ а҆́гнца непоро́чна, и҆ пречтⷭ҇а хрⷭ҇та̀. 
г҃) Собо́рнагѡ посла́нїѧ петро́ва чте́нїе [зача́ло  н҃и, ѿ полꙋ̀]. 
Возлю́бленнїи, молю̀ ꙗ҆́кѡ прише́льцы и҆  стра́нники, ѡ҆греба́тисѧ ѿ плотски́хъ похоте́й, ꙗ҆̀же  вою́ютъ на дꙋ́шꙋ: Житїѐ ва́ше и҆мꙋ́ще добро̀ во  ꙗ҆зы́цѣхъ: да ѡ҆ не́мже клеве́щꙋтъ ва́съ а҆́ки  ѕлодѣ́євъ, ѿ до́брыхъ дѣ́лъ ви́дѣвше, просла́вѧтъ  бг҃а въ де́нь посѣще́нїѧ. Повини́тесѧ оу҆́бѡ всѧ́комꙋ  человѣ́чꙋ ꙾созда́нїю꙾꙾нача́льствꙋ꙾, гдⷭ҇а ра́ди: а҆́ще  царю̀, ꙗ҆́кѡ преѡблада́ющꙋ: А҆́ще ли же кнѧзє́мъ,  ꙗ҆́кѡ ѿ негѡ̀ пѡ́сланнымъ, во ѿмще́нїе оу҆́бѡ  ѕлодѣ́ємъ, въ похвалꙋ̀ же бл҃готво́рцємъ. Ꙗ҆́кѡ та́кѡ  є҆́сть во́лѧ бж҃їѧ, бл҃готворѧ́щымъ ѡ҆бꙋздова́ти  безꙋ́мныхъ человѣ́къ невѣ́жство: ꙗ҆́кѡ свобо́дни, а҆  не ꙗ҆́кѡ прикрове́нїе и҆мꙋ́ще ѕло́бы свобо́дꙋ, но ꙗ҆́кѡ  рабѝ бж҃їи. Всѣ́хъ почита́йте: бра́тство возлюби́те:  бг҃а бо́йтесѧ: царѧ̀ чти́те. Рабѝ, повинꙋ́йтесѧ во  всѧ́комъ стра́сѣ влады́камъ: не то́кмѡ бл҃ги̑мъ и҆  крѡ́ткимъ, но и҆ стропти̑вымъ. Се́ бо є҆́сть оу҆го́дно  пред̾ бг҃омъ, а҆́ще со́вѣсти ра́ди бж҃їѧ терпи́тъ кто̀  скѡ́рби, стражда̀ без̾ пра́вды. Ка́ѧ бо похвала̀, а҆́ще  согрѣша́юще мꙋ́чими терпитѐ; но а҆́ще добро̀ творѧ́ще,  и҆ стра́ждꙋще терпитѐ, сїѐ оу҆го́дно пред̾ бг҃омъ: На  сїе́ бо и҆ зва́ни бы́сте. Занѐ и҆ хрⷭ҇то́съ пострада̀ по  на́съ, на́мъ ѡ҆ста́вль ѡ҆́бразъ, да послѣ́дꙋемъ стопа́мъ  є҆гѡ̀. И҆́же грѣха̀ не сотворѝ, ни ѡ҆брѣ́тесѧ ле́сть  во (л. сл҃и) оу҆стѣ́хъ є҆гѡ̀: И҆́же оу҆корѧ́емь,  проти́вꙋ не оу҆корѧ́ше: стражда̀, не преща́ше: предаѧ́ше  же сꙋдѧ́щемꙋ пра́веднѡ. И҆́же грѣхѝ на́шѧ са́мъ  вознесѐ на тѣ́лѣ свое́мъ на дре́во: да ѿ грѣ̑хъ  и҆збы́вше, пра́вдою поживе́мъ. 
Ст҃и́телю парємїѝ. 
а҃) При́тчей чте́нїе [главы̑ г҃ и҆ и҃]. 
Па́мѧть првⷣнагѡ съ похвала́ми, и҆ бл҃гослове́нїе  гдⷭ҇не на главѣ̀ є҆гѡ̀. Бл҃же́нъ чл҃вѣ́къ, и҆́же  ѡ҆брѣ́те премꙋ́дрость, и҆ сме́ртенъ, и҆́же оу҆вѣ́дѣ  ра́зꙋмъ. Лꙋ́чше бо сїю̀ кꙋпова́ти, не́жели зла́та и҆  сребра̀ сокрѡ́вища. Честнѣ́йшаѧ же є҆́сть ка́менїй  многоцѣ́нныхъ, все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ  десни́цѣ є҆ѧ̀: въ шꙋ́йцѣ же є҆ѧ̀ бога́тство и҆  сла́ва. ѿ оу҆́стъ є҆ѧ̀ и҆схо́дитъ пра́вда, зако́нъ же  и҆ млⷭ҇ть на ѧ҆зы́цѣ но́ситъ. Послꙋ́шайте оу҆̀бо менѐ,  ѽ ча̑да, честна̑ѧ бо рекꙋ̀: и҆ бл҃же́нъ человѣ́къ,  и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди  живота̀, и҆ оу҆готовлѧ́етсѧ хотѣ́нїе ѿ гдⷭ҇а. Сегѡ̀  ра́ди молю̀ ва́съ, и҆ предлага́ю мо́й гла́съ сыновѡ́мъ  человѣ́чєскимъ: ꙗ҆́кѡ а҆́зъ премꙋ́дрость оу҆стро́ихъ,  совѣ́тъ, и҆ ра́зꙋмъ и҆ смы́слъ а҆́зъ призва́хъ. Мо́й  совѣ́тъ и҆ оу҆твержде́нїе, мо́й ра́зꙋмъ, моѧ́ же  крѣ́пость. А҆́зъ менѐ лю́бѧщыѧ люблю̀, и҆́щꙋщїи же  менѐ ѡ҆брѧ́щꙋтъ бл҃года́ть. Разꙋмѣ́йте оу҆́бѡ  неѕло́бивїи кова́рство, ненака́заннїи же прилага́йте  сердца̀. Послꙋ́шайте менѐ и҆ па́ки, честна̑ѧ бо рекꙋ̀,  и҆ ѿве́рзꙋ ѿ оу҆сте́нъ пра̑ваѧ: ꙗ҆́кѡ и҆́стинѣ  поꙋчи́тсѧ горта́нь мо́й, ме́рзки же предо мно́ю оу҆стны̀  лжи̑выѧ. Съ пра́вдою всѝ глаго́лы оу҆́стъ мои́хъ:  ничто́же въ ни́хъ стро́потно, нижѐ развраще́нно. Всѧ̑  пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ  ра́зꙋмъ. Наꙋчꙋ́ бо ва́съ и҆́стинѣ, да бꙋ́детъ ѡ҆ гдⷭ҇ѣ  наде́жда ва́ша, и҆ и҆спо́лнитесѧ дх҃а. 
в҃) Премꙋ́дрости соломѡ́новы чте́нїе [главы̑ і҃, ѕ҃  и҆ ѳ҃]. 
Оу҆ста̀ првⷣнагѡ ка́плютъ премꙋ́дрость:  оу҆стнѣ́ же мꙋже́й мꙋ́дрыхъ вѣ́дѧтъ бл҃года́ть.  Оу҆ста̀ мꙋ́дрыхъ поꙋча́тсѧ (л. сл҃и ѡ҆б.) премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ првⷣнꙋ, не поги́бнетъ наде́жда. Сы́нъ бо  пра́веденъ ражда́етсѧ въ живо́тъ, и҆ во бл҃ги́хъ свои́хъ  пло́дъ пра́вды ѡ҆б̾и́метъ. Свѣ́тъ првⷣнымъ всегда̀, и҆  ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. ѧ҆зы́къ  мꙋ́дрыхъ дѡ́браѧ свѣ́сть, и҆ въ срⷣцѣ и҆́хъ почі́етъ  мꙋ́дрость. Лю́битъ гдⷭ҇ь прпⷣбнаѧ сердца̀, прїѧ́тни же  є҆мꙋ̀ всѝ непоро́чнїи въ пꙋтѝ. Мꙋ́дрость гдⷭ҇нѧ  просвѣща́етъ лицѐ разꙋ́мнагѡ. Постига́етъ бо жела́ющыѧ  ю҆̀, пре́жде да́же разꙋмѣ́ти ю҆̀: и҆ оу҆до́бь  оу҆́зритсѧ ѿ лю́бѧщихъ ю҆̀. Оу҆́треневавый къ не́й не  оу҆трꙋди́тсѧ: и҆ бдѧ́й є҆ѧ̀ ра́ди, вско́рѣ без̾  печа́ли бꙋ́детъ. ꙗ҆́кѡ досто́йныхъ є҆ѧ̀ сама̀  ѡ҆бхо́дитъ и҆́щꙋщи: и҆ во стезѧ́хъ є҆ѧ̀ ꙗ҆влѧ́етсѧ  и҆̀мъ бл҃гопрїе́мнѣ. Мꙋ́дрости никогда́же ѡ҆долѣ́етъ  ѕло́ба. Си́хъ ра́ди и҆ рачи́тель бы́хъ добро́ты є҆ѧ̀: и҆  возлюби́хъ ю҆̀, и҆ поиска́хъ ѿ ю҆́ности моеѧ̀: И҆  взыска́хъ невѣ́стꙋ привестѝ себѣ̀, ꙗ҆́кѡ всѣ́хъ  влⷣка возлюбѝ ю҆̀. Таи́бница бо є҆́сть бж҃їѧ  хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀  є҆ѧ̀, сꙋ́ть добродѣ́тєли: цѣломꙋ́дрїю же и҆ ра́зꙋмꙋ  та̀ оу҆́читъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ: Свѣ́сть и҆зви̑тїѧ слове́съ,  и҆ разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бл҃гъ, ꙗ҆́кѡ безсме́ртїе є҆́сть въ  не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀  ра́ди бесѣ́довахъ ко гдⷭ҇ꙋ и҆ помоли́хсѧ є҆мꙋ̀, и҆  рѣ́хъ ѿ всегѡ̀ се́рдца моегѡ̀: Бж҃е ѻ҆тцє́въ, и҆  гдⷭ҇и млⷭ҇ти, сотвори́вый всѧ̑ сло́вомъ твои́мъ, и҆  мꙋ́дростїю твое́ю оу҆стро́ивый человѣ́ка, да владѣ́етъ  бы́вшими ѿ тебѐ тварьмѝ, и҆ да оу҆правлѧ́етъ мі́ръ  въ преподо́бїи и҆ пра́вдѣ: да́ждь мѝ твои́хъ  престо́лѡвъ присѣдѧ́щꙋю премꙋ́дрость, и҆ не ѿлꙋчѝ  менѐ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ тво́й, и҆  сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ  жили́ща твоегѡ̀, и҆ ѿ прⷭ҇то́ла сла́вы твоеѧ̀, да сꙋ́щи  со мно́ю наꙋчи́тъ мѧ̀, что̀ бл҃гоꙋго́дно є҆́сть пред̾  тобо́ю: и҆ наста́витъ (л. сл҃ѳ) мѧ̀ въ ра́зꙋмъ, и҆  сохрани́тъ мѧ̀ въ сла́вѣ свое́й. Помышлє́нїѧ бо  сме́ртныхъ всѧ̑ боѧзли̑ва, и҆ погрѣши́тєльна  оу҆мышлє́нїѧ и҆́хъ. 
г҃) Премꙋ́дрости соломѡ́новы чте́нїе [главы̑ д҃, ѕ҃,  з҃ и҆ в҃]. 
Похвалѧ́емꙋ првⷣникꙋ, возвеселѧ́тсѧ лю́дїе:  Безсме́ртїе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а  познава́етсѧ, и҆ ѿ человѣ̑къ: и҆ оу҆го́дна гдⷭ҇ви  дꙋша̀ є҆гѡ̀. Возлюби́те оу҆̀бо, ѽ мꙋ́жїе, мꙋ́дрость,  и҆ поживетѐ: восхощи́те є҆ѧ̀, и҆ нака́зани бꙋ́дете:  нача́ло бо є҆ѧ̀ любы̀, и҆ соблюде́нїе зако́на. Почти́те  премꙋ́дрость, да во вѣ́ки ца́рствꙋете. Возвѣщꙋ̀ ва́мъ,  и҆ не скры́ю ѿ ва́съ та̑инъ бж҃їихъ: Ꙗ҆́кѡ то́й  мꙋ́дрости наста́вникъ є҆́сть, и҆ мꙋ́дрыхъ и҆спра́витель,  и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ  смы́слѡмъ наꙋчи́тъ мꙋ́дрость: є҆́сть бо въ не́й дх҃ъ  разꙋ́менъ и҆ ст҃ъ, и҆ сїѧ́нїе свѣ́та присносꙋ́щнагѡ, и҆  ѡ҆́бразъ бл҃гости бж҃їѧ. Та̀ дрꙋ́ги бж҃їѧ и҆ прⷪ҇ро́ки  оу҆строѧ́етъ: Бл҃голѣ́пнѣйши же є҆́сть со́лнца, и҆  па́че всѧ́кагѡ сотворе́нїѧ ѕвѣ́здъ: свѣ́тꙋ сосꙋжда́ема  ѡ҆брѣта́етсѧ пе́рвѣйши. Та̀ оу҆гожда́ющихъ є҆́й ѿ  болѣ́зней и҆зба́ви и҆ наста́ви на стєзѝ пра̑выѧ. Дадѐ  и҆̀мъ ра́зꙋмъ и҆мѣ́ти ст҃ъ, и҆ сохранѝ ѧ҆̀ ѿ  ловѧ́щихъ, и҆ по́двигъ крѣ́покъ подадѐ и҆̀мъ: Да  разꙋмѣ́ютъ всѝ, ꙗ҆́кѡ си́льнѣе всегѡ̀ є҆́сть  бл҃гоче́стїе. И҆ никогда́же премо́жетъ ѕло́ба мꙋ́дрости,  нижѐ пре́йдетъ ѕлы̑ѧ ѡ҆блича́ющи сꙋ́дъ. Реко́ша же въ  себѣ̀, помы́сливше непра́веднѡ: наси́льствꙋемъ  првⷣномꙋ, и҆ не пощади́мъ преподо́бства є҆гѡ̀, ни  оу҆срами́мсѧ сѣди́нъ ста́рости многолѣ́тны. Бꙋ́детъ бо  на́мъ крѣ́пость зако́нъ: и҆ оу҆лови́мъ првⷣнаго,  ꙗ҆́кѡ неꙋго́денъ на́мъ є҆́сть, и҆ проти́витсѧ дѣлѡ́мъ  на́шымъ, и҆ поно́ситъ на́мъ ѿпаде́нїе зако́на, и҆  ѡ҆блича́етъ на́мъ согрѣшє́нїѧ наказа́нїѧ на́шегѡ.  Возвѣща́етъ на́мъ ра́зꙋмъ и҆мѣ́ти бж҃їй, и҆ ѻ҆́трока  гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нїе  помышле́нїємъ на́шымъ, и҆ тѧ́жекъ на́мъ є҆́сть, и҆  ви́димъ, ꙗ҆́кѡ неподо́бно и҆ны̑мъ житїѐ є҆гѡ̀, и҆  и҆змѣнє́ны стєзѝ є҆гѡ̀. Въ порꙋга́нїе вмѣни́хомсѧ  є҆мꙋ̀, и҆ оу҆далѧ́етсѧ ѿ пꙋте́й на́шихъ ꙗ҆́кѡ ѿ  (л. сл҃ѳ ѡ҆б.) нечистѡ́тъ, и҆ бл҃жи́тъ послѣ̑днѧѧ  првⷣныхъ. Оу҆ви́димъ оу҆́бѡ а҆́ще словеса̀ є҆гѡ̀  и҆́стинна сꙋ́ть, и҆скꙋ́симъ, ꙗ҆̀же сбыва́ютсѧ є҆мꙋ̀.  Рꙋга́нїемъ и҆ мꙋ́кою и҆стѧ́жемъ є҆го̀: да разꙋмѣ́емъ  кро́тость є҆гѡ̀, и҆ и҆скꙋ́симъ безѕло́бство є҆гѡ̀:  сме́ртїю без̾ѡбра́зною ѡ҆сꙋ́димъ є҆го̀, бꙋ́детъ бо  посѣще́нїе ѿ слове́съ є҆гѡ̀. Сїѧ̑ помы́слиша, и҆  прельсти́шасѧ: ѡ҆слѣпи́ бо ѧ҆̀ ѕло́ба и҆́хъ. и҆ не  разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ ты̀  є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти  вла́сть, и҆ сп҃са́ѧй во вре́мѧ ско́рби, и҆ и҆збавлѧ́ѧй  ѿ всѧ́кагѡ ѕла̀, Ще́дръ и҆ млⷭ҇тивъ, и҆ даѧ̀ прпⷣбнымъ  свои̑мъ бл҃года́ть, и҆ свое́ю мы́шцею гѡ́рдымъ  противлѧ́ѧсѧ. 
Ст҃и́телємъ парємїѝ. 
а҃) Па́мѧть првⷣнагѡ съ похвала́ми:  [Пи́сана ст҃и́телю]. 
в҃) При́тчей чте́нїе [главы̑ і҃ и҆ а҃і]. 
Оу҆ста̀ првⷣнагѡ ка́плютъ премꙋ́дрость: ѧ҆зы́къ  же непра́веднагѡ поги́бнетъ. Оу҆стнѣ̀ мꙋже́й првⷣныхъ  ка́плютъ бл҃года̑ти, оу҆ста́ же нечести́выхъ  развраща́ютсѧ: Мѣ̑рила льсти̑ваѧ ме́рзость пред̾  гдⷭ҇емъ: вѣ́съ же пра́ведный прїѧ́тенъ є҆мꙋ̀. И҆дѣ́же  а҆́ще вни́детъ досажде́нїе, та́мѡ и҆ безче́стїе: оу҆ста́  же смире́нныхъ поꙋча́ютсѧ премꙋ́дрости. Соверше́нїе  пра́выхъ наста́витъ и҆̀хъ, и҆ поползнове́нїе  ѿрица́ющихсѧ оу҆пасе́тъ и҆̀хъ. Не по́льзꙋютъ и҆мѣ̑нїѧ  въ де́нь ꙗ҆́рости, пра́вда же и҆зба́витъ ѿ сме́рти.  Оу҆́меръ првⷣный, ѡ҆ста́ви раска́ѧнїе: нарꙋ́чна же  быва́етъ и҆ посмѣѧ́тельна нечести́выхъ па́гꙋба. Пра́вда  непоро́чнагѡ и҆справлѧ́етъ пꙋти̑, въ нече́стїе же  па́даетъ непра́вда. Пра́вда мꙋже́й пра́выхъ и҆зба́витъ  и҆̀хъ: безсовѣ́тїемъ же плѣнѧ́ютсѧ беззако́ннїи.  Сконча́вшꙋсѧ мꙋ́жꙋ првⷣнꙋ, не поги́бнетъ наде́жда:  похвала́ же нечести́выхъ поги́бнетъ. Првⷣникъ ѿ ло́ва  оу҆бѣ́гнетъ, вмѣ́стѡ же є҆гѡ̀ предае́тсѧ нечести́вый.  Во оу҆стѣ́хъ нечести́выхъ сѣ́ть гра́жданѡмъ, чꙋ́вство  же првⷣныхъ бл҃госпѣ́шное. Во бл҃ги́хъ првⷣныхъ  и҆спра́витсѧ гра́дъ, (л. с҃м) и҆ въ поги́бели  нечести́выхъ ра́дованїе: Во бл҃гослове́нїи пра́выхъ  возвы́ситсѧ гра́дъ, оу҆сты́ же нечести́выхъ  раскопа́етсѧ. Рꙋга́етсѧ гра́жданѡмъ лише́нный ра́зꙋма,  мꙋ́жъ же мꙋ́дрый безмо́лвїе во́дитъ. 
г҃) Премꙋ́дрости соломѡ́новы чте́нїе [глава̀ д҃]. 
Првⷣникъ а҆́ще пости́гнетъ сконча́тисѧ, въ поко́и  бꙋ́детъ. Ста́рость бо честна̀ не многолѣ́тна, нижѐ въ  числѣ̀ лѣ́тъ и҆счита́етсѧ. Сѣди́на же є҆́сть  мꙋ́дрость человѣ́кѡмъ, и҆ во́зрастъ ста́рости, житїѐ  нескве́рное. Бл҃гоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ  бы́сть. Восхище́нъ бы́сть, да не ѕло́ба и҆змѣни́тъ  ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀.  Раче́нїе бо ѕло́бы помрача́етъ дѡ́браѧ, и҆ паре́нїе  по́хоти премѣнѧ́етъ оу҆́мъ неѕло́бивъ. Сконча́всѧ  вма́лѣ, и҆спо́лни лѣ̑та дѡ́лга: Оу҆го́дна бо бѣ̀  гдⷭ҇ви дꙋша̀ є҆гѡ̀. сегѡ̀ ра́ди потща́сѧ ѿ среды̀  лꙋка́вствїѧ. Лю́дїе же ви́дѣвше, и҆ не разꙋмѣ́вше,  нижѐ поло́жше въ помышле́нїи таково́е: ꙗ҆́кѡ бл҃года́ть  и҆ млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
Мч҃нкѡмъ парємїѝ, и҆ мч҃нкꙋ. 
а҃] Прⷪ҇ро́чества и҆са́їина чте́нїе [глава̀ м҃г]. 
Та́кѡ глаго́летъ гдⷭ҇ь: всѝ ꙗ҆зы́цы собра́шасѧ  вкꙋ́пѣ, и҆ соберꙋ́тсѧ кнѧ́зи ѿ ни́хъ. кто̀  возвѣсти́тъ сїѧ̑ въ ни́хъ, и҆лѝ ꙗ҆̀же ѿ нача́ла,  кто̀ слы̑шана сотвори́тъ ва́мъ; да приведꙋ́тъ  свидѣ́тєли своѧ̑, и҆ ѡ҆правдѧ́тсѧ, и҆ да оу҆слы́шатъ,  и҆ да рекꙋ́тъ и҆́стинꙋ. бꙋ́дите мѝ свидѣ́тєли, и҆  а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ  є҆гѡ́же и҆збра́хъ, да позна́ете и҆ вѣ́рꙋете мѝ, и҆  разꙋмѣ́ете, ꙗ҆́кѡ а҆́зъ є҆́смь: пре́жде менѐ не  бы́сть и҆́нъ бг҃ъ, и҆ по мнѣ̀ не бꙋ́детъ. А҆́зъ є҆́смь  бг҃ъ, и҆ нѣ́сть ра́звѣ менѐ сп҃са́ѧй. а҆́зъ  возвѣсти́хъ, и҆ сп҃со́хъ, оу҆ничижи́хъ, и҆ не бѣ̀ въ  ва́съ чꙋ́ждїй. Вы̀ мнѣ̀ свидѣ́тєли, и҆ а҆́зъ гдⷭ҇ь  бг҃ъ, и҆ є҆щѐ ѿ нача́ла а҆́зъ є҆́смь: и҆ нѣ́сть ѿ  (л. с҃м ѡ҆б.) рꙋ́къ мои́хъ и҆збавлѧ́ѧй. сотворю̀, и҆ кто̀  ѿврати́тъ то̀; си́це глаго́летъ гдⷭ҇ь бг҃ъ, и҆збавлѧ́ѧй  ва́съ ст҃ы́й і҆и҃левъ. 
в҃] Премꙋ́дрости соломѡ́новы чте́нїе [глава̀ г҃]. 
Првⷣныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ. И҆ є҆́же ѿ на́съ ше́ствїе сокрꙋше́нїе, ѻ҆ни́  же сꙋ́ть въ ми́рѣ. И҆́бо пред̾ лице́мъ человѣ́ческимъ  а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  бл҃годѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀,  и҆ ѡ҆брѣ́те и҆̀хъ достѡ́йны себѣ̀. ꙗ҆́кѡ зла́то въ  горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ  возсїѧ́ютъ: и҆ ꙗ҆́кѡ и҆́скры по сте́блїю потекꙋ́тъ:  Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ  гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ  и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: Ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе  во и҆збра́нныхъ є҆гѡ̀. 
г҃] Премꙋ́дрости соломѡ́новы чте́нїе [главы̑ є҃ и҆  ѕ҃]. 
Пра́ведницы во вѣ́ки живꙋ́тъ, и҆ въ гдⷭ҇ѣ мзда̀  и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀ ра́ди  прїи́мꙋтъ црⷭ҇твїе бл҃голѣ́пїѧ, и҆ вѣне́цъ добро́ты ѿ  рꙋкѝ гдⷭ҇ни, занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ  бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ. Прїи́метъ щи́тъ непобѣди́мый  преподо́бїе: Поѡстри́тъ же напра́сный гнѣ́въ во  ѻ҆рꙋ́жїе: спобо́ретъ же съ ни́мъ мі́ръ на безꙋ́мныѧ.  По́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ  бл҃гокрꙋ́гла лꙋ́ка ѻ҆блакѡ́въ, на намѣ́ренїе,  полетѧ́тъ. И҆ ѿ каменоме́тныѧ ꙗ҆́рости и҆спо́лнь  падꙋ́тъ гра́ды, вознегодꙋ́етъ на ни́хъ вода̀ морска́ѧ,  рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ  дх҃ъ си́лы и҆ ꙗ҆́кѡ ви́хоръ развѣ́етъ и҆̀хъ, и҆  ѡ҆пꙋстоши́тъ всю̀ зе́млю беззако́нїе: и҆ ѕлодѣ́йство  преврати́тъ престо́лы си́льныхъ. Слы́шите оу҆̀бо (л.  см҃а) ца́рїе, и҆ разꙋмѣ́йте, навы́кните сꙋдїи̑ концє́въ  землѝ. Внꙋши́те держа́щїи мно́жєства, и҆ гордѧ́щїисѧ ѡ҆  наро́дѣхъ ꙗ҆зы́кѡвъ, ꙗ҆́кѡ дана̀ є҆́сть ѿ гдⷭ҇а  держа́ва ва́мъ и҆ си́ла ѿ вы́шнѧгѡ. 
А҆ мч҃нкꙋ г҃-ѧ паремїа̀: 
Првⷣникъ а҆́ще пости́гнетъ сконча́тисѧ:  [Пи́сана ст҃и́телємъ]. 
Парємїѝ прⷪ҇ро́кꙋ и҆лїѝ. 
Ца́рствъ тре́тїихъ чте́нїе [глава̀ з҃і]. 
Бы́сть сло́во гдⷭ҇не ко и҆лїѝ прⷪ҇ро́кꙋ, и҆ речѐ  ко а҆ха́вꙋ: жи́въ гдⷭ҇ь бг҃ъ си́лъ, бг҃ъ і҆и҃левъ,  є҆мꙋ́же предстою̀ дне́сь пред̾ ни́мъ, а҆́ще бꙋ́детъ въ  лѣ̑та сїѧ̑ роса̀, и҆лѝ до́ждь, а҆́ще не словесы̀  оу҆́стъ мои́хъ. И҆ бы́сть глаго́лъ гдⷭ҇нь ко и҆лїѝ,  глаго́лѧ: и҆дѝ ѿсю́дꙋ на восто́къ, и҆ скры́йсѧ въ  пото́цѣ хора́ѳовѣ, при рѣцѣ̀ і҆ѻрда́новѣ, и҆  бꙋ́детъ вода̀ ѿ пото́ка, и҆ пїе́ши ю҆̀, и҆ вра́нѡмъ  повелю̀ пита́ти тѧ̀ та́мѡ. И҆ и҆́де и҆лїа̀, и҆ сотворѝ  по глаго́лꙋ гдⷭ҇ню, и҆ сѣ́де при пото́цѣ хора́ѳовѣ,  пред̾ лице́мъ і҆ѻрда́новымъ: и҆ вра́нове приноша́хꙋ  є҆мꙋ̀ хлѣ́бы заꙋ́тра, и҆ мѧса̀ къ ве́черꙋ, и҆ ѿ  пото́ка пїѧ́ше во́дꙋ. И҆ бы́сть по дне́хъ, и҆́зсше  пото́къ, ꙗ҆́кѡ не бѣ̀ дождѧ̀ на зе́млю. И҆ бы́сть  глаго́лъ гдⷭ҇нь ко и҆лїѝ, глаго́лѧ: Воста́ни, и҆ и҆дѝ  въ саре́фѳꙋ сїдѡ́нскꙋю, и҆ пребꙋ́ди та́мѡ: се́ бо  заповѣ́дахъ женѣ̀ вдови́цѣ препита́ти тѧ̀. И҆  воста́въ, и҆ и҆́де въ саре́фѳꙋ сїдѡ́нскꙋю. и҆ прїи́де во  врата̀ гра́да, и҆ сѐ та́мѡ жена̀ вдова̀ собира́ше  дрова̀, и҆ возопѝ и҆лїа̀ вослѣ́дъ є҆ѧ̀, и҆ речѐ  є҆́й: принеси́ ми оу҆́бѡ ма́лѡ воды̀ въ сосꙋ́дѣ, да  пїю̀. И҆ и҆́де взѧ́ти воды̀. и҆ возопѝ и҆лїа̀ въ слѣ́дъ  є҆ѧ̀, и҆ речѐ є҆́й: прїимѝ оу҆́бѡ мнѣ̀ и҆  оу҆крꙋ́хъ хлѣ́ба въ рꙋцѣ̀ твое́й, и҆ да ꙗ҆́мъ. И҆  речѐ жена̀: жи́въ гдⷭ҇ь бг҃ъ мо́й, а҆́ще є҆́сть оу҆  менѐ ѻ҆прѣсно́къ, но ра́звѣ є҆ли́кѡ го́рсть мꙋкѝ въ  водоно́сѣ, и҆ ма́лѡ є҆ле́а во чва́нцѣ. и҆ сѐ а҆́зъ  собира́ю два̀ полѣ̑нца, и҆ вни́дꙋ, и҆ сотворю̀ себѣ̀ и҆  ча́дѡмъ мои̑мъ, и҆ снѣ́мы, и҆ оу҆́мремъ. И҆ речѐ къ  не́й и҆лїа̀: дерза́й, (л. см҃а ѡ҆б.) и҆ вни́ди, и҆ не  сотворѝ по глаго́лꙋ твоемꙋ̀: но сотворѝ мнѣ̀ ѿтꙋ́дꙋ  ѻ҆прѣсно́къ ма́лъ пре́жде, и҆ и҆знесе́ши мѝ: себѣ́ же  и҆ ча́дѡмъ твои̑мъ сотвори́ши послѣдѝ. Ꙗ҆́кѡ та́кѡ  глаго́летъ гдⷭ҇ь бг҃ъ і҆и҃левъ: водоно́съ мꙋкѝ не  ѡ҆скꙋдѣ́етъ, и҆ чва́нецъ є҆ле́а не оу҆ма́литсѧ, до  днѐ, до́ндеже да́стъ гдⷭ҇ь до́ждь на зе́млю. И҆ и҆́де  жена̀ и҆ сотворѝ по глаго́лꙋ и҆лїинꙋ̀: и҆ дадѐ є҆мꙋ̀,  и҆ ꙗ҆дѧ́ше то́й и҆ та̀, и҆ ча̑да є҆ѧ̀. И҆ ѿ тогѡ̀  днѐ водоно́съ мꙋкѝ не ѡ҆скꙋдѣ̀: и҆ чва́нецъ є҆ле́а не  оу҆ма́лисѧ, по глаго́лꙋ гдⷭ҇ню, и҆́же глаго́ла рꙋко́ю  и҆лїино́ю. И҆ бы́сть по глаго́лѣхъ си́хъ, и҆ разболѣ́сѧ  сы́нъ жены̀, госпожѝ до́мꙋ, и҆ бѣ̀ болѣ́знь є҆гѡ̀  крѣ́пка ѕѣлѡ̀, до́ндеже не ѡ҆ста̀ въ не́мъ дꙋ́хъ. И҆  речѐ жена̀ ко и҆лїѝ: что̀ мнѣ̀ и҆ тебѣ̀ человѣ́че  бж҃їй; вше́лъ є҆сѝ ко мнѣ̀ воспомѧнꙋ́ти грѣхѝ моѧ̑,  и҆ оу҆мори́ти сы́на моего̀; И҆ речѐ и҆лїа̀ къ женѣ̀:  да́ждь мѝ сы́на твоего̀. и҆ взѧ́тъ є҆го̀ ѿ ло́на  є҆ѧ̀, и҆ вознесѐ є҆го̀ въ го́рницꙋ, въ не́йже са́мъ  почива́ше, и҆ положѝ є҆го̀ на ѻ҆дрѣ̀ свое́мъ. И҆  возопѝ и҆лїа̀ ко гдⷭ҇ꙋ, и҆ речѐ: оу҆вы̀ мнѣ̀ гдⷭ҇и,  свидѣ́телю вдовы̀, оу҆ неѧ́же а҆́зъ пребыва́ю, ты̀  ѡ҆ѕло́билъ є҆сѝ, є҆́же оу҆мори́ти сы́на є҆ѧ̀. И҆  дꙋ́нꙋ на ѻ҆́трочища трикра́ты, и҆ призва̀ гдⷭ҇а, и҆  речѐ: гдⷭ҇и бж҃е мо́й, да возврати́тсѧ оу҆́бѡ дꙋша̀  ѻ҆́трочища сегѡ̀ во́нь. и҆ бы́сть та́кѡ. И҆ возопѝ  и҆лїа̀, и҆ оу҆слы́ша гдⷭ҇ь гла́съ и҆лїи́нъ: и҆  возврати́сѧ дꙋша̀ ѻ҆́трочища и҆ ѡ҆живѐ. И҆ поѧ́тъ  и҆лїа̀ ѻ҆́трочища, и҆ сведѐ и҆ ѿ го́рницы въ до́мъ,  и҆ дадѐ и҆ ма́тери є҆гѡ̀. И҆ речѐ и҆лїа̀ къ не́й:  ви́ждь, ꙗ҆́кѡ жи́въ є҆́сть сы́нъ тво́й. И҆ речѐ жена̀  ко и҆лїѝ: сѐ разꙋмѣ́хъ, ꙗ҆́кѡ человѣ́къ бж҃їй є҆сѝ  ты̀, и҆ глаго́лъ гдⷭ҇ь во оу҆стѣ́хъ твои́хъ и҆́стиненъ. 
в҃] Ца́рствъ тре́тїихъ чте́нїе [главы̑ и҃і и҆  ѳ҃і]. 
Бы́сть глаго́лъ бж҃їй ко и҆лїѝ ѳесві́тѧнинꙋ, въ  тре́тїе лѣ́то ца́рства а҆ха́влѧ глаго́лѧ: и҆дѝ и҆  ꙗ҆ви́сѧ а҆ха́вꙋ, да́мъ бо до́ждь на лицѐ землѝ. И҆  бы́сть ꙗ҆́кѡ ви́дѣ а҆ха́въ и҆лїю̀, и҆ речѐ къ немꙋ̀:  а҆́ще ты̀ є҆сѝ развраща́ѧй і҆и҃лѧ; И҆ речѐ и҆лїа̀: не  развраща́ю а҆́зъ і҆и҃лѧ, но ты̀, и҆ до́мъ ѻ҆тца̀  твоегѡ̀, (л. см҃в) внегда̀ ѡ҆ста́висте вы̀ гдⷭ҇а бг҃а  своего̀, и҆ и҆до́сте въ слѣ́дъ ваа́ла. И҆ ны́нѣ послѝ,  и҆ соберѝ ко мнѣ̀ ве́сь і҆и҃ль на го́рꙋ карми́льскꙋю,  и҆ проро́ки стꙋ̑дныѧ ваа̑ловы, и҆́хже три́ста и҆  пѧтьдесѧ́тъ, и҆ прорѡ́къ ме́рзкихъ четы́реста, ꙗ҆дꙋ́щихъ  трапе́зꙋ і҆езаве́линꙋ. И҆ по глаго́лꙋ и҆лїинꙋ̀ посла̀  а҆ха́въ въ ве́сь і҆и҃ль, и҆ собра̀ всѧ̑ проро́ки на го́рꙋ  карми́льскꙋю, и҆ приведѐ ко всѣ̑мъ и҆̀мъ и҆лїю̀. И҆  речѐ и҆̀мъ и҆лїа̀: доко́лѣ вы̀ хра́млете на ѻ҆́ба  колѣ̑на ва̑ша; а҆́ще є҆́сть гдⷭ҇ь бг҃ъ, и҆ди́те въ  слѣ́дъ є҆гѡ̀: а҆́ще ли ваа́лъ є҆́сть, то̀ и҆ди́те за  ни́мъ, и҆ не ѿвѣща́ша є҆мꙋ̀ лю́дїе словесѐ. И҆ речѐ  и҆лїа̀ къ лю́демъ: а҆́зъ є҆́смь ѡ҆ста́хъ прⷪ҇ро́къ  гдⷭ҇нь є҆ди́нъ, и҆ проро́цы ваа̑ловы, и҆́хже три́ста и҆  пѧтьдесѧ́тъ мꙋже́й, и҆ проро́кѡвъ ме́рзкихъ четы́реста.  И҆ речѐ и҆лїа̀: дади́те мѝ два̀ ю҆нца̑, да и҆зберетѐ  себѣ̀ є҆ди́наго, и҆ растеши́те и҆̀ на оу҆́ды, и҆  возложи́те и҆ на дрова̀, да не приложи́те ѻ҆гнѧ̀. и҆  а҆́зъ растешꙋ̀ ю҆нца̀ дрꙋга́го, и҆ возложꙋ̀ на дрова̀, и҆  ѻ҆гнѧ̀ не возгнѣщꙋ̀. И҆ да призоветѐ и҆мена̀ богѡ́въ  ва́шихъ, и҆ а҆́зъ призовꙋ̀ и҆́мѧ гдⷭ҇а бг҃а моегѡ̀: и҆  бꙋ́детъ бг҃ъ, и҆́же а҆́ще послꙋ́шаетъ ѻ҆гне́мъ, то́й  є҆́сть бг҃ъ. И҆ ѿвѣща́ша всѝ лю́дїе, и҆ рѣ́ша:  до́бръ глаго́лъ и҆лїи́нъ, и҆́же глаго́ла, да бꙋ́детъ  та́кѡ. И҆ речѐ и҆лїа̀ проро́кѡмъ стꙋ̑днымъ: и҆збери́те  себѣ̀ ю҆нца̀ є҆ди́наго, и҆ сотвори́те вы̀ пре́жде,  ꙗ҆́кѡ ва́съ є҆́сть мно́жество, и҆ призови́те и҆мена̀  богѡ́въ ва́шихъ, и҆ ѻ҆гнѧ̀ не пригнѣща́йте. И҆ поѧ́ша  ю҆нца̀, и҆ сотвори́ша та́кѡ. и҆ призыва́хꙋ и҆́мѧ ваа́лово  ѿ оу҆́тра и҆ до полꙋ́дне, и҆ рѣ́ша: послꙋ́шай на́съ  ваа́ле, послꙋ́шай на́съ. и҆ не бѣ̀ гла́са, ни  послꙋша́нїѧ: и҆ рыска́хꙋ ѻ҆́колѡ же́ртвенника, и҆́же  сотвори́ша сі́и. И҆ бы́сть полꙋ́дне, и҆ порꙋга́сѧ и҆̀мъ  и҆лїа̀ ѳесві́тѧнинъ, и҆ речѐ: зови́те гла́сомъ  вели́кимъ, ꙗ҆́кѡ бо́гꙋ ва́шемꙋ непра́зднство є҆́сть: да  є҆да̀ что̀ и҆но́е стро́итъ, и҆лѝ оу҆снꙋ́лъ є҆́сть, да  оу҆бꙋдитѐ є҆го̀. И҆ зовѧ́хꙋ гла́сомъ вели́кимъ, и҆  кроѧ́хꙋсѧ по ѻ҆бы́чаю своемꙋ̀ ножѝ, и҆ мно́зи би́ша  себѐ бичьмѝ до проли́тїѧ кро́ве своеѧ̀, И҆ прорица́хꙋ:  и҆ бы́сть до ве́чера, ꙗ҆́кѡ бы́ти вре́мѧ взы́ти  же́ртвѣ, и҆ не бѣ̀ гла́са. (л. см҃в ѡ҆б.) И҆ глаго́ла  и҆лїа̀ къ проро́кѡмъ стꙋ̑днымъ, глаго́лѧ: ѿстꙋпи́те  ны́нѣ, да и҆ а҆́зъ сотворю̀ же́ртвꙋ мою̀. и҆ ѿстꙋпи́ша  ті́и, и҆ оу҆мо́лкнꙋша. И҆ речѐ и҆лїа̀ къ лю́демъ:  пристꙋпи́те ко мнѣ̀: и҆ пристꙋпи́ша къ немꙋ̀ всѝ  лю́дїе. И҆ прїѧ́тъ и҆лїа̀ двана́десѧть ка́менїй, по  числꙋ̀ колѣ́нъ сынѡ́въ і҆и҃левыхъ, ꙗ҆́коже глаго́ла  є҆мꙋ̀ гдⷭ҇ь: і҆и҃ль бꙋ́детъ и҆́мѧ твоѐ. И҆ созда̀  ка́менїе во и҆́мѧ гдⷭ҇не, и҆ и҆сцѣлѝ ѻ҆лта́рь  раско́панный. и҆ сотворѝ мо́ре вмѣща́ющее двѣ̀ мѣ̑рѣ  сѣ́мене ѻ҆́крестъ ѻ҆лтарѧ̀: и҆ воскладѐ полѣ̑на на  ѻ҆лта́рь, и҆́же сотворѝ, и҆ растеса̀ на оу҆́ды  всесожега́емое, и҆ возложѝ на полѣ̑на, и҆ ѡ҆бы́де  ѻ҆лта́рь. И҆ речѐ и҆лїа̀: принеси́те мѝ четы́ре  водоно́сы воды̀, и҆ возлива́йте на всесожже́нїе и҆ на  полѣ̑на, и҆ сотвори́ша та́кѡ. И҆ речѐ: оу҆дво́йте, и҆  оу҆дво́иша. и҆ речѐ: оу҆тро́йте, и҆ оу҆тро́иша. и҆  прохожда́ше вода̀ ѻ҆́крестъ ѻ҆лтарѧ̀, и҆ мо́ре  и҆спо́лнисѧ воды̀. И҆ возопѝ и҆лїа̀ на нб҃о, и҆ речѐ:  гдⷭ҇и бж҃е а҆враа́мовъ и҆ і҆саа́ковъ и҆ і҆а́кѡвль.  послꙋ́шай менѐ гдⷭ҇и, послꙋ́шай менѐ дне́сь ѻ҆гне́мъ:  да разꙋмѣ́ютъ всѝ лю́дїе сі́и, ꙗ҆́кѡ ты̀ є҆сѝ  є҆ди́нъ гдⷭ҇ь бг҃ъ і҆и҃левъ, и҆ а҆́зъ ра́бъ тво́й, и҆  тебѐ ра́ди сотвори́хъ дѣла̀ сїѧ̑ всѧ̑: и҆ ты̀ ѡ҆братѝ  сердца̀ люде́й си́хъ въ слѣ́дъ тебѐ. И҆ падѐ ѻ҆́гнь  ѿ гдⷭ҇а съ нб҃сѐ, и҆ поѧдѐ всесожжє́нїѧ и҆ полѣ̑на  и҆ ка́менїе и҆ пе́рсть, и҆ во́дꙋ ꙗ҆́же бѣ̀ въ мо́ри,  всѧ̑ полиза̀ ѻ҆́гнь. И҆ падо́ша всѝ лю́дїе на лицы̀  свое́мъ, и҆ рѣ́ша: вои́стиннꙋ гдⷭ҇ь бг҃ъ, то́й є҆́сть  бг҃ъ. И҆ речѐ и҆лїа̀ къ лю́демъ: поима́йте проро́ки  ваа́лѡвы, да ни є҆ди́нъ скры́етсѧ ѿ ни́хъ. и҆ ꙗ҆́ша  и҆̀хъ, и҆ ведѐ ѧ҆̀ и҆лїа̀ на пото́къ кі́ссовъ, и҆ тꙋ̀  и҆̀хъ закла̀. И҆ речѐ и҆лїа̀ посе́мъ а҆ха́вови: сѐ  гла́съ хожде́нїѧ дожде́внагѡ, впрѧзѝ колесни́цꙋ твою̀,  и҆ сни́ди, да не пости́гнетъ тебѐ до́ждь. И҆ взы́де  и҆лїа̀ на карми́льскꙋю го́рꙋ, и҆ преклони́сѧ на зе́млю,  и҆ положѝ лицѐ своѐ междꙋ̀ колѣ́нома свои́ма, и҆  помоли́сѧ ко гдⷭ҇ꙋ. И҆ не́бо помрачи́сѧ ѻ҆́блаки и҆  дꙋ́хомъ, и҆ бы́сть до́ждь ве́лїй: и҆ пла́чѧсѧ а҆ха́въ,  и҆́де до і҆езрае́лѧ. И҆ рꙋка̀ гдⷭ҇нѧ бы́сть на и҆лїѝ: и҆  стѧгнꙋ́въ чре́сла своѧ̑, и҆ течѐ пред̾ а҆ха́вомъ до  і҆езрае́лѧ. И҆ возвѣстѝ а҆ха́въ женѣ̀ свое́й  і҆езаве́ли всѧ̑, є҆ли̑ка сотворѝ (л. см҃г) и҆лїа̀: и҆  ꙗ҆́кѡ закла̀ проро́ки ноже́мъ. И҆ посла̀ і҆езаве́ль ко  и҆лїѝ, глаго́лѧ: оу҆́трѡ въ се́й же ча́съ положꙋ̀ дꙋ́шꙋ  твою̀, ꙗ҆́коже дꙋ́шꙋ є҆ди́нагѡ ѿ си́хъ. И҆ слы́ша и҆  оу҆боѧ́сѧ и҆лїа̀, воста́въ и҆́де дꙋшѝ ра́ди своеѧ̀: и҆  прїи́де въ вирсаві́ю, зе́млю і҆ꙋ́довꙋ, и҆ ѡ҆ста́ви  ѻ҆́трочища своего̀ та́мѡ, и҆ и҆́де въ пꙋсты́ню днѐ  пꙋ́ть. И҆ прише́дъ сѣ́де под̾ сме́рчїемъ, и҆ просѝ  дꙋшѝ свое́й сме́рти, и҆ речѐ: довлѣ́етъ мѝ гдⷭ҇и,  прїимѝ оу҆̀бо дꙋ́шꙋ мою̀ ѿ менѐ, ꙗ҆́кѡ нѣ́смь  а҆́зъ па́че ѻ҆тє́цъ мои́хъ. и҆ лѧ́же и҆ оу҆́спе под̾  са́домъ. И҆ сѐ а҆́гг҃лъ гдⷭ҇нь коснꙋ́сѧ є҆мꙋ̀, и҆ речѐ  є҆мꙋ̀: воста́ни, ꙗ҆́ждь и҆ пі́й. И҆ воззрѣ́въ и҆лїа̀,  и҆ сѐ при возгла́вїи є҆гѡ̀ ѻ҆прѣсно́къ ꙗ҆чме́нный,  и҆ корча́гъ воды̀: и҆ воста̀, и҆ ꙗ҆дѐ и҆ пи́тъ, и҆  ѡ҆бра́щьсѧ оу҆́спе. И҆ ѡ҆бра́щьсѧ а҆́гг҃лъ гдⷭ҇нь  втори́цею, и҆ коснꙋ́сѧ є҆мꙋ̀, и҆ речѐ є҆мꙋ̀: воста́ни,  ꙗ҆́ждь и҆ пі́й, ꙗ҆́кѡ мно́гъ ѿ тебѐ пꙋ́ть. И҆  воста̀, и҆ ꙗ҆дѐ и҆ пи́тъ: и҆ и҆́де въ крѣ́пости ꙗ҆́ди  тоѧ̀ четы́редесѧть дне́й, и҆ четы́редесѧть ноще́й, до  горы̀ хѡри́вскїѧ. И҆ вни́де та́мѡ въ пеще́рꙋ, и҆ всели́сѧ  въ не́й. и҆ сѐ глаго́лъ гдⷭ҇нь къ немꙋ̀, и҆ речѐ є҆мꙋ̀  гдⷭ҇ь: что̀ ты̀ здѣ̀ и҆лїѐ; И҆ речѐ и҆лїа̀: ревнꙋ́ѧ  поревнова́хъ по гдⷭ҇ѣ бз҃ѣ вседержи́тели, ꙗ҆́кѡ  ѡ҆ста́виша тѧ̀ сы́нове і҆и҃левы, и҆ ѻ҆лтарѝ твоѧ̑  раскопа́ша, и҆ прⷪ҇ро́ки твоѧ̑ ѻ҆рꙋ́жїемъ и҆зби́ша. и҆  ѡ҆ста́хъ а҆́зъ є҆ди́нъ. и҆ и҆́щꙋтъ дꙋшѝ моеѧ̀ и҆з̾ѧ́ти  ю҆̀. И҆ речѐ а҆́гг҃лъ: и҆зы́ди оу҆́трѡ, и҆ ста́ни въ  горѣ̀ пред̾ гдⷭ҇емъ, и҆ сѐ мимои́детъ гдⷭ҇ь, и҆ дꙋ́хъ  ве́лїй и҆ крѣ́покъ, разорѧ́ѧ горы̀, и҆ сокрꙋша́ѧ  ка́менїе пред̾ гдⷭ҇емъ: не въ дꙋ́сѣ гдⷭ҇ь. и҆ по дꙋ́сѣ  ви́хръ, и҆ не въ ви́хрѣ гдⷭ҇ь. И҆ по ви́хрѣ ѻ҆́гнь, и҆  не во ѻ҆гнѝ гдⷭ҇ь: и҆ по ѻ҆гнѝ гла́съ хла́да то́нка,  и҆ та́мѡ гдⷭ҇ь. И҆ бы́сть ꙗ҆́кѡ оу҆слы́ша и҆лїа̀,  покры̀ лицѐ своѐ ми́лѡтїю свое́ю, и҆ и҆зы́де, и҆ ста̀  при пеще́рѣ. И҆ сѐ къ немꙋ̀ бы́сть гла́съ, и҆ речѐ:  что̀ здѣ̀ ты̀ и҆лїѐ; И҆ речѐ и҆лїа̀: ревнꙋ́ѧ  поревнова́хъ по гдⷭ҇ѣ бз҃ѣ вседержи́тели, ꙗ҆́кѡ  ѡ҆ста́виша завѣ́тъ тво́й сы́нове і҆и҃лєвы, и҆ ѻ҆лтарѝ  твоѧ̑ раскопа́ша, и҆ прⷪ҇ро́ки твоѧ̑ и҆зби́ша  ѻ҆рꙋ́жїемъ, и҆ ѡ҆ста́хъ а҆́зъ є҆ди́нъ, и҆ и҆́щꙋтъ дꙋшѝ  моеѧ̀ и҆з̾ѧ́ти ю҆̀. И҆ речѐ гдⷭ҇ь къ немꙋ̀: и҆дѝ  возврати́сѧ пꙋте́мъ твои́мъ, и҆ по́йдеши (л. см҃г ѡ҆б.)  въ пꙋ́ть пꙋсты́ни дама́сковы, и҆ пома́жеши а҆заи́ла на  ца́рство во а҆ссѷрі́и: И҆ і҆иꙋ́а сы́на а҆мессі́ина  пома́жеши въ царѧ̀ і҆и҃лю, и҆ є҆лїссе́а сы́на  а҆сафа́това пома́жеши вмѣ́стѡ себѐ прⷪ҇ро́ка. 
Ца́рствъ четве́ртыхъ чте́нїе [глава̀ в҃]. 
Бы́сть во дни̑ ѻ҆́ны, ѡ҆брѣ́те и҆лїа̀ є҆лїссе́а  сы́на а҆сафа́това, и҆ то́й ѡ҆ра́ше вола́ми. И҆ и҆́де  и҆лїа̀ къ немꙋ̀: и҆ пове́рже и҆лїа̀ ми́лѡть свою̀ на  не́мъ. и҆ ѡ҆ста́ви є҆лїссе́й волы̀, и҆ течѐ созадѝ  и҆лїѝ и҆ слꙋжа́ше є҆мꙋ̀. И҆ бы́сть є҆гда̀ взѧ́тꙋ бы́ти  и҆лїѝ гдⷭ҇емъ въ ви́хрѣ ꙗ҆́кѡ на не́бо: и҆ и҆до́ста  и҆лїа̀ и҆ є҆лїссе́й въ галга́лы. Речѐ и҆лїа̀ къ  є҆лїссе́ю: сѣдѝ оу҆́бѡ здѣ̀, ꙗ҆́кѡ гдⷭ҇ь посла́ мѧ  до і҆ѻрда́на. И҆ речѐ є҆лїссе́й: жи́въ гдⷭ҇ь, и҆ жива̀  дꙋша̀ твоѧ̀, а҆́ще ѡ҆ста́влю тебѐ. И҆ поидо́ста ѻ҆́ба,  и҆ пѧтьдесѧ́тъ мꙋже́й ѿ сынѡ́въ проро́ческихъ  прїидо́ша, и҆ ста́ша прѧ́мѡ и҆здале́ча: ѻ҆́ба же ста́ста  при і҆ѻрда́нѣ. И҆ прїѧ́тъ и҆лїа̀ ми́лѡть свою̀, и҆  сви́тъ ю҆̀, и҆ поразѝ є҆́ю во́ды, раздѣли́сѧ вода̀  сю́дꙋ и҆ сю́дꙋ. и҆ преидо́ста ѻ҆́ба по сꙋ́хꙋ. И҆ бы́сть  ꙗ҆́кѡ преидо́ста, и҆ речѐ и҆лїа̀ є҆лїссе́ю: просѝ,  что̀ сотворю̀ тебѣ̀, пре́жде да́же не взѧ́тъ бꙋ́дꙋ ѿ  тебѐ; И҆ речѐ є҆лїссе́й: да бꙋ́детъ оу҆́бѡ дх҃ъ и҆́же  въ тебѣ̀, сꙋгꙋ́бъ во мнѣ̀. И҆ речѐ и҆лїа̀:  ѡ҆жесточи́лъ є҆сѝ проси́ти: ѻ҆ба́че а҆́ще оу҆ви́диши  мѧ̀ взе́млема ѿ тебѐ, бꙋ́детъ тѝ та́кѡ, а҆́ще ли же  не оу҆ви́диши, не бꙋ́детъ. И҆ бы́сть и҆дꙋ́щымъ и҆̀мъ, и҆  глаго́лющымъ, и҆ сѐ колесни́ца ѻ҆́гненна, и҆ ко́ни  ѻ҆́гненни, и҆ раздѣлѝ междꙋ̀ ѻ҆бѣ́ма, и҆ взѧ́тсѧ  и҆лїа̀ трꙋ́сомъ, ꙗ҆́кѡ на не́бо. И҆ є҆лїссе́й зрѧ́ше,  и҆ то́й вопїѧ́ше: ѻ҆́тче, ѻ҆́тче, колесни́ца і҆и҃лева  и҆ ко́ни є҆гѡ̀, и҆ не ви́дѣ є҆гѡ̀ ктомꙋ̀. И҆ ꙗ҆́тсѧ  є҆лїссе́й за ри̑зы своѧ̑, и҆ раздра̀ ѧ҆̀ на дво́е. и҆  взѧ́тъ ми́лѡть и҆лїинꙋ̀ є҆лїссе́й, па́дшꙋю верхꙋ̀  є҆гѡ̀. И҆ ѡ҆брати́сѧ є҆лїссе́й, и҆ ста̀ на бре́зѣ  і҆ѻрда́на. И҆ прїѧ́тъ є҆лїссе́й ми́лѡть и҆лїинꙋ̀,  па́дшꙋю верхꙋ̀ є҆гѡ̀: и҆ оу҆да́ри во́ды, и҆ не  раздѣли́шасѧ. И҆ речѐ є҆лїссе́й: гдѣ̀ оу҆́бѡ є҆́сть  бг҃ъ и҆лїи́нъ а҆пфѡ̀; и҆ оу҆да́ри є҆лїссе́й во́ды  второ́е, и҆ раздѣли́шасѧ во́ды, и҆ пре́йде по  сꙋ́хꙋ. 


(л. см҃д) 
[глⷡ҇а м҃] ПРОКІ́МЕНИ, А҆ПО́СТОЛИ, А҆ЛЛИЛꙊІА́РЕ,  Є҆Ѵⷢ҇ЛІѦ И҆ ПРИЧА́СТНИ 
ѻ҆́бщи ст҃ы̑мъ, и҆̀мже є҆гда̀ твори́мъ слꙋ́жбꙋ. 
Слꙋ́жба прест҃ѣ́й бцⷣѣ. 
На оу҆́трени прокі́менъ, гла́съ ѕ҃: 
Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. 
Сті́хъ: Ѿры́гнꙋ се́рдце моѐ сло́во бл҃го: 
Є҆ѵⷢ҇лїе лꙋкѝ, зача́ло д҃. 
На лїтꙋргі́и прокі́менъ, гла́съ г҃. Пѣ́снь бцⷣы: 
Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ  мо́й ѡ҆ бз҃ѣ сп҃сѣ мое́мъ. 
Сті́хъ: Ꙗ҆́кѡ призрѣ̀ на смире́нїе рабы̀ своеѧ̀:  се́ бо ѿ ны́нѣ оу҆бл҃жа́тъ мѧ̀ всѝ ро́ди. 
А҆пⷭ҇лъ къ фїлїпписі́ємъ, зача́ло с҃м. И҆лѝ  дрꙋгі́й, къ є҆вре́ємъ, зача́ло т҃к. 
А҆ллилꙋ́їа, гла́съ и҃: Слы́ши дщѝ и҆ ви́ждь, и҆  приклонѝ оу҆́хо твоѐ. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи: 
Є҆ѵⷢ҇лїе лꙋкѝ, зача́ло н҃д. 
Прича́стенъ: Ча́шꙋ сп҃се́нїѧ прїимꙋ̀, и҆ и҆́мѧ  гдⷭ҇не призовꙋ̀. 
Слꙋ́жба ст҃ы̑мъ нбⷭ҇нымъ безплѡ́тнымъ си́ламъ. 
Прокі́менъ, гла́съ д҃: Творѧ́й а҆́гг҃лы своѧ̑  дꙋ́хи, и҆ слꙋгѝ своѧ̑ пла́мень ѻ҆́гненный. 
Сті́хъ: Бл҃гословѝ дꙋшѐ моѧ̀ гдⷭ҇а, гдⷭ҇и бж҃е  мо́й, возвели́чилсѧ є҆сѝ ѕѣлѡ̀. 
А҆пⷭ҇лъ ко є҆вре́ємъ, зача́ло т҃є. 
(л. см҃д ѡ҆б.) 
А҆ллилꙋ́їа, гла́съ є҃: Хвали́те гдⷭ҇а всѝ  а҆́гг҃ли є҆гѡ̀, хвали́те є҆го̀ всѧ̑ си̑лы є҆гѡ̀. 
Сті́хъ: Ꙗ҆́кѡ то́й речѐ, и҆ бы́ша: то́й  повелѣ̀, и҆ созда́шасѧ. 
Є҆ѵⷢ҇лїе лꙋкѝ, зача́ло н҃а. И҆лѝ матѳе́а, зача́ло  н҃в. 
Прича́стенъ: Творѧ́й а҆́гг҃лы своѧ̑ дꙋ́хи, и҆  слꙋгѝ своѧ̑ пла́мень ѻ҆́гненный. 
Слꙋ́жба ст҃ы̑мъ прⷪ҇ро́кѡмъ ѻ҆́бща. 
Прокі́менъ, гла́съ д҃: Ты̀ і҆ере́й во вѣ́къ, по  чи́нꙋ мелхїседе́ковꙋ. 
Сті́хъ: Речѐ гдⷭ҇ь гдⷭ҇ви моемꙋ̀, сѣдѝ  ѡ҆деснꙋ́ю менѐ, до́ндеже положꙋ̀ врагѝ твоѧ̑ подно́жїе  но́гъ твои́хъ. 
А҆пⷭ҇лъ къ корі́нѳѧнѡмъ, зача́ло рн҃ѕ: Дрꙋгі́й ко  є҆вре́ємъ, зача́ло тд҃і. Тре́тїй собо́рнагѡ посла́нїѧ  і҆а́кѡвлѧ, зача́ло н҃з. 
А҆ллилꙋ́їа, гла́съ є҃: Мѡѷсе́й и҆ а҆арѡ́нъ во  і҆ере́ехъ є҆гѡ̀, и҆ самꙋи́лъ въ призыва́ющихъ и҆́мѧ  є҆гѡ̀. 
Сті́хъ: Свѣ́тъ возсїѧ̀ првⷣникꙋ, и҆ пра̑вымъ  се́рдцемъ весе́лїе. 
Є҆ѵⷢ҇лїе матѳе́а, зача́ло ч҃ѕ. И҆ лꙋкѝ, зача́ло  ѯ҃в. 
Прича́стенъ: Въ па́мѧть вѣ́чнꙋю бꙋ́детъ  првⷣникъ: 
Слꙋ́жба ст҃ы̑мъ а҆пⷭ҇лѡмъ ѻ҆́бща. 
Прокі́менъ, гла́съ и҃: Во всю̀ зе́млю и҆зы́де  вѣща́нїе и҆́хъ, и҆ въ концы̀ вселе́нныѧ глаго́лы и҆́хъ. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
А҆пⷭ҇лъ къ корі́нѳѧнѡмъ, зача́ло рл҃а. 
А҆ллилꙋ́їа, гла́съ а҃: И҆сповѣ́дѧтъ нб҃са̀  чꙋдеса̀ твоѧ̑ гдⷭ҇и: 
Сті́хъ: Бг҃ъ прославлѧ́емь въ совѣ́тѣ ст҃ы́хъ. 
Є҆ѵⷢ҇лїе а҆пⷭ҇лꙋ є҆ди́номꙋ, матѳе́а, зача́ло л҃д.  А҆пⷭ҇лѡмъ ѻ҆́бще. Є҆ѵⷢ҇лїе лꙋкѝ, зача́ло н҃, и҆лѝ  н҃а. 
Прича́стенъ: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. 
(л. см҃є) 
Слꙋ́жба ст҃и́телю. 
Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. 
Сті́хъ: Оу҆слы́шите сїѧ̑ всѝ ꙗ҆зы́цы, внꙋши́те  всѝ живꙋ́щїи по вселе́ннѣй. 
А҆пⷭ҇лъ ко є҆вре́ємъ, зача́ло ти҃і. 
А҆ллилꙋ́їа, гла́съ в҃: Оу҆ста̀ првⷣнагѡ  поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ  сꙋ́дъ. 
Сті́хъ: Зако́нъ бг҃а є҆гѡ̀ въ се́рдцѣ є҆гѡ̀, и҆  не за́пнꙋтсѧ стѡпы̀ є҆гѡ̀. 
Є҆ѵⷢ҇лїе і҆ѡа́нна, зача́ло л҃ѕ. 
Прича́стенъ: Въ па́мѧть вѣ́чнꙋю бꙋ́детъ  првⷣникъ: 
Слꙋ́жба ст҃и́телей ѻ҆́бща. 
Прокі́менъ, гла́съ з҃: Чтⷭ҇на̀ пред̾ гдⷭ҇емъ  сме́рть прпⷣбныхъ є҆гѡ̀. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздаде́ ми; 
А҆пⷭ҇лъ ко є҆вре́ємъ, зача́ло тл҃є. 
А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ къ пра́вдꙋ, и҆ прпⷣбнїи твоѝ возра́дꙋютсѧ. 
Є҆ѵⷢ҇лїе матѳе́а, зача́ло а҃і. И҆ і҆ѡа́нна,  зача́ло л҃є: ѿ полꙋ̀. 
Прича́стенъ: Въ па́мѧть вѣ́чнꙋю бꙋ́детъ  првⷣникъ: 
Слꙋ́жба прпⷣбныхъ и҆ хрⷭ҇та̀ ра́ди ю҆ро́дивыхъ  ѻ҆́бща. 
Прокі́менъ, гла́съ з҃: Чтⷭ҇на̀ пред̾ гдⷭ҇емъ  сме́рть прпⷣбныхъ є҆гѡ̀. 
Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздаде́ ми; 
А҆пⷭ҇лъ къ гала́тѡмъ, зача́ло сг҃і. 
А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ  гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀. 
Сті́хъ: Си́льно на землѝ бꙋ́детъ сѣ́мѧ є҆гѡ̀. 
Є҆ѵⷢ҇лїе матѳе́а, зача́ло м҃г. И҆ лꙋкѝ, зача́ло  к҃д. 
Прича́стенъ: Въ па́мѧть вѣ́чнꙋю бꙋ́детъ  првⷣникъ: 
Слꙋ́жба мч҃нка. 
Прокі́менъ, гла́съ з҃: Возвесели́тсѧ првⷣникъ ѡ҆  гдⷭ҇ѣ и҆ оу҆пова́етъ на него̀. 
Сті́хъ: Оу҆слы́ши бж҃е гла́съ мо́й, внегда̀  моли́ти ми сѧ къ тебѣ̀. 
(л. см҃є ѡ҆б.) 
А҆пⷭ҇лъ къ тїмоѳе́ю, зача́ло сч҃в. 
А҆ллилꙋ́їа, гла́съ д҃: Првⷣникъ ꙗ҆́кѡ фі́нїѯъ  процвѣте́тъ: 
Є҆ѵⷢ҇лїе лꙋкѝ, зача́ло ѯ҃г. И҆ і҆ѡа́нна, зача́ло  н҃в. 
Прича́стенъ: Въ па́мѧть вѣ́чнꙋю бꙋ́детъ  првⷣникъ: 
Слꙋ́жба мч҃нкѡвъ ѻ҆́бща. 
Прокі́менъ, гла́съ д҃: Ст҃ы̑мъ, и҆̀же сꙋ́ть на  землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑ въ  ни́хъ. 
Сті́хъ: Предзрѣ́хъ гдⷭ҇а предо мно́ю вы́нꙋ,  ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ. 
А҆пⷭ҇лъ къ ри́млѧнѡмъ, зача́ло ч҃ѳ. И҆лѝ ко  є҆вре́ємъ, зача́ло т҃л. 
А҆ллилꙋ́їа, гла́съ д҃: Воззва́ша првⷣнїи и҆ гдⷭ҇ь  оу҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви  и҆̀хъ. 
Сті́хъ: Мнѡ́ги скѡ́рби првⷣнымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. 
Є҆ѵⷢ҇лїе матѳе́а, зача́ло л҃ѕ. И҆лѝ лꙋкѝ, зача́ло  р҃ѕ. 
Прича́стенъ: Ра́дꙋйтесѧ првⷣнїи ѡ҆ гдⷭ҇ѣ: 
Слꙋ́жба сщ҃енномч҃нка. 
Прокі́менъ, гла́съ з҃: Восхва́лѧтсѧ прпⷣбнїи во  сла́вѣ, и҆ возра́дꙋютсѧ на ло́жахъ свои́хъ. 
Сті́хъ: Воспо́йте гдⷭ҇ви пѣ́снь но́вꙋ, хвале́нїе  є҆гѡ̀ въ цр҃кви прпⷣбныхъ. 
А҆пⷭ҇лъ ко є҆вре́ємъ, зача́ло тл҃д. 
А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ въ пра́вдꙋ: 
Є҆ѵⷢ҇лїе лꙋкѝ, зача́ло ѯ҃з. 
Прича́стенъ: Въ па́мѧть вѣ́чнꙋю бꙋ́детъ  првⷣникъ: 
Слꙋ́жба сщ҃енномч҃нкѡвъ ѻ҆́бща. 
Прокі́менъ, гла́съ з҃: Чⷭ҇тна̀ пред̾ гдⷭ҇емъ  сме́рть прпⷣбныхъ є҆гѡ̀. 
Сті́хъ: Что̀ возда́мъ гдⷭ҇ви ѡ҆ всѣ́хъ ꙗ҆̀же  воздадѐ мѝ; 
А҆пⷭ҇лъ ко є҆вре́ємъ, зача́ло та҃і, ѿ полꙋ̀.  И҆лѝ къ фїлїпписі́ємъ, зача́ло см҃з. 
А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ въ пра́вдꙋ: 
Є҆ѵⷢ҇лїе лꙋкѝ, зача́ло к҃д, и҆ н҃в, и҆ ѻ҃з. 
Прича́стенъ: Ра́дꙋйтесѧ првⷣнїи ѡ҆ гдⷭ҇ѣ: 
(л. см҃ѕ) 
Слꙋ́жба прпⷣбномч҃нкѡвъ ѻ҆́бща. 
Прокі́менъ, гла́съ з҃: Восхва́лѧтсѧ прпⷣбнїи во  сла́вѣ и҆ возра́дꙋютсѧ на ло́жахъ свои́хъ. 
Сті́хъ: Воспо́йте гдⷭ҇ви пѣ́снь но́вꙋ: 
А҆пⷭ҇лъ прпⷣбномч҃нка є҆ди́нагѡ, къ тїмоѳе́ю,  зача́ло сч҃а. 
Прпⷣбномч҃нкѡмъ, а҆пⷭ҇лъ къ ри́млѧнѡмъ, зача́ло  ч҃ѳ. 
А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ  гдⷭ҇а: 
Сті́хъ: Си́льно на землѝ бꙋ́детъ сѣ́мѧ є҆гѡ̀. 
Є҆ѵⷢ҇лїе прпⷣбномч҃нкꙋ є҆ди́номꙋ, ма́рка, зача́ло  л҃з. Прпⷣбномч҃нкѡмъ, є҆ѵⷢ҇лїе матѳе́а, зача́ло л҃и. И҆  лꙋкѝ, зача́ло ѯ҃д. 
Прича́стенъ: Ра́дꙋйтесѧ првⷣнїи ѡ҆ гдⷭ҇ѣ: 
Слꙋ́жба ст҃ы́хъ мч҃нцъ ѻ҆́бща. 
Прокі́менъ, гла́съ д҃: Ди́венъ бг҃ъ во ст҃ы́хъ  свои́хъ, бг҃ъ і҆и҃левъ. 
Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
А҆пⷭ҇лъ къ корі́нѳѧнѡмъ, зача́ло рп҃а. Дрꙋгі́й къ  гала́тѡмъ, зача́ло с҃и. 
А҆ллилꙋ́їа, гла́съ а҃: Терпѧ̀ потерпѣ́хъ гдⷭ҇а,  и҆ внѧ́тъ мѝ, и҆ оу҆слы́ша мл҃твꙋ мою̀. 
Є҆ѵⷢ҇лїе матѳе́а, зача́ло ѯ҃в. И҆ ма́рка, зача́ло  к҃а. 
Прича́стенъ: Ра́дꙋйтесѧ првⷣнїи ѡ҆ гдⷭ҇ѣ: 
Слꙋ́жба прпⷣбныхъ же́нъ ѻ҆́бща. 
Прокі́менъ, и҆ а҆ллилꙋ́їа, пи́саны мч҃нцамъ. 
А҆пⷭ҇лъ къ гала́тѡмъ, зача́ло с҃и. 
Є҆ѵⷢ҇лїе матѳе́а, зача́ло р҃д. И҆ лꙋкѝ, зача́ло  л҃г. 
Прича́стенъ: Въ па́мѧть вѣ́чнꙋю бꙋ́детъ  првⷣникъ: 
Слꙋ́жба и҆сповѣ́дникѡвъ. 
Прокі́менъ, а҆ллилꙋ́їа, и҆ прича́стенъ пи́саны  прпⷣбномч҃нкѡмъ. 
А҆пⷭ҇лъ ко є҆фесе́ємъ, зача́ло сл҃г. 
Є҆ѵⷢ҇лїе лꙋкѝ, зача́ло ѯ҃д. 
(л. см҃ѕ ѡ҆б.) 
Слꙋ́жба безме́здникѡвъ. 
Прокі́менъ, пи́санъ мч҃нкѡмъ. 
А҆пⷭ҇лъ къ корі́нѳѧнѡмъ, зача́ло рн҃г. 
А҆ллилꙋ́їа, гла́съ в҃: Сѐ что̀ добро̀, и҆лѝ что̀  красно̀, но є҆́же жи́ти бра́тїи вкꙋ́пѣ: 
Є҆ѵⷢ҇лїе матѳе́а, зача́ло л҃д. 
Прича́стенъ: Ра́дꙋйтесѧ првⷣнїи ѡ҆ гдⷭ҇ѣ: 


(л. см҃з) 
[глⷡ҇а м҃а] А҆ПО́СТОЛИ И҆ Є҆Ѵⷢ҇ЛІѦ Ѻ҆́БЩЫѦ 
коемꙋ́ждо ст҃о́мꙋ. 
Прⷪ҇ро́кꙋ и҆лїѝ: 
А҆пⷭ҇лъ, ѿ собо́рнагѡ посла́нїѧ і҆а́кѡвлѧ чте́нїе,  зача́ло н҃з. 
Бра́тїе, ѡ҆́бразъ прїими́те ѕлострада́нїѧ и҆  долготерпѣ́нїѧ прⷪ҇ро́ки, и҆̀же глаго́лаша и҆́менемъ  гдⷭ҇нимъ. Сѐ бл҃жи́мъ терпѧ́щыѧ: терпѣ́нїе і҆́ѡвле  слы́шасте, и҆ кончи́нꙋ гдⷭ҇ню ви́дѣсте, ꙗ҆́кѡ  многомлⷭ҇тивъ є҆́сть гдⷭ҇ь, и҆ ще́дръ. Пре́жде же  всѣ́хъ, бра́тїе моѧ̀, не клени́тесѧ, ни нб҃омъ, ни  земле́ю: ни и҆но́ю ко́ею клѧ́твою: бꙋ́ди же ва́мъ, є҆́же  є҆́й, є҆́й: и҆ є҆́же нѝ, нѝ: да не въ лицемѣ́рїе  впаде́те. Ѕлостра́ждетъ ли кто̀ въ ва́съ; да мл҃твꙋ  дѣ́етъ. бл҃годꙋ́шствꙋетъ ли кто̀; да пое́тъ. Боли́тъ ли  кто̀ въ ва́съ; да призове́тъ пресвѵ́теры цр҃кѡ́вныѧ, и҆  да мл҃твꙋ сотворѧ́тъ над̾ ни́мъ, пома́завше є҆го̀  є҆ле́емъ во и҆́мѧ гдⷭ҇не. И҆ мл҃тва вѣ́ры сп҃се́тъ  болѧ́щаго. и҆ воздви́гнетъ є҆го̀ гдⷭ҇ь: и҆ а҆́ще грѣхѝ  бꙋ́детъ сотвори́лъ, ѿпꙋ́стѧтсѧ є҆мꙋ̀. И҆сповѣ́дайте  оу҆́бѡ дрꙋ́гъ дрꙋ́гꙋ согрѣшє́нїѧ, и҆ моли́тесѧ дрꙋ́гъ  за дрꙋ́га, ꙗ҆́кѡ да и҆сцѣлѣ́ете: мно́гѡ бо мо́жетъ  мл҃тва првⷣнагѡ, поспѣ́шествꙋема. И҆лїа̀ человѣ́къ  бѣ̀ подобостра́стенъ на́мъ, и҆ мл҃твою помоли́сѧ, да не  бꙋ́детъ до́ждь: и҆ не ѡ҆дождѝ по землѝ лѣ́та трѝ и҆  мѣ́сѧцъ ше́сть. И҆ па́ки помоли́сѧ, и҆ не́бо до́ждь  дадѐ, и҆ землѧ̀ прозѧбѐ пло́дъ сво́й. Бра́тїе, а҆́ще  кто̀ въ ва́съ заблꙋ́дитъ ѿ пꙋтѝ и҆́стины, и҆  ѡ҆брати́тъ кто̀ є҆го̀: Да вѣ́сть, ꙗ҆́кѡ ѡ҆брати́вый  грѣ́шника ѿ заблꙋжде́нїѧ пꙋтѝ є҆гѡ̀, сп҃се́тъ дꙋ́шꙋ  ѿ сме́рти, и҆ покры́етъ мно́жество грѣхѡ́въ. 
(л. см҃з ѡ҆б.) 
Є҆ѵⷢ҇лїе ѿ лꙋкѝ, зача́ло д҃і. 
Во вре́мѧ ѻ҆́но, дивлѧ́хꙋсѧ наро́ди ѡ҆  словесѣ́хъ бл҃года́ти, и҆сходѧ́щихъ и҆з̾ оу҆́стъ  і҆и҃совыхъ, и҆ глаго́лахꙋ: не се́й ли є҆́сть сн҃ъ  і҆ѡ́сифовъ; И҆ речѐ къ ни̑мъ: всѧ́кѡ рече́те мѝ при́тчꙋ  сїю̀: врачꙋ̀, и҆сцѣли́сѧ са́мъ: є҆ли̑ка слы́шахомъ  бы̑вшаѧ въ капернаꙋ́мѣ, сотворѝ и҆ здѣ̀ во  ѻ҆те́чествїи свое́мъ. Рече́ же: а҆ми́нь глаго́лю ва́мъ,  ꙗ҆́кѡ ни кото́рый прⷪ҇ро́къ прїѧ́тенъ є҆́сть во  ѻ҆те́чествїи свое́мъ. Пои́стиннѣ же глаго́лю ва́мъ:  мнѡ́ги вдови̑цы бѣ́ша во дни̑ и҆лїины̑ во і҆и҃ли,  є҆гда̀ заключи́сѧ не́бо трѝ лѣ́та и҆ мѣ́сѧцъ ше́сть,  ꙗ҆́кѡ бы́сть гла́дъ вели́къ по все́й землѝ. И҆ ни ко  є҆ди́ной и҆́хъ по́сланъ бы́сть и҆лїа̀, то́кмѡ въ  саре́птꙋ сїдѡ́нскꙋю, къ женѣ̀ вдови́цѣ. И҆ мно́зи  прокаже́ни бѣ́хꙋ при є҆лїссе́и прⷪ҇ро́цѣ во і҆и҃ли: и҆  ни є҆ди́нъ же ѿ ни́хъ ѡ҆чи́стисѧ, то́кмѡ неема́нъ  сѷрїани́нъ. И҆ и҆спо́лнишасѧ всѝ ꙗ҆́рости въ со́нмищи,  слы́шавшїи сїѧ̑. И҆ воста́вше, и҆згна́ша є҆го̀ во́нъ  и҆з̾ гра́да: и҆ ведо́ша є҆го̀ до верхꙋ̀ горы̀, на  не́йже гра́дъ и҆́хъ со́зданъ бѧ́ше, да бы́ша є҆го̀  низри́нꙋли. Ѻ҆́нъ же проше́дъ посредѣ̀ и҆́хъ, и҆дѧ́ше. 
Прⷪ҇ро́кѡмъ: 
А҆пⷭ҇лъ, къ корі́нѳѧнѡмъ, зача́ло рн҃ѕ. 
Бра́тїе, не дѣ́ти быва́йте оу҆мы̀, но ѕло́бою  младе́нствꙋйте, оу҆мы́ же соверше́ни быва́йте. Въ  зако́нѣ пи́шетъ: ꙗ҆́кѡ и҆ны́ми ѧ҆зы́ки, и҆ оу҆стны̀  и҆ны́ми возглаго́лю лю́демъ си̑мъ: и҆ ни та́кѡ  послꙋ́шаютъ менѐ, глаго́летъ гдⷭ҇ь. Тѣ́мже ѧ҆зы́цы въ  зна́менїе сꙋ́ть не вѣ́рꙋющымъ, но невѣ̑рнымъ, а҆  проро́чество, не невѣ̑рнымъ, но вѣ́рꙋющымъ. А҆́ще  оу҆̀бо сни́детсѧ цр҃ковь всѧ̀ вкꙋ́пѣ, и҆ всѝ ѧ҆зы́ки  глаго́лютъ: вни́дꙋтъ же и҆ неразꙋ́мивїи и҆лѝ невѣ́рнїи,  не рекꙋ́тъ ли, ꙗ҆́кѡ бѣснꙋ́етесѧ; А҆́ще же всѝ  проро́чествꙋютъ, вни́детъ же нѣ́кїй невѣ́ренъ, и҆лѝ  невѣ́жда, ѡ҆блича́етсѧ всѣ́ми, и҆ и҆стѧзꙋ́етсѧ ѿ  всѣ́хъ. И҆ (л. см҃и) си́це та̑йнаѧ се́рдца є҆гѡ̀  ꙗ҆влє́на быва́ютъ: и҆ та́кѡ па́дъ ни́цъ, покло́нитсѧ  бг҃ови, возвѣща́ѧ, ꙗ҆́кѡ вои́стиннꙋ бг҃ъ съ ва́ми  є҆́сть. 
Є҆ѵⷢ҇лїе ѿ матѳе́а, зача́ло ч҃ѕ. 
Речѐ гдⷭ҇ь ко прише́дшымъ къ немꙋ̀ і҆ꙋде́ємъ:  го́ре ва́мъ кни̑жницы и҆ фарїсе́є лицемѣ́ри, ꙗ҆́кѡ  зи́ждете гро́бы прⷪ҇ро́чєскїѧ, и҆ кра́сите ра̑ки  првⷣныхъ. И҆ глаго́лете: а҆́ще бы́хомъ бы́ли во дни̑  ѻ҆тє́цъ на́шихъ, не бы́хомъ оу҆́бѡ ѻ҆́бщницы и҆̀мъ  бы́ли въ кро́ви прⷪ҇рѡ́къ. Тѣ́мже са́ми  свидѣ́тельствꙋете себѣ̀, ꙗ҆́кѡ сы́нове є҆стѐ  и҆зби́вшихъ прⷪ҇ро́ки. И҆ вы̀ и҆спо́лните мѣ́рꙋ  ѻ҆тє́цъ ва́шихъ. Ѕмїѧ̑, порождє́нїѧ є҆хі́днѡва, ка́кѡ  оу҆бѣжитѐ ѿ сꙋда̀ ѻ҆гнѧ̀ гее́нскагѡ; Сегѡ̀ ра́ди  сѐ а҆́зъ послю̀ къ ва́мъ прⷪ҇ро́ки, и҆ премꙋ́дры, и҆  кни́жники: и҆ ѿ ни́хъ оу҆бїе́те и҆ ра́спнете, и҆ ѿ  ни́хъ бїе́те на со́нмищахъ ва́шихъ, и҆ и҆зжене́те ѿ  гра́да во гра́дъ. Ꙗ҆́кѡ да прїи́детъ на вы̀ всѧ́ка  кро́вь пра́ведна, пролива́емаѧ на землѝ, ѿ кро́ве  а҆́велѧ пра́веднагѡ, до кро́ве заха́рїи сы́на варахі́ина,  є҆го́же оу҆би́сте междꙋ̀ цр҃ковїю и҆ ѻ҆лтаре́мъ.  А҆ми́нь глаго́лю ва́мъ, ꙗ҆́кѡ прїи́дꙋтъ всѧ̑ сїѧ̑ на  ро́дъ се́й. І҆ерⷭ҇ли́ме, і҆ерⷭ҇ли́ме, и҆зби́вый  прⷪ҇ро́ки, и҆ ка́менїемъ побива́ѧй пѡ́сланныѧ къ немꙋ̀,  колькра́ты восхотѣ́хъ собра́ти ча̑да твоѧ̑, ꙗ҆́коже  собира́етъ ко́кошь птенцы̀ своѧ̑ под̾ крилѣ̀, и҆ не  восхотѣ́сте! Сѐ ѡ҆ставлѧ́етсѧ ва́мъ до́мъ ва́шъ пꙋ́стъ.  Глаго́лю бо ва́мъ, ꙗ҆́кѡ не и҆́мате менѐ ви́дѣти  ѿсе́лѣ, до́ндеже рече́те: бл҃гослове́нъ грѧды́й во  и҆́мѧ гдⷭ҇не. 
А҆пⷭ҇лꙋ є҆ди́номꙋ и҆ мнѡ́гимъ: 
А҆пⷭ҇лъ, къ корі́нѳѧнѡмъ, зача́ло рл҃а. 
Бра́тїе, бг҃ъ ны̀ посла́нники послѣ̑днїѧ ꙗ҆вѝ  ꙗ҆́кѡ насме́ртники: занѐ позо́ръ бы́хомъ мі́рꙋ, и҆  а҆́гг҃лѡмъ и҆ человѣ́кѡмъ. Мы̀ оу҆́бѡ бꙋ́и хрⷭ҇та̀  ра́ди, вы́ же мꙋ́дри ѡ҆ хрⷭ҇тѣ̀: (л. см҃и ѡ҆б.) мы̀  не́мощни, вы́ же крѣ́пцы: вы̀ сла́вни, мы́ же  безче́стни. До ны́нѣшнѧгѡ часа̀ и҆ а҆́лчемъ, и҆  жа́ждемъ, и҆ наготꙋ́емъ, и҆ стра́ждемъ и҆ скита́емсѧ, И҆  трꙋжда́емсѧ, дѣ́лающе свои́ми рꙋка́ми: оу҆корѧ́еми,  бл҃гословлѧ́емъ: гони́ми, терпи́мъ: хꙋ́лими,  оу҆тѣша́емсѧ: ꙗ҆́коже ѻ҆тре́би мі́рꙋ бы́хомъ, всѣ̑мъ  попра́нїе досе́лѣ. Не срамлѧ́ѧ ва́съ сїѧ̑ пишꙋ̀, но  ꙗ҆́коже ча̑да моѧ̑ возлю́блєннаѧ наказꙋ́ю. А҆́ще бо и҆  мнѡ́ги пѣ́стꙋны и҆́мате ѡ҆ хрⷭ҇тѣ̀, но не мнѡ́ги  ѻ҆тцы̀: ѡ҆ хрⷭ҇тѣ́ бо і҆и҃сѣ бл҃говѣствова́нїемъ  а҆́зъ вы̀ роди́хъ. Молю́ же ва́съ: подо́бни мнѣ̀  быва́йте, ꙗ҆́коже а҆́зъ хрⷭ҇тꙋ̀. 
А҆пⷭ҇лꙋ и҆ безме́здникѡмъ: 
Є҆ѵⷢ҇лїе, ѿ матѳе́а, зача́ло л҃д: 
Во вре́мѧ ѻ҆́но, ви́дѣвъ і҆и҃съ наро́ды,  млⷭ҇рдова ѡ҆ ни́хъ, ꙗ҆́кѡ бѧ́хꙋ смѧте́ни, и҆  ѿве́ржени, ꙗ҆́кѡ ѻ҆́вцы не и҆мꙋ́щыѧ па́стырѧ. Тогда̀  глаго́ла оу҆ч҃нкѡ́мъ свои̑мъ: жа́тва оу҆́бѡ мно́га,  дѣ́лателей же ма́лѡ. Моли́тесѧ оу҆̀бо гдⷭ҇и́нꙋ жа́твы,  ꙗ҆́кѡ да и҆зведе́тъ дѣ́латєли на жа́твꙋ свою̀. И҆  призва̀ ѻ҆бана́десѧть оу҆ч҃нкѝ своѧ̑, дадѐ и҆̀мъ  вла́сть на дꙋсѣ́хъ нечи́стыхъ, ꙗ҆́кѡ да и҆зго́нѧтъ  и҆̀хъ, и҆ цѣли́ти всѧ́къ недꙋ́гъ, и҆ всѧ́кꙋ болѣ́знь.  Сїѧ̑ ѻ҆бана́десѧть посла̀ і҆и҃съ, заповѣ́да и҆̀мъ,  глаго́лѧ: на пꙋ́ть ꙗ҆зы̑къ не и҆ди́те, и҆ во гра́дъ  самарѧ́нскїй не вни́дите. И҆ди́те же па́че ко ѻ҆вца́мъ  поги́бшымъ до́мꙋ і҆и҃лева. Ходѧ́ще же проповѣ́дꙋйте,  глаго́люще: ꙗ҆́кѡ прибли́жисѧ црⷭ҇твїе нбⷭ҇ное. Болѧ́щыѧ  и҆сцѣлѧ́йте, прокажє́нныѧ ѡ҆чища́йте, мє́ртвыѧ  воскр҃ша́йте, бѣ́сы и҆згонѧ́йте: тꙋ́не прїѧ́сте, тꙋ́не  дади́те. 
А҆пⷭ҇лѡмъ: 
Є҆ѵⷢ҇лїе ѿ лꙋкѝ, зача́ло н҃. 
Во вре́мѧ ѻ҆́но, ꙗ҆́вль гдⷭ҇ь и҆ и҆нѣ́хъ  се́дмьдесѧтъ оу҆ч҃нкъ свои́хъ, и҆ посла̀ и҆̀хъ по  двѣма̀ пред̾ лице́мъ свои́мъ, во всѧ́къ гра́дъ и҆  мѣ́сто, а҆́може хотѧ́ше са́мъ и҆тѝ. Глаго́лаше (л.  см҃ѳ) же къ ни̑мъ: жа́тва оу҆́бѡ мно́га, дѣ́лателей же  ма́лѡ: моли́тесѧ оу҆̀бо гдⷭ҇и́нꙋ жа́твѣ, да и҆зведе́тъ  дѣ́латєли на жа́твꙋ свою̀. И҆ди́те: сѐ а҆́зъ посыла́ю  вы̀, ꙗ҆́кѡ а҆́гнцы посредѣ̀ волкѡ́въ. Не носи́те  влага́лища: ни пи́ры, ни сапогѝ: и҆ никого́же на пꙋтѝ  цѣлꙋ́йте. Во́ньже а҆́ще до́мъ вни́дете, пе́рвѣе  глаго́лите: ми́ръ до́мꙋ семꙋ̀. И҆ а҆́ще оу҆́бѡ бꙋ́детъ  тꙋ̀ сы́нъ ми́ра, почі́етъ на не́мъ ми́ръ ва́шъ: а҆́ще ли  же нѝ, къ ва́мъ возврати́тсѧ. Въ то́мъ же домꙋ̀  пребыва́йте, ꙗ҆дꙋ́ще, и҆ пїю́ще, ꙗ҆̀же сꙋ́ть оу҆  ни́хъ: досто́инъ бо є҆́сть дѣ́латель мзды̀ своеѧ̀. не  преходи́те и҆з̾ до́мꙋ въ до́мъ. И҆ во́ньже а҆́ще гра́дъ  вхо́дите, и҆ прїе́млютъ вы̀, ꙗ҆ди́те предлага́ємаѧ  ва́мъ. И҆ и҆сцѣли́те недꙋ̑жныѧ, и҆̀же сꙋ́ть въ не́мъ, и҆  глаго́лите и҆̀мъ: прибли́жисѧ на вы̀ црⷭ҇твїе бж҃їе.  Во́ньже а҆́ще гра́дъ вхо́дите, и҆ не прїе́млютъ ва́съ,  и҆зше́дше на распꙋ̑тїѧ є҆гѡ̀, рцы́те: И҆ пра́хъ  прилѣ́пшїй на́съ ѿ гра́да ва́шегѡ, ѿтрѧса́емъ ва́мъ:  ѻ҆ба́че сїѐ вѣ́дите, ꙗ҆́кѡ прибли́жисѧ на вы̀  црⷭ҇твїе бж҃їе. Глаго́лю ва́мъ, ꙗ҆́кѡ содо́млѧнѡмъ въ  де́нь то́й ѿра́днѣе бꙋ́детъ, не́же гра́дꙋ томꙋ̀. Го́ре  тебѣ̀ хѡразі́не, го́ре тебѣ̀ виѳсаі́до, ꙗ҆́кѡ а҆́ще въ  тѵ́рѣ и҆ сїдѡ́нѣ бы́ша си̑лы бы́ли бы́вшыѧ въ ва́ю,  дре́вле оу҆́бѡ во вре́тищи и҆ пе́пелѣ сѣдѧ́ще  пока́ѧлисѧ бы́ша. Ѻ҆ба́че тѵ́рꙋ и҆ сїдѡ́нꙋ ѿра́днѣе  бꙋ́детъ на сꙋдѣ̀, не́же ва́ма. И҆ ты̀ капернаꙋ́ме, и҆́же  до нб҃съ вознесы́йсѧ, до а҆́да низведе́шисѧ. 
Ст҃и́телю є҆ди́номꙋ и҆ мнѡ́гимъ: 
А҆пⷭ҇лъ ко є҆вре́ємъ, зача́ло ти҃і. 
Бра́тїе, тако́въ на́мъ подоба́ше а҆рхїере́й,  прпⷣбенъ, неѕло́бивъ, безскве́рненъ, ѿлꙋче́нъ ѿ  грѣ̑шникъ, и҆ вы́шше нб҃съ бы́въ: И҆́же не и҆́мать по  всѧ̑ дни̑ нꙋ́жды, ꙗ҆́коже первосщ҃е́нницы, пре́жде ѡ҆  свои́хъ грѣсѣ́хъ жє́ртвы приноси́ти, пото́мъ же ѡ҆  людски́хъ: сїе́ бо сотворѝ є҆ди́ною, себѐ прине́съ.  Зако́нъ бо человѣ́ки поставлѧ́етъ первосщ҃е́нники,  и҆мꙋ́щыѧ не́мощь: (л. см҃ѳ ѡ҆б.) сло́во же клѧ́твенное,  є҆́же по зако́нѣ, сы́на во вѣ́ки соверше́нна. Глава́  же ѡ҆ глаго́лемыхъ, такова̀ и҆́мамы первосщ҃е́нника,  и҆́же сѣ́де ѡ҆деснꙋ́ю прⷭ҇то́ла вели́чествїѧ на  нб҃сѣ́хъ: Ст҃ы̑мъ слꙋжи́тель и҆ ски́нїи и҆́стиннѣй,  ю҆́же водрꙋзѝ гдⷭ҇ь, а҆ не человѣ́къ. 
Ст҃и́телю: 
Є҆ѵⷢ҇лїе ѿ і҆ѡа́нна, зача́ло л҃ѕ. 
Речѐ гдⷭ҇ь ко прише́дшымъ къ немꙋ̀ і҆ꙋде́ємъ:  а҆́зъ є҆́смь две́рь, мно́ю а҆́ще кто̀ вни́детъ,  сп҃се́тсѧ, и҆ вни́детъ, и҆ и҆зы́детъ, и҆ па́жить  ѡ҆брѧ́щетъ. Та́ть не прихо́дитъ, ра́звѣ да оу҆кра́детъ,  и҆ оу҆бїе́тъ, и҆ погꙋби́тъ: а҆́зъ прїидо́хъ да живо́тъ  и҆́мꙋтъ, и҆ ли́шше и҆́мꙋтъ. А҆́зъ є҆́смь па́стырь  до́брый: па́стырь до́брый дꙋ́шꙋ свою̀ полага́етъ за  ѻ҆́вцы. А҆ нае́мникъ, и҆́же нѣ́сть па́стырь, є҆мꙋ́же  не сꙋ́ть ѻ҆́вцы своѧ̑, ви́дитъ во́лка грѧдꙋ́ща, и҆  ѡ҆ставлѧ́етъ ѻ҆́вцы, и҆ бѣ́гаетъ, и҆ во́лкъ расхи́титъ  и҆̀хъ, и҆ распꙋ́дитъ ѻ҆́вцы. А҆ нае́мникъ бѣжи́тъ,  ꙗ҆́кѡ нае́мникъ є҆́сть, и҆ не ради́тъ ѡ҆ ѻ҆вца́хъ.  А҆́зъ є҆́смь па́стырь до́брый, и҆ зна́ю моѧ̑, и҆ зна́ютъ  мѧ̀ моѧ̑. Ꙗ҆́коже зна́етъ мѧ̀ ѻ҆ц҃ъ, и҆ а҆́зъ зна́ю  ѻ҆ц҃а̀: и҆ дꙋ́шꙋ мою̀ полага́ю за ѻ҆́вцы. И҆ и҆́ны  ѻ҆́вцы и҆́мамъ, ꙗ҆̀же не сꙋ́ть ѿ двора̀ сегѡ̀, и҆  ты̑ѧ мѝ подоба́етъ привестѝ: и҆ гла́съ мо́й  оу҆слы́шатъ, и҆ бꙋ́детъ є҆ди́но ста́до, и҆ є҆ди́нъ  па́стырь. 
Ст҃и́телємъ: 
Є҆ѵⷢ҇лїе ѿ матѳе́а, зача́ло а҃і. 
Речѐ гдⷭ҇ь свои̑мъ оу҆ч҃нкѡ́мъ: вы̀ є҆стѐ  свѣ́тъ мі́ра: не мо́жетъ гра́дъ оу҆кры́тисѧ верхꙋ̀  горы̀ стоѧ̀. Нижѐ вжига́ютъ свѣти́льника, и҆  поставлѧ́ютъ є҆го̀ под̾ спꙋ́домъ, но на свѣ́щницѣ, и҆  свѣ́титъ всѣ̑мъ, и҆̀же въ хра́минѣ [сꙋ́ть]. Та́кѡ да  просвѣти́тсѧ свѣ́тъ ва́шъ пред̾ человѣ́ки, ꙗ҆́кѡ да  ви́дѧтъ ва̑ша дѡ́браѧ дѣла̀: и҆ просла́вѧтъ ѻ҆ц҃а̀  ва́шего, и҆́же на нб҃сѣ́хъ. [Да] не мни́те, ꙗ҆́кѡ  прїидо́хъ разори́ти зако́нъ, (л. с҃н) и҆лѝ прⷪ҇ро́ки: не  прїидо́хъ разори́ти, но и҆спо́лнити. А҆ми́нь бо глаго́лю  ва́мъ: до́ндеже пре́йдетъ нб҃о и҆ землѧ̀, і҆ѡ́та  є҆ди́на, и҆лѝ є҆ди́на черта̀ не пре́йдетъ ѿ зако́на,  до́ндеже всѧ̑ бꙋ́дꙋтъ. И҆́же а҆́ще разори́тъ є҆ди́нꙋ  за́повѣдей си́хъ ма́лыхъ, и҆ наꙋчи́тъ та́кѡ человѣ́ки,  мні́й нарече́тсѧ въ црⷭ҇твїи нбⷭ҇нѣмъ: а҆ и҆́же  сотвори́тъ и҆ наꙋчи́тъ, се́й ве́лїй нарече́тсѧ въ  црⷭ҇твїи нбⷭ҇нѣмъ. 
Прпⷣбномꙋ є҆ди́номꙋ и҆ прпⷣбнымъ, и҆ хрⷭ҇та̀  ра́ди ю҆рѡ́дивымъ: 
А҆пⷭ҇лъ къ гала́тѡмъ, зача́ло сг҃і. 
Бра́тїе, пло́дъ дꙋхо́вный є҆́сть: любы̀,  ра́дость, ми́ръ, долготерпѣ́нїе, бл҃гость, млⷭ҇рдїе,  вѣ́ра, Кро́тость, воздержа́нїе, на таковы́хъ нѣ́сть  зако́на. А҆ и҆̀же хрⷭ҇то́вы сꙋ́ть, пло́ть распѧ́ша со  страстьмѝ и҆ похотьмѝ. А҆́ще живе́мъ дꙋ́хомъ, дꙋ́хомъ  и҆ да хо́димъ. Не быва́имъ тщесла́вни, дрꙋ́гъ дрꙋ́га  раздража́юще, дрꙋ́гъ дрꙋ́гꙋ зави́дѧще. Бра́тїе, а҆́ще и҆  впаде́тъ человѣ́къ въ нѣ́кое прегрѣше́нїе, вы̀  дꙋхо́внїи и҆справлѧ́йте такова́го дꙋ́хомъ кро́тости:  блюды́й себѐ, да не и҆ ты̀ и҆скꙋше́нъ бꙋ́деши. Дрꙋ́гъ  дрꙋ́га тѧготы̑ носи́те, и҆ та́кѡ и҆спо́лните зако́нъ  хрⷭ҇то́въ. 
Є҆ѵⷢ҇лїе ѿ матѳе́а, зача́ло м҃г. 
Речѐ гдⷭ҇ь свои̑мъ оу҆ч҃нкѡ́мъ: всѧ̑ мнѣ̀  предана̑ сꙋ́ть ѻ҆ц҃е́мъ мои́мъ: и҆ никто́же зна́етъ  сн҃а, то́кмѡ ѻ҆ц҃ъ: ни ѻ҆ц҃а̀ кто̀ зна́етъ, то́кмѡ  сн҃ъ: и҆ є҆мꙋ́же а҆́ще во́литъ сн҃ъ ѿкры́ти. Прїиди́те  ко мнѣ̀ всѝ трꙋжда́ющїисѧ и҆ ѡ҆бремене́ннїи, и҆ а҆́зъ  оу҆поко́ю вы̀. Возми́те и҆́го моѐ на себѐ, и҆  наꙋчи́тесѧ ѿ менѐ, ꙗ҆́кѡ кро́токъ є҆́смь и҆ смире́нъ  се́рдцемъ: и҆ ѡ҆брѧ́щете поко́й дꙋша́мъ ва́шымъ. И҆́го бо  моѐ бл҃го, и҆ бре́мѧ моѐ легко̀ є҆́сть. 
(л. с҃н ѡ҆б.) 
Мч҃нкꙋ є҆ди́номꙋ: 
А҆пⷭ҇лъ къ тїмоѳе́ю, зача́ло сч҃в. 
Ча́до тїмоѳе́е, возмога́й ѡ҆ бл҃года́ти, ꙗ҆́же ѡ҆  хрⷭ҇тѣ̀ і҆и҃сѣ: И҆ ꙗ҆̀же слы́шалъ є҆сѝ ѿ менѐ  мно́гими свидѣ́тєли, сїѧ̑ преда́ждь вѣ̑рнымъ  человѣ́кѡмъ, и҆̀же дово́льни бꙋ́дꙋтъ и҆ и҆ны́хъ  наꙋчи́ти. Ты̀ оу҆́бѡ ѕлопостраждѝ, ꙗ҆́кѡ до́бръ во́инъ  і҆и҃съ хрⷭ҇то́въ. Никто́же бо во́инъ быва́ѧ ѡ҆бѧзꙋ́етсѧ  кꙋ́плѧми жите́йскими, да воево́дѣ оу҆го́денъ бꙋ́детъ.  А҆́ще же и҆ постра́ждетъ кто̀, не вѣнча́етсѧ, а҆́ще  незако́ннѡ мꙋ́ченъ бꙋ́детъ. Трꙋжда́ющемꙋсѧ дѣ́лателю  пре́жде подоба́етъ ѿ плода̀ вкꙋси́ти. Разꙋмѣ́й ꙗ҆̀же  глаго́лю: да да́стъ оу҆́бѡ тебѣ̀ гдⷭ҇ь ра́зꙋмъ ѡ҆  все́мъ. Помина́й гдⷭ҇а і҆и҃са хрⷭ҇та̀ воста́вшаго ѿ  ме́ртвыхъ, ѿ сѣ́мене дв҃дова, по бл҃говѣствова́нїю  моемꙋ̀. Въ не́мже ѕлостраждꙋ̀ да́же до оу҆́зъ ꙗ҆́кѡ  ѕлодѣ́й: но сло́во бж҃їе не вѧ́жетсѧ. Сегѡ̀ ра́ди всѧ̑  терплю̀ и҆збра́нныхъ ра́ди, да и҆ ті́и сп҃се́нїе  оу҆лꙋча́тъ, є҆́же ѡ҆ хрⷭ҇тѣ̀ і҆и҃сѣ, со сла́вою  вѣ́чною. 
Є҆ѵⷢ҇лїе ѿ лꙋкѝ, зача́ло ѯ҃г. 
Речѐ гдⷭ҇ь: ничто́же покрове́но є҆́сть, є҆́же  не ѿкры́етсѧ: и҆ та́йно, є҆́же не разꙋмѣ́етсѧ. Занѐ  є҆ли̑ка во тьмѣ̀ рѣ́сте, во свѣ́тѣ оу҆слы́шитсѧ: и҆  є҆́же ко оу҆́хꙋ глаго́ласте во хра́мѣхъ, проповѣ́стсѧ  на кро́вѣхъ. Глаго́лю же ва́мъ дрꙋгѡ́мъ свои̑мъ: не  оу҆бо́йтесѧ ѿ оу҆бива́ющихъ тѣ́ло, и҆ пото́мъ не  могꙋ́щихъ ли́шше что̀ сотвори́ти: Сказꙋ́ю же ва́мъ, когѡ̀  оу҆бо́йтесѧ: оу҆бо́йтесѧ и҆мꙋ́щагѡ вла́сть по  оу҆бїе́нїи воврещѝ въ де́брь ѻ҆́гненнꙋю: є҆́й  глаго́лю ва́мъ, тогѡ̀ оу҆бо́йтесѧ. Не пѧ́ть ли пти́цъ  цѣ́нитсѧ пѣ́нѧзема двѣма̀; и҆ ни є҆ди́на ѿ ни́хъ  нѣ́сть забве́на пред̾ бг҃омъ. Но и҆ власѝ главы̀  ва́шеѧ всѝ и҆зочте́ни сꙋ́ть. не оу҆бо́йтесѧ оу҆́бѡ:  мно́зѣхъ пти́цъ оу҆́нши є҆стѐ вы̀. Глаго́лю же ва́мъ:  всѧ́къ и҆́же а҆́ще и҆сповѣ́сть мѧ̀ пред̾ человѣ́ки, и҆  сн҃ъ чл҃вѣ́ческїй и҆сповѣ́сть є҆го̀ пред̾ (л. сн҃а)  а҆́гг҃лы бж҃їими: ѿвергі́йсѧ менѐ пред̾ человѣ́ки,  ѿве́рженъ бꙋ́детъ пред̾ а҆́гг҃лы бж҃їими. И҆ всѧ́къ  и҆́же рече́тъ сло́во на сн҃а чл҃вѣ́ческаго, ѡ҆ста́витсѧ  є҆мꙋ̀: а҆ на ст҃а́го дх҃а хꙋ́лившемꙋ, не ѡ҆ста́витсѧ.  Є҆гда́ же приведꙋ́тъ вы̀ на собѡ́рища, и҆ вла̑сти, и҆  влады́чєства, не пецы́тесѧ ка́кѡ и҆лѝ что̀  ѿвѣща́ете, и҆лѝ что̀ рече́те: ст҃ы́й во дх҃ъ наꙋчи́тъ  вы̀ въ то́й ча́съ, ꙗ҆̀же подоба́етъ рещѝ. 
Мч҃нкѡмъ и҆ прпⷣбномч҃нкѡмъ: 
А҆пⷭ҇лъ къ ри́млѧнѡмъ, зача́ло ч҃ѳ. 
Бра́тїе, вѣ́мы, ꙗ҆́кѡ лю́бѧщымъ бг҃а всѧ̑  поспѣшествꙋ́ютъ во бл҃го́е, сꙋ́щымъ по пред̾ꙋвѣ́дѣнїю  зва̑ннымъ. И҆̀хже бо пред̾ꙋвѣ́дѣ, тѣ́хъ и҆  пред̾ꙋста́ви соѡбра̑знымъ бы́ти ѡ҆́бразꙋ сн҃а своегѡ̀,  ꙗ҆́кѡ бы́ти є҆мꙋ̀ перворо́днꙋ во мно́гихъ бра́тїѧхъ. А҆  и҆̀хже пред̾ꙋста́ви, тѣ́хъ и҆ призва̀: а҆ и҆̀хже  призва̀, си́хъ и҆ ѡ҆правда̀, а҆ и҆̀хже ѡ҆правда̀, си́хъ  и҆ просла́ви. Что̀ оу҆́бѡ рече́мъ къ си̑мъ; а҆́ще бг҃ъ  по на́съ, кто̀ на ны̀; И҆́же оу҆́бѡ своегѡ̀ сн҃а не  пощадѣ̀, но за ны̀ всѧ̑ пре́далъ є҆́сть є҆го̀: ка́кѡ  оу҆̀бо не и҆ съ ни́мъ всѧ̑ на́мъ да́рствꙋетъ; Кто̀  пое́млетъ на и҆збра̑нныѧ бж҃їѧ; бг҃ъ ѡ҆правда́ѧй. Кто̀  ѡ҆сꙋжда́ѧй; хрⷭ҇то́съ і҆и҃съ оу҆ме́рый, па́че же и҆  воскр҃сы́й, и҆́же и҆ є҆́сть ѡ҆деснꙋ́ю бг҃а, и҆́же и҆  хода́тайствꙋетъ ѡ҆ на́съ. Кто́ ны разлꙋчи́тъ ѿ любвѐ  бж҃їѧ; ско́рбь ли, и҆лѝ тѣснота̀, и҆лѝ гоне́нїе, и҆лѝ  гла́дъ, и҆лѝ нагота̀, и҆лѝ бѣда̀, и҆лѝ ме́чь;  ꙗ҆́коже є҆́сть пи́сано ꙗ҆́кѡ тебѐ ра́ди  оу҆мерщвлѧ́еми є҆смы̀ ве́сь де́нь, вмѣни́хомсѧ  ꙗ҆́коже ѻ҆́вцы заколе́нїѧ. Но ѡ҆ си́хъ всѣ́хъ  препобѣжда́емъ за возлю́бльшаго ны̀. И҆звѣсти́хсѧ бо,  ꙗ҆́кѡ ни сме́рть, ни живо́тъ, ни а҆́гг҃ли, ни нача̑ла,  нижѐ си̑лы, ни настоѧ̑щаѧ, ни грѧдꙋ̑щаѧ, Ни высота̀, ни  глꙋбина̀, ни и҆́на тва́рь ка́ѧ, возмо́жетъ на́съ  разлꙋчи́ти ѿ любвѐ бж҃їѧ, ꙗ҆́же ѡ҆ хрⷭ҇тѣ̀ і҆и҃сѣ  гдⷭ҇ѣ на́шемъ. 
(л. сн҃а ѡ҆б.) 
Є҆ѵⷢ҇лїе ѿ матѳе́а, зача́ло л҃ѕ. 
Речѐ гдⷭ҇ь свои̑мъ оу҆ч҃нкѡ́мъ: сѐ а҆́зъ  посыла́ю ва́съ, ꙗ҆́кѡ ѻ҆́вцы посредѣ̀ волкѡ́въ:  бꙋ́дите оу҆́бѡ мꙋ́дри ꙗ҆́кѡ ѕмїѧ̑, и҆ цѣ́ли ꙗ҆́кѡ  го́лꙋбїе. Внемли́те же ѿ человѣ̑къ: предадѧ́тъ бо вы̀  на со́нмы, и҆ на собо́рищахъ и҆́хъ бїю́тъ ва́съ. И҆  пред̾ влады́ки же и҆ цари̑ веде́ни бꙋ́дете менѐ ра́ди,  во свидѣ́тельство и҆̀мъ и҆ ꙗ҆зы́кѡмъ. Є҆гда́ же  предаю́тъ вы̀, не пецы́тесѧ, ка́кѡ и҆лѝ что̀  возглаго́лете: да́стсѧ бо ва́мъ въ то́й ча́съ, что̀  возглаго́лете. Не вы́ бо бꙋ́дете глаго́лющїи, но дх҃ъ  ѻ҆ц҃а̀ ва́шегѡ глаго́лѧй въ ва́съ. Преда́стъ же бра́тъ  бра́та на сме́рть, и҆ ѻ҆те́цъ ча́до: и҆ воста́нꙋтъ ча̑да  на роди́тєли, и҆ оу҆бїю́тъ и҆̀хъ. И҆ бꙋ́дете  ненави́дими всѣ́ми, и҆́мене моегѡ̀ ра́ди: претерпѣ́вый  же до конца̀, то́й сп҃се́нъ бꙋ́детъ. 
Сщ҃енномч҃нкꙋ є҆ди́номꙋ и҆ мнѡ́гимъ, и҆ на  собо́ры ст҃ы́хъ ѻ҆тє́цъ: 
А҆пⷭ҇лъ ко є҆вре́ємъ, зача́ло тл҃д. 
Бра́тїе, помина́йте наста́вники ва́шѧ, и҆̀же  глаго́лаша ва́мъ. сло́во бж҃їе: и҆́хже взира́юще на  сконча́нїе жи́тельства, подража́йте вѣ́рѣ и҆́хъ. І҆и҃съ  хрⷭ҇то́съ, вчера̀ и҆ дне́сь, то́йже и҆ во вѣ́ки. Въ  наꙋчє́нїѧ стра̑нна и҆ разли̑чна не прилага́йтесѧ: добро́  бо бл҃года́тїю оу҆твержда́ти сердца̀, а҆ не бра́шны, ѿ  ни́хже не прїѧ́ша по́льзы ходи́вшїи въ ни́хъ. И҆́мамы же  ѻ҆лта́рь, ѿ негѡ́же не и҆́мꙋтъ вла́сти ꙗ҆́сти  слꙋжа́щїи сѣ́ни. И҆́хже бо кро́вь живо́тныхъ вно́ситсѧ  во ст҃а̑ѧ за грѣхѝ первосщ҃е́нникомъ, си́хъ тѣлеса̀  сжига́ютсѧ внѣ̀ ста́на. Тѣ́мже і҆и҃съ да ѡ҆ст҃и́тъ  лю́ди свое́ю кро́вїю, внѣ̀ вра́тъ пострада́ти  и҆зво́лилъ. Тѣ́мже оу҆̀бо да и҆схо́димъ къ немꙋ̀ внѣ̀  ста́на поноше́нїе є҆гѡ̀ носѧ́ще. Не и҆́мамы бо здѣ̀  пребыва́ющагѡ гра́да, но грѧдꙋ́щагѡ взыскꙋ́емъ. Тѣ́мъ  оу҆̀бо прино́симъ же́ртвꙋ хвале́нїѧ вы́нꙋ бг҃ꙋ, си́рѣчь  пло́дъ оу҆сте́нъ и҆сповѣ́дающихсѧ (л. сн҃в) и҆́мени  є҆гѡ̀, Бл҃готворе́нїѧ же и҆ ѻ҆бще́нїѧ не забыва́йте:  таковы́ми бо же́ртвами бл҃гоꙋгожда́етсѧ бг҃ъ. 
Сщ҃енномч҃нкꙋ є҆ди́номꙋ и҆ мнѡ́гимъ: 
Є҆ѵⷢ҇лїе ѿ лꙋкѝ, зача́ло ѯ҃з. 
Речѐ гдⷭ҇ь: не бо́йсѧ ма́лое ста́до, ꙗ҆́кѡ  бл҃гоизво́ли ѻ҆ц҃ъ ва́шъ да́ти ва́мъ црⷭ҇тво. Продади́те  и҆мѣ̑нїѧ ва̑ша, и҆ дади́те ми́лѡстынѧ: сотвори́те себѣ̀  влага̑лища неветша́ющѧ, сокро́вище неѡскꙋдѣ́емо на  нб҃сѣ́хъ, и҆дѣ́же та́ть не приближа́етсѧ, ни мо́ль  растлѣва́етъ. И҆дѣ́же бо є҆́сть сокро́вище ва́ше, тꙋ̀  и҆ се́рдце ва́ше бꙋ́детъ. Да бꙋ́дꙋтъ чресла̀ ва̑ша  препоѧ̑сана, и҆ свѣти́льницы горѧ́щїи: И҆ вы̀ подо́бни  человѣ́кѡмъ ча́ющымъ гдⷭ҇а своегѡ̀, когда̀ возврати́тсѧ  ѿ бра̑къ, да прише́дшꙋ и҆ толкнꙋ́вшꙋ, а҆́бїе  ѿве́рзꙋтъ є҆мꙋ̀. Бл҃же́ни рабѝ ті́и, и҆̀хже прише́дъ  гдⷭ҇ь ѡ҆брѧ́щетъ бдѧ́щѧ. а҆ми́нь глаго́лю ва́мъ, ꙗ҆́кѡ  препоѧ́шетсѧ, и҆ посади́тъ и҆̀хъ: и҆ минꙋ́въ послꙋ́житъ  и҆̀мъ. И҆ а҆́ще прїи́детъ во вторꙋ́ю стра́жꙋ, лю́бо въ  тре́тїю стра́жꙋ прїи́детъ, и҆ ѡ҆брѧ́щетъ и҆̀хъ та́кѡ:  бл҃же́ни сꙋ́ть рабѝ ті́и. Се́ же вѣ́дите, ꙗ҆́кѡ а҆́ще  бы вѣ́далъ господи́нъ хра́мины, въ кі́й ча́съ та́ть  прїи́детъ, бдѣ́лъ оу҆́бѡ бы̀, и҆ не бы да́лъ подкопа́ти  до́мꙋ своегѡ̀. И҆ вы̀ оу҆́бѡ бꙋ́дите гото́ви: ꙗ҆́кѡ  во́ньже ча́съ не мнитѐ, сн҃ъ чл҃вѣ́ческїй прїи́детъ. 
На собо́ры ст҃ы́хъ ѻ҆тє́цъ: 
Є҆ѵⷢ҇лїе ѿ і҆ѡа́нна, зача́ло н҃ѕ. 
Во вре́мѧ ѻ҆́но, возведѐ і҆и҃съ ѻ҆́чи своѝ на  нб҃о, и҆ речѐ: ѻ҆́ч҃е, прїи́де ча́съ: просла́ви сн҃а  твоего̀, да и҆ сн҃ъ тво́й просла́витъ тѧ̀. ꙗ҆́коже да́лъ  є҆сѝ є҆мꙋ̀ вла́сть всѧ́кїѧ пло́ти, да всѧ́ко є҆́же  да́лъ є҆сѝ є҆мꙋ̀, да́стъ и҆̀мъ живо́тъ вѣ́чный. Се́  же є҆́сть живо́тъ вѣ́чный, да зна́ютъ тебѐ є҆ди́наго  и҆́стиннаго бг҃а, и҆ є҆го́же посла́лъ є҆сѝ і҆и҃съ  хрⷭ҇та̀. Въ просла́вихъ тѧ̀ на землѝ: дѣ́ло соверши́хъ,  є҆́же да́лъ є҆сѝ мнѣ̀, да сотворю̀. И҆ ны́нѣ  просла́ви мѧ̀, ты̀ ѻ҆́ч҃е, оу҆ тебѐ самагѡ̀ сла́вою,  ю҆́же (л. сн҃в ѡ҆б.) и҆мѣ́хъ оу҆ тебѐ, пре́жде мі́ръ  не бы́сть. Ꙗ҆ви́хъ и҆́мѧ твоѐ человѣ́кѡмъ, и҆̀хже  да́лъ є҆сѝ мнѣ̀ ѿ мі́ра, твоѝ бѣ́ша, и҆ да́лъ  є҆сѝ, и҆ сло́во твоѐ сохрани́ша. Ны́нѣ разꙋмѣ́ша,  ꙗ҆́кѡ всѧ̑, є҆ли̑ка да́лъ є҆сѝ мнѣ̀, ѿ тебѐ  сꙋ́ть. ꙗ҆́кѡ глаго́лы, и҆̀хже да́лъ є҆сѝ мнѣ̀, да́хъ  и҆̀мъ: и҆ ті́и прїѧ́ша, и҆ разꙋмѣ́ша вои́стиннꙋ, ꙗ҆́кѡ  ѿ тебѐ и҆зыдо́хъ, и҆ вѣ́роваша, ꙗ҆́кѡ ты́ мѧ посла̀.  А҆́зъ ѡ҆ си́хъ молю̀: не ѡ҆ все́мъ мі́рѣ молю̀, но ѡ҆  тѣ́хъ, и҆̀хже да́лъ є҆сѝ мнѣ̀, ꙗ҆́кѡ твоѝ сꙋ́ть. И҆  моѧ̑ всѧ̑, твоѧ̑ сꙋ́ть: и҆ твоѧ̑, моѧ̑: и҆ просла́вихсѧ  въ ни́хъ. И҆ ктомꙋ̀ нѣ́смь въ мі́рѣ, и҆ сі́и въ мі́рѣ  сꙋ́ть, и҆ а҆́зъ къ тебѣ̀ грѧдꙋ̀. ѻ҆́ч҃е ст҃ы́й,  соблюдѝ и҆̀хъ во и҆́мѧ твоѐ, и҆̀хже да́лъ є҆сѝ мнѣ̀,  да бꙋ́дꙋтъ є҆ди́но ꙗ҆́коже и҆ мы̀. Є҆гда̀ бѣ́хъ съ  ни́ми въ мі́рѣ, а҆́зъ соблюда́хъ и҆̀хъ во и҆́мѧ твоѐ:  и҆̀хже да́лъ є҆сѝ мнѣ̀, сохрани́хъ, и҆ никто́же ѿ  ни́хъ поги́бе, то́кмѡ сы́нъ поги́бельный, да сбꙋ́детсѧ  писа́нїе. Ны́нѣ же къ тебѣ̀ грѧдꙋ̀, и҆ сїѧ̑ глаго́лю въ  мі́рѣ, да и҆́мꙋтъ ра́дость мою̀ и҆спо́лненꙋ въ себѣ̀. 
Прпⷣбномч҃нкꙋ є҆ди́номꙋ: 
А҆пⷭ҇лъ къ тїмоѳе́ю, зача́ло сч҃а. 
Ча́до тїмоѳе́е, не постыди́сѧ стрⷭ҇тїю гдⷭ҇а  на́шегѡ і҆и҃са хрⷭ҇та̀, ни мно́ю ю҆́зникомъ є҆гѡ̀: но  спостраждѝ бл҃говѣствова́нїю хрⷭ҇то́вꙋ, по си́лѣ бг҃а,  Сп҃сшагѡ на́съ, и҆ призва́вшагѡ зва́нїемъ ст҃ы́мъ, не по  дѣлѡ́мъ на́шымъ, но по своемꙋ̀ бл҃говоле́нїю и҆  бл҃года́ти, да́ннѣй на́мъ ѡ҆ хрⷭ҇тѣ̀ і҆и҃сѣ, пре́жде  лѣ́тъ вѣ́чныхъ: Ꙗ҆́вльшисѧ же ны́нѣ просвѣще́нїемъ  сп҃си́телѧ на́шегѡ і҆и҃са хрⷭ҇та̀, разрꙋши́вшагѡ оу҆́бѡ  сме́рть, и҆ возсїѧ́вшагѡ жи́знь и҆ нетлѣ́нїе  бл҃говѣствова́нїемъ: Въ не́же поста́вленъ бы́хъ а҆́зъ  проповѣ́дникъ и҆ а҆по́столъ, и҆ оу҆чи́тель ꙗ҆зы́кѡвъ.  Є҆ѧ́же ра́ди вины̀ и҆ сїѧ̑ страждꙋ̀, но не стыждꙋ́сѧ:  вѣ́мъ бо, є҆мꙋ́же вѣ́ровахъ, и҆ и҆звѣсти́хсѧ, ꙗ҆́кѡ  си́ленъ є҆́сть преда́нїе моѐ сохрани́ти въ де́нь  ѻ҆́нъ. Ѡ҆́бразъ и҆мѣ́й здра́выхъ слове́съ, (л. сн҃г)  и҆̀хже ѿ менѐ слы́шалъ є҆сѝ въ вѣ́рѣ и҆ любвѝ,  ꙗ҆̀же ѡ҆ хрⷭ҇тѣ̀ і҆и҃сѣ. До́брое завѣща́нїе соблюдѝ,  дх҃омъ ст҃ы́мъ живꙋ́щимъ въ на́съ. Вѣ́си ли сїѐ, ꙗ҆́кѡ  ѿврати́шасѧ ѿ менѐ всѝ, и҆̀же ѿ а҆сі́и, ѿ  ни́хже є҆́сть фѷге́ллъ и҆ є҆рмоге́нъ; Да да́стъ же  млⷭ҇ть гдⷭ҇ь ѻ҆нисі́форовꙋ до́мꙋ, ꙗ҆́кѡ мно́гажды мѧ̀  оу҆поко́и, и҆ вери́гъ мои́хъ не постыдѣ́сѧ. Но прише́дъ  въ ри́мъ, то́щнѣе взыска̀ мѧ̀ и҆ ѡ҆брѣ́те. Да да́стъ  є҆мꙋ̀ гдⷭ҇ь ѡ҆брѣстѝ млⷭ҇ть ѿ гдⷭ҇а въ де́нь ѻ҆́нъ:  и҆ є҆ли́ка во є҆фе́сѣ послꙋжи́ ми, до́брѣе ты̀  вѣ́си. 
Є҆ѵⷢ҇лїе ѿ ма́рка, зача́ло л҃з. 
Речѐ гдⷭ҇ь: и҆́же хо́щетъ по мнѣ̀ и҆тѝ, да  ѿве́ржетсѧ себѐ, и҆ во́зметъ кре́стъ сво́й, и҆ по  мнѣ̀ грѧде́тъ. И҆́же бо а҆́ще хо́щетъ дꙋ́шꙋ свою̀  сп҃стѝ, погꙋби́тъ ю҆̀: а҆ и҆́же погꙋби́тъ дꙋ́шꙋ свою̀  менѐ ра́ди и҆ є҆ѵⷢ҇лїа, то́й сп҃се́тъ ю҆̀. Ка́ѧ бо  по́льза человѣ́кꙋ, а҆́ще прїѡбрѧ́щетъ мі́ръ ве́сь, и҆  ѿтщети́тъ дꙋ́шꙋ свою̀; И҆лѝ что̀ да́стъ человѣ́къ  и҆змѣ́нꙋ на дꙋшѝ свое́й; И҆́же бо а҆́ще постыди́тсѧ  менѐ, и҆ мои́хъ слове́съ, въ ро́дѣ се́мъ  прелюбодѣ́йнѣмъ и҆ грѣ́шнѣмъ, и҆ сн҃ъ чл҃вѣ́ческїй  постыди́тсѧ є҆гѡ̀, є҆гда̀ прїи́детъ во сла́вѣ ѻ҆ц҃а̀  своегѡ̀ со а҆́гг҃лы ст҃ы́ми. И҆ глаго́лаше и҆̀мъ: а҆ми́нь  глаго́лю ва́мъ, ꙗ҆́кѡ сꙋ́ть нѣ́цыи ѿ здѣ̀ стоѧ́щихъ,  и҆̀же не и҆́мꙋтъ вкꙋси́ти сме́рти, до́ндеже ви́дѧтъ  црⷭ҇твїе бж҃їе прише́дшее въ си́лѣ. 
Мч҃нцѣ є҆ди́ной, и҆ мнѡ́гимъ: 
А҆пⷭ҇лъ къ корі́нѳѧнѡмъ, зача́ло рп҃а. 
Бра́тїе, поспѣ́шствꙋюще мо́лимъ, не вотщѐ  бл҃года́ть бж҃їю прїѧ́ти ва́мъ. Глаго́летъ бо: во вре́мѧ  прїѧ́тно послꙋ́шахъ тебѐ, и҆ въ де́нь сп҃се́нїѧ  помого́хъ тѝ: сѐ ны́нѣ вре́мѧ бл҃гопрїѧ́тно, сѐ  ны́нѣ, де́нь сп҃се́нїѧ: Ни є҆ди́но ни въ че́мже даю́ще  претыка́нїе, да слꙋже́нїе безпоро́чно бꙋ́детъ. Но во  все́мъ представлѧ́юще себѐ ꙗ҆́коже бж҃їѧ слꙋги̑ въ  терпѣ́нїи (л. сн҃г ѡ҆б.) мно́зѣ, въ ско́рбехъ, въ  бѣда́хъ, въ тѣснота́хъ, Въ ра́нахъ, въ темни́цахъ, въ  нестрое́нїихъ, въ трꙋдѣ́хъ, во бдѣ́нїихъ, въ  поще́нїихъ, во ѡ҆чище́нїи, въ ра́зꙋмѣ, въ  долготерпѣ́нїи, въ бл҃гости, въ дс҃ѣ ст҃ѣ, въ любвѝ  нелицемѣ́рнѣ, Въ словесѝ и҆́стины, въ си́лѣ бж҃їей:  ѻ҆рꙋ́жїи пра́вды, десны́ми и҆ шꙋ́ими, Сла́вою и҆  безче́стїемъ: гажде́нїемъ, и҆ бл҃гохвале́нїемъ: ꙗ҆́кѡ  лестцы̀ и҆ и҆́стинни: ꙗ҆́кѡ незна́еми, и҆ познава́еми:  ꙗ҆́кѡ оу҆мира́юще, и҆ сѐ жи́ви є҆смы̀: ꙗ҆́кѡ  наказꙋ́еми, а҆ не оу҆мерщвлѧ́еми: ꙗ҆́кѡ скорбѧ́ще,  при́снѡ же ра́дꙋющесѧ: ꙗ҆́кѡ ни́щи, а҆ мно́гихъ  богатѧ́ще: ꙗ҆́кѡ ничто́же и҆мꙋ́ще, а҆ всѧ̑ содержа́ще. 
Є҆ѵⷢ҇лїе ѿ ма́рка, зача́ло к҃а. 
Во вре́мѧ ѻ҆́но, по і҆и҃сѣ и҆дѧ́хꙋ наро́ди  мно́зи, и҆ оу҆гнѣта́хꙋ є҆го̀. И҆ жена̀ нѣ́каѧ сꙋ́щи  въ точе́нїи кро́ве лѣ́тъ двана́десѧте, И҆ мно́гѡ  пострада́вши ѿ мнѡ́гъ врачє́въ, и҆ и҆зда́вши своѧ̑  всѧ̑, и҆ ни є҆ди́ныѧ по́льзы ѡ҆брѣ́тши, но па́че въ  го́ршее прише́дши: слы́шавши ѡ҆ і҆и҃сѣ, прише́дши въ  наро́дѣ созадѝ, прикоснꙋ́сѧ ри́зѣ є҆гѡ̀. Глаго́лаше  бо: ꙗ҆́кѡ, а҆́ще прикоснꙋ́сѧ ри́замъ є҆гѡ̀, сп҃се́на  бꙋ́дꙋ. И҆ а҆́бїе и҆зсѧ́кнꙋ и҆сто́чникъ кро́ве є҆ѧ̀: и҆  разꙋмѣ̀ тѣ́ломъ, ꙗ҆́кѡ и҆сцѣлѣ̀ ѿ ра́ны. И҆ а҆́бїе  і҆и҃съ разꙋмѣ̀ въ себѣ̀ си́лꙋ и҆зше́дшꙋю ѿ негѡ̀, и҆  ѡ҆бра́щьсѧ въ наро́дѣ, глаго́лаше: кто̀ прикоснꙋ́сѧ  ри́замъ мои̑мъ, И҆ глаго́лахꙋ є҆мꙋ̀ оу҆ч҃нцы є҆гѡ̀:  ви́диши наро́дъ оу҆гнѣта́ющъ тѧ̀, и҆ глаго́леши: кто̀  сѧ̀ прикоснꙋ̀ мнѣ̀; И҆ ѡ҆бглѧ́даше ви́дѣти сотво́ршꙋю  сїѐ. Жена́ же оу҆боѧ́вшисѧ и҆ трепе́щꙋщи, вѣ́дѧщи  є҆́же бы́сть є҆́й, прїи́де и҆ припадѐ къ немꙋ̀, и҆  речѐ є҆мꙋ̀ всю̀ и҆́стинꙋ. Ѻ҆́нъ же речѐ є҆́й: дщѝ,  вѣ́ра твоѧ̀ сп҃се́ тѧ, и҆дѝ въ ми́рѣ, и҆ бꙋ́ди цѣла̀  ѿ ра́ны твоеѧ̀. 
Прпⷣбнѣй женѣ̀ є҆ди́ной, и҆ мнѡ́гимъ: 
А҆пⷭ҇лъ къ гала́тѡмъ, зача́ло с҃и. 
Бра́тїе, пре́жде прише́ствїѧ вѣ́ры, под̾  зако́номъ стрего́ми бѣ́хомъ, затворе́ни въ хотѧ́щꙋю  вѣ́рꙋ ѿкры́тисѧ. (л. сн҃д) Тѣ́мже зако́нъ пѣ́стꙋнъ  на́мъ бы́сть во хрⷭ҇тѣ̀ да ѿ вѣ́ры ѡ҆правди́мсѧ.  Прише́дши же вѣ́рѣ, оу҆жѐ не под̾ пѣ́стꙋномъ  є҆смы̀. Є҆си́ бо вы̀ сн҃ове бж҃їи є҆стѐ, вѣ́рою ѡ҆  хрⷭ҇тѣ̀ і҆и҃сѣ. Є҆ли́цы бо во хрⷭ҇та̀ крⷭ҇ти́стесѧ, во  хрⷭ҇та̀ ѡ҆блеко́стесѧ. Нѣ́сть і҆ꙋде́й, ни є҆́ллинъ:  нѣ́сть ра́бъ, ни свобо́дь: нѣ́сть мꙋ́жескїй по́лъ, ни  же́нскїй: вси́ бо вы̀ є҆ди́но є҆стѐ ѡ҆ хрⷭ҇тѣ̀  і҆и҃сѣ. А҆́ще ли вы̀ хрⷭ҇тѡ́вы, оу҆̀бо а҆враа́мле  сѣ́мѧ є҆стѐ, и҆ по ѡ҆бѣтова́нїю наслѣ̑дницы. 
Є҆ѵⷢ҇лїе ѿ матѳе́а, зача́ло р҃д. 
Речѐ гдⷭ҇ь при́тчꙋ сїю̀: оу҆подо́бисѧ црⷭ҇твїе  нбⷭ҇ное десѧти́мъ дѣ́вамъ, ꙗ҆̀же прїѧ́ша свѣти́льники  своѧ̑, и҆ и҆зыдо́ша въ срѣ́тенїе женихꙋ̀. Пѧ́ть же бѣ̀  ѿ ни́хъ мꙋ̑дры, и҆ пѧ́ть ю҆рѡ́дивы. Ю҆рѡ́дивыѧ же  прїе́мше свѣти́льники своѧ̑, не взѧ́ша съ собо́ю  є҆ле́а. Мꙋ̑дрыѧ же прїѧ́ша є҆ле́й въ сосꙋ́дѣхъ со  свѣти́льники свои́ми. Коснѧ́щꙋ же женихꙋ̀, воздрема́шасѧ  всѧ̑, и҆ спа́хꙋ. Полꙋ́нощи же во́пль бы́сть: сѐ жени́хъ  грѧде́тъ, и҆сходи́те въ срѣ́тенїе є҆гѡ̀. Тогда̀  воста́вше всѧ̑ дѣ̑вы ты̑ѧ, и҆ оу҆краси́ша свѣти́льники  своѧ̑, ю҆рѡ́дивыѧ же мꙋ̑дрымъ рѣ́ша: дади́те на́мъ ѿ  є҆ле́а ва́шегѡ, ꙗ҆́кѡ свѣти́льницы на́ши оу҆гаса́ютъ.  Ѿвѣща́ша же мꙋ̑дрыѧ, глаго́люще: є҆да̀ ка́кѡ не  доста́нетъ на́мъ и҆ ва́мъ; и҆ди́те же па́че къ  продаю́щымъ, и҆ кꙋпи́те себѣ̀. И҆дꙋ́щымъ же и҆̀мъ  кꙋпи́ти, прїи́де жени́хъ: и҆ готѡ́выѧ внидо́ша съ ни́мъ  на бра́ки, и҆ затворе́ны бы́ша двє́ри. Послѣди́ же  прїидо́ша и҆ про́чыѧ дѣ̑вы, глаго́люще: гдⷭ҇и, гдⷭ҇и,  ѿве́рзи на́мъ. Ѻ҆́нъ же ѿвѣща́въ речѐ и҆̀мъ:  а҆ми́нь глаго́лю ва́мъ, не вѣ́мъ ва́съ. Бди́те оу҆́бѡ,  ꙗ҆́кѡ не вѣ́сте днѐ, ни часа̀, во́ньже сн҃ъ  чл҃вѣ́ческїй прїи́детъ. 
И҆сповѣ́дникꙋ: 
А҆пⷭ҇лъ къ є҆фесе́ємъ, зача́ло сл҃г. 
Бра́тїе, возмога́йте ѡ҆ гдⷭ҇ѣ, и҆ въ держа́вѣ  крѣ́пости є҆гѡ̀. Ѡ҆блецы́тесѧ во всѧ̑ ѻ҆рꙋ̑жїѧ бж҃їѧ,  ꙗ҆́кѡ возмощѝ ва́мъ (л. сн҃д ѡ҆б.) ста́ти проти́вꙋ  ко́знемъ дїа́вольскимъ: ꙗ҆́кѡ нѣ́сть на́ша бра́нь къ  кро́ви и҆ пло́ти, но къ нача́лѡмъ и҆ ко власте́мъ и҆ къ  мїродержи́телємъ тьмы̀ вѣ́ка сегѡ̀, къ дꙋховѡ́мъ ѕло́бы  поднебє́снымъ. Сегѡ̀ ра́ди прїими́те всѧ̑ ѻ҆рꙋ̑жїѧ  бж҃їѧ, да возмо́жете проти́витисѧ въ де́нь лю́тъ, и҆ всѧ̑  содѣ́ѧвше ста́ти. Ста́ните оу҆́бѡ препоѧ́сани чресла̀  ва̑ша и҆́стиною, и҆ ѡ҆бо́лкшесѧ въ бронѧ̀ пра́вды: И҆  ѡ҆бꙋ́вши но́зѣ во оу҆гото́ванїе бл҃говѣствова́нїѧ  ми́ра. Над̾ всѣ́ми же воспрїи́мше щи́тъ вѣ́ры, въ  не́мже возмо́жете всѧ̑ стрѣ́лы лꙋка́вагѡ разжжє́нныѧ  оу҆гаси́ти: И҆ шле́мъ сп҃се́нїѧ воспрїими́те, и҆ ме́чь  дх҃о́вный, и҆́же є҆́сть глаго́лъ бж҃їй. 
Є҆ѵⷢ҇лїе ѿ лꙋкѝ, зача́ло ѯ҃д. 
Речѐ гдⷭ҇ь: всѧ́къ и҆́же а҆́ще и҆сповѣ́сть мѧ̀  пред̾ человѣ́ки, и҆ сн҃ъ чл҃вѣ́ческїй и҆сповѣ́сть  є҆го̀ пред̾ а҆́гг҃лы бж҃їими. А҆ ѿвергі́йсѧ менѐ  пред̾ человѣ́ки, ѿве́рженъ бꙋ́детъ пред̾ а҆́гг҃лы  бж҃їими. И҆ всѧ́къ и҆́же рече́тъ сло́во на сн҃а  чл҃вѣ́ческаго, ѡ҆ста́витсѧ є҆мꙋ̀: а҆ на ст҃а́го дх҃а  хꙋ́лившемꙋ, не ѡ҆ста́витсѧ. Є҆гда́ же приведꙋ́тъ вы̀ на  собѡ́рища, и҆ вла̑сти, и҆ влады́чєства, не пецы́тесѧ,  ка́кѡ и҆лѝ что̀ ѿвѣща́ете, и҆лѝ что̀ рече́те: ст҃ы́й  бо дх҃ъ наꙋчи́тъ вы̀ въ то́й ча́съ, ꙗ҆̀же подоба́етъ  рещѝ. 
Безме́здникѡмъ: 
А҆пⷭ҇лъ къ корі́нѳѧнѡмъ, зача́ло рн҃г. 
Бра́тїе, вы̀ є҆стѐ тѣ́ло хрⷭ҇то́во, и҆ оу҆́ди  ѿ ча́сти. И҆ ѻ҆́вы оу҆́бѡ положѝ бг҃ъ въ цр҃кви,  пе́рвѣе а҆пⷭ҇лы, второ́е прⷪ҇ро́ки, тре́тїе оу҆ч҃тли,  пото́мъ же си̑лы: та́же дарова̑нїѧ и҆сцѣле́нїй,  застꙋплє́нїѧ, правлє́нїѧ, ро́ди ѧ҆зы́кѡвъ. Є҆да̀ всѝ  а҆пⷭ҇ли; є҆да̀ всѝ прⷪ҇ро́цы; є҆да̀ всѝ оу҆чи́тели,  є҆да̀ всѝ си̑лы; є҆да̀ всѝ дарова̑нїѧ и҆́мꙋтъ  и҆сцѣле́нїй; є҆да̀ всѝ ѧ҆зы́ки глаго́лютъ; є҆да̀ всѝ  сказꙋ́ютъ; ревнꙋ́йте же дарова́нїй бо́льшихъ, и҆ є҆щѐ  по превосхожде́нїю пꙋ́ть ва́мъ показꙋ́ю. А҆́ще ѧ҆зы́ки  человѣ́ческими (л. сн҃є) глаго́лю и҆ а҆́гг҃льскими,  любве́ же не и҆́мамъ, бы́хъ [ꙗ҆́кѡ] мѣ́дь звенѧ́щи,  и҆лѝ кѷмва́лъ звѧца́ѧй. И҆ а҆́ще и҆́мамъ прⷪ҇ро́чество,  и҆ вѣ́мъ та̑йны всѧ̑, и҆ ве́сь ра́зꙋмъ: и҆ а҆́ще и҆́мамъ  всю̀ вѣ́рꙋ, ꙗ҆́кѡ и҆ го́ры преставлѧ́ти, любве́ же не  и҆́мамъ, ничто́же є҆́смь. И҆ а҆́ще разда́мъ всѧ̑  и҆мѣ̑нїѧ моѧ̑, и҆ а҆́ще преда́мъ тѣ́ло моѐ во є҆́же  сжещѝ є҆̀, любве́ же не и҆́мамъ, ника́ѧ по́льза мѝ  є҆́сть. Любы̀ долготерпи́тъ, милосе́рдствꙋетъ: любы̀ не  зави́дитъ, любы̀ не превозно́ситсѧ, не горди́тсѧ: Ни  безчи́нствꙋетъ, не и҆́щетъ своѧ̑ си, не раздража́етсѧ, не  мы́слитъ ѕла̀: Не ра́дꙋетсѧ ѡ҆ непра́вдѣ, ра́дꙋетсѧ же  ѡ҆ и҆́стинѣ. Всѧ̑ лю́битъ, всемꙋ̀ вѣ́рꙋ є҆́млетъ, всѧ̑  оу҆пова́етъ, всѧ̑ терпи́тъ: Любы̀ николи́же ѿпа́даетъ. 
Є҆ѵⷢ҇лїе ѿ матѳе́а, а҆пⷭ҇лꙋ є҆ди́номꙋ: Ли́стъ  см҃и ѡ҆б. 
Безплѡ́тнымъ: 
А҆пⷭ҇лъ къ є҆вре́ємъ, зача́ло т҃є. 
Бра́тїе, а҆́ще глаго́ланное а҆́гг҃лы сло́во бы́сть  и҆звѣ́стно, и҆ всѧ́ко престꙋпле́нїе и҆ ѡ҆слꙋша́нїе  пра́ведное прїѧ́тъ мздовоздаѧ́нїе: Ка́кѡ мы̀ оу҆бѣжи́мъ  ѡ҆ толи́цѣмъ неради́вше сп҃се́нїи є҆́же зача́ло  прїе́мше глаго́латисѧ ѡ҆ гдⷭ҇а, слы́шавшими въ на́съ  и҆звѣсти́сѧ, Сосвидѣ́тельствꙋющꙋ бг҃ꙋ, зна́меньми же и҆  чꙋдесы̀, и҆ разли́чными си́лами, и҆ дх҃а ст҃а́гѡ  раздѣле́ньми, по свое́й є҆мꙋ̀ во́ли. Не а҆́гг҃лѡмъ бо  покорѝ бг҃ъ вселе́ннꙋю грѧдꙋ́щꙋю, ѡ҆ не́йже глаго́лемъ.  Засвидѣ́тельствова же нѣ́гдѣ нѣ́кто, глаго́лѧ: что̀  є҆́сть человѣ́къ, ꙗ҆́кѡ по́мниши є҆го̀, и҆лѝ сн҃ъ  чл҃вѣ́ческїй, ꙗ҆́кѡ посѣща́еши и҆̀; Оу҆ма́лилъ є҆сѝ  є҆го̀ ма́лымъ нѣ́чимъ ѿ а҆́гг҃лъ: сла́вою и҆ че́стїю  вѣнча́лъ є҆сѝ є҆го̀, и҆ поста́вилъ є҆сѝ є҆го̀  над̾ дѣ́лы рꙋкꙋ̀ твое́ю: Всѧ̑ покори́лъ є҆сѝ под̾  но́зѣ є҆гѡ̀. внегда́ же покори́ти є҆мꙋ̀ всѧ́чєскаѧ,  ничто́же ѡ҆ста́ви є҆мꙋ̀ непокоре́но: ны́нѣ же не оу҆̀  ви́димъ є҆мꙋ̀ всѧ́чєскаѧ покорє́на. А҆ оу҆ма́ленаго  ма́лымъ чи́мъ ѿ а҆́гг҃лъ ви́димъ і҆и҃са, за прїѧ́тїе  сме́рти, сла́вою и҆ че́стїю вѣ́нчанна, (л. сн҃є ѡ҆б.)  ꙗ҆́кѡ да бл҃года́тїю бж҃їею за всѣ́хъ вкꙋ́ситъ сме́рти.  Подоба́ше бо є҆мꙋ̀, є҆гѡ́же ра́ди всѧ́чєскаѧ, и҆  и҆́мже всѧ́чєскаѧ, приве́дшꙋ мно́ги сы́ны въ сла́вꙋ,  нача́льника сп҃се́нїѧ и҆́хъ страда́ньми соверши́ти. 
Є҆ѵⷢ҇лїе ѿ лꙋкѝ, зача́ло н҃а. 
Речѐ гдⷭ҇ь свои̑мъ оу҆ч҃нкѡ́мъ: слꙋ́шаѧй ва́съ,  менѐ слꙋ́шаетъ: и҆ ѿмета́ѧйсѧ ва́съ, менѐ  ѿмета́етсѧ. ѿмета́ѧйсѧ же менѐ, ѿмета́етсѧ  посла́вшагѡ мѧ̀. Возврати́шасѧ же се́дмьдесѧтъ съ  ра́достїю, глаго́люще: гдⷭ҇и, и҆ бѣ́си повинꙋ́ютсѧ на́мъ  ѡ҆ и҆́мени твое́мъ. Рече́ же и҆̀мъ: ви́дѣхъ сатанꙋ̀  ꙗ҆́кѡ мо́лнїю съ нб҃сѐ спа́дша. Сѐ даю̀ ва́мъ вла́сть  настꙋпа́ти на ѕмїю̀ и҆ на скорпі́ю, и҆ на всю̀ си́лꙋ  вра́жїю: и҆ ничесѡ́же ва́съ вреди́тъ. Ѻ҆ба́че ѡ҆ се́мъ  не ра́дꙋйтесѧ, ꙗ҆́кѡ дꙋ́си ва́мъ повинꙋ́ютсѧ: ра́дꙋйтесѧ  же, ꙗ҆́кѡ и҆мена̀ ва̑ша напи̑сана сꙋ́ть на нб҃сѣ́хъ. Въ  то́й ча́съ возра́довасѧ дх҃омъ і҆и҃съ, и҆ речѐ:  и҆сповѣ́даю ти сѧ ѻ҆́ч҃е, гдⷭ҇и нб҃сѐ и҆ землѝ,  ꙗ҆́кѡ оу҆таи́лъ є҆сѝ сїѧ̑ ѿ премꙋ́дрыхъ и҆  разꙋ́мныхъ, и҆ ѿкры́лъ є҆сѝ та̑ младе́нцємъ: є҆́й  ѻ҆́ч҃е, ꙗ҆́кѡ та́кѡ бы́сть бл҃говоле́нїе пред̾ тобо́ю. 
Прⷣте́чи і҆ѡа́ннꙋ: 
А҆пⷭ҇лъ дѣѧ́нїй, зача́ло л҃г. 
Во дни̑ ѻ҆́ны, ꙗ҆́коже скончава́ше і҆ѡа́ннъ  тече́нїе, глаго́лаше: кого́ мѧ непщꙋ́ете бы́ти, нѣ́смь  а҆́зъ: но сѐ грѧде́тъ по мнѣ̀, є҆мꙋ́же нѣ́смь  досто́инъ разрѣши́ти реме́нь сапогꙋ̀ є҆гѡ̀. Мꙋ́жїе  бра́тїе, сы́нове ро́да а҆враа́млѧ, и҆ и҆̀же въ ва́съ  боѧ́щїисѧ бг҃а, ва́мъ сло́во сп҃се́нїѧ сегѡ̀ посла́сѧ.  Живꙋ́щїи бо во і҆ерꙋсали́мѣ, и҆ кнѧ́зи и҆́хъ сегѡ̀  неразꙋмѣ́вше, и҆ гла́сы прⷪ҇ро́чєскїѧ, по всѧ̑ сꙋббѡ́ты  чтѡ́мыѧ, ѡ҆сꙋди́вше є҆го̀, и҆спо́лниша: И҆ ни є҆ди́ныѧ  вины̀ сме́ртныѧ ѡ҆брѣ́тше, проси́ша оу҆ пїла́та  оу҆би́ти є҆го̀. Ꙗ҆́коже сконча́ша всѧ̑, ꙗ҆̀же ѡ҆  не́мъ пи̑сана, сне́мше съ дре́ва, положи́ша во гро́бѣ.  Бг҃ъ же воскр҃сѝ є҆го̀ (л. сн҃ѕ) ѿ ме́ртвыхъ: И҆́же  ꙗ҆ви́сѧ на дни̑ мнѡ́ги, совозше́дшымъ съ ни́мъ ѿ  галїле́и во і҆ерꙋсали́мъ, и҆̀же ны́нѣ сꙋ́ть свидѣ́телїе  є҆гѡ̀ къ лю́демъ. И҆ мы̀ ва́мъ бл҃говѣствꙋ́емъ  ѡ҆бѣтова́нїе бы́вшее ко ѻ҆ц҃є́мъ, ꙗ҆́кѡ сїѐ бг҃ъ  и҆спо́лнилъ є҆́сть на́мъ ча́дѡмъ и҆́хъ, воздви́гъ  і҆и҃са. 
Є҆ѵⷢ҇лїе ѿ матѳе́а, зача́ло м҃. 
Во вре́мѧ ѻ҆́но, слы́шавъ і҆ѡа́ннъ во оу҆зи́лищи  дѣла̀ хрⷭ҇тѡ́ва, посла̀ два̀ ѿ оу҆чени̑къ свои́хъ,  речѐ є҆мꙋ̀: ты́ ли є҆сѝ грѧды́й, и҆лѝ и҆но́гѡ  ча́емъ, И҆ ѿвѣща́въ і҆и҃съ речѐ и҆̀мъ: ше́дша  возвѣсти́та і҆ѡа́ннови, ꙗ҆̀же слы́шита и҆ ви́дита.  Слѣпі́и прозира́ютъ, и҆ хро́мїи хо́дѧтъ: прокаже́ннїи  ѡ҆чища́ютсѧ, и҆ глꙋсі́и слы́шатъ: ме́ртвїи востаю́тъ, и҆  ни́щїи бл҃говѣствꙋ́ютъ. И҆ бл҃же́нъ є҆́сть, и҆́же а҆́ще  не соблазни́тсѧ ѡ҆ мнѣ̀. Тѣ́ма же и҆сходѧ́щема, нача́тъ  і҆и҃съ наро́дѡмъ глаго́лати ѡ҆ і҆ѡа́ннѣ: чесѡ̀  и҆зыдо́сте въ пꙋсты́ню ви́дѣти; тро́сть ли вѣ́тромъ  коле́блемꙋ; Но чесѡ̀ и҆зыдо́сте ви́дѣти; человѣ́ка ли  къ мѧ́кки ри̑зы ѡ҆блече́нна; сѐ и҆̀же мѧ̑ккаѧ носѧ́щїи,  въ домѣ́хъ ца́скихъ сꙋ́ть. Но чесѡ̀ и҆зыдо́сте ви́дѣти;  прⷪ҇ро́ка ли; є҆́й, глаго́лю ва́мъ, и҆ ли́шше прⷪ҇ро́ка.  Се́й бо є҆́сть, ѡ҆ не́мже є҆́сть пи́сано: сѐ а҆́зъ  посыла́ю а҆́гг҃ла моего̀ пред̾ лице́мъ твои́мъ, и҆́же  оу҆гото́витъ пꙋ́ть тво́й пред̾ тобо́ю. А҆ми́нь глаго́лю  ва́мъ: не воста̀ въ рожде́нныхъ жена́ми бо́лїй і҆ѡа́нна  крⷭ҇ти́телѧ: мні́й же во црⷭ҇твїи нбⷭ҇нѣмъ бо́лїй є҆гѡ̀  є҆́сть. Ѿ дне́й же і҆ѡа́нна крⷭ҇ти́телѧ досе́лѣ  црⷭ҇твїе нбⷭ҇ное нꙋ́дитсѧ, и҆ нꙋ́ждницы восхища́ютъ є҆̀:  Вси́ бо прⷪ҇ро́цы и҆ зако́нъ до і҆ѡа́нна прореко́ша. И҆  а҆́ще хо́щете прїѧ́ти, то́й є҆́сть и҆лїа̀ хотѧ́й  прїитѝ. И҆мѣ́ѧй оу҆́ши слы́шати, да слы́шитъ. 
Чтⷭ҇но́мꙋ и҆ животворѧ́щемꙋ крⷭ҇тꙋ̀: 
А҆пⷭ҇лъ къ корі́нѳѧнѡмъ, зача́ло рк҃є. 
Бра́тїе, сло́во кре́стное погиба́ющымъ оу҆́бѡ  ю҆ро́дство є҆́сть, а҆ спаса́ємымъ на́мъ си́ла бж҃їѧ  є҆́сть. Пи́сано бо (л. сн҃ѕ ѡ҆б.) є҆́сть: погꙋблю̀  премꙋ́дрость премꙋ́дрыхъ, и҆ ра́зꙋмъ разꙋ́мныхъ  ѿве́ргꙋ. Гдѣ̀ премꙋ́дръ; гдѣ̀ кни́жникъ; гдѣ̀  совопро́сникъ вѣ́ка сегѡ̀; не ѡ҆бꙋи́ ли бг҃ъ  премꙋ́дрость мі́ра сегѡ̀: Поне́же бо въ премꙋ́дрости  бж҃їей, не разꙋмѣ̀ мі́ръ премꙋ́дростїю бг҃а,  бл҃гоизво́лилъ бг҃ъ бꙋ́йствомъ про́повѣди сп҃стѝ  вѣ́рꙋющихъ. Поне́же, и҆ і҆ꙋде́є зна́менїѧ про́сѧтъ, и҆  є҆́ллини премꙋ́дрости и҆́щꙋтъ: Мы́ же проповѣ́дꙋемъ  хрⷭ҇та̀ ра́спѧта, і҆ꙋде́ємъ оу҆́бѡ собла́знъ,  є҆́ллинѡмъ же безꙋ́мїе: Самѣ́мъ же зва̑ннымъ,  і҆ꙋде́ємъ же и҆ є҆́ллинѡмъ, хрⷭ҇та̀, бж҃їю си́лꙋ, и҆  бж҃їю премꙋ́дрость. 
Є҆ѵⷢ҇лїе ѿ і҆ѡа́нна, зача́ло м҃в ѿ полꙋ̀. 
Речѐ гдⷭ҇ь: ѻ҆́ч҃е, просла́ви и҆́мѧ твоѐ.  прїи́де же гла́съ съ нб҃сѐ: и҆ просла́вихъ, и҆ па́ки  просла́влю. Наро́дъ же стоѧ́й слы́шавъ, глаго́лахꙋ:  гро́мъ бы́сть. и҆ні́и глаго́лахꙋ: а҆́гг҃лъ глаго́ла  є҆мꙋ̀. Ѿвѣща̀ і҆и҃съ, и҆ речѐ: не менѐ ра́ди гла́съ  се́й бы́сть, но наро́да ра́ди. Ны́нѣ сꙋ́дъ є҆́сть мі́рꙋ  семꙋ̀: ны́нѣ кнѧ́зь мі́ра сегѡ̀ и҆згна́нъ бꙋ́детъ во́нъ.  И҆ а҆́ще а҆́зъ вознесе́нъ бꙋ́дꙋ ѿ землѝ, всѧ̑  привлекꙋ̀ къ себѣ̀. Сїе́ же глаго́лаше, назна́менꙋѧ,  ко́ею сме́ртїю хотѧ́ше оу҆мре́ти. Ѿвѣща̀ є҆мꙋ̀  наро́дъ: мы̀ слы́шахомъ ѿ зако́на, ꙗ҆́кѡ хрⷭ҇то́съ  пребыва́етъ во вѣ́ки: ка́кѡ ты̀ глаго́леши: вознести́сѧ  подоба́етъ сн҃ꙋ чл҃вѣ́ческомꙋ; кто̀ є҆́сть се́й сн҃ъ  чл҃вѣ́ческїй; Рече́ же и҆̀мъ і҆и҃съ: є҆щѐ ма́ло вре́мѧ  свѣ́тъ въ ва́съ є҆́сть. ходи́те, до́ндеже свѣ́тъ  и҆́мате, да тьма̀ ва́съ не и҆́метъ. и҆ ходѧ́й во тьмѣ̀,  не вѣ́сть, ка́мѡ и҆́детъ. До́ндеже свѣ́тъ и҆́мате,  вѣ́рꙋйте во свѣ́тъ, да сы́нове свѣ́та бꙋ́дете. 
Влⷣчнымъ пра́здникѡмъ: 
А҆пⷭ҇лъ къ колосса́ємъ, зача́ло с҃и. 
Бра́тїе, бл҃годарѧ́ще бг҃а и҆ ѻ҆ц҃а̀,  призва́вшаго ва́съ въ прича́стїе наслѣ́дїѧ ст҃ы́хъ во  свѣ́тѣ: И҆́же и҆зба́ви на́съ ѿ вла́сти те́мныѧ, и҆  преста́ви въ црⷭ҇тво сн҃а любвѐ своеѧ̀: (л. сн҃з) Ѡ҆  не́мже и҆́мамы и҆збавле́нїе кро́вїю є҆гѡ̀, и҆  ѡ҆ставле́нїе грѣхѡ́въ: И҆́же є҆́сть ѡ҆́бразъ бг҃а  неви́димагѡ, перворожде́нъ всеѧ̀ тва́ри. ꙗ҆́кѡ ѡ҆ не́мъ  создана̑ бы́ша всѧ́чєскаѧ, ꙗ҆̀же на нб҃сѝ, и҆ ꙗ҆̀же  на землѝ, ви̑димаѧ и҆ неви̑димаѧ: а҆́ще престо́ли, а҆́ще  гдⷭ҇ьствїѧ, а҆́ще нача̑ла, а҆́ще вла̑сти, всѧ́чєскаѧ  тѣ́мъ и҆ ѡ҆ не́мъ созда́шасѧ. И҆ то́й є҆́сть пре́жде  всѣ́хъ, и҆ всѧ́чєскаѧ ѡ҆ не́мъ состоѧ́тсѧ. И҆ то́й  є҆́сть глава̀ тѣ́лꙋ цр҃кве, и҆́же є҆́сть нача́токъ,  перворожде́нъ и҆з̾ ме́ртвыхъ, ꙗ҆́кѡ да бꙋ́детъ во  всѣ́хъ то́й пе́рвенствꙋѧ. 
Є҆ѵⷢ҇лїе ѿ лꙋкѝ, зача́ло м҃и ѿ полꙋ̀. 
Во вре́мѧ ѻ҆́но, бы́сть є҆гда̀ скончава́хꙋсѧ  дні́е восхожде́нїю і҆и҃совꙋ, и҆ то́й оу҆твердѝ лицѐ  своѐ и҆тѝ во і҆ерⷭ҇ли́мъ. И҆ посла̀ вѣ́стники пред̾  лице́мъ свои́мъ: и҆ и҆зше́дше внидо́ша въ ве́сь  самарѧ́нскꙋ, ꙗ҆́кѡ да оу҆гото́вѧтъ є҆мꙋ̀. И҆ не  прїѧ́ша є҆гѡ̀, ꙗ҆́кѡ лицѐ є҆гѡ̀ бѣ̀ грѧды́й во  і҆ерⷭ҇ли́мъ. Ви́дѣвша же оу҆ч҃нка̑ є҆гѡ̀, і҆а́кѡвъ и҆  і҆ѡа́ннъ, рѣ́ста: гдⷭ҇и, хо́щеши ли, рече́ма, да ѻ҆́гнь  сни́детъ съ нб҃сѐ, и҆ потреби́тъ и҆̀хъ, ꙗ҆́коже и҆  и҆лїа̀ сотворѝ; Ѡ҆бра́щьсѧ же запретѝ и҆́ма, и҆ речѐ:  не вѣ́ста, ко́егѡ дꙋ́ха є҆ста̀ вы̀. Сн҃ъ бо  чл҃вѣ́ческїй не прїи́де дꙋ́шъ человѣ́ческихъ погꙋби́ти,  но сп҃стѝ: и҆ и҆до́ша во и҆́нꙋ ве́сь. И҆ ѡ҆бра́щьсѧ ко  оу҆ч҃нкѡ́мъ, речѐ: всѧ̑ мнѣ̀ предана̀ бы́ша ѿ  ѻ҆ц҃а̀ моегѡ̀: и҆ никто́же вѣ́сть, кто́ є҆сть сн҃ъ,  то́кмѡ ѻ҆ц҃ъ, и҆ кто́ є҆сть ѻ҆ц҃ъ, то́кмѡ сн҃ъ, и҆  є҆мꙋ́же а҆́ще хо́щетъ сн҃ъ ѿкры́ти. И҆ ѡ҆бра́щьсѧ ко  оу҆ч҃нкѡ́мъ, є҆ди́нъ речѐ: бл҃же́ни ѻ҆́чи ви́дѧщїи,  ꙗ҆̀же ви́дите. Глаго́лю бо ва́мъ: ꙗ҆́кѡ мно́зи  прⷪ҇ро́цы и҆ ца́рїе восхотѣ́ша ви́дѣти, ꙗ҆̀же вы̀  ви́дите, и҆ не ви́дѣша: и҆ слы́шати, ꙗ҆̀же слы́шите, и҆  не слы́шаша. 
Бг҃орѡ́дичнымъ пра́здникѡмъ: 
А҆пⷭ҇лъ къ фїлїпписі́ємъ, зача́ло с҃м. 
Бра́тїе, сїѐ да мꙋ́дрствꙋетсѧ въ ва́съ, є҆́же и҆  во хрⷭ҇тѣ̀ і҆и҃сѣ, И҆́же во ѡ҆́бразѣ бж҃їи сы́й, не  восхище́нїемъ непщева̀ (л. сн҃з ѡ҆б.) бы́ти ра́венъ бг҃ꙋ.  Но себѐ оу҆ма́лилъ, зра́къ раба̀ прїи́мъ, въ подо́бїи  человѣ́честѣмъ бы́въ, и҆ ѡ҆́бразомъ ѡ҆брѣ́тесѧ  ꙗ҆́коже человѣ́къ. Смири́лъ себѐ, послꙋшли́въ бы́въ  да́же до сме́рти, сме́рти же крⷭ҇тныѧ. Тѣ́мже и҆ бг҃ъ  є҆го̀ превознесѐ, и҆ дарова̀ є҆мꙋ̀ и҆́мѧ, є҆́же па́че  всѧ́кагѡ и҆́мене: Да ѡ҆ и҆́мени і҆и҃совѣ всѧ́ко колѣ́но  поклони́тсѧ, нбⷭ҇ныхъ, и҆ земны́хъ, и҆ преиспо́днихъ: И҆  всѧ́къ ꙗ҆зы́къ и҆сповѣ́сть, ꙗ҆́кѡ гдⷭ҇ь і҆и҃съ  хрⷭ҇то́съ, въ сла́вꙋ бг҃а ѻ҆ц҃а̀. 
Є҆ѵⷢ҇лїе ѿ лꙋкѝ, зача́ло н҃д. 
Во вре́мѧ ѻ҆́но, вни́де і҆и҃съ въ ве́сь нѣ́кꙋю:  жена́ же нѣ́каѧ и҆́менемъ ма́рѳа прїѧ́тъ є҆го̀ въ до́мъ  сво́й. И҆ сестра̀ є҆́й бѣ̀, нарица́емаѧ марі́а, ꙗ҆́же  и҆ сѣ́дши при ногꙋ̀ і҆и҃совꙋ, слы́шаше сло́во є҆гѡ̀.  Ма́рѳа же мо́лвѧше ѡ҆ мно́зѣ слꙋ́жбѣ, ста́вши же речѐ:  гдⷭ҇и, не бреже́ши ли, ꙗ҆́кѡ сестра̀ моѧ̀ є҆ди́нꙋ мѧ̀  ѡ҆ста́ви слꙋжи́ти, рцы̀ оу҆́бѡ є҆́й, да мѝ помо́жетъ.  Ѿвѣща́въ же і҆и҃съ, речѐ є҆́й: ма́рѳо, ма́рѳо,  пече́шисѧ, и҆ мо́лвиши ѡ҆ мно́зѣ: Є҆ди́но же є҆́сть на  потре́бꙋ: марі́а же благꙋ́ю ча́сть и҆збра̀, є҆́же не  ѿи́метсѧ ѿ неѧ̀. Бы́сть же є҆гда̀ глаго́лаше сїѧ̑,  воздви́гши нѣ́каѧ жена̀ гла́съ ѿ наро́да, речѐ є҆мꙋ̀  бл҃же́но чре́во носи́вшее тѧ̀, и҆ сосца̀ ꙗ҆̀же є҆сѝ  сса́лъ. Ѻ҆́нъ же речѐ: тѣ́мже оу҆̀бо бл҃же́ни  слы́шащїи сло́во бж҃їе, и҆ хранѧ́щїи є҆̀. 


