МѢ́СѦЦЪ СЕПТЕ́МВРІЙ, 
и҆мѣ́ѧй дне́й л҃. 
Въ а҃-й де́нь: 
Нача́ло і҆нді́кта, си́рѣчь но́вагѡ лѣ́та: И҆ па́мѧть  прпⷣбнагѡ ѻ҆тца̀ на́шегѡ сѷмеѡ́на сто́лпника и҆ а҆рхїмандрі́та:  И҆ ма́тере є҆гѡ̀ ма́рѳы: 
И҆ собо́ръ прест҃ы́ѧ бцⷣы, и҆́же въ мїасі́нѣхъ: 
И҆ ст҃а́гѡ мч҃ника а҆їѳала̀: И҆ ст҃ы́хъ мч҃ницъ м҃ же́нъ: 
И҆ ст҃а́гѡ а҆ммꙋ́на дїа́кона, и҆ оу҆чи́телѧ и҆́хъ: И҆ ст҃ы́хъ  мꙋ́чєникъ каллі́сты, є҆ѵо́да и҆ є҆рмоге́на, самобра́тїй: 
И҆ па́мѧть пра́веднагѡ і҆и҃сꙋ́са, сы́на наѵи́на: 
Ве́черъ, Блаже́нъ мꙋ́жъ, а҃ а҆нтїфѡ́нъ: 
А҆́ще же въ сꙋббѡ́тꙋ, стїхологисꙋ́емъ каѳі́смꙋ всю̀. 
На Гдⷭ҇и, воззва́хъ, поста́вимъ стїхѡ́въ і҃, и҆ пое́мъ  стїхи̑ры і҆нді́кта, г҃. Гла́съ а҃. Подо́бенъ: Небе́сныхъ чинѡ́въ: 
Самосла́внагѡ и҆ бжⷭ҇твеннагѡ оу҆че́нїѧ хрⷭ҇то́ва, ꙳  моли́твѣ наꙋчи́вшесѧ, ꙳ на всѧ́къ де́нь возопїи́мъ зижди́телю: ꙳  ѻ҆́ч҃е на́шъ, и҆́же на небесѣ́хъ ѡ҆бита́ѧй, ꙳ насꙋ́щный хлѣ́бъ  подава́й на́мъ, ꙳ презира́ѧ на̑ша прегрѣшє́нїѧ. 
И҆́же на сїна́йстѣй горѣ̀, ꙳ скрижа̑ли написа́въ и҆ногда̀,  ꙳ са́мъ и҆ ны́нѣ во гра́дѣ назаре́тѣ по пло́ти, ꙳ кни́гꙋ прїѧ́лъ  є҆сѝ прⷪ҇ро́ческꙋю почестѝ, хрⷭ҇тѐ бж҃е, ꙳ и҆ сїю̀ согнꙋ́въ  оу҆чи́лъ є҆сѝ лю́ди, ꙳ и҆спо́лнитисѧ писа́нїю ѡ҆ тебѣ̀. 
Ꙗ҆́коже є҆вре́євъ тѣлеса̀ въ пꙋсты́ни и҆ногда̀, ꙳ не  покори́вшихсѧ и҆́стиннѡ тебѣ̀ всѣ́хъ влⷣцѣ, ꙳ досто́йнѡ (с. 6)  падо́ша: ꙳ та́кѡ и҆ ны́нѣ кѡ́сти разсы́пли, ꙳ ѕлочести́выхъ и҆ невѣ́рныхъ а҆га́рѧнъ, ꙳ ѱало́мски, при а҆́дѣ, хрⷭ҇тѐ. 
И҆́ны стїхи̑ры, прпⷣбнагѡ, гла́съ є҃. Подо́бенъ: Прпⷣбне  ѻ҆́ч҃е: 
Прпⷣбне ѻ҆́ч҃е, а҆́ще бы возмо́жно столпꙋ̀ вѣща́ти, не  бы̀ преста́лъ вопи́ти твоѧ̑ бѡлѣ́зни, трꙋды̀ и҆ рыда̑нїѧ. но  ѻ҆́нъ носи́мь бѧ́ше, не́же ноша́ше, ꙗ҆́кѡ дре́во наплѧ́емо  слеза́ми твои́ми. оу҆диви́шасѧ а҆́гг҃ли, оу҆чꙋди́шасѧ человѣ́цы,  оу҆страши́шасѧ де́мѡни терпѣ́нїѧ твоегѡ̀, сѷмеѡ́не прпⷣбне:  молѝ спасти́сѧ дꙋша́мъ на́шымъ. 
Прпⷣбне ѻ҆́ч҃е, си́лою бжⷭ҇твеннагѡ дх҃а, влⷣцѣ твоемꙋ̀  подо́бѧсѧ, на сто́лпъ вше́лъ є҆сѝ ꙗ҆́кѡ на крⷭ҇тъ: но ѻ҆́нъ  рꙋкописа́нїе всѣ́хъ растерза̀, ты́ же воста̑нїѧ страсте́й  разрꙋши́лъ є҆сѝ. ѻ҆́нъ ꙗ҆́кѡ ѻ҆вча̀, ты́ же ꙗ҆́кѡ заколе́нїе:  ѻ҆́нъ взы́де на крⷭ҇тъ, ты́ же на сто́лпъ. сѷмеѡ́не прпⷣбне,  молѝ спасти́сѧ дꙋша́мъ на́шымъ. 
Прпⷣбне ѻ҆́ч҃е, тѣ́ло ѡ҆мочи́въ слеза́ми, и҆ дꙋ́шꙋ  ѡ҆чи́стивъ, на высотꙋ̀ возше́лъ є҆сѝ добродѣ́телей: чꙋ́вственное  оу҆́бѡ жили́ще и҆мѣ́ѧ сто́лпъ тво́й, мы́сленный же и҆ нбⷭ҇ный  гра́дъ го́рнїй сїѡ́нъ, а҆́гг҃лы оу҆диви́лъ є҆сѝ, человѣ́ки  оу҆жаси́лъ є҆сѝ, де́мѡны посрами́лъ є҆сѝ, добродѣ́тельми  твои́ми. сѷмеѡ́не прпⷣбне, молѝ спасти́сѧ дꙋша́мъ на́шымъ. 
Дрꙋгі̑ѧ стїхи̑ры ст҃а́гѡ, гла́съ в҃. самогла́сны: 
Ѿ ко́рене блага́гѡ благі́й прозѧбѐ пло́дъ, ѿ  младе́нства свѧще́нный сѷмеѡ́нъ, благода́тїю па́че, не́же млеко́мъ  воспита́нъ. и҆ на ка́мень тѣ́ло возвы́сивъ, къ бг҃ꙋ же  превозвы́сивъ ра́зꙋмъ, небе́сное созда̀ добродѣ́тельми жили́ще: и҆  съ бжⷭ҇твенными си́лами лико́внѣ ше́ствꙋѧ, хрⷭ҇та̀ бы́сть жили́ще  бг҃а и҆ сп҃са дꙋ́шъ на́шихъ. 
Па́мѧть твоѧ̀ во вѣ́къ пребыва́етъ, прпⷣбне ѻ҆́ч҃е  сѷмеѡ́не, и҆ кро́тость се́рдца твоегѡ̀, оу҆го́дниче хрⷭ҇то́въ (с.  7) блаже́нне: а҆́ще бо и҆ преста́вилсѧ є҆сѝ ѿ на́съ, па́стырю  до́брый, но не ѿстꙋпа́еши ѿ на́съ дꙋ́хомъ, къ любвѝ бг҃ꙋ  предстоѧ̀, и҆ со а҆́гг҃лы ликꙋ́ѧ на нб҃сѣ́хъ. съ ни́миже молѝ,  спасти́сѧ дꙋша́мъ на́шымъ. 
Кѷпрїа́ново: 
Моще́й твои́хъ ра́ка, всехва́льне ѻ҆́ч҃е, и҆сточа́етъ  и҆сцѣлє́нїѧ, и҆ ст҃а́ѧ твоѧ̀ дꙋша̀ со а҆́гг҃лы совокꙋ́пльшисѧ,  досто́йнѡ ра́дꙋетсѧ: и҆мѣ́ѧ оу҆́бѡ ко гдⷭ҇ꙋ, прпⷣбне,  дерзнове́нїе, и҆ со безпло́тными ликꙋ́ѧ на небесѣ́хъ, съ ни́миже  молѝ, спасти́сѧ дꙋша́мъ на́шымъ. 
Ге́рманово: 
Возлюби́лъ є҆сѝ, бг҃оно́се, го́рнѣйшее любомꙋ́дрїе, и҆  внѣ̀ мі́ра бы́лъ є҆сѝ, живы́й вы́шше ви́димыхъ, и҆ зерца́ло  нескве́рно бж҃їе, бжⷭ҇твенно показа́лсѧ є҆сѝ: и҆ сы́й при́снѡ  соединѧ́ѧсѧ свѣ́тꙋ, свѣ́тъ прїима́лъ є҆сѝ, и҆ ꙗ҆снѣ́йшїй  блаже́нне полꙋчи́лъ є҆сѝ коне́цъ. моли́сѧ ѡ҆ дꙋша́хъ на́шихъ,  мꙋ́дре сѷмеѡ́не. 
Сла́ва, гла́съ ѕ҃. Ге́рманово: 
Бжⷭ҇твеннаѧ бл҃года́ть ѡ҆сѣнѧ́етъ ра́кꙋ моще́й твои́хъ,  ѡ҆свѧще́нный сѷмеѡ́не: тѣ́мже и҆ къ воню̀ мѵ́ра чꙋде́съ твои́хъ  притека́юще, недꙋ́гѡвъ и҆сцѣле́нїе почерпа́емъ. но ѻ҆́ч҃е  прпⷣбне, хрⷭ҇та̀ бг҃а молѝ ѡ҆ дꙋша́хъ на́шихъ. 
И҆ ны́нѣ, і҆нді́кта, гла́съ то́йже. Вѷзанті́ево: 
И҆́же со дх҃омъ ст҃ы́мъ соедине́нъ, безнача́льне сло́ве и҆  сн҃е, всѣ́хъ ви́димыхъ и҆ неви́димыхъ содѣ́телю и҆ зижди́телю,  вѣне́цъ лѣ́та благословѝ, сохранѧ́ѧ въ ми́рѣ правосла́вныхъ  мно́жєства, моли́твами бцⷣы, и҆ всѣ́хъ ст҃ы́хъ твои́хъ. 
Та́же вхо́дъ, прокі́менъ днѐ, и҆ чтє́нїѧ. 
Прⷪ҇ро́чества и҆са́їина чте́нїе. 
[Глава̀ ѯ҃а] Дх҃ъ гдⷭ҇ень на мнѣ̀, є҆гѡ́же ра́ди  пома́за мѧ̀, благовѣсти́ти ни́щымъ посла́ мѧ, и҆сцѣли́ти  сокрꙋшє́нныѧ (с. 8) се́рдцемъ, проповѣ́дати плѣ́нникѡмъ  ѿпꙋще́нїе, и҆ слѣпы̑мъ прозрѣ́нїе: Проповѣ́дати лѣ́то гдⷭ҇не  прїѧ́тно, и҆ де́нь воздаѧ́нїѧ бг҃а на́шегѡ, оу҆тѣ́шити всѧ̑  пла́чꙋщыѧ: да́ти пла́чꙋщымъ сїѡ́нъ, сла́вꙋ вмѣ́стѡ пе́пела,  помаза́нїе весе́лїѧ пла́чꙋщымъ, ѡ҆дѣѧ́нїе сла́вы вмѣ́стѡ дꙋ́ха  оу҆ны́нїѧ: и҆ нарекꙋ́тсѧ ро́ди пра́вды, насажде́нїе въ сла́вꙋ. И҆  сози́ждꙋтъ пꙋсты̑ни вѣ̑чныѧ, запꙋстѣ́вшыѧ пре́жде воздви́гнꙋтъ,  и҆ ѡ҆бновѧ́тъ гра́ды пꙋсты̑ѧ, запꙋстѣ́вшыѧ ѿ ро́да въ ро́дъ. И҆  прїи́дꙋтъ и҆норо́днїи, пасꙋ́ще ѻ҆́вцы твоѧ̑, и҆ и҆ноплеме́нницы  ѻ҆ра́тели, и҆ вїногра́дари ва́ши. Вы́ же свѧще́нницы гдⷭ҇ни  нарече́тесѧ, слꙋжи́телїе бг҃а ва́шегѡ. рече́тсѧ ва́мъ: крѣ́пость  ꙗ҆зы́кѡвъ поѧ́сте, и҆ въ бога́тствѣ и҆́хъ чꙋ́дни бꙋ́дете.  вмѣ́стѡ стыдѣ́нїѧ ва́шегѡ сꙋгꙋ́багѡ, и҆ вмѣ́стѡ срамоты̀,  возра́дꙋетсѧ ча́сть и҆́хъ. Сегѡ̀ ра́ди зе́млю свою̀ втори́цею  наслѣ́дѧтъ, и҆ весе́лїе вѣ́чное надъ главо́ю и҆́хъ. А҆́зъ бо  є҆́смь гдⷭ҇ь любѧ́й пра́вдꙋ, и҆ ненави́дѧй хище́нїѧ ѿ непра́вды:  и҆ да́мъ трꙋ́дъ и҆́хъ пра́ведникѡмъ, и҆ завѣ́тъ вѣ́ченъ завѣща́ю  и҆̀мъ. И҆ позна́етсѧ во ꙗ҆зы́цѣхъ сѣ́мѧ и҆́хъ, и҆ внꙋ́цы и҆́хъ  посредѣ̀ люде́й. всѧ́къ ви́дѧй и҆̀хъ, позна́етъ ѧ҆̀, ꙗ҆́кѡ сі́и  сꙋ́ть сѣ́мѧ благослове́нное ѿ бг҃а. И҆ весе́лїемъ возвеселѧ́тсѧ  ѡ҆ гдⷭ҇ѣ. 
Леѵі́тскихъ кни́гъ чте́нїе. 
[Глава̀ к҃ѕ] Гл҃го́ла гдⷭ҇ь сынѡ́мъ і҆и҃лєвымъ  гл҃го́лѧ: а҆́ще въ повелѣ́нїихъ мои́хъ хо́дите, и҆ за́пѡвѣди моѧ̑  сохранитѐ, и҆ сотворитѐ ѧ҆̀: и҆ да́мъ ва́мъ до́ждь во вре́мѧ  є҆гѡ̀, и҆ землѧ̀ да́стъ рождє́нїѧ своѧ̑, и҆ древа̀ пѡ́льнаѧ  ѿдадѧ́тъ пло́дъ сво́й. И҆ пости́гнетъ ва́съ млаче́нїе, ѡ҆бра́нїе  вїна̀, и҆ вїна̀ ѡ҆бра́нїе пости́гнетъ сѣ́ѧтвꙋ: и҆ снѣ́сте хлѣ́бъ  ва́шъ въ сы́тость, и҆ вселите́сѧ съ тве́рдостїю на землѝ ва́шей.  И҆ да́мъ ми́ръ въ землѝ ва́шей, и҆ оу҆́спнете, и҆ не (с. 9)  бꙋ́детъ ва́съ оу҆страша́ѧй. и҆ погꙋблю̀ ѕвѣ́ри лю̑тыѧ ѿ землѝ  ва́шеѧ, и҆ бра́нь не про́йдетъ сквозѣ̀ зе́млю ва́шꙋ. пожене́те  врагѝ ва́шѧ, и҆ падꙋ́тъ предъ ва́ми оу҆бїе́ни. И҆ пожене́те пѧ́ть  и҆зъ ва́съ сто̀, и҆ сто̀ ва́съ пожене́те тмы̑, и҆ падꙋ́тъ вразѝ  ва́ши предъ ва́ми мече́мъ. И҆ при́зрю на вы̀, и҆ возблагословлю́  вы, и҆ возращꙋ́ вы, и҆ оу҆мно́жꙋ вы̀, и҆ положꙋ̀ завѣ́тъ мо́й съ  ва́ми. И҆ снѣ́сте вє́тхаѧ, и҆ вє́тхаѧ ве́тхихъ, и҆ вє́тхаѧ ѿ  лица̀ но́выхъ и҆знесе́те. И҆ положꙋ̀ завѣ́тъ мо́й въ ва́съ, и҆ не  возгнꙋша́етсѧ дꙋша̀ моѧ̀ ва́ми. И҆ похождꙋ̀ въ ва́съ, и҆ бꙋ́дꙋ  ва́мъ бг҃ъ, и҆ вы̀ бꙋ́дете мнѣ̀ лю́дїе. А҆́ще же не послꙋ́шаете  менѐ, нижѐ сотворитѐ повелѣ́нїй мои́хъ си́хъ: но ни покорите́сѧ  и҆̀мъ, и҆ сꙋде́бъ мои́хъ вознегодꙋ́етъ дꙋша̀ ва́ша, ꙗ҆́коже ва́мъ  не твори́ти всѣ́хъ за́повѣдей мои́хъ, и҆ ꙗ҆́кѡ разори́ти  завѣ́тъ мо́й. И҆ а҆́зъ сотворю̀ си́це ва́мъ: наведꙋ̀ на вы̀  скꙋ́дость, и҆ сѣ́ете вотщѐ сѣ́мена ва̑ша, и҆ и҆з̾ѧдѧ́тъ трꙋды̀  ва́шѧ проти́внїи ва́ши. И҆ поста́влю лицѐ моѐ на вы̀, и҆ паде́те  предъ враги̑ ва́шими, и҆ поженꙋ́тъ вы̀ ненави́дѧщїи ва́съ, и҆  побѣ́гнете никомꙋ́же гонѧ́щꙋ ва́съ. И҆ сокрꙋшꙋ̀ досажде́нїе  горды́ни ва́шеѧ: и҆ положꙋ̀ не́бо ва́мъ ꙗ҆́кѡ желѣ́зно, и҆ зе́млю  ва́шꙋ ꙗ҆́кѡ мѣ́дѧнꙋ. И҆ бꙋ́детъ вотщѐ крѣ́пость ва́ша, и҆  землѧ̀ ва́ша не да́стъ сѣ́мене своегѡ̀, и҆ древа̀ сє́льнаѧ не  дадѧ́тъ плода̀ своегѡ̀. И҆ послю̀ на вы̀ ѕвѣ́ри ди́вїѧ земны̑ѧ, и҆  поѧдѧ́тъ ва́съ и҆ потребѧ́тъ скоты̀ ва́шѧ, и҆ оу҆ма́лены сотворю̀  вы̀, и҆ погꙋби́тъ вы̀ находѧ́й ме́чь. И҆ бꙋ́детъ землѧ̀ ва́ша  пꙋста̀: и҆ дворы̀ ва́ши бꙋ́дꙋтъ пꙋ́сты, ꙗ҆́кѡ вы̀ ходи́сте ко  мнѣ̀ страно́ю, и҆ ꙗ҆́рости страно́ю: гл҃го́летъ гдⷭ҇ь бг҃ъ ст҃ы́й  і҆и҃левъ. (с. 10) 
Прпⷣбнагѡ: Премꙋ́дрости соломѡ́ни чте́нїе: 
[Глава̀ д҃] Пра́ведникъ, а҆́ще пости́гнетъ сконча́тисѧ, въ  поко́и бꙋ́детъ. Ста́рость бо честна̀ не многолѣ́тна, нижѐ въ  числѣ̀ лѣ́тъ и҆счита́етсѧ: сѣди́на же є҆́сть мꙋ́дрость  человѣ́кѡмъ, и҆ во́зрастъ ста́рости, житїѐ нескве́рное.  Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀  грѣ̑шникъ преста́вленъ бы́сть. Восхище́нъ бы́сть, да не ѕло́ба  и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀.  Раче́нїе бо ѕло́бы помрача́етъ дѡ́браѧ, и҆ паре́нїе по́хоти  премѣнѧ́етъ оу҆́мъ неѕло́бивъ. Сконча́всѧ вма́лѣ, и҆спо́лни  лѣ̑та дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
На стїхо́внѣ стїхи̑ры і҆нді́кта, гла́съ а҃. самогла́сны,  і҆ѡа́нна мона́ха: 
Наста̀ вхо́дъ лѣ́та, созыва́ющь почита́ти того̀  просвѣща́ющыѧ, каллі́стꙋ, є҆ѵо́да и҆ є҆рмоге́на, самобра́тныѧ  страда́льцы: сѷмеѡ́на равноа́гг҃льнаго, и҆ і҆исꙋ́са наѵи́на: и҆̀же  во є҆фе́сѣ седмочи́слєнныѧ ѻ҆́троки: и҆ четверодесѧтосвѣ́тлый  ст҃ы́хъ же́нъ ли́къ. и҆́хже па́мѧтемъ приѡбща́ющесѧ празднолю́бцы,  возопїи́мъ благоче́стнѡ: гдⷭ҇и, благословѝ дѣла̀ рꙋ́къ твои́хъ,  и҆ сподо́би ны̀ до́брѣ преитѝ лѣ́та ѡ҆бхожде́нїѧ. 
Сті́хъ: Тебѣ̀ подоба́етъ пѣ́снь бж҃е въ сїѡ́нѣ, и҆ тебѣ̀  возда́стсѧ моли́тва во і҆ерꙋсали́мѣ. 
Хрⷭ҇тѐ бж҃е на́шъ, и҆́же мꙋ́дростїю всѧ̑ содѣ́ѧвый, и҆  и҆зъ не сꙋ́щихъ во є҆́же бы́ти приведы́й, благословѝ вѣне́цъ  лѣ́та, и҆ гра́ды на́шѧ сохранѧ́й невре́дны, и҆ вѣ̑рныѧ лю́ди  си́лою твое́ю возвеселѝ, (с. 11) побѣ̑ды даѧ̀ є҆мꙋ̀ на  сопоста́ты, бцⷣы ра́ди да́рꙋѧ мі́рꙋ ве́лїю ми́лость. 
Гла́съ в҃: 
Сті́хъ: И҆спо́лнимсѧ во благи́хъ до́мꙋ твоегѡ̀, свѧ́тъ  хра́мъ тво́й, ди́венъ въ пра́вдѣ. 
Кѷпрїа́ново: 
Ди́венъ є҆сѝ, бж҃е, и҆ чꙋ́дна дѣла̀ твоѧ̑, и҆ пꙋтїѐ  твоѝ неизслѣ́дими: є҆си́ бо мꙋ́дрость бж҃їѧ, и҆ ѵ҆поста́сь  соверше́нна, и҆ си́ла: собезнача́ленъ же и҆ соприсносꙋ́щенъ: и҆  содѣ́тельною всеси́льною вла́стїю въ мі́ръ прише́лъ є҆сѝ, и҆щѧ̀  є҆́же оу҆добри́ти созда́нїе твоѐ, неизрече́ннѣ ѿ  неискꙋсомꙋ́жныѧ мт҃ре, не превра́щсѧ бжⷭ҇тво́мъ, завѣща́въ  оу҆ста́вы и҆ лѣ̑та, во спасе́нїе на́ше неизмѣ́нне, сегѡ̀ ра́ди  вопїе́мъ тѝ: бл҃гі́й гдⷭ҇и, сла́ва тебѣ̀. 
Сті́хъ: Благослови́ши вѣне́цъ лѣ́та бла́гости твоеѧ̀,  гдⷭ҇и. 
Дамаски́ново: 
И҆́же въ мꙋ́дрости всѧ̑ содѣ́тельствовавый превѣ́чное  сло́во ѻ҆́ч҃ее, и҆ всѧ́ческꙋю тва́рь всеси́льнымъ сло́вомъ твои́мъ  соста́вивый, благословѝ вѣне́цъ лѣ́та бла́гости твоеѧ̀, и҆  є҆́рєси низложѝ бцⷣы ра́ди, ꙗ҆́кѡ бл҃гъ и҆ чл҃вѣколю́бецъ. 
Сла́ва, ст҃а́гѡ, гла́съ є҃: 
Прпⷣбне ѻ҆́ч҃е, добрꙋ̀ и҆з̾ѡбрѣ́лъ є҆сѝ лѣ́ствицꙋ,  є҆́юже возше́лъ є҆сѝ на высотꙋ̀, ю҆́же ѡ҆брѣ́те и҆лїа̀  колесни́цꙋ ѻ҆́гненнꙋ. но ѻ҆́нъ оу҆́бѡ восхо́да и҆ны̑мъ не  ѡ҆ста́ви, ты́ же и҆ по сме́рти и҆́маши сто́лпъ тво́й. небе́сный  человѣ́че, земны́й а҆́гг҃ле, свѣти́льниче неꙋсы́пный вселе́нныѧ,  сѷмеѡ́не прпⷣбне, молѝ є҆́же спасти́сѧ дꙋша́мъ на́шымъ. 
И҆ ны́нѣ, і҆нді́кта, гла́съ то́йже. і҆ѡа́нна мона́ха. 
Ты̀, цр҃ю̀, сы́й при́снѡ, и҆ пребыва́ѧй, и҆ во вѣ́ки  безконє́чныѧ, прїимѝ моле́нїе грѣ́шныхъ просѧ́щихъ спасе́нїѧ, и҆  пода́ждь, чл҃вѣколю́бче, землѝ твое́й благопло́дїе,  благорастворє́ны воздꙋ́хи да́рꙋѧ: (с. 12) спобо́рствꙋй на  безбѡ́жныѧ ва́рвары, ꙗ҆́коже и҆ногда̀ дв҃дꙋ, ꙗ҆́кѡ прїидо́ша сі́и  во ѻ҆би́тєли твоѧ̑, и҆ всест҃о́е мѣ́сто ѡ҆скверни́ша, сп҃се. но  ты̀ да́рꙋй побѣ̑ды, хрⷭ҇тѐ бж҃е, моли́твами бцⷣы: побѣ́да бо  ты̀ правосла́вныхъ и҆ хвала̀. 
Тропа́рь і҆нді́кта, гла́съ в҃: 
Всеѧ̀ тва́ри содѣ́телю, времена̀ и҆ лѣ̑та во свое́й  вла́сти положи́вый, благословѝ вѣне́цъ лѣ́та бла́гости твоеѧ̀,  гдⷭ҇и, сохранѧ́ѧ въ ми́рѣ лю́ди и҆ гра́дъ тво́й, моли́твами бцⷣы,  и҆ спаси́ ны. 
Сла́ва, прпⷣбнагѡ, гла́съ а҃: 
Терпѣ́нїѧ сто́лпъ бы́лъ є҆сѝ, ревнова́вый пра́ѻтцємъ,  прпⷣбне, і҆́ѡвꙋ во страсте́хъ, і҆ѡ́сифꙋ во и҆скꙋше́нїихъ, и҆  безпло́тныхъ жи́тельствꙋ, сы́й въ тѣлесѝ, сѷмеѡ́не ѻ҆́ч҃е  на́шъ, молѝ хрⷭ҇та̀ бг҃а спасти́сѧ дꙋша́мъ на́шымъ. 
И҆ ны́нѣ, бцⷣы, гла́съ то́йже: 
Ра́дꙋйсѧ, ѡ҆бра́дованнаѧ бцⷣе дв҃о, приста́нище и҆  предста́тельство ро́да человѣ́ческагѡ, и҆зъ тебє́ бо воплоти́сѧ  и҆зба́витель мі́ра: є҆ди́на бо є҆сѝ мт҃и и҆ дв҃а,  присноблагослове́ннаѧ, и҆ препросла́вленнаѧ, молѝ хрⷭ҇та̀ бг҃а  ми́ръ дарова́ти все́й вселе́ннѣй. 
На оу҆́трени, на Бг҃ъ гдⷭ҇ь, тропа́рь і҆нді́кта, два́жды. 
Сла́ва, прпⷣбнагѡ: И҆ ны́нѣ, бцⷣы. 
По а҃-й стїхоло́гїи сѣда́ленъ і҆нді́кта, гла́съ д҃. 
Подо́бенъ: Оу҆диви́сѧ і҆ѡ́сифъ: 
Ꙗ҆́кѡ влⷣцѣ всѣ́хъ, и҆ пода́телю благи́хъ, тебѣ̀  припа́даемъ вѣ́рнѡ, вопїю́ще прилѣ́жнѡ: ѿ твоегѡ̀ оу҆молѧ́емь  бл҃гоꙋтро́бїѧ, сп҃се, и҆ моли́твами ро́ждшїѧ тѧ̀, и҆ всѣ́хъ  при́снѡ благоꙋгожда́ющихъ тебѣ̀, лѣ́то бл҃гопрїѧ́тно принестѝ  тебѣ̀, ꙗ҆́кѡ бл҃гъ сподо́би, во двꙋ̀ сꙋщєствꙋ̀ чествꙋ́ющихъ, и҆  вѣ́рнѡ сла́вѧщихъ тѧ̀. (с. 13) 
Сла́ва, прпⷣбнагѡ, гла́съ и҃. Подо́бенъ: Премꙋ́дрости: 
Крⷭ҇тъ гдⷭ҇ень взе́мъ мꙋ́дре, и҆ томꙋ̀ до конца̀  послѣ́довавъ, оу҆мо́мъ не возврати́лсѧ є҆сѝ въ мі́ръ,  бг҃омꙋ́дре, воздержа́нїемъ и҆ трꙋды̑ стра̑сти оу҆мертви́въ, и҆  хра́мъ оу҆гото́вилъ є҆сѝ себѐ гдⷭ҇ꙋ твоемꙋ̀. тѣ́мже и҆  дарова́нїй возме́здїе прїѧ́лъ є҆сѝ, и҆сцѣлѧ́ти недꙋ̑жныѧ, и҆  дꙋ́хи ѿгони́ти, сѷмеѡ́не прпⷣбнѣйшїй, молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти пра́зднꙋющымъ любо́вїю свѧтꙋ́ю  па́мѧть твою̀. 
И҆ ны́нѣ, і҆нді́кта: Ꙗ҆́кѡ влⷣцѣ всѣ́хъ: Зрѝ  вы́ше. 
По в҃-й стїхоло́гїи сѣда́ленъ, гла́съ и҃. 
Подо́бенъ: Премꙋ́дрости и҆ сло́ва: 
Воздержа́нїемъ и҆ трꙋды̑ и҆ моли́твами дꙋ́шꙋ твою̀ ѡ҆бꙋчи́въ  бг҃олѣ́пнѣ, бы́лъ є҆сѝ соприча́стникъ мꙋ́ченикѡмъ блаже́нне, и҆  чꙋде́съ и҆́стиннѡ дарова̑нїѧ прїѧ́лъ є҆сѝ и҆сцѣлѧ́ти недꙋ́ги,  вѣ́рою чествꙋ́ющихъ тѧ̀. тѣ́мже и҆ де́мѡнскїѧ ѿгонѧ́еши полкѝ,  на сїѧ̑ свы́ше вла́стїю да́нною тебѣ̀, сѷмеѡ́не преблаже́нне,  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти,  пра́зднꙋющымъ любо́вїю свѧтꙋ́ю па́мѧть твою̀. 
Сла́ва, гла́съ д҃. Подо́бенъ: Ско́рѡ предварѝ: 
Вошла̀ є҆сѝ въ по́двигъ мꙋче́нїѧ вѣ́рнѡ, каллі́сто,  проповѣ́дающи, со двѣма̀ бра́ты, хрⷭ҇та̀ бг҃а на́шего: жела́нїемъ  бо воспита́на, мы́сленныѧ сосꙋ́ды и҆́стиннѡ хрⷭ҇то́вы цр҃кве,  соверши́ла є҆сѝ си́хъ. тѣ́мже и҆ сочета́ласѧ є҆сѝ и҆̀мъ,  мч҃нице, въ вы́шнюю жи́знь. 
И҆ ны́нѣ, бг҃оро́диченъ: 
Ско́рѡ прїимѝ, влⷣчце, мольбы̑ на́шѧ, и҆ сїѧ̑ принесѝ  твоемꙋ̀ сн҃ꙋ и҆ бг҃ꙋ, гпⷭ҇жѐ всечⷭ҇таѧ: разрꙋшѝ ѡ҆бстоѧ̑нїѧ къ  тебѣ̀ притека́ющихъ, разрѣшѝ навѣ́ты, и҆ де́рзѡсти, дв҃о,  ны́нѣ воѡрꙋжа́ющихсѧ на рабы̑ твоѧ̑. (с. 14) 
(А҆́ще є҆́сть хра́мъ прпⷣбнагѡ сѷмеѡ́на), 
По полѷеле́и сѣда́ленъ прпⷣбнагѡ, гла́съ и҃. Поⷣ:  Премꙋ́дрости: 
Превозше́лъ є҆сѝ вѣ́рою, ѻ҆́ч҃е мꙋ́дре, и҆  привре́мєннаѧ всѧ̑ презрѣ́въ, хрⷭ҇тꙋ̀ послѣ́довалъ є҆сѝ си́лою  дꙋ́ха: воздержа́нїемъ и҆ста́илъ є҆сѝ тѣ́ло твоѐ, прпⷣбне,  нбⷭ҇нꙋю сла́вꙋ при́снѡ прови́дѧ, тѣ́мже и҆ ѡ҆брѣ́лъ є҆сѝ къ  восхо́дꙋ бж҃е́ственномꙋ столпа̀ лѣ́ствицꙋ, твоегѡ̀ жела́нїѧ  прили́чнꙋ, сѷмеѡ́не сщ҃е́ннѣйшїй: молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти, пра́зднꙋющымъ любо́вїю свѧтꙋ́ю  па́мѧть твою̀. 
Сла́ва, гла́съ є҃. Подо́бенъ: Собезнача́льное: 
Воздержа́нїемъ житїѐ оу҆краси́лъ є҆сѝ, оу҆мертви́въ  тѣ́ло твоѐ: въ ничто́же ѡ҆брати́лъ є҆сѝ вра́жїѧ прило́ги,  ѻ҆́ч҃е бл҃же́нне, и҆ преста́вилсѧ є҆сѝ къ бг҃ꙋ въ вѣ́чнꙋю  жи́знь, ꙗ҆́кѡ досто́инъ наслѣ́дникъ. тѣ́мже не преста́й молѧ́сѧ,  поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: 
Прест҃а́ѧ дв҃о, на́съ поми́лꙋй, прибѣга́ющихъ вѣ́рою къ  тебѣ̀ бл҃гоꙋтро́бнѣй, и҆ просѧ́щихъ те́плагѡ твоегѡ̀  застꙋпле́нїѧ: мо́жеши бо ꙗ҆́кѡ блага́ѧ всѣ́хъ спастѝ, ꙗ҆́кѡ  сꙋ́щи мт҃и бг҃а вы́шнѧгѡ, мт҃рними твои́ми мольба́ми, при́снѡ  оу҆молѧ́ющи бг҃облагода́тнаѧ. 
Степє́нна, а҃ а҆нтїфѡ́нъ д҃-гѡ гла́са. Прокі́менъ, є҆ѵⷢ҇лїе  и҆ стїхи́ра хра́ма: Та́же ѱало́мъ н҃. 
Канѡ́ны г҃: і҆нді́кта, гла́съ а҃, со і҆рмосо́мъ на ѕ҃.  Творе́нїе кѵ́ръ і҆ѡа́нна мона́ха, і҆рмо́съ по два́жды. Тропарѝ на  д҃. 
Пѣ́снь а҃. І҆рмо́съ: 
Пои́мъ всѝ лю́дїе, ѿ го́рькїѧ рабо́ты фараѡ́ни і҆и҃лѧ  и҆змѣ́ншемꙋ, и҆ во глꙋбинѣ̀ морстѣ́й нога́ми немо́крыми  наста́вльшемꙋ, пѣ́снь побѣ́днꙋю, ꙗ҆́кѡ просла́висѧ. 
Воспои́мъ всѝ хрⷭ҇тꙋ̀, и҆́мже соста́вишасѧ всѧ́чєскаѧ, и҆  въ не́мже соверши́шасѧ неразлꙋ̑чна, ꙗ҆́кѡ и҆зъ безнача́льнагѡ (с.  15) ро́ждшꙋсѧ бг҃а ѻ҆ц҃а̀ ѵ҆поста́сномꙋ сло́вꙋ, пѣ́снь  побѣ́днꙋю, ꙗ҆́кѡ просла́висѧ. 
Воспои́мъ всѝ хрⷭ҇тꙋ̀, ѻ҆́ч҃имъ бл҃говоле́нїемъ  ꙗ҆́вльшꙋсѧ и҆зъ дв҃ы, и҆ проповѣ́давшꙋ лѣ́то гдⷭ҇не прїѧ́тно,  на́мъ на и҆збавле́нїе, пѣ́снь побѣ́днꙋю, ꙗ҆́кѡ просла́висѧ. 
Въ назаре́тъ прише́дъ пода́тель зако́на, въ де́нь сꙋббѡ́тный  оу҆ча́ше, закононолага́ѧ є҆вре́ємъ прише́ствїѧ своегѡ̀  неизрече́ннагѡ: и҆́мже ꙗ҆́кѡ ми́лостивъ спаса́етъ ро́дъ на́шъ. 
Бг҃оро́диченъ: 
Пою́ще всѝ вѣ́рнїи преди́внꙋю ѻ҆трокови́цꙋ, хрⷭ҇та̀  вселе́ннѣй возсїѧ́вшꙋю, и҆ ра́дости всѧ́чєскаѧ и҆ и҆спо́лнившꙋю,  присносꙋ́щныѧ жи́зни, при́снѡ восхвалѧ́емъ, ꙗ҆́кѡ просла́висѧ. 
И҆́нъ канѡ́нъ ст҃ы́хъ же́нъ, на д҃, є҆гѡ́же краегране́сїе:  Тве́рдыхъ же́нъ мч҃ницъ пою̀ болѣ̑зни. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆ сло́во  ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆  воспою̀ ра́дꙋѧсѧ тоѧ̀ чꙋдеса̀. 
Тве́рдѡ на противобо́рца подвиза́стесѧ мꙋ́чєницы, посто́мъ  оу҆́бѡ пе́рвѣе, второ́е же кро́внымъ страда́нїемъ: сегѡ̀ ра́ди  ва́шѧ па̑мѧти вѣ́рою почита́емъ. 
Оу҆ѧзви́вшесѧ любо́вїю на́съ ра́ди претерпѣ́вшагѡ крⷭ҇тъ  же и҆ сме́рть, сегѡ̀ стопа́мъ послѣ́доваша ст҃ы̑ѧ жєны̀,  плотскꙋ́ю не́мощь забы́вше. 
Є҆́ллинскїѧ жє́ртвы, и҆ де́мѡнскаѧ водрꙋжє́нїѧ  ѻ҆рꙋ́жїемъ вѣ́ры низложи́сте, и҆ принесо́стесѧ ко хра́мꙋ  нбⷭ҇номꙋ, сосꙋ́ди ѡ҆дꙋшевле́ннїи, мꙋ́чєницы всечестні́и. 
Бг҃оро́диченъ: 
Оу҆крѣ́пльшесѧ бл҃года́тїю, ѿ твоеѧ̀ возсїѧ́вшагѡ  оу҆тро́бы, всенепоро́чнаѧ, ѻ҆трокови̑цы дѣ̑вы, ѿрази́ша мꙋ́къ  (с. 16) треволне́нїе, и҆ въ слѣ́дъ тебє̀ приведо́шасѧ,  ра́дꙋющесѧ. 
И҆́нъ канѡ́нъ прпⷣбнагѡ на д҃, є҆гѡ́же краегране́сїе:  Прїимѝ пѣ́нїе, ѽ сѷмеѡ́не всеблаже́нне. І҆ѡа́нна мона́ха. 
Гла́съ и҃: 
Пѣ́снь а҃. І҆рмо́съ: 
Пои́мъ гдⷭ҇еви всѝ лю́дїе, въ мо́ри чермнѣ́мъ фараѡ́на  погрꙋзи́вшемꙋ, побѣ́днꙋю пѣ́снь пою́ще, ꙗ҆́кѡ просла́висѧ. 
Да́ждь мнѣ̀ ѻ҆рга́номъ ꙗ҆зы́ка гнилы́мъ, ѽ бг҃оно́се  сѷмеѡ́не, пѣ́снь тебѣ̀ плетꙋ́щемꙋ, мольба́ми твои́ми, зна́нїѧ  свѣ́тъ бг҃онаꙋче́нъ. 
Позна́ша мꙋ́дрость, ѻ҆́ч҃е, твою̀, пе́рсѧне, є҆ѳїѡ́плѧне,  і҆нді́ане, и҆ скѵ́ѳѧне, и҆ а҆ра́вѡвъ мно́жество, и҆ просла́виша  хрⷭ҇та̀, тобо́ю прославлѧ́емаго. 
Благода́ти и҆спо́лнивсѧ дꙋхо́вныѧ, ѿ пастꙋ́шескихъ бо  ста́нищъ, ꙗ҆́кѡ і҆а́кѡвъ, дв҃дъ и҆ мѡѷсе́й, началово́ждь  слове́сныхъ ꙗ҆ви́лсѧ є҆сѝ па́ствъ, блаже́нне. 
Бг҃оро́диченъ: 
Пречⷭ҇таѧ бцⷣе, ра́дꙋйсѧ, честна́ѧ, невмѣсти́маго бг҃а во  оу҆тро́бѣ твое́й вмѣсти́вшаѧ, и҆зба́витисѧ лю́тыхъ и҆спросѝ  пою́щымъ тѧ̀. 
Катава́сїа: 
Крⷭ҇тъ начерта́въ мѡѷсе́й, прѧ́мѡ жезло́мъ чермно́е  пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ  колесни́цамъ оу҆да́ривъ совокꙋпѝ, вопрекѝ написа́въ  непобѣди́мое ѻ҆рꙋ́жїе. тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ  просла́висѧ. 
Пое́мъ и҆ до ѿда́нїѧ честна́гѡ крⷭ҇та̀. 
Пѣ́снь г҃. І҆рмо́съ: 
Оу҆твердѝ менѐ хрⷭ҇тѐ, на недви́жимомъ ка́мени  за́повѣдей твои́хъ, и҆ просвѣти́ мѧ свѣ́томъ лица̀ твоегѡ̀:  нѣ́сть бо свѧ́тъ па́че тебє̀ человѣколю́бче. 
Оу҆твердѝ, бл҃же, є҆го́же насадѝ любо́вїю на землѝ  десни́ца (с. 17) твоѧ̀, плодови́тъ вїногра́дъ, сохранѧ́ѧ твою̀  це́рковь, всеси́льне. 
Въ дѣ́лехъ дꙋхо́вныхъ бг҃окра́сныхъ красѧ́щыѧсѧ,  наста́вшее, гдⷭ҇и, лѣ́то сїѐ, преведѝ, влⷣко, и҆̀же вѣ́рою тѧ̀  пѣсносло́вѧщыѧ, бж҃е всѧ́ческихъ. 
Ти́хїй мѝ, хрⷭ҇тѐ, лѣ́тнїй крꙋ́гъ дава́й, ще́дре, и҆  насы́ти мѧ̀ слове́съ бжⷭ҇твенныхъ твои́хъ, ꙗ҆̀же ꙗ҆ви́лсѧ є҆сѝ  глаго́лѧ і҆ꙋде́ємъ въ сꙋббѡ́тахъ. 
Бг҃оро́диченъ: 
Ꙗ҆́кѡ є҆ди́нꙋ, преесте́ственнѡ па́че человѣ́ка благода́ть  во твою̀ оу҆тро́бꙋ прїе́мшꙋю, и҆ невра́щнѡ ро́ждшꙋю хрⷭ҇та̀ бг҃а  на́шего, при́снѡ тѧ̀ сла́вимъ. 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ  си́лою: сегѡ̀ ра́ди оу҆тверди́сѧ въ гдⷭ҇ѣ се́рдце моѐ. 
Крѣ́постїю всеси́льною оу҆крѣплѧ́еми, противобо́рцєвъ  попра́сте си́лꙋ: сегѡ̀ ра́ди ꙗ҆́кѡ побѣдонѡ́сицы, ѿ хрⷭ҇та̀  вѣнча́стесѧ. 
Ꙗ҆ви́шасѧ ѕвѣ̑рскаѧ зїѧ̑нїѧ, бжⷭ҇твенною си́лою хрⷭ҇то́вою  недѣ́йствєнна: и҆ и҆зба́вистесѧ бг҃онѡ́сицы невреди́мы, бг҃а  почита́юще. 
Воззрѣ́нїемъ къ бг҃ꙋ ѡ҆божа́еми, многобо́жїѧ хла́дъ  ѿри́нꙋсте, и҆ къ теплотѣ̀ вы́шнїѧ сла́вы страстонѡ́сицы  достиго́сте. 
Бг҃оро́диченъ: 
Зна́юще благоче́стнѡ проповѣ́даемъ тѧ̀ всеи́стиннꙋю бж҃їю  мт҃рь, всенепоро́чнаѧ: тобо́ю бо на́мъ созда́тель приѡбщи́тисѧ  сподо́би. 
И҆́нъ. І҆рмо́съ: 
Стра́хъ тво́й, гдⷭ҇и, всадѝ въ сердца̀, ра̑бъ твои́хъ, и҆  бꙋ́ди на́мъ оу҆твержде́нїе, тѧ̀ во и҆́стинѣ призыва́ющихъ. 
Ско́рѡ и҆збѣ́гъ зи́мныѧ бѣды̀ дꙋхѡ́въ, ко спаси́тельнѣй  (с. 18) оу҆стреми́лсѧ є҆сѝ ѻ҆би́тели, сѷмеѡ́не, и҆зъ неѧ́же и҆  нестарѣ́емꙋю жи́знь прїѧ́лъ є҆сѝ. 
Приклони́лъ є҆сѝ ра́дꙋѧсѧ, покорли́вый слꙋ́хъ тво́й,  всебл҃же́нне, влⷣцѣ блажа́щꙋ, и҆ бл҃же́ннꙋю ѡ҆брѣ́лъ є҆сѝ  жи́знь. 
Сло́ва прїе́мъ сѣ́мена, се́рдца твоегѡ̀ бразда́ми, и҆  сле́зъ напоє́нїи, хрⷭ҇тꙋ̀ оу҆мно́женъ кла́съ добродѣ́телей  пожа́лъ є҆сѝ. 
Бг҃оро́диченъ: 
Неизрече́ннѡ зачала̀ є҆сѝ, бг҃оневѣ́сто, сп҃са и҆ гдⷭ҇а,  и҆збавлѧ́ющаго ны̀ ѿ лю́тыхъ, тѧ̀ во и҆́стинѣ призыва́ющыѧ. 
Катава́сїа: 
Же́злъ во ѻ҆́бразъ та́йны прїе́млетсѧ, прозѧбе́нїемъ бо  предразсꙋжда́етъ свѧще́нника, неплодѧ́щей же пре́жде це́ркви,  ны́нѣ процвѣтѐ дре́во крⷭ҇та̀, въ держа́вꙋ и҆ оу҆твержде́нїе. 
Конда́къ і҆нді́кта, гла́съ в҃: 
Въ вы́шнихъ живы́й, хрⷭ҇тѐ цр҃ю̀, всѣ́хъ ви́димыхъ и҆  неви́димыхъ тво́рче и҆ зижди́телю, и҆́же дни̑ и҆ нѡ́щи, времена̀ и҆  лѣ̑та сотвори́вый, благословѝ ны́нѣ вѣне́цъ лѣ́та, соблюдѝ и҆  сохранѝ въ ми́рѣ гра́дъ и҆ лю́ди твоѧ̑, многоми́лостиве. 
Та́же сѣда́ленъ і҆нді́кта, гла́съ и҃. Подо́бенъ:  Премꙋ́дрости: 
И҆́же времена̀ плодонѡ́сна, и҆ дождѝ съ небесѐ подаѧ̀  сꙋ́щымъ на землѝ, и҆ ны́нѣ прїе́млѧ мольбы̑ рабѡ́въ твои́хъ, ѿ  всѧ́кїѧ и҆зба́ви нꙋ́жды гра́дъ тво́й: щедрѡ́ты бо твоѧ̑ и҆́стиннѡ  на всѣ́хъ дѣ́лѣхъ твои́хъ. тѣ́мже вхо́ды благословѝ, и҆  и҆схо́ды, дѣла̀ и҆спра́ви въ на́съ рꙋ́къ на́шихъ, и҆ согрѣше́нїй  проще́нїе да́рꙋй на́мъ, бж҃е: ты́ бо и҆зъ несꙋ́щихъ всѧ́чєскаѧ во  є҆́же бы́ти, ꙗ҆́кѡ си́ленъ, приве́лъ є҆сѝ. 
И҆́нъ сѣда́ленъ прпⷣбнагѡ, гла́съ и҆ подо́бенъ то́йже: 
Земна̑ѧ всѧ̑ ѡ҆ста́вивъ, и҆ въ мі́рѣ сы́й тѣле́снѣ,  дх҃омъ бы́лъ є҆сѝ небе́сный а҆́гг҃лъ, находѧ́щыѧ бо стра̑сти (с.  19) оу҆мертви́въ пло́тїю, трⷪ҇цы ꙗ҆ви́лсѧ є҆сѝ оу҆го́дникъ  блаже́нне. тѣ́мже недꙋ́гꙋющихъ и҆сцѣлѧ́еши стра̑сти, и҆ сло́вомъ  дꙋ́хи ѿгонѧ́еши бл҃года́тїю, сѷмеѡ́не пребл҃же́нне, молѝ  хрⷭ҇та̀ бг҃а, согрѣше́нїй проще́нїе дарова́ти чествꙋ́ющымъ  любо́вїю свѧтꙋ́ю па́мѧть твою̀. 
Сла́ва, и҆́нъ сѣда́ленъ ст҃ы́хъ же́нъ, гла́съ а҃. 
Подо́бенъ: Гро́бъ тво́й сп҃се: 
А҆́гницы словє́сныѧ, а҆́гнцꙋ и҆ па́стырю приведо́стесѧ  вѣ́рнѡ мꙋче́нїемъ, тече́нїе соверши́вше и҆ вѣ́рꙋ соблю́дше.  тѣ́мъ ра́достнѡ дне́сь восхвалѧ́емъ, досточꙋ́днїи, свѧще́ннꙋю  ва́шꙋ па́мѧть, хрⷭ҇та̀ велича́юще. 
И҆ ны́нѣ, бг҃оро́диченъ: 
Наста́ви ны̀ на пꙋ́ть покаѧ́нїѧ, оу҆клонѧ́ющыѧсѧ при́снѡ къ  ѕлы̑мъ безпꙋ́тїємъ, и҆ пребл҃га́го прогнѣ́вающыѧ гдⷭ҇а,  неискꙋсобра́чнаѧ, бл҃гослове́ннаѧ марі́е, прибѣ́жище ѿча́ѧнныхъ  человѣ́кѡвъ, бж҃їе ѡ҆бита́лище. 
Пѣ́снь д҃. І҆рмо́съ: 
Разꙋмѣ́хъ, всеси́льне, твоѐ смотре́нїе, и҆ со стра́хомъ  просла́вихъ тѧ̀, сп҃се. 
Нача́ло тебѣ̀ лѣ́та лю́дїе твоѝ прино́сѧтъ, а҆́гг҃льскими  пѣ́сньми славосло́вѧще тѧ̀, сп҃се. 
Ꙗ҆́кѡ чл҃вѣколю́бецъ сподо́би наче́ншымъ лѣ́то, и҆  сконча́ти тебѣ̀ благоꙋго́днѡ, хрⷭ҇тѐ. 
Вседержи́телю є҆ди́не гдⷭ҇и, лѣ́тъ ѡ҆бхождє́нїѧ  оу҆ти́шивъ, мі́рꙋ да́рꙋй. 
Бг҃оро́диченъ: 
Ꙗ҆́кѡ приста́нище ны́нѣ дꙋ́шъ на́шихъ, и҆ тве́рдꙋ  наде́ждꙋ, бцⷣꙋ всѝ воспои́мъ. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ  ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆  спасѐ зовꙋ́щыѧ: сла́ва, хрⷭ҇тѐ, си́лѣ твое́й. 
Претерпѣ́вше мꙋ̑ки, и҆ сокрꙋше́нїе тѣ́ла разли́чными (с.  20) ѻ҆́бразы, раздробле́нїе же оу҆де́съ и҆ ѡ҆пале́нїе, небє́снаѧ  селє́нїѧ наслѣ́довасте, насла́ждшесѧ дре́ва жи́зни, досточꙋ́днїи. 
Дѣви́цъ блаже́нныхъ по́двигꙋ оу҆диви́шасѧ небє́сныѧ  си̑лы, ꙗ҆́кѡ врага̀ побѣди́ша въ же́нстѣмъ є҆стествѣ̀,  оу҆крѣплѧ́еми си́лою ѿ жены̀ возсїѧ́вшагѡ. 
Ѿве́ргше мі́ра сꙋетꙋ̀ всю̀, бг҃ꙋ є҆ди́номꙋ все́ю дꙋше́ю  прилѣпи́стесѧ. тѣ́мъ воздержа́нїѧ болѣ̑зни, и҆ страда̑нїѧ  претерпѣ́сте, невѣ̑сты хрⷭ҇тѡ́вы терпѣли́вїи. 
Прекрѣ́пкое ꙗ҆́кѡ ѻ҆рꙋ́жїе, крⷭ҇тъ ѡ҆бносѧ́ще, къ  сопоста̑тнымъ противоста́сте ѡ҆полче́нїємъ, со хрⷭ҇то́мъ же  побѣ́дꙋ ѿнесо́сте, побѣди́вшимъ мі́ръ си́лою бжⷭ҇тва̀. 
Бг҃оро́диченъ: 
Сни́де ꙗ҆́кѡ до́ждь на рꙋно̀, во оу҆тро́бꙋ твою̀,  бг҃оглаго́ливый дре́вле речѐ прⷪ҇ро́къ, всенепоро́чнаѧ: є҆го́же  во двꙋ̀ сꙋщєствꙋ̀ родила̀ є҆сѝ. є҆мꙋ́же взыва́емъ: сла́ва,  хрⷭ҇тѐ, си́лѣ твое́й. 
И҆́нъ. І҆рмо́съ: 
Оу҆слы́шахъ, гдⷭ҇и, слꙋ́хъ тво́й, и҆ оу҆боѧ́хсѧ,  разꙋмѣ́хъ дѣла̀ твоѧ̑, и҆ просла́вихъ держа́вꙋ твою̀, гдⷭ҇и. 
Не на песцѣ̀, преблаже́нне, но на глꙋбоча́йшихъ трꙋдѣ́хъ  твои́хъ положи́въ ѡ҆снова́нїе воздержа́нїѧ, добродѣ́телей созда́лъ  є҆сѝ сто́лпъ непоколеби́мъ. 
Всели́въ тѣ́ло твоѐ въ жили́ще же́стоко, стра́хомъ  пригвозди́лъ є҆сѝ дꙋ́ха, и҆ жили́ще наслѣ́дїѧ бжⷭ҇твеннагѡ  ѡ҆брѣ́лъ є҆сѝ, прпⷣбне. 
Оу҆кроти́лъ є҆сѝ тѣлє́сныѧ сокровє́нныѧ стра̑сти,  пребога́те, въ гноѝ лежѧ̀ черве́й, ѻ҆́ч҃е, благово́нїе ѡ҆брѣ́лъ  є҆сѝ. 
По стра́сти во́льнѣй, жизнотвори́вомꙋ мертвецꙋ̀ подо́бѧсѧ,  ꙗ҆́коже гро́бꙋ, ро́вꙋ те́мномꙋ са́мъ себѐ жи́ва пре́далъ є҆сѝ. 
Бг҃оро́диченъ: 
Бг҃а, є҆го́же родила̀ є҆сѝ пречⷭ҇таѧ марі́е, молѝ  всегда̀ рабѡ́мъ твои̑мъ дарова́ти согрѣше́нїй проще́нїе. (с. 21) 
Катава́сїа: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̀, и҆ просла́вихъ твоѐ бж҃ество̀. 
Пѣ́снь є҃. І҆рмо́съ: 
Ѿ но́щи оу҆́тренююще пое́мъ тѧ̀ хрⷭ҇тѐ, ѻ҆ц҃ꙋ̀  собезнача́льна, и҆ сп҃са дꙋ́шъ на́шихъ, ми́ръ мі́рови пода́ждь,  чл҃вѣколю́бче. 
И҆сполнѧ́ѧй всѧ́чєскаѧ бл҃гости, хрⷭ҇тѐ, ты̀  благорастворе́нїемъ и҆ благопло́дїемъ, бл҃гослове́ньми вѣнча́емо,  многокрꙋ́жное лѣ́то рабѡ́мъ твои̑мъ да́рꙋй. 
Лѣ́тное воздаѧ́нїе покажѝ на́мъ, преложе́нїе къ лꙋ́чшымъ:  ми́рное же оу҆строе́нїе вѣ́дꙋщымъ тѧ̀, сло́ве бж҃їй,  оу҆подо́бльшасѧ человѣ́кѡмъ. 
На зе́млю прише́лъ є҆сѝ, собезнача́льне ѻ҆ц҃ꙋ̀,  плѣ́нникѡмъ ѿпꙋще́нїе, слѣпы̑мъ же прозрѣ́нїе ѿ ѻ҆ц҃а̀  возвѣща́ѧ, и҆ вре́мѧ прїѧ́тно. 
Бг҃оро́диченъ: 
На́ши надє́жды, бцⷣе чⷭ҇таѧ, и҆ на́ше жела́нїе на тѧ̀  возлага́емъ, ми́лостива на́мъ да́ждь дв҃о, є҆го́же родила̀ є҆сѝ. 
И҆́нъ. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ. но мы̀  тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀, ѿ но́щи  оу҆́тренююще, воспѣва́емъ тѧ̀, чл҃вѣколю́бче. 
Ꙗ҆́кѡ а҆́гницы непорѡ́чныѧ, ꙗ҆́кѡ жє́ртвы прїѧ̑тныѧ,  а҆́гнцꙋ и҆́стинномꙋ, и҆ па́стырю, мꙋ́чєницы, принесо́стесѧ,  приношє́нїѧ всебога̑таѧ, и҆ прїѧ̑тна всесожжє́нїѧ. 
Оу҆мерщвле́ни бы́вше тѣ́ломъ, ѡ҆жи́сте дꙋше́ю,  оу҆мертви́вшемꙋ крѣ́пость сме́рти, мꙋ́чєницы, ꙗ҆́кѡ  оу҆подо́бльшесѧ и҆ крестꙋ̀ и҆ сме́рти и҆ стрⷭ҇ти во́льнѣй. 
Є҆ди́нъ ра́зꙋмъ и҆мꙋ́ще въ тѣлесѣ́хъ мно́гихъ, є҆ди́наго  гдⷭ҇а і҆и҃са, разли́чными ра́нами стрꙋ́жеми, и҆ ѻ҆гне́мъ  сожига́еми, и҆сповѣ́дахꙋ бг҃омꙋ̑дрыѧ. (с. 22) 
Бг҃оро́диченъ: 
Воздви́гни па́дша мѧ̀ въ ро́вѣ и҆скꙋше́нїй, и҆ оу҆пра́ви,  бг҃а ко́рмчїю ро́ждшаѧ, є҆ди́на всенепоро́чнаѧ, пе́рвѣе  соедини́вшаго разстоѧ́щыѧсѧ, бл҃гостїю. 
И҆́нъ. І҆рмо́съ: 
Просвѣтѝ на́съ повелѣ̑нїи твои́ми гдⷭ҇и, и҆ мы́шцею  твое́ю высо́кою, тво́й ми́ръ пода́ждь на́мъ, чл҃вѣколю́бче. 
Но́ваго, данїи́ла сѷмеѡ́не, хрⷭ҇то́съ тѧ̀ показа̀, и҆зъ  ро́ва бо ѕвѣ́рска тѧ̀ ꙗ҆вле́нїемъ неврежде́на возвратѝ. 
Ве́сь са́мъ себѐ гдⷭ҇ꙋ возложи́въ, слотѣ̀, и҆ мра́зꙋ, и҆  зно́ю, проти́внымъ ѡ҆ѕлобле́нїемъ, ѡ҆бнажи́лсѧ є҆сѝ. 
Но́вый мѡѷсе́й и҆ и҆лїа̀ показа́лсѧ є҆сѝ, є҆ди́нощи  чре́зъ всю̀ четыредесѧ́тницꙋ пи́щꙋ прїе́млѧ, во все́й жи́зни  твое́й, прпⷣбне. 
Ꙗ҆́кѡ златоза́рнымъ, сѷмеѡ́не, мони́стомъ, преподо́бне,  оу҆́жемъ ѡ҆блага́емь, небоше́ственникъ показа́лсѧ є҆сѝ  бжⷭ҇твенными кри́лы. 
Бг҃оро́диченъ: 
Молѝ при́снѡ сн҃а твоего̀ и҆ бг҃а на́шего, неискꙋсобра́чнаѧ  марі́е чⷭ҇таѧ, низпосла́ти на́мъ вѣ̑рнымъ ве́лїю ми́лость. 
Катава́сїа: 
Ѽ треблаже́нное дре́во, на не́мже распѧ́сѧ хрⷭ҇то́съ, цр҃ь  и҆ гдⷭ҇ь, и҆́мже падѐ, дре́вомъ прельсти́вый, тобо́ю прельсти́всѧ,  бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ. 
Пѣ́снь ѕ҃. І҆рмо́съ: 
Прⷪ҇ро́ка спа́слъ є҆сѝ ѿ ки́та, чл҃вѣколю́бче, и҆ менѐ  и҆зъ глꙋбины̀ прегрѣше́нїй возведѝ, молю́сѧ. 
Житїѐ нача́ти, благоꙋго́дно тебѣ̀, влⷣко, съ лѣ́тнымъ  начина́нїемъ, на́съ сподо́би. 
Дне́й дꙋхо́вныхъ, въ поꙋче́нїи зако́на твоегѡ̀, покажѝ  и҆спо́лнены, ще́дре сп҃се, пою́щыѧ тѧ̀. (с. 23) 
Бг҃оро́диченъ: 
Ро́ждшаѧ гдⷭ҇а, бцⷣе всенепоро́чнаѧ, и҆зба́ви ѿ бѣ́дъ,  вѣ́рою пою́щыѧ тѧ̀, пречⷭ҇таѧ. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное, прⷪ҇ро́къ  і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се цр҃ю̀  си́лъ. 
Раздраже́на, и҆ нога́ми же́нскими попира́ема, зрѧ́щи  прама́терь, бжⷭ҇твеннѣ ра́дꙋетсѧ, тꙋ́ю ле́стїю и҆зъ раѧ̀ пе́рвѣе  и҆згна́вшаго. 
Воздержа́нїемъ къ страда́нїю оу҆се́рднѡ совокꙋ́пльшесѧ,  женихꙋ̀ дꙋ́шъ ны́нѣ нетлѣ́ннѣ совокꙋпи́стесѧ, и҆ въ черто́зѣ  бжⷭ҇твеннѣмъ, ра́достною дꙋше́ю водворѧ́етесѧ. 
Возвыша́емаѧ мꙋ́къ свирѣ̑паѧ волнє́нїѧ, мꙋ́ченицъ  корабле́й потопи́ти не возмого́ша: держа́вною бо рꙋко́ю къ  бжⷭ҇твєннымъ приста́нищємъ достиго́ша. 
Бг҃оро́диченъ: 
Глаго́лѡвъ твои́хъ сбытїѧ̑ зрѧ́щи, возвели́чи наипа́че,  бг҃ома́ти, тѧ̀ возвели́чившаго: ро́ди бо вси́ тѧ ны́нѣ, и҆́стиннѡ  оу҆блажа́ютъ. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ  ри́зою, многомлⷭ҇тиве хрⷭ҇тѐ бж҃е на́шъ. 
Зна́менїй и҆ чꙋде́съ тѧ̀ хрⷭ҇то́съ самодѣ́телѧ показа̀,  бжⷭ҇твеннагѡ блаже́нне дѣ́йства, прїѧ́тнѡ жили́ще. 
Возне́слъ є҆сѝ тѣ́ло твоѐ, сѷмеѡ́не, ꙗ҆́кѡ на кре́стъ  на сто́лпъ. тѣ́мъ спросла́вилсѧ є҆сѝ, на дре́во тебє̀ ра́ди  возне́сшемꙋсѧ хрⷭ҇тꙋ̀. 
Вы́шнее ше́ствїе ѡ҆брѣ́тъ, сѷмеѡ́не чꙋ́дне, къ высотѣ̀  небе́снѣй пою́щыѧ тѧ̀ вѣ́рнѡ возведѝ. 
Бг҃оро́диченъ: 
Го́рꙋ, ю҆́же прови́дѣ данїи́лъ, и҆зъ неѧ́же несѣко́мый  ка́мень вѣ́ры ѿсѣче́сѧ хрⷭ҇то́съ, тѧ̀ познава́емъ. (с. 24) 
Катава́сїа: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на крⷭ҇тови́днѡ  распросте́ръ, спаси́тельнꙋю стрⷭ҇ть проѡбража́ше ꙗ҆́вѣ. тѣ́мъ  тридне́венъ и҆зше́дъ, премі́рное воскрⷭ҇нїе прописа́ше пло́тїю  пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Конда́къ прпⷣбнагѡ сѷмеѡ́на, гла́съ в҃: 
Вы́шнихъ и҆щѧ́й, вы̑шнимъ совокꙋплѧ́ѧйсѧ, и҆ колесни́цꙋ  ѻ҆́гненнꙋю сто́лпъ содѣ́лавый: тѣ́мъ собесѣ́дникъ а҆́гг҃лѡмъ  бы́лъ є҆сѝ, прпⷣбне, съ ни́ми хрⷭ҇тꙋ̀ бг҃ꙋ молѧ́сѧ непреста́ннѡ  ѡ҆ всѣ́хъ на́съ. 
І҆́косъ: 
Сѷмеѡ́ново непоро́чное житїѐ, кі́й ѧ҆зы́къ человѣ́чь  довлѣ́етъ когда̀ къ похвалѣ̀ и҆сповѣ́дати; ѻ҆ба́че воспою̀,  бж҃їею мꙋ́дростїю, до́блѧгѡ сегѡ̀ и҆споли́на страда́нїе же и҆  по́двиги, ꙗ҆̀же на землѝ, ꙗ҆́кѡ свѣти́льника ꙗ҆́вльшасѧ,  всѣ̑мъ человѣ́кѡмъ, мно́гимъ терпѣ́нїемъ, въ ли́цѣ  а҆́гг҃льстѣмъ возсїѧ́вша. съ ни́ми бо поѧ̀ непреста́ннѡ хрⷭ҇тꙋ̀,  воздержа́нїемъ чистотꙋ̀ стѧжа̀, молѧ́сѧ непреста́ннѡ ѡ҆ всѣ́хъ  на́съ. 
Пѣ́снь з҃. І҆рмо́съ: 
Ѻ҆́троцы, благоче́стїю совоспи́тани, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ, но  посредѝ пла́мене стоѧ́ще, поѧ́хꙋ: ѻ҆тцє́въ бж҃е, бл҃гослове́нъ  є҆сѝ. 
Начина́ющїи лѣ́то и҆ пѣ́сней нача́токъ сотворѧ́емъ  ца́рствꙋющемꙋ хрⷭ҇тꙋ̀, црⷭ҇твомъ безконе́чнымъ, правосла́внїи  лю́дїе, благоче́стнѡ пою́ще: ѻ҆тцє́въ бж҃е бл҃гослове́нъ є҆сѝ. 
Сы́й пре́жде вѣ̑къ, на вѣ́къ же, и҆ є҆щѐ гдⷭ҇ь,  воспѣва́ющымъ тѧ̀, хрⷭ҇тѐ, и҆сто́чникъ бла́гости, благи́хъ  твои́хъ дарѡ́въ лѣ́то сїѐ и҆спо́лни: ѻ҆тцє́въ бж҃е,  бл҃гослове́нъ є҆сѝ. 
Бг҃оро́диченъ: 
Ꙗ҆́кѡ рабѝ влⷣцѣ на моли́твꙋ, чⷭ҇тꙋю мт҃рь твою̀ тебѣ̀  предлага́емъ, хрⷭ҇тѐ, ѿ всѧ́кагѡ ѡ҆бстоѧ́нїѧ лю́ди твоѧ̑, бл҃же,  и҆зба́вити, пою́щыѧ: ѻ҆тцє́въ бж҃е, бл҃гослове́нъ є҆сѝ. (с. 25) 
И҆́нъ. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆ халдє́и  оу҆би́въ, ꙗ҆̀же пра́вда пра́веднѡ оу҆ловлѧ́ше: препѣ́тый гдⷭ҇и,  бж҃е ѻ҆тє́цъ на́шихъ, бл҃гослове́нъ є҆сѝ. 
Ко́ль непобѣди́мо твоѐ мꙋдрова́нїе, а҆ммꙋ́не бг҃оно́се:  и҆́бо нача́льникъ ли́ка дѣ́въ, мꙋ́къ не оу҆боѧ́лсѧ є҆сѝ, съ  ни́ми скончева́ѧсѧ, ꙗ҆́кѡ дїа́конъ и҆ таи́нникъ бжⷭ҇твенныѧ  сла́вы, пѣ́лъ є҆сѝ: препѣ́тый гдⷭ҇и бж҃е ѻ҆тє́цъ,  бл҃гослове́нъ є҆сѝ. 
Ꙗ҆́кѡ невѣстоводи́тель мꙋ́дръ, словесы̀ помазꙋ́еши  мꙋ́жества, къ женихꙋ̀ взира́ти, и҆ плотскі̑ѧ терпѣ́ти болѣ̑зни,  зовꙋ́щыѧ мꙋ́чєницы: препѣ́тый гдⷭ҇и бж҃е ѻ҆тє́цъ, бл҃гослове́нъ  є҆сѝ. 
Да не ѡ҆блѣни́мсѧ, сѐ ѿве́рзесѧ три́знище,  ѻ҆трокови̑цы, ста́немъ мꙋ́жески: хрⷭ҇то́съ вѣнцы̀ простира́етъ,  тѣ́ла на́шегѡ не пощади́мъ, вопїѧ́хꙋ до́блїи на три́знищи:  препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ. 
Бг҃оро́диченъ: 
Бл҃гослове́нъ пло́дъ бл҃гослове́ннагѡ чре́ва твоегѡ̀,  є҆го́же благословѧ́тъ нбⷭ҇ныѧ си̑лы, и҆ человѣ́честїи собо́ри,  на́съ и҆зба́вльшаго клѧ́твы дре́внїѧ, бл҃гослове́ннаѧ. 
И҆́нъ. І҆рмо́съ: 
Ѻ҆́троцы благочести́вїи въ вавѷлѡ́нѣ ѻ҆́бразꙋ злато́мꙋ  не поклони́шасѧ, но посредѣ̀ пе́щи ѻ҆́гненныѧ ѡ҆роша́еми, пѣ́снь  воспѣва́хꙋ глаго́люще: превозноси́мый ѻ҆тцє́въ и҆ на́шъ бж҃е,  благослове́нъ є҆сѝ. 
Разрѣши́лъ є҆сѝ оу҆́бѡ сꙋхотꙋ̀ недоꙋмѣ́ющымсѧ, и҆  врата̀ тѣ̑мъ дождє́вныѧ ѿве́рзлъ є҆сѝ, и҆ зе́млю  коле́блющꙋюсѧ моли́твами оу҆ста́вилъ є҆сѝ, и҆ лю́ди зва́ти  наꙋчи́лъ є҆сѝ: бл҃гослове́нъ бг҃ъ ѻ҆тцє́въ на́шихъ. 
Ꙗ҆́кѡ велича́йшїй свѣти́льникъ цр҃ко́вный, и҆ (с. 26)  многосвѣ́тлое, сѷмеѡ́не, со́лнце, всю́дꙋ лꙋчы̀ и҆спꙋща́ѧ,  просвѣти́лъ є҆сѝ, и҆ лю́ди зва́ти наꙋчи́лъ є҆сѝ: бл҃гослове́нъ  бг҃ъ ѻ҆тцє́въ на́шихъ. 
Во́ды ѿвсю́дꙋ стеко́шасѧ, оу҆го́дниче хрⷭ҇то́въ,  чл҃вѣ́кѡвъ пꙋчи́на, во ѻ҆гра́дѣ твоегѡ̀ собра́сѧ воздержа́нїѧ  ѿ тебє̀ вопи́ти наказꙋ́еми: бл҃гослове́нъ бг҃ъ ѻ҆тцє́въ  на́шихъ. 
Дре́вле оу҆́бѡ ста́рца ѡ҆б̾ѧ̑тїи, скрижа́льми же твоегѡ̀  се́рдца, прпⷣбне, неви́димою си́лою, хрⷭ҇то́съ оу҆поко́исѧ,  сѷмеѡ́не. тѣ́мже взыва́лъ є҆сѝ: благослове́нъ бг҃ъ ѻ҆тцє́въ  на́шихъ. 
Бг҃оро́диченъ: 
Подоба́ше безсѣ́меннѡ вопло́щшемꙋсѧ и҆зъ тебє̀ проитѝ,  дв҃о чⷭ҇таѧ: ты́ бо ꙗ҆ви́ласѧ є҆сѝ чистото́ю всѣ́хъ пребо́льши.  є҆мꙋ́же вопїю́ще пѣ́сньми зове́мъ: бл҃гослове́нъ бг҃ъ ѻ҆тцє́въ  на́шихъ. 
Катава́сїа: 
Безꙋ́мное велѣ́нїе мꙋчи́телѧ ѕлочести́вагѡ лю́ди поколеба̀,  ды́шꙋщее преще́нїе и҆ ѕлохꙋле́нїе бг҃оме́рзское: ѻ҆ба́че трѝ  ѻ҆́троки не оу҆страшѝ ꙗ҆́рость ѕвѣ́рскаѧ, ни ѻ҆́гнь  снѣда́ѧй, но противоды́шꙋщꙋ росоно́сномꙋ дꙋ́хꙋ, со ѻ҆гне́мъ сꙋ́ще  поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Пѣсносло́вцы въ пещѝ спа́сшаго дѣ́ти, и҆ громопла́меннꙋю  прело́жшаго на ро́сꙋ, хрⷭ҇та̀ бг҃а по́йте, и҆ превозноси́те во всѧ̑  вѣ́ки. 
Ꙗ҆́кѡ нача́льникꙋ спасе́нїѧ, хрⷭ҇тѐ, нача́токъ тебѣ̀  прино́ситъ лѣ́тный, честна́ѧ цр҃ковь зовꙋ́щи: по́йте и҆  превозноси́те хрⷭ҇та̀ во вѣ́ки. 
И҆зъ не сꙋ́щихъ всѧ́чєскаѧ мꙋ́дрѣ ѡ҆бнови́вшаго  созда́телѧ, и҆ производѧ́щаго време́нъ ѡ҆бращє́нїѧ хотѣ́нїемъ,  по́йте и҆ превозноси́те є҆го̀ во вѣ́ки. 
И҆зводѧ́щемꙋ всѧ́чєскаѧ бг҃ꙋ, и҆ времена̀ и҆змѣнѧ́ющемꙋ,  на многоѻбра́зное человѣ́кѡвъ оу҆правле́нїе, пое́мъ: хвали́те и҆  превозноси́те хрⷭ҇та̀ во вѣ́ки. (с. 27) 
Бг҃оро́диченъ: 
Бг҃ома́терь дв҃ꙋ чⷭ҇тꙋю, лѣ́тъ ѡ҆бхожде́ньми же и҆  ѡ҆браще́ньми, правосла́внѡ человѣ́честїи собо́ри, пое́мъ тѧ̀  ꙗ҆́кѡ бцⷣꙋ, и҆ всѣ́хъ спасе́нїе. 
И҆́нъ. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀ бг҃оро́дичо  спасло̀ є҆́сть: тогда̀ оу҆́бѡ ѡ҆бразꙋ́емое, ны́нѣ же  дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а  по́йте дѣла̀, и҆ превозноси́те є҆го̀ во всѧ̑ вѣ́ки. 
Свѣ́тлы себѣ̀ ѿ крове́й ри̑зы мꙋ́ченическихъ  ѡ҆бложи́сте, совле́кшесѧ и҆́стиннѡ тлѣ́емагѡ грѣха́ми человѣ́ка,  и҆ воспѣва́юще: гдⷭ҇а по́йте дѣла̀, и҆ превозноси́те є҆го̀ во  всѧ̑ вѣ́ки. 
Ѻ҆би́льнагѡ свѣ́та свѣтоли́тїѧми, сл҃нца мы́сленнагѡ  бжⷭ҇твенными свѣтлостьмѝ, мч҃нцы ѡ҆свѧща́еми, но́щь претеко́сте  безбо́жїѧ, пою́ще є҆диномышле́нїемъ дꙋшѝ: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Ꙗ҆́кѡ а҆́гницы, ꙗ҆́кѡ несквє́рныѧ ю҆́ницы, ꙗ҆́кѡ  бжⷭ҇твєнныѧ голꙋби̑цы, ꙗ҆́кѡ самовѡ́льнаѧ заколє́нїѧ,  приведо́стесѧ, мꙋ́чєницы, зижди́телю, и҆ ꙗ҆́кѡ жє́ртвы  непоро́чны, согла́снѡ пою́ще: гдⷭ҇а по́йте дѣла̀, и҆ превозноси́те  є҆го̀ во всѧ̑ вѣ́ки. 
Повелѣ́нїемъ мꙋчи́телей пребеззако́нныхъ, непра́веднꙋю  под̾ѧ́сте сме́рть, на оу҆́ды ссѣца́еми, па́лицами сокрꙋша́еми,  неми́лостивнѣ бїе́ми, ѻ҆гне́мъ всесожига́еми, мече́мъ  посѣка́еми: тѣ́мъ безсмє́ртнаѧ прїѧ́сте съ ра́достїю бога̑тнаѧ  воздаѧ̑нїѧ. 
Бг҃оро́диченъ: 
Во слѣ́дъ тебє̀ теко́ша жєны̀, мѵ́ра благово́ннаго  вѣ́дꙋще, всечестна́ѧ бг҃оневѣ́сто, є҆ди́на неискꙋсобра́чнаѧ,  и҆зъ оу҆тро́бы твоеѧ̀ возсїѧ́вшаго є҆диноро́днаго сн҃а, и҆ съ  тобо́ю црⷭ҇твꙋютъ и҆́стиннѡ, пѣсносло́вѧще хрⷭ҇та̀ во вѣ́ки. (с.  28) 
И҆́нъ. І҆рмо́съ: 
На горѣ̀ свѧтѣ́й просла́вльшасѧ, и҆ въ кꙋпинѣ̀ ѻ҆гне́мъ  приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆  превозноси́те во всѧ̑ вѣ́ки. 
Ѿ всѧ́кагѡ ѿлꙋчи́всѧ пристра́стїѧ, и҆ ма́терню не́мощь  оу҆ще́дривъ, ꙗ҆́кѡ живѣ́й ꙗ҆ви́лсѧ є҆сѝ по сме́рти, гдⷭ҇а  по́йте, и҆ превозноси́те є҆го̀, вопїѧ̀, во вѣ́ки. 
Ю҆́ношꙋ стѧ́гнꙋлъ є҆сѝ разсла́бленна, и҆ ѻ҆́дръ фѵ́лархꙋ  повелѣва́еши на ра́мꙋ нестѝ свѧще́ннѣйше вопїѧ̀: гдⷭ҇а по́йте,  и҆ превозноси́те є҆го̀ во всѧ̑ вѣ́ки. 
Благослови́мъ ѻ҆ц҃а̀, и҆ сн҃а, и҆ ст҃а́гѡ дх҃а, гдⷭ҇а. 
Оу҆ѧсни́вый і҆́ѡва стра́стїю, согни́вшїѧ пло́ти твоеѧ̀  гни́лость, въ би́серъ претворѝ многоцѣ́ненъ, тѧ̀ хрⷭ҇то́въ  оу҆го́дниче, сѷмеѡ́не, сла́вѧй во всѧ̑ вѣ́ки. 
И҆ ны́нѣ, бг҃оро́диченъ: 
Ѿ а҆́гг҃ла ра́дость прїе́мшꙋю, и҆ ро́ждшꙋю гдⷭ҇а сла́вы,  и҆ свѣ́тъ мі́рꙋ возсїѧ́вшꙋю, вси́ тѧ пое́мъ, дв҃о бцⷣе, во всѧ̑  вѣ́ки. 
Та́же: 
Хва́лимъ, благослови́мъ, покланѧ́емсѧ гдⷭ҇еви, пою́ще и҆  превозносѧ́ще во всѧ̑ вѣ́ки. 
Катава́сїа: 
Благослови́те ѻ҆́троцы, трⷪ҇цы равночи́сленнїи, содѣ́телѧ  ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ  претво́ршее, и҆ превозноси́те всѣ̑мъ жи́знь подава́ющаго, дх҃а  всест҃а́го, во вѣ́ки. 
І҆ере́й же покади́въ свѧтꙋ́ю трапе́зꙋ, возгласи́тъ: Бцⷣꙋ и҆  мт҃рь. свѣ́та въ пѣ́снехъ возвели́чимъ. И҆ покади́въ ст҃ы́й  ѻ҆лта́рь, и҆ всю̀ цр҃ковь, и҆ бра́тїю, є҆́же повсегда̀ на ѳ҃-й  пѣ́сни оу҆́трени не ѡ҆ставлѧ́етсѧ. Мы́ же стїхологисꙋ́емъ ѳ҃-ю  пѣ́снь пою́ще велегла́снѡ, на гла́съ ѕ҃: Вели́читъ дꙋша̀ моѧ̀  гдⷭ҇а: Припѣва́емъ же: Честнѣ́йшꙋю херꙋві̑мъ: (На ѳ҃-й бо пѣ́сни, ꙗ҆́кѡ а҆́ще нѣ́сть пра́здникъ гдⷭ҇ьскїй, то всегда̀, а҆́ще и҆ вели́кое славосло́вїе, и҆лѝ хра́мъ ст҃а́гѡ ко́егѡ  бꙋ́детъ, стїхологисꙋ́емъ Честнѣ́йшꙋю). (с. 29) 
Пѣ́снь ѳ҃. І҆рмо́съ: 
Ѻ҆́бразъ чⷭ҇тагѡ ржⷭ҇тва̀ твоегѡ̀, ѻ҆гнепали́маѧ кꙋпина̀  показа̀ неѡпа́льнаѧ. и҆ ны́нѣ на на́съ напа́стей свирѣ́пѣющꙋю  оу҆гаси́ти мо́лимсѧ пе́щь. да тѧ̀, бцⷣе, непреста́ннѡ велича́емъ. 
Сло́во бж҃їе, и҆ си́ла, и҆́стиннаѧ мꙋ́дрость и҆  ѵ҆поста́снаѧ, содержа́щаѧ и҆ пра́вѧщаѧ всѧ́чєскаѧ мꙋ́дрѣ, и҆  ны́нѣ наста́вшее рабѡ́мъ твои̑мъ вре́мѧ, во оу҆стро́енїи ти́сѣ  произведѝ. 
Всѧ̑ дѣла̀ твоѧ̑, гдⷭ҇и: небеса̀, землѧ̀, свѣ́тъ, и҆  мо́ре: во́ды, и҆ всѝ и҆сто́чницы: со́лнце же, лꙋна̀, и҆ тма̀,  ѕвѣ́зды, ѻ҆́гнь, человѣ́цы и҆ ско́ти, со а҆́гг҃лы восхвалѧ́ютъ  тѧ̀. 
Є҆ди́нъ є҆сѝ превѣ́чный, ꙗ҆́кѡ творе́цъ вѣкѡ́въ: и҆  ца́рствꙋющее трїѷпоста́сное є҆ди́но бжⷭ҇тво̀ нераздѣ́льное,  мольба́ми чⷭ҇тыѧ бг҃ома́тере, лѣ́то плодоно́сно наслѣ́дїю твоемꙋ̀  покажѝ. 
Бг҃оро́диченъ: 
Сп҃се всегѡ̀, и҆ строи́телю и҆ зижди́телю и҆ вседержи́телю  тва́ри, мольба́ми безсѣ́меннѡ ро́ждшїѧ тѧ̀, ми́ръ мі́рꙋ твоемꙋ̀  пода́ждь, соблюда́ѧ цр҃ковь всегда̀ немѧте́жнꙋ. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ всели́ла  є҆́сть: ты́ же, дв҃о бцⷣе, прозѧбе́нїемъ чревоноше́нїѧ, мі́рови  благослове́нїе процвѣла̀ є҆сѝ. тѣ́мъ тѧ̀ всѝ велича́емъ. 
Подаю́тъ и҆сцѣле́нїй то́ки тре́бꙋющымъ, ꙗ҆́кѡ ѿ  и҆сто́чника всеблаже́нныѧ: оу҆ставлѧ́ютъ па́гꙋбꙋ недꙋ́гѡвъ, и҆  страсте́й ѿгонѧ́ютъ зно́й: сердца̀ бг҃олюби́выхъ напаѧ́ютъ къ  благопло́дїю бжⷭ҇твенныхъ дѣѧ́нїй. 
Бжⷭ҇твенный дїа́конъ а҆ммꙋ́нъ, келсі́на же, и҆ къ си̑мъ  четы́редесѧть, бжⷭ҇твєнныѧ и҆ бг҃омꙋ̑дрыѧ жєны̀ пострада́вше  зако́ннѡ вѣнча́шасѧ, и҆ ны́нѣ со а҆́гг҃лы ликꙋ́ютъ, ꙗ҆̀же по  до́лгꙋ оу҆блажа́емъ. 
Вознесо́стесѧ держа́вꙋ на врагѝ взе́мше, и҆ а҆́гг҃лѡмъ (с.  30) оу҆подо́бистесѧ, дре́ва наслажда́етесѧ невозбра́ннѡ  жи́зненнагѡ въ раѝ бг҃оневѣ́сты, и҆сто́чникъ ны́нѣ до́брыхъ  прїѧ́сте, ѡ҆ мі́рѣ молѧ́щесѧ. 
Бг҃оро́диченъ: 
Мꙋ́дрости вмѣсти́лище па́че оу҆ма̀ лꙋ́чшагѡ ꙗ҆ви́ласѧ  є҆сѝ, ѻ҆трокови́це непоро́чнаѧ, ѡ҆дꙋшевле́нъ престо́лъ же и҆  две́рь: тѣ́мъ ꙗ҆́кѡ цр҃и́цꙋ возлюби́ша дѣ̑вы тѧ̀ дв҃о, въ  слѣ́дъ тебє̀ приведо́шасѧ, бг҃оѻтрокови́це. 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ и҆  кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ спасе́нїе,  пѣ́сньми немо́лчными велича́емъ. 
Воцари́вшасѧ надъ страстьмѝ терпѣ́нїемъ, хрⷭ҇то́съ тѧ̀  прїѧ́тъ, сѷмеѡ́не бг҃оно́се, своемꙋ̀ ѻ҆́бщника ца́рствꙋ: тѣ́мъ  тѧ̀ пѣ́сньми почита́емъ. 
Цѣле́бнѣй благода́ти сподо́бивсѧ, ѿ некра́домыхъ дх҃а  сокро́вищъ, бг҃оно́се сѷмеѡ́не, и҆сцѣлє́нїѧ подае́ши  торжествꙋ́ющымъ па́мѧть твою̀. 
Возше́дъ, преподо́бне, небе́снагѡ тече́нїѧ на  добродѣ́тельный воздꙋ́хъ, страда́ньми препоѧ́санъ, возлетѣ́въ къ  ски́нїѧмъ нбⷭ҇нымъ, молѝ спасти́сѧ дꙋша́мъ на́шымъ. 
Бг҃оро́диченъ: 
Кꙋпина̀ горѧ́щаѧ ѻ҆гне́мъ, и҆ неѡпалѧ́ема ꙗ҆ви́ласѧ  є҆сѝ, влⷣчце, заче́нши безсѣ́меннѡ бг҃а и҆ сп҃са мі́ра,  є҆го́же непреста́ннѡ велича́емъ. 
Катава́сїа: 
Та́инъ є҆сѝ, бцⷣе, ра́й, невоздѣ́ланнѡ возрасти́вшїй  хрⷭ҇та̀, и҆́мже кре́стное живоно́сное на землѝ насади́сѧ дре́во.  тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ. 
Дрꙋгі́й: 
Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ  оу҆праздни́сѧ дне́сь: и҆́бо прама́тернѧѧ всеро́днаѧ клѧ́тва  разрꙋши́сѧ, прозѧбе́нїемъ чⷭ҇тыѧ бг҃ома́тере: ю҆́же всѧ̑ си̑лы  нбⷭ҇ныѧ велича́ютъ. (с. 31) 
Свѣти́ленъ і҆нді́кта. Подо́бенъ: Оу҆ченикѡ́мъ: 
Бж҃е богѡ́въ и҆ гдⷭ҇и, трїѷпоста́сное є҆стество̀,  непристꙋ́пне, присносꙋ́щне, несозда́нне, и҆ всѣ́хъ содѣ́телю  вседержи́телю, тебѣ̀ припа́даемъ всѝ, и҆ тѧ̀ мо́лимъ: настоѧ́щее  лѣ́то сїѐ ꙗ҆́кѡ бл҃гъ благослови́въ, сохранѝ въ ми́рѣ всѧ̑  лю́ди твоѧ̑, ще́дре. 
Сла́ва, прпⷣбнагѡ, подо́бенъ то́йже: 
Ꙗ҆́коже свѣти́ло, преподо́бне, свѣтоно́сное твоѐ житїѐ  ѡ҆блиста́вшее просвѣтѝ подсо́лнечнꙋю всю̀ чꙋде́съ лꙋча́ми:  столпо́мъ бо, ѻ҆́ч҃е, возше́лъ є҆сѝ, ꙗ҆́кѡ лѣ́ствицею къ бг҃ꙋ,  и҆дѣ́же всѣ́хъ жела́нїй, сѷмеѡ́не, коне́чное и҆́стиннѡ  воспрїѧ́тїе є҆́сть, ѡ҆ на́съ молѧ́сѧ, чествꙋ́ющихъ тѧ̀, бл҃же́нне. 
И҆ ны́нѣ, і҆нді́кта, подо́бенъ то́йже: 
Содѣ́телю и҆ прави́телю всеѧ̀ тва́ри сы́й, времена̀ и҆  лѣ̑та положи́въ въ твое́й вла́сти, лѣ́тнїй крꙋ́гъ,  благослове́ньми, ще́дре, бла́гости вѣнча́й, въ ми́рѣ сохранѧ́ѧ  твоѧ̑ лю́ди неврє́дны, и҆ цѣ̑лы, мо́лимсѧ, моли́твами ро́ждшїѧ  тѧ̀, и҆ бжⷭ҇твенныхъ а҆́гг҃лъ. 
На хвали́техъ стїхи̑ры самогла́сны і҆нді́кта, на д҃, гла́съ  г҃. І҆ѡа́нна мона́ха: 
Превѣ́чное сло́во ѻ҆́ч҃ее, и҆́же во ѻ҆́бразѣ бж҃їи сы́й,  и҆ соста́вивый тва́рь и҆зъ не сꙋ́щагѡ во є҆́же бы́ти, времена̀ и҆  лѣ̑та въ свое́й вла́сти положи́вый, благословѝ вѣне́цъ лѣ́та  бла́гости твоеѧ̀, да́рꙋѧ ми́ръ це́рквамъ твои̑мъ, и҆ побѣ̑ды  правосла̑внымъ хрⷭ҇тїа́нѡмъ, благопло́дїе же землѝ, и҆ на́мъ  ве́лїю ми́лость. 
Гла́съ д҃, тогѡ́же: 
Црⷭ҇твїе твоѐ, хрⷭ҇тѐ бж҃е, црⷭ҇тво всѣ́хъ вѣкѡ́въ, и҆  влады́чество твоѐ во всѧ́комъ ро́дѣ и҆ ро́дѣ: всѧ̑ бо мꙋ́дростїю  сотвори́лъ є҆сѝ, времена̀ и҆ лѣ̑та на́мъ предложи́въ. тѣ́мже  благодарѧ́ще ѡ҆ всѣ́хъ и҆ за всѧ̑ вопїе́мъ: (с. 32) благословѝ  вѣне́цъ лѣ́та бла́гости твоеѧ̀, и҆ сподо́би на́съ неѡсꙋжде́ннѡ  вопи́ти тебѣ̀: гдⷭ҇и, сла́ва тебѣ̀. 
А҆ндре́а пѵ́рскагѡ: 
Ше́ствїѧ твоѧ̑, бж҃е, шє́ствїѧ вє́лїѧ и҆ чꙋ̑дна: тѣ́мъ  строе́нїѧ твоегѡ̀ си́лꙋ велича́емъ, ꙗ҆́кѡ свѣ́тъ ѿ свѣ́та  прише́лъ є҆сѝ въ ѻ҆каѧ́нный мі́ръ тво́й, и҆ пе́рвꙋю погꙋби́лъ  є҆сѝ клѧ́твꙋ ве́тхагѡ а҆да́ма, ꙗ҆́кѡ благоволи́лъ є҆сѝ,  сло́ве, и҆ на́мъ, мꙋ́дростїю времена̀ и҆ лѣ̑та положи́лъ є҆сѝ,  є҆́же сла́вити вседѣ́тельнꙋю твою̀ бла́гость: гдⷭ҇и, сла́ва  тебѣ̀. 
Ст҃ы́хъ же́нъ, гла́съ в҃. Ге́рманово: 
Є҆гда̀ стра́стїю твое́ю, гдⷭ҇и, вселе́ннꙋю оу҆тверди́лъ  є҆сѝ, тогда̀ и҆ немощствꙋ́ющїи препоѧ́сашасѧ си́лою, жєны̀  мꙋ́жествоваша на горча́йшаго мꙋчи́телѧ, и҆ побѣжде́нїе ма́тернее  и҆спра́вивше, па́ки въ сла́дости ра́йстѣй бы́ша, въ сла́вꙋ твою̀  ро́ждшагѡсѧ ѿ жены̀, и҆ спа́сшагѡ ро́дъ человѣ́ческїй. 
Сла́ва, прпⷣбнагѡ, гла́съ то́йже: 
Ѿ ко́рене блага́гѡ благі́й прозѧбѐ пло́дъ, и҆́же ѿ  младе́нства свѧще́нный сѷмеѡ́нъ, благода́тїю па́че, не́же млеко́мъ  воспита́нъ, и҆ на ка́мень тѣ́ло возвы́сивъ, къ бг҃ꙋ же  превозвы́сивъ ра́зꙋмъ, небе́сное созда̀ добродѣ́тельми жили́ще: и҆  съ бжⷭ҇твенными си́лами лико́внѣ ше́ствꙋѧ, хрⷭ҇та̀ бы́сть жили́ще,  бг҃а и҆ сп҃са дꙋ́шъ на́шихъ. 
И҆ ны́нѣ, і҆нді́кта гла́съ и҃. Ге́рманово: 
Неизрече́нною мꙋ́дростїю, соста́вивый всѧ́чєскаѧ, сло́ве  хрⷭ҇тѐ бж҃е, времена̀ и҆ лѣ̑та на́мъ предложи́вый, дѣла̀ рꙋ́къ  твои́хъ благословѝ, и҆ вѣ̑рныѧ лю́ди твоѧ̑ си́лою твое́ю  возвеселѝ, подаѧ̀ є҆мꙋ̀ на ва́рвары крѣ́пость, ꙗ҆́кѡ є҆ди́нъ  бл҃гъ и҆ чл҃вѣколю́бецъ. 
Та́же Славосло́вїе вели́кое. 
И҆ по трист҃о́мъ, тропа́рь і҆нді́кта: Сла́ва, ст҃а́гѡ: И҆  ны́нѣ, Ра́дꙋйсѧ ѡ҆бра́дованнаѧ: є҆ктєнїѝ, и҆ ѿпꙋ́стъ, и҆  ча́съ а҃-й. На (с. 33) а҃-мъ часѣ̀ тропа́рь і҆нді́кта: Сла́ва,  ст҃а́гѡ: И҆ ны́нѣ, бг҃оро́диченъ часѡ́въ. По трист҃о́мъ, конда́къ  і҆нді́кта, и҆ ст҃а́гѡ, глаго́лемъ премѣнѧ́юще. И҆ прѡ́чаѧ, и҆  соверше́нный ѿпꙋ́стъ. 
На лїтꙋргі́и: бл҃жє́нна ѿ канѡ́на і҆нді́кта, пѣ́снь г҃- ѧ, на д҃, и҆ прпⷣбнагѡ, пѣ́снь ѕ҃-ѧ, на д҃. По вхо́дѣ  тропа́рь, пре́жде і҆нді́кта, и҆ бцⷣы: Ра́дꙋйсѧ ѡ҆бра́дованнаѧ:  и҆ прпⷣбнагѡ. Сла́ва, конда́къ ст҃а́гѡ: И҆ ны́нѣ, конда́къ  і҆нді́кта (а҆́ще же хра́мъ бцⷣы: И҆ ны́нѣ, хра́ма бцⷣы:  і҆нді́кта же конда́къ глаго́ли въ нача́лѣ). Прокі́менъ  і҆нді́кта, гла́съ г҃: Ве́лїй гдⷭ҇ь на́шъ, и҆ ве́лїѧ крѣ́пость  є҆гѡ̀, и҆ ра́зꙋма є҆гѡ̀ нѣ́сть числа̀. Сті́хъ: Хвали́те  гдⷭ҇а, ꙗ҆́кѡ бла́гъ ѱало́мъ. И҆ прпⷣбнагѡ: прокі́менъ, гла́съ  з҃: Честна̀ предъ гдⷭ҇емъ сме́рть прпⷣбныхъ є҆гѡ̀.  А҆пⷭ҇лъ къ тїмоѳе́ю, зача́ло сп҃в: Ча́до тїмоѳе́е, молю̀  оу҆́бѡ пре́жде: И҆ прпⷣбнагѡ къ колосса́ємъ, зача́ло сн҃и:  Бра́тїе, ѡ҆блецы́тесѧ оу҆́бѡ: А҆ллилꙋ́їа, гла́съ д҃:  Тебѣ̀ подоба́етъ пѣ́снь, бж҃е, въ сїѡ́нѣ: Сті́хъ:  Благослови́ши вѣне́цъ лѣ́та бла́гости твоеѧ̀, гдⷭ҇и. И҆  прпⷣбнагѡ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ  є҆гѡ̀ восхо́щетъ ѕѣлѡ̀. Є҆ѵⷢ҇лїе лꙋкѝ, зача́ло г҃і: Во  вре́мѧ ѻ҆́но, вни́де і҆и҃съ въ назаре́тъ, и҆дѣ́же бѣ̀  воспита́нъ: И҆ прпⷣбнагѡ, матѳе́а, зача́ло м҃г: Всѧ̑ мнѣ̀  предана̑ сꙋ́ть: Прича́стенъ: Благослови́ши вѣне́цъ лѣ́та  бла́гости твоеѧ̀, гдⷭ҇и: Дрꙋгі́й: Въ па́мѧть вѣ́чнꙋю: [Зрѝ]  Дневны́й же а҆пⷭ҇лъ и҆ є҆ѵⷢ҇лїе вычита́емъ на предѝ. 
🕅 Подоба́етъ вѣ́дати: А҆́ще прилꙋчи́тсѧ пе́рвый де́нь  мѣ́сѧца септе́мврїа въ недѣ́лю, ѡ҆ставлѧ́етсѧ слꙋ́жба ст҃ы́хъ  же́нъ, и҆ пое́тсѧ є҆гда̀ є҆кклисїа́рхъ разсꙋ́дитъ. Пое́тсѧ же  воскрⷭ҇на слꙋ́жба со возслѣ́дованїемъ і҆нді́кта, и҆ прпⷣбнагѡ  сѷмеѡ́на си́це: 
На ма́лѣй вече́рни стїхи̑ры воскрⷭ҇ны, и҆ бцⷣы, по  ѻ҆бы́чаю. Тропа́рь воскрⷭ҇нъ. Сла́ва, и҆ ны́нѣ, бг҃оро́диченъ. 
На вели́цѣй вече́рни пое́мъ: Блаже́нъ мꙋ́жъ: каѳі́смꙋ  всю̀. На Гдⷭ҇и, воззва́хъ: стїхи̑ры воскрⷭ҇ны г҃: и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ і҆нді́кта трѝ: и҆  ст҃а́гѡ трѝ: Сла́ва, і҆нді́кта, И҆ ны́нѣ, бг҃оро́диченъ (с. 34)  гла́са. И҆ чте́нїй і҆нді́кта два̀: и҆ ст҃а́гѡ є҆ди́но. На  лїті́и стїхи́ра хра́ма: и҆ і҆нді́кта стїхи̑ры стїхѡ́вныѧ. Сла́ва,  ст҃а́гѡ: И҆ ны́нѣ, і҆нді́кта, пи́санъ на хвали́техъ. На  стїхо́внѣ, стїхи̑ры воскрⷭ҇ны, по а҆лфави́тꙋ, съ припѣ́вы и҆́хъ.  Сла́ва, ст҃а́гѡ: и҆ ны́нѣ, і҆нді́кта. На благослове́нїи  хлѣ́бѡвъ, Бцⷣе дв҃о ра́дꙋйсѧ: два́жды, и҆ і҆нді́кта,  є҆ди́ножды. И҆ чте́нїе въ посла́нїихъ а҆пⷭ҇льскихъ. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ, два́жды:  Сла́ва, ст҃а́гѡ. И҆ ны́нѣ, і҆нді́кта. По каѳі́смахъ сѣда́льны  воскрⷭ҇ны съ бг҃орѡ́дичны и҆́хъ, и҆ чте́нїе въ толкова́нїихъ  є҆ѵⷢ҇льскихъ, є҆́же на рѧдꙋ̀. По непоро́чныхъ тропарѝ, и҆  ѵ҆пакоѝ, и҆ чте́нїе. Степє́нны, и҆ прокі́менъ гла́са, и҆  Всѧ́кое дыха́нїе: є҆ѵⷢ҇лїе воскрⷭ҇ное. Воскрⷭ҇нїе  хрⷭ҇то́во: ѱало́мъ н҃. Стїхи́ра воскрⷭ҇на. Канѡ́нъ воскрⷭ҇нъ  со і҆рмосо́мъ на д҃: и҆ бцⷣы на два̀: и҆ і҆нді́кта на д҃: и҆  ст҃а́гѡ на д҃. Катава́сїа: Крⷭ҇тъ начерта́въ: По г҃-й  пѣ́сни, конда́къ і҆нді́кта, и҆ ст҃а́гѡ: и҆ сѣда́ленъ ст҃а́гѡ,  два́жды. Сла́ва, и҆ ны́нѣ, і҆нді́кта. И҆ чте́нїе житїѧ̀ ст҃а́гѡ  сѷмеѡ́на. По ѕ҃-й пѣ́сни, конда́къ воскрⷭ҇нъ, и҆ і҆́косъ. И҆  чте́мъ про́логъ. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскрⷭ҇ный: Сла́ва, ст҃а́гѡ: И҆ ны́нѣ, і҆нді́кта. На  хвали́техъ стїхи̑ры воскрⷭ҇ны д҃, и҆ і҆нді́кта трѝ, гла́съ г҃:  Превѣ́чное сло́во: съ припѣ́вомъ і҆нді́кта. Та́же  самогла́сенъ ст҃а́гѡ, гла́съ в҃, съ припѣ́вомъ: Честна̀ предъ  гдⷭ҇емъ сме́рть прпⷣбныхъ є҆гѡ̀. Ѿ ко́рене блага́гѡ:  Сла́ва, стїхи́ра є҆ѵⷢ҇льскаѧ: И҆ ны́нѣ, Пребл҃гослове́нна є҆сѝ:  Славосло́вїе вели́кое. По трист҃о́мъ, тропа́рь воскрⷭ҇нъ то́чїю.  Є҆ктєнїѝ. И҆ ѿпꙋ́стъ. И҆ ѡ҆глаше́нїе. И҆ ѻ҆бы́чное  и҆схожде́нїе. И҆ ча́съ а҃, въ притво́рѣ. И҆ коне́чный ѿпꙋ́стъ.  На часѣ́хъ, глаго́лемъ тропа́рь воскрⷭ҇нъ. Сла́ва, і҆нді́кта:  И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ:  конда́къ і҆нді́кта. На г҃-мъ часѣ̀, тропа́рь воскрⷭ҇нъ.  Сла́ва, ст҃а́гѡ: И҆ ны́нѣ, бг҃оро́диченъ часѡ́въ. По  Ѻ҆́ч҃е на́шъ: конда́къ ст҃а́гѡ. Та́кожде и҆ на про́чихъ  часѣ́хъ, конда́къ воскрⷭ҇нъ, и҆ і҆нді́кта, и҆ ст҃а́гѡ, глаго́лемъ  премѣнѧ́юще. 
На лїтꙋргі́и: бл҃жє́нна воскрⷭ҇на гла́са, на д҃: и҆ ѿ  канѡ́на (с. 35) і҆нді́кта пѣ́снь г҃, на д҃: и҆ ст҃а́гѡ пѣ́снь ѕ҃,  на д҃. По вхо́дѣ тропа́рь воскрⷭ҇нъ, и҆ і҆нді́кта, и҆ ст҃а́гѡ.  Конда́къ воскрⷭ҇нъ: Сла́ва, ст҃а́гѡ: И҆ ны́нѣ, і҆нді́кта.  Прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе, пре́жде і҆нді́кта,  воскрⷭ҇но же подъ зача́ло: та́же, ст҃а́гѡ. Прича́стенъ і҆нді́кта:  пото́мъ ст҃а́гѡ. 


 
Мѣ́сѧца тогѡ́же во в҃-й де́нь. 
Ст҃а́гѡ мꙋ́ченика ма́манта: 
И҆ прпⷣбнагѡ ѻ҆тца̀ на́шегѡ і҆ѡа́нна по́стника, патрїа́рха  царѧ̀ гра́да. 
Ве́черъ, ѻ҆бы́чнаѧ каѳі́сма. На Гдⷭ҇и, воззва́хъ:  стїхи̑ры гла́съ и҃. Поⷣ: Ѽ пресла́внагѡ чꙋдесѐ! 
Кро́ви твое́й ка́плющи, ꙳ жизнода́вцꙋ хрⷭ҇тꙋ̀, ꙳ кро́вь  свою̀ тебє̀ ра́ди и҆злїѧ́вшемꙋ, ꙳ приве́лсѧ є҆сѝ блаже́нне, ꙳  и҆́же и҆ ѻ҆́бщника тѧ̀ сла́вы содѣ́ѧ, ꙳ и҆ ца́рства своегѡ̀  сприча́стника, ꙳ ꙗ҆́кѡ до́бльствовавша на льсти́ваго, ꙳ и҆ лю́тыѧ  сегѡ̀ кѡ́зни ꙳ до конца̀ оу҆гаси́вша. 
Сто́лпъ благоче́стїѧ бы́лъ є҆сѝ, ꙳ ѡ҆снова́нъ тве́рдѡ на  ка́мени вѣ́ры, ꙳ и҆скꙋше́ньми неги́блемь, ꙳ и҆ бѣда́ми бл҃же́нне,  ꙳ со мно́гою бо бꙋ́рею и҆ волне́нїемъ, ꙳ тебѣ̀ прирази́вшыѧсѧ  во́лны, твоеѧ̀ не низложи́ша неꙋкло́нныѧ крѣ́пости: ꙳  мꙋ́ченическимъ бо вѣнце́мъ꙳ оу҆краси́тисѧ вожделѣ́лъ є҆сѝ. 
Вопло́щшемꙋсѧ бг҃ꙋ на́шемꙋ, ꙳ и҆ стрⷭ҇тїю кре́стною  низложи́вшемꙋ мꙋчи́телѧ, ꙳ живонѡ́снымъ стопа́мъ꙳ страстоте́рпче,  послѣ́дꙋѧ, въ мꙋ́ченическое ра́дꙋѧсѧ вше́лъ є҆сѝ сꙋди́лище, ꙳ и҆  ра́нами протерза́емь, ꙳ хва́лѧщагосѧ погꙋби́ти мо́ре, ꙳ съ пло́тїю,  мꙋ́чениче, оу҆ѧзви́лъ є҆сѝ, ꙳ и҆ на зе́млю низложи́лъ є҆сѝ.  (с. 36) 
И҆́ны стїхи̑ры прпⷣбнагѡ, гла́съ и҆ подо́бенъ то́йже: 
Ѻ҆́ч҃е і҆ѡа́нне всече́стне, ꙳ мїрска́гѡ ѿстꙋпи́въ  мѧте́жнагѡ смѣше́нїѧ, ꙳ хрⷭ҇то́вѣ же прите́клъ є҆сѝ꙳ тишинѣ̀  всепрпⷣбне: ꙳ и҆ видѣ́нїѧ и҆ бжⷭ҇твеннагѡ дѣѧ́нїѧ꙳ всебога́тными  ꙗ҆́снѡ сїѧ̑нїи꙳ и҆́стиннѡ ѡ҆богати́лсѧ є҆сѝ, ꙳ и҆ вѣ̑рнымъ  пре́далъ є҆сѝ, ꙳ бг҃олѣ́пнымъ житїе́мъ оу҆ѧснѧ́емь блаже́нне. 
Ѻ҆́ч҃е і҆ѡа́нне всече́стне, ꙳ ты̀ ѻ҆де́ждею че́стнѡ:  ꙗ҆́коже а҆арѡ́нъ вторы́й оу҆кра́шенъ, ꙳ ст҃ы́хъ ст҃а̑ѧ ꙳ ны́нѣ  зри́ши, ꙳ внꙋ́трь бы́въ и҆ вторы́ѧ завѣ́сы. ꙳ ѽ неизрече́ннагѡ  твоегѡ̀ па́че оу҆ма̀ сїѧ́нїѧ, ꙳ і҆ера́рхѡвъ бжⷭ҇твенное  оу҆добре́нїе, ꙳ є҆мꙋ́же прича́стилсѧ є҆сѝ. 
Ѻ҆́ч҃е і҆ѡа́нне всемꙋ́дре, ꙳ бг҃ови́дѣнъ бы́въ꙳ нра́ва  простото́ю, ꙳ бг҃ꙋ ны́нѣ предстои́ши, ꙳ соедине́нїемъ лꙋ́чшимъ, ꙳  и҆ непреста́ннымъ манове́нїемъ ѡ҆божа́емь, ꙳ и҆ ѿѻнꙋ́днымъ  свѣ́томъ и҆сполнѧ́емь, ꙳ оу҆ма̀ чистото́ю и҆ дꙋшѝ свѣ́тлостїю,  ꙳ і҆ера́рхѡвъ бжⷭ҇твенное оу҆краше́нїе и҆ свѧще́ннѣйшее. 
Сла́ва, мꙋ́ченика, гла́съ в҃. Вѷзанті́ево: 
Но́въ са́дъ ꙗ҆́коже ма́слина на бж҃їи трапе́зѣ положи́лсѧ  є҆сѝ, ꙗ҆́кѡ сы́нъ ходѧ́щихъ пꙋте́мъ гдⷭ҇нимъ: мꙋче́нїѧ ра́ди  благослови́ тѧ гдⷭ҇ь, и҆ зри́ши блага̑ѧ го́рнѧгѡ сїѡ́на,  наслажда́ѧсѧ бжⷭ҇твеннагѡ ра́дованїѧ, съ роди́тельми вы́нꙋ,  ма́манте достойнопѣ́тый: и҆̀мже ѻ҆́бщники ны̀ мольба́ми твои́ми  бы́ти сотворѝ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ:  Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца, на  заколе́нїе ꙗ҆́кѡ человѣ́ка во́лею влеко́ма, рыда́ющи глаго́лаше:  безча́дствовати мѧ̀ ны́нѣ тщи́шисѧ хрⷭ҇тѐ, тебѐ ро́ждшꙋю, что̀  сїѐ сотвори́лъ є҆сѝ и҆зба́вителю всѧ́ческихъ; ѻ҆ба́че  воспѣва́ю и҆ сла́влю твою̀, ю҆́же па́че оу҆ма̀ и҆ сло́ва,  кра́йнюю бла́гость, чл҃вѣколю́бче. (с. 37) 
На стїхо́внѣ, ѻ҆ктѡ́иха. Сла́ва, мꙋ́ченика, гла́съ д҃: 
Прїиди́те, согла́снѡ вѣ́рнїи, па́мѧть соверши́мъ ма́манта  мꙋ́ченика, се́й бо но́вый а҆́вель ꙗ҆ви́сѧ на́мъ: ꙗ҆́коже бо  ѻ҆́нъ па́стырь ѻ҆ве́цъ бы́въ, а҆́гнца на же́ртвꙋ пе́рвый  приведѐ, и҆ вѣне́цъ страда́нїѧ пе́рвый прїѧ́тъ: та́кѡ и҆ сла́вный  страстоно́сецъ питѣ́нными ста́ды преизѧ́ществовавъ, себѐ сама́го  же́ртвꙋ благопрїѧ́тнꙋ хрⷭ҇тꙋ̀ приведѐ мꙋче́нїемъ: и҆ дерзнове́нїе  и҆мѣ́ѧ къ немꙋ̀, ми́ръ мі́рꙋ про́ситъ, и҆ дꙋша́мъ на́шымъ ве́лїю  ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ꙗ҆́кѡ до́блѧ въ мꙋ́ченицѣхъ: 
Распина́ема ви́дѧщи, ꙳ и҆ въ ре́бра пробода́ема копїе́мъ,  пречⷭ҇таѧ, ꙳ хрⷭ҇та̀ чл҃вѣколю́бца, пла́каше вопїю́щи: что̀ сїѐ  сн҃е мо́й; ꙳ что̀ тебѣ̀ неблагода́рнїи лю́дїе возда́ша, вмѣ́стѡ  ꙗ҆̀же сотвори́лъ є҆сѝ дѡ́браѧ и҆̀мъ: и҆ тщи́шисѧ безча́дствовати  мѧ̀ вселюбе́знѣйше; дивлю́сѧ, бл҃гоꙋтро́бне твоемꙋ̀, во́льномꙋ  распѧ́тїю. 
Тропа́рь мꙋ́ченика, гла́са д҃: 
Мꙋ́ченикъ тво́й, гдⷭ҇и, ма́мантъ, во страда́нїи свое́мъ  вѣне́цъ прїѧ́тъ нетлѣ́нный ѿ тебє̀ бг҃а на́шегѡ: и҆мѣ́ѧй бо  крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ  немощны̑ѧ де́рзѡсти. тогѡ̀ моли́твами спасѝ дꙋ́шы на́шѧ. 
Сла́ва, прпⷣбнагѡ, гла́съ то́йже: 
Пра́вило вѣ́ры, и҆ ѻ҆́бразъ кро́тости, воздержа́нїѧ  оу҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина: сегѡ̀  ра́ди стѧжа́лъ є҆сѝ смире́нїемъ высѡ́каѧ, нището́ю бога̑таѧ,  ѻ҆́ч҃е і҆ѡа́нне, молѝ хрⷭ҇та̀ бг҃а, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, по гла́сꙋ: и҆лѝ  крⷭ҇тобг҃оро́диченъ. (с. 38) 
На оу҆́трени канѡ́нъ ѻ҆ктѡ́иха є҆ди́нъ, со і҆рмосо́мъ на  ѕ҃: и҆ ст҃ы́хъ два̀. 
Канѡ́нъ мꙋ́ченика, на д҃. Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀  мѡѷсе́йскїй же́злъ, крⷭ҇тоѻбра́знѡ порази́въ и҆ раздѣли́въ  мо́ре. і҆и҃лѧ же бѣглеца̀ пѣшехо́дца спасѐ, пѣ́снь бг҃ови  воспѣва́юща. 
Небеса̀ ѡ҆бходѧ̀ ꙗ҆́кѡ и҆зрѧ́денъ мꙋ́ченикъ бы́въ, и҆  трисїѧ́нныѧ зарѝ, сла́вне, и҆сполнѧ́ѧсѧ, на землѝ чествꙋ́ющыѧ  тво́й честны́й и҆ свѣтоно́сный де́нь сконча́нїѧ, бжⷭ҇твеннагѡ  просвѣще́нїѧ сподо́би. 
Благоро́дїе и҆ по всѣ́мъ соверше́нное оу҆ма̀ твоегѡ̀,  провѣ́дый сло́во ма́манте, ѿ пеле́нъ тѧ̀ ра́зꙋма и҆спо́лни, и҆  до́брыхъ сла́достьми многови́днѡ оу҆красѝ, мꙋ́чениче  страстоте́рпче всехва́льне. 
Роди́телїе твоѝ непоро́чныѧ вѣ́ры предбѣ́дствꙋюще, во  и҆згна́нїи пре́лести, заключа́еми въ темни́цахъ, бж҃їими  велѣ́ньми, прозѧбо́ша тебѐ, разори́вшагѡ многобо́жїѧ соꙋ́зъ. 
Бг҃оро́диченъ: 
Пресла̑внаѧ ѡ҆ тебѣ̀ глаго́лашасѧ въ ро́дѣхъ родѡ́въ,  ꙗ҆̀же бг҃а сло́ва во чре́вѣ вмѣсти́вши, чиста́ же пребыва́еши  бцⷣе марі́е. тѣ́мъ тѧ̀ всѝ чествꙋ́имъ, по бз҃ѣ преста́тельство  на́ше. 
И҆́нъ канѡ́нъ прпⷣбнагѡ і҆ѡа́нна на д҃. Творе́нїе  ге́рманово. 
Гла́съ то́йже. Пѣ́снь а҃. І҆рмо́съ: 
И҆стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ  сꙋ́шею наста́вльшемꙋ пои́мъ хрⷭ҇тꙋ̀, ꙗ҆́кѡ просла́висѧ во вѣ́ки. 
Возсїѧ́вшемꙋ въ мі́рѣ і҆ера́рха мꙋ́драгѡ, ца́рствїѧ  сїѧ́ющаго велѣ̑нїи, воспои́мъ хрⷭ҇тꙋ̀, ꙗ҆́кѡ просла́висѧ во  вѣ́ки. 
Просїѧ́вшаго въ мі́рѣ благоче́стїѧ свѣ́томъ, и҆ нече́стїѧ  (с. 39) мглꙋ̀ ѿгна́вшаго почти́мъ вѣ́рнїи, ꙗ҆́кѡ і҆ера́рха  вели́каго і҆ѡа́нна. 
Ꙗ҆́кѡ предстоѧ̀ со а҆́гг҃лы непристꙋ́пномꙋ цр҃ю̀,  соверша́ющымъ твою̀ па́мѧть молѝ дарова́тисѧ ѡ҆чище́нїю,  свѧщеннопроповѣ́дниче всеблаже́нне і҆ѡа́нне. 
Бг҃оро́диченъ: 
Ꙗ҆́кѡ заче́нши превѣ́чное безнача́льное сло́во ѻ҆́ч҃ее,  и҆ пло́тїю ро́ждши па́че сло́ва всепѣ́таѧ, молѝ прилѣ́жнѡ,  є҆́же и҆зба́витисѧ на́мъ ѿ бѣ́дъ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю,  ты̀ менѐ оу҆твердѝ въ любвѝ твое́й, жела́нїй кра́ю, вѣ́рныхъ  оу҆твержде́нїе, є҆ди́не чл҃вѣколю́бче. 
Ꙗ҆́кѡ свѣтоза́рнꙋ ѕвѣздꙋ̀, страстоте́рпца ма́манта  положѝ хрⷭ҇то́съ на высотѣ̀ цр҃кве своеѧ̀, страда́нїй  свѣ́тлостьми, и҆ пресла́вныхъ чꙋде́съ, всю̀ подсо́лнечнꙋю  просвѣща́юща. 
Возше́дъ на го́рꙋ и҆́стиннагѡ зна́нїѧ, и҆ ѡ҆блиста́всѧ  видѣ̑нїи оу҆ма̀ чистото́ю, є҆стество̀ безслове́сное, къ  слове́сномꙋ пѣснопѣ́нїю, бжⷭ҇твенными повелѣ̑нїи, блаже́нне,  воздви́глъ є҆сѝ. 
Ю҆́ноша красе́нъ добро́тою бы́лъ є҆сѝ. тѣ́мъ беззако́ннѡ  и҆́щꙋщымъ ꙗ҆́ти тѧ̀, ꙗ҆ви́лсѧ є҆сѝ непристꙋ́пенъ, прише́дшемꙋ  на стрⷭ҇ть, ꙗ҆́кѡ всѣ́хъ гдⷭ҇ꙋ приведе́сѧ. 
Бг҃оро́диченъ: 
Не́бо простры́й, и҆ земны́й, пречⷭ҇таѧ, крꙋ́гъ содержа́й  ве́сь, є҆стество́мъ бжⷭ҇тва̀, на ѡ҆б̾ѧ́тїихъ твои́хъ пло́тїю  держи́мь бы́сть, и҆ вѣ̑рнымъ тѧ̀ оу҆твержде́нїе всѣ̑мъ показа̀. 
И҆́нъ. І҆рмо́съ: 
Оу҆тверже́й сло́вомъ небеса̀, и҆ зе́млю ѡ҆снова́вый на  вода́хъ мно́гихъ: оу҆твердѝ мѧ̀ къ пѣ́нїю славосло́вїѧ твоегѡ̀,  гдⷭ҇и. (с. 40) 
Воздержа́нїемъ ѻ҆́ч҃е, и҆ моли́твою неꙋкло́нною, возше́лъ  є҆сѝ къ вы́шнемꙋ гра́дꙋ добродѣ́телей, бг҃оно́се, и҆дѣ́же  сла́дости пото́къ, пита́ешисѧ. 
Ꙗ҆́кѡ дерзнове́нїе и҆мѣ́ѧ къ бг҃ꙋ, і҆ера́рше прпⷣбне  і҆ѡа́нне мꙋ́дре, молѝ спасти́сѧ вѣ́рою соверша́ющымъ па́мѧть  твою̀. 
Ꙗ҆́кѡ благочести́выхъ догма́тѡвъ наста́вникъ, и҆ мꙋ́дрыхъ  слове́съ сказа́тель и҆́стиненъ, вѣнце́мъ оу҆вѧ́злсѧ є҆сѝ на  є҆́рєси, прпⷣбне. 
Бг҃оро́диченъ: 
Ꙗ҆́кѡ не́бо и҆ престо́лъ тѧ̀ бж҃їй, воспѣва́емъ всѝ,  бг҃ороди́тельнице чⷭ҇таѧ, ꙗ҆́кѡ и҆зъ тебє̀ ꙗ҆ви́сѧ і҆и҃съ  хрⷭ҇то́съ и҆́стина. 
Сѣда́ленъ мꙋ́ченика, гла́съ и҃. Подо́бенъ: Премꙋ́дрости: 
Благоче́стїѧ сы́й рожде́нїе че́стно, нече́стїѧ показа́лсѧ  є҆сѝ потреби́тель, ма́манте всехва́льне, си́лою дх҃а: въ  три́знищи бо ле́сть і҆́дѡльскꙋю ѡ҆бличи́лъ є҆сѝ, и҆  бл҃годе́рзостпѡ трⷪ҇цꙋ пѣ́ти проповѣ́далъ є҆сѝ. тѣ́мже и҆  ѕвѣрє́мъ вда́нъ бы́въ страстоно́сче, ѕвѣ́рѧ оу҆мори́лъ є҆сѝ,  и҆ ѕлонача́льнаго ѕмі́ѧ. сегѡ̀ ра́ди вопїе́мъ тѝ: молѝ хрⷭ҇та̀  бг҃а, согрѣше́нїй ѡ҆ставле́нїе дарова́ти, чествꙋ́ющымъ любо́вїю  свѧтꙋ́ю па́мѧть твою̀. 
Сла́ва, прпⷣбнагѡ, гла́съ г҃. Подо́бенъ: Бжⷭ҇твенныѧ  вѣ́ры: 
Сосꙋ́дъ бжⷭ҇твенный воздержа́нїѧ, бога́тство некра́домо  благоче́стїѧ показа́лсѧ є҆сѝ, і҆ѡа́нне блаже́нне, въ безстра́стїи  оу҆ѧсни́въ житїѐ твоѐ: тре́бꙋющыѧ ѡ҆богати́въ ми́лостынею  ѻ҆́ч҃е прпⷣбне, хрⷭ҇та̀ бг҃а молѝ, дарова́ти на́мъ ве́лїю  ми́лость. 
И҆ ны́нѣ, бг҃оро́диченъ: 
Бжⷭ҇твеннаѧ ски́нїа была̀ є҆сѝ сло́ва, є҆ди́на пречⷭ҇таѧ  дв҃ома́ти, чистото́ю а҆́гг҃лы превозше́дшаѧ, па́че всѣ́хъ менѐ  пе́рсть бы́вша, ѡ҆скве́рнена плотски́ми прегрѣше́ньми, ѡ҆чи́сти  моли́твъ твои́хъ бжⷭ҇твенными вода́ми, подаю́щи чⷭ҇таѧ, ве́лїю  ми́лость. (с. 41) 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃ома́ти, на  крⷭ҇тѣ̀ зрѧ́щи повѣ́шена, и҆зъ неѧ̀ безболѣ́зненнѡ прозѧ́бшаго,  мт҃ролѣ́пнѡ рыда́ющи взыва́ше: оу҆вы̀ ча́до моѐ, ка́кѡ  стра́ждеши, хотѧ̀ и҆зба́вити ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й  бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ  нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти:  си́лѣ твое́й сла́ва, чл҃вѣколю́бче. 
Самово́льнѣ къ подвигѡ́мъ ѿлꙋчи́лсѧ є҆сѝ, неꙋжа́снѡ  сла́вне мꙋ́дростїю: хрⷭ҇та́ бо и҆мѣ́лъ є҆сѝ помога́юща  бжⷭ҇твенною си́лою, не́мощь твою̀ оу҆твержда́юща, и҆ свидѣ́телѧ  показꙋ́юща свои́хъ страда́нїй, и҆ вы́шнѣй свѣ́тлости  прича́стника. 
Ꙗ҆́кѡ помо́щникъ и҆́же ѿ бг҃а спꙋ́тникъ тво́й,  покарѧ́шесѧ ꙗ҆́коже слове́снѣйшїй ди́вїй ѕвѣ́рь: бжⷭ҇твенною бо  любо́вїю ты̀ покори́лъ є҆сѝ стра̑сти безслове́снѣйшыѧ, красе́нъ  ꙗ҆ви́лсѧ є҆сѝ по́мысломъ мꙋдрѣ́йшимъ, безслове́сїе врагѡ́въ  побѣ́ждь. 
Предъ сꙋди́лище мꙋчи́телей ты̀ предста́лъ є҆сѝ, сло́ва  воплоще́нїе, блаже́нне, проѧвле́ннѡ возглаша́ѧ, и҆ безбо́жїѧ  низлага́ѧ свирѣ́пство, и҆ всѧ̑ несомнѣ́ннѡ пѣ́ти наꙋча́ѧ: си́лѣ  твое́й сла́ва чл҃вѣколю́бче. 
Бг҃оро́диченъ: 
Рожде́нїемъ преесте́ственнымъ ржⷭ҇тва̀ твоегѡ̀, болѣ́зней  грѣ́хъ разрѣши́сѧ, и҆ ѿ клѧ́твы земноро́дныхъ є҆стество̀  и҆змѣни́сѧ, бг҃ороди́тельнице всенепоро́чнаѧ, и҆ ѿверзо́шасѧ  дѡ́льнымъ тебє̀ ра́ди гѡ́рнѧѧ, и҆ со а҆́гг҃лы человѣ́цы ликꙋ́ютъ.  (с. 42) 
И҆́нъ. І҆рмо́съ: 
Та́йнѡ прⷪ҇ро́къ предзрѧ̀, ѿ дв҃ы тѧ̀, сло́ве,  воплоща́ема, пѣ́сненнѡ вопїѧ́ше: сла́ва си́лѣ твое́й, гдⷭ҇и. 
І҆ера́рха всѝ мꙋ́драго, въ пѣ́снехъ восхва́лимъ  глаго́люще: бг҃оно́се і҆ѡа́нне, моли́сѧ гдⷭ҇ꙋ прилѣ́жнѡ, спасти́сѧ  на́мъ. 
Ꙗ҆́кѡ благочести́выхъ догма́тѡвъ насади́тесѧ, и҆ мꙋ́дра  і҆ера́рха тѧ̀ и҆мꙋ́ще, бг҃облаже́нне ѻ҆́ч҃е, пѣ́сньми и҆ пѣ́ньми  восхвалѧ́емъ тѧ̀. 
Свѧще́ннꙋю твою̀ па́мѧть вѣ́рнїи, первонача́льниче  пита́телю сла́вне, і҆ера́рше гдⷭ҇ень, пѣ́ньми и҆ пѣ́сньми  пра́зднꙋемъ. 
Бг҃оро́диченъ: 
Безневѣ́стнаѧ невѣ́сто, и҆ чⷭ҇таѧ и҆ нескве́рнаѧ мт҃и  хрⷭ҇та̀ бг҃а, того̀ непреста́ннѡ молѝ, спастѝ дꙋ́шы пою́щихъ тѧ̀. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те  незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но  ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви,  молю́сѧ. 
Стрꙋ́жемь, ника́коже ѡ҆ тѣлесѝ сла́вный ма́мантъ  попече́сѧ, тлѣ́нїѧ дебельство̀ растерза́тисѧ ѿложи́въ, и҆  кѡ́жныѧ совле́къ ри̑зы, и҆ ѻ҆де́ждꙋ нетлѣ́нїѧ прїе́мъ. 
Благода́рственнꙋю хвалꙋ̀ пѣ́лъ є҆сѝ зижди́телю твоемꙋ̀,  и҆скопова́емь въ ре́бра, всеблаже́нне, и҆ гла́съ съ небесѐ  оу҆слы́шалъ є҆сѝ, оу҆твержда́ющь па́че по́мыслъ тво́й къ  лꙋ́чшемꙋ, и҆ страда́нїй болѣ́знь ѡ҆блегча́ющь. 
Въ темни́цѣ заключе́нꙋ ꙗ҆ви́сѧ съ нб҃сѐ тебѣ̀ носѧ́щи  пресла́вно видѣ́нїе, страстоте́рпче всебл҃же́нне многострада́льне,  пи́щꙋ нетлѣ́нїѧ, голꙋби́ца краснѣ́йша: тлѣ́нїѧ бо предѣ́лы  преминꙋ́лъ є҆сѝ. 
Бг҃оро́диченъ: 
Воплоще́нїѧ бжⷭ҇твеннагѡ, и҆ премѣне́нїѧ несказа́ннагѡ ты̀  была̀ є҆сѝ хода́таица, ꙗ҆́же пре́жде со́лнца и҆зъ ѻ҆ц҃а̀ (с.  43) рожде́ннаго ро́ждши: тобо́ю бо є҆стество̀ земны́хъ бг҃ꙋ  совокꙋпи́сѧ, и҆ на прⷭ҇то́лѣ сла́вы посади́сѧ. 
И҆́нъ. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ просвѣти́вый  концы̀, просвѣти́ мѧ оу҆́тромъ чл҃вѣколю́бїѧ твоегѡ̀, гдⷭ҇и. 
Па́стырски пома́залсѧ є҆сѝ благоче́стїѧ мѵ́ромъ,  бг҃омꙋ́дре: тѣ́мъ ꙗ҆́кѡ і҆ера́рха всѝ восхвалѧ́емъ тѧ̀,  прпⷣбне. 
Ꙗ҆́кѡ подража́тель сы́й а҆пⷭ҇лѡвъ, бг҃омꙋ́дре сла́вне,  болѣ́зньми и҆ бдѣ̑нїи, цр҃кѡ́внымъ предста́тельствовалъ є҆сѝ  лю́демъ. 
Ревни́телю и҆лїѝ, и҆ мѡѷсе́ю бг҃ови́дцꙋ поревнова́лъ  є҆сѝ, ѻ҆́ч҃е свѧщенноѧвле́нне, и҆ є҆ресенача́льники посрами́лъ  є҆сѝ. 
Бг҃оро́диченъ: 
Ꙗ҆́кѡ цр҃и́цꙋ всѝ, и҆ цр҃ѧ̀ всѣ́хъ ро́ждшꙋю, прїиди́те со  а҆́гг҃ломъ бл҃гослове́ннꙋю почти́мъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ  глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆  оу҆слы́ши мѧ̀, бж҃е спасе́нїѧ моегѡ̀. 
Ре́вностїю къ бг҃ꙋ распала́емь свѧще́ннѣйше, ѡ҆  поджига́ющемъ пла́мени ника́коже попе́клсѧ є҆сѝ, бжⷭ҇твеннымъ  ѡ҆роша́емь съ небесѐ дожде́мъ, страда́льче до́блественнѣйше. 
Ю҆́ношамъ трїе́мъ претвори́вый пе́щь въ ро́сꙋ  свѣтоѧвле́ннѡ, бг҃омꙋ́дре всебл҃же́нне, ѿ пла́мене и҆схити́ тѧ,  и҆ ѻ҆гнѧ̀ показа̀ пресла́внѡ си́льнѣйша. 
Велича́йшыѧ претерпѣва́ѧ по́двиги, ꙗ҆ви́лсѧ є҆сѝ  превелича́йшъ, въ страда́льцѣхъ чꙋ́денъ, въ мꙋ́ченицѣхъ же  и҆скꙋ́сенъ. тѣ́мъ и҆ велича́йшихъ тѧ̀ подвигополо́жникъ воздаѧ́нїй  сподо́би. 
Бг҃оро́диченъ: 
Бы́хомъ ѻ҆́бщницы бжⷭ҇твенномꙋ є҆стествꙋ̀, пречⷭ҇таѧ,  бжⷭ҇твеннымъ ржⷭ҇тво́мъ твои́мъ: и҆ поко́й нбⷭ҇ный, со  а҆́гг҃льскими (с. 44) чи́нми тѧ̀ восхвалѧ́ющїй, во хрⷭ҇тѣ̀  наслѣ́дствовахомъ. 
И҆́нъ. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви  ꙗ҆́кѡ чл҃вѣколю́бецъ, и҆ оу҆пра́ви живо́тъ мо́й, молю́сѧ. 
Цр҃ко́внꙋю сла́вꙋ оу҆краси́лъ є҆сѝ і҆ѡа́нне бл҃же́нне,  бжⷭ҇твенными твои́ми дѡгма́ты и҆ мꙋ́дрыми наказа̑нїи, є҆́рєси же  и҆счезнове́ны сотвори́лъ є҆сѝ. 
Ꙗ҆́кѡ свѣти́льникъ благоче́стїѧ, догма́тѡвъ твои́хъ  добро́тою ѡ҆блиста́лъ є҆сѝ по все́й тва́ри, бг҃омꙋ́дре  оу҆чи́телю, и҆ помрачи́лъ є҆сѝ є҆́рєси сло́вомъ бж҃їимъ. 
Вмѣ́стѡ меча̀ ѧ҆зы́комъ и҆ сло́вомъ воѡрꙋжи́всѧ, прпⷣбне,  лжи́ваѧ ѿсѣ́клъ є҆сѝ оу҆чє́нїѧ всѧ̑, и҆ оу҆ѧсни́лъ є҆сѝ  всѣ̑мъ трⷪ҇цꙋ ꙗ҆́вѣ. 
Бг҃оро́диченъ: 
Рожде́йсѧ и҆зъ дв҃ы и҆ мі́ръ просвѣще́й, хрⷭ҇тѐ бж҃е, и҆  менѐ ѿ прегрѣше́нїй мои́хъ и҆зба́ви ꙗ҆́кѡ чл҃вѣколю́бецъ, и҆  оу҆пра́ви жи́знь мою̀, молю́сѧ. 
Конда́къ, гла́съ г҃. Подо́бенъ: Дв҃а дне́сь: 
Жезло́мъ, свѧ́те, ѿ бг҃а тебѣ̀ да́ннымъ, лю́ди твоѧ̑  оу҆пасѝ, на па́житехъ живоно́сныхъ: ѕвѣ́ри же неви̑димыѧ и҆  неꙋкроти̑мыѧ сокрꙋшѝ подъ но́ги тѧ̀ пою́щихъ: ꙗ҆́кѡ всѝ, и҆́же  въ бѣда́хъ, предста́телѧ тѧ̀ те́пла, ма́манте, и҆́мꙋтъ. 
І҆́косъ: 
И҆́же по все́й землѝ пресла́внаго тѧ̀ мч҃ника, и҆ на  нб҃сѣ́хъ со а҆́гг҃лы ликꙋ́юща, воспои́мъ, ма́манте, пе́рвѣе  є҆лє́ни въ пꙋсты́нѧхъ ꙗ҆́вѣ доѧ́ща, и҆ ны́нѣ бога̑тныѧ лю́ди  гдⷭ҇нѧ, жезло́мъ си́лы ꙗ҆́кѡ па́стырѧ добра̀ пасꙋ́ща, и҆  пꙋтеводѧ́ща на мѣ́сто ѕла́чно, и҆дѣ́же є҆́сть и҆́стиннѡ ра́йскаѧ  сла́дость. тоѧ́ бо ра́ди мі́ръ ѡ҆ста́вилъ є҆сѝ, ꙗ҆́кѡ да вси́ тѧ  предста́телѧ, ма́манте, те́пла и҆́мꙋтъ. (с. 45) 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ вавѷлѡ́нѣ  и҆ногда̀: сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ  во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ бж҃е  ѻ҆тє́цъ на́шихъ. 
Пе́щи ви́дъ, ꙗ҆́коже хла́да потре́бное тебѣ̀ и҆спо́лни: на  дни̑ бо мнѡ́гїѧ въ то́й, ма́манте, затворе́нъ, не ѡ҆пали́лсѧ  є҆сѝ, вопїѧ̀ сотво́ршемꙋ: бл҃гослове́нъ бг҃ъ ѻ҆тє́цъ на́шихъ. 
А҆́гг҃лы спрїе́мники, слико́вники тебѣ̀, и҆ ѻ҆́бщники  неизгл҃го́ланныхъ пѣ́сней, посредѣ̀ пла́мене, мꙋ́чениче, и҆мѣ́лъ  є҆сѝ. съ ни́миже всѣ́хъ влⷣцѣ взыва́лъ є҆сѝ: бл҃гослове́нъ  бг҃ъ ѻ҆тє́цъ на́шихъ. 
Ꙗ҆́кѡ ши́покъ неꙋвѧда́емь, ꙗ҆́кѡ ѿ черто́га жени́хъ  и҆сходѧ̀ краснѣ́йшїй и҆́стиннѡ, ѿ пе́щи попали́въ безꙋ̑мныѧ, и҆  зрѧ́щыѧ просвѣти́въ зовꙋ́щыѧ: бл҃гослове́нъ бг҃ъ ѻ҆тє́цъ  на́шихъ. 
Бг҃оро́диченъ: 
Сѐ ны́нѣ и҆спо́лнисѧ бг҃оглаго́ливагѡ прорече́нїе: во  оу҆тро́бѣ бо, дв҃о, бг҃а сло́ва и҆мѣ́ла є҆сѝ, и҆ родила̀  є҆сѝ жизнода́вца. є҆мꙋ́же всѝ зове́мъ: бл҃гослове́нъ бг҃ъ  ѻ҆тє́цъ на́шихъ. 
И҆́нъ. І҆рмо́съ: 
Въ нача́лѣ зе́млю ѡ҆снова́вый, и҆ небеса̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и, бж҃е  ѻ҆тє́цъ на́шихъ. 
И҆́же на землѝ свѣти́льника показа́вый, благочести́ваго и҆  мꙋ́драго і҆ера́рха, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
И҆́стиннаго і҆ѡа́нна вели́каго па́ствѣ твое́й па́стырѧ  показа́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ  на́шихъ. 
Плотска̑ѧ привоста̑нїѧ, ѻ҆́ч҃е, низложи́въ, хрⷭ҇тꙋ̀  вопїѧ́лъ є҆сѝ: бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Бг҃оро́диченъ: 
На́съ ра́ди роди́выйсѧ и҆зъ дв҃ы, и҆ ѿ врага̀ и҆зба́вивый  (с. 46) мі́ръ, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ  на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель, бг҃очести̑вымъ  неи́стовнѡ разжжѐ, си́лою же лꙋ́чшею, спасе́ны сїѧ̑ ви́дѣвъ,  творцꙋ̀ и҆ и҆зба́вителю вопїѧ́ше: ѻ҆́троцы благослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Ꙗ҆́кѡ данїи́лъ зїѧ̑нїѧ ѕвѣре́й заꙋсти́лъ є҆сѝ,  бжⷭ҇твеннымъ влⷣки призва́нїемъ, сла́вне, ѕмі́ѧ оу҆мертви́лъ  є҆сѝ, ѕлочести̑выѧ посрами́лъ є҆сѝ, и҆ ꙗ҆́кѡ побѣди́тель на  нб҃сѣ́хъ поѧ̀, живе́ши въ весе́лїи: свѧще́нницы, бл҃гослови́те,  лю́дїе, превозноси́те во всѧ̑ вѣ́ки. 
Побива́хꙋ ка́менїемъ тѧ̀, бл҃же́нне, ка́менїю слꙋжа́щїи, и҆  ѡ҆камене́ннїи дꙋше́ю пребеззако́ннїи, ѻ҆́ко воздвиза́юща  свѧще́нныѧ, твоеѧ̀ мч҃ниче, дꙋшѝ, къ неразсѣ́дномꙋ и҆  неꙋкло́нномꙋ ка́меню, и҆ пою́ща оу҆се́рднѡ: свѧще́нницы,  благослови́те, лю́дїе, превозноси́те во всѧ̑ вѣ́ки. 
Подвигополо́жникъ свы́ше тебѣ̀ простира́ѧ вѣне́цъ ꙗ҆́коже  побѣди́телю, и҆ до́брый проше́дшꙋ по́двигъ пребога́те,  возглаша́етъ тебѣ̀ є҆́же къ немꙋ̀ спѣши́ти, честно́е и҆  сладча́йшее ше́ствїе, оу҆се́рднѡ пою́щꙋ: свѧще́нницы  бл҃гослови́те, лю́дїе превозноси́те во всѧ̑ вѣ́ки. 
Бг҃оро́диченъ: 
Преесте́ственнѡ зачала̀ є҆сѝ сꙋ́щаго и҆зъ ѻ҆ц҃а̀ безъ  ма́тере, пребы́вши дв҃а и҆ по ржⷭ҇твѣ̀ чⷭ҇таѧ: бж҃їе бо  соедине́нїе ѡ҆бновлѧ́етъ є҆стєства̀ въ тебѣ̀, и҆ ѡ҆бновлѧ́ютсѧ  сꙋщества̀ предѣ́лы. тѣ́мъ тѧ̀ правосла́внѡ ꙗ҆́кѡ бг҃а ро́ждшꙋю  и҆́стиннѡ бцⷣꙋ пое́мъ во вѣ́ки. 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ  приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆  превозноси́те во всѧ̑ вѣ́ки. (с. 47) 
Мѡѷсе́ю подо́бѧсѧ, треблаже́нне, на го́рꙋ возше́лъ є҆сѝ  и҆ во мра́къ мы́сленный, бл҃года́ти прїе́мъ зако́нъ, і҆ера́рше:  тѣ́мъ воспѣва́емъ хрⷭ҇та̀ во вѣ́ки. 
Лю́ди твоѧ̑ оу҆па́съ, і҆ера́рше, є҆гѵ́петскꙋю пре́лесть  ѿрази́лъ є҆сѝ, и҆ вавѷлѡ́на страсте́й оу҆бѣжа́въ, сїѡ́нъ  го́рншїй ѡ҆брѣ́лъ є҆сѝ жили́ще во всѧ̑ вѣ́ки. 
Ꙗ҆́кѡ мѵ́ромъ пома́завсѧ, свѧщенноѧвле́нне, сло́вомъ и҆  дѣ́ломъ благоче́стїѧ, свѧщеннодѣ́йствꙋеши бжⷭ҇твєннаѧ,  свѧще́ннѣйше. тѣ́мъ трⷪ҇цꙋ во є҆ди́номъ сꙋществѣ̀ пое́ши во  всѧ̑ вѣ́ки. 
Бг҃оро́диченъ: 
Въ ложесна̀ всели́вшагосѧ дв҃ы, и҆ сеѧ̀ ра́ди оу҆жа́снѡ и҆  па́че сло́ва, ве́тхаго а҆да́ма ѡ҆бнови́вша, гдⷭ҇а по́йте, и҆  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ оу҆диви́шасѧ концы̀,  ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть  простра́ннѣйшее небе́съ. тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ  чинонача̑лїѧ велича́ютъ. 
Возложи́лъ є҆сѝ дꙋ́шꙋ твою̀ и҆зба́вителю, и҆ къ семꙋ̀  оу҆се́рднѡ восте́клъ є҆сѝ, добро́тами оу҆кра́шенъ свѣ́тлѡ  свѧще́нныхъ подвигѡ́въ твои́хъ, и҆ боре́нїй чꙋ́дныхъ, всехва́льне  ѻ҆рꙋ́жниче, свѣти́ло вселе́нныѧ, церко́вное оу҆добре́нїе. 
Совокꙋпи́лсѧ є҆сѝ со а҆́гг҃лы, а҆́гг҃льское на землѝ  жи́тельство стѧжа́въ, и҆ съ ни́ми пое́ши во хвале́нїи ра́достнѡ  свѧще́нное пѣснопѣ́нїе, ма́манте, трⷪ҇цѣ всехва́льнѡ, ѡ҆божа́емь  бжⷭ҇твенными прича̑стїи, и҆ сла́вою непрее́мною ѡ҆богаща́емь. 
Ꙗ҆́кѡ и҆мѣ́ѧ дерзнове́нїе къ бг҃ꙋ, бжⷭ҇твенное твоѐ сїѐ  торжество̀ ра́достнѡ, мч҃ниче, соверша́ющыѧ, и҆ честно́е и҆  свѧще́нное твоѐ страда́нїе вѣ́рою чи́стою хва́лѧщыѧ помина́й,  всебл҃же́нне, и҆ бꙋ́ри и҆ бѣ́дъ и҆ напа́стей ны̀ спасѝ. (с. 48) 
Бг҃оро́диченъ: 
Неискꙋсомꙋ́жнꙋю ма́терь сꙋ́щихъ на землѝ, ѻ҆троча̀  ражда́ющꙋ, кто̀ слы́ша когда̀, и҆ рожде́нное, безнача́льна бг҃а же  и҆ соесте́ственна, ѻ҆ц҃ꙋ̀ пребезнача́льномꙋ же и҆ ро́ждшей  преесте́ственнѡ; ѽ стра́ннагѡ та́инства! ѽ бжⷭ҇твеннагѡ  ѻ҆бще́нїѧ, и҆́мже бг҃ꙋ соедини́хомсѧ! 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ и҆  кꙋпинѣ̀ ржⷭ҇тво̀ приснодв҃ы, въ на́ше вѣ́рныхъ спасе́нїе,  пѣ́сньми немо́лчными велича́емъ. 
Безстра́стїемъ и҆ вѣ́рою, наде́ждею и҆ любо́вїю, словеса̀  на́мъ жи́зни вѣ́чныѧ показа́въ, мꙋ́дре і҆ѡа́нне, молѝ спасти́сѧ  дꙋша́мъ на́шымъ. 
Жезло́мъ дх҃а ст҃а́гѡ, лю́ди ꙗ҆́кѡ оу҆па́сша честны́ѧ  цр҃кве, и҆ ѿгна́вша бг҃обѡ́рныѧ є҆́рєси, всѝ і҆ера́рха  восхвалѧ́емъ тѧ̀. 
Ꙗ҆́кѡ церко́внаго свѣти́льника и҆ і҆ера́рха, во  ѱалмѣ́хъ и҆ пѣ́нїихъ чествꙋ́емъ тѧ̀ немо́лчнѡ, и҆ ра́кꙋ моще́й  твои́хъ бл҃же́нне ѻ҆́ч҃е і҆ѡа́нне великоимени́те. 
Бг҃оро́диченъ: 
Ра́дꙋйсѧ присноживо́тный и҆сто́чниче нетлѣ́нїѧ: ра́дꙋйсѧ  всесвѣ́тлый сл҃нца мы́сленнагѡ ѻ҆́блаче: ра́дꙋйсѧ носи́ло  бжⷭ҇тва̀ всегѡ̀: ра́дꙋйсѧ ковче́же свѧще́нїѧ. 
Свѣти́ленъ. ѻ҆ктѡ́иха. Сла́ва, мꙋ́ченика. Подо́бенъ:  Оу҆ченикѡ́мъ: 
Млеко́мъ воспита́лсѧ є҆сѝ є҆ле́ней, въ гора́хъ живы́й,  мꙋ́чениче ма́манте: но ꙗ҆ви́лсѧ є҆сѝ па́ки на три́знищи  страда́въ оу҆се́рднѣйше, и҆ побѣ́ды взе́мъ вѣне́цъ, ко гдⷭ҇ꙋ  ѿше́лъ є҆сѝ. 
Бг҃оро́диченъ: 
И҆́же жи́зни бжⷭ҇твеннѣй и҆ блаже́ннѣй, позави́дѣвъ мѝ  дре́вле въ раѝ вра́гъ льсти́вѣйшїй, и҆ вселꙋка́вый, и҆ є҆де́ма  и҆згна́на сотвори́ мѧ, оу҆мерщвлѧ́етсѧ твои́мъ ржⷭ҇тво́мъ, дв҃о.  (с. 49) 
На лїтꙋргі́и: Прокі́менъ, гла́съ з҃: Возвесели́тсѧ првⷣникъ  ѡ҆ гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши, бж҃е,  гла́съ мо́й: А҆пⷭ҇лъ къ ри́млѧнѡмъ, зача́ло ч҃ѳ. А҆ллилꙋ́їа,  гла́съ д҃: Првⷣникъ ꙗ҆́кѡ фі́нїѯъ процвѣте́тъ: Є҆ѵⷢ҇лїе  і҆ѡа́нна, зача́ло н҃. Прича́стенъ: Ра́дꙋйтесѧ: 


(с. 49) 
Мѣ́сѧца тогѡ́же въ г҃-й де́нь. 
Ст҃а́гѡ сщ҃енномꙋ́ченика а҆нѳі́ма, є҆пі́скопа  нїкомиді́йскагѡ: 
И҆ прпⷣбнагѡ ѻ҆тца̀ на́шегѡ ѳеокті́ста, спо́стника вели́кагѡ  є҆ѵѳѵ́мїа. 
На Гдⷭ҇и, воззва́хъ: стїхи̑ры на ѕ҃, гла́съ а҃ Подо́бенъ:  Прехва́льнїи мꙋ́чєницы: 
Бг҃омꙋ́дре блаже́нне, ꙳ ѡ҆червле́нми своеѧ̀ кро́ве ꙳  свѧще́ннꙋю твою̀ ꙳ и҆ бжⷭ҇твеннꙋю ѻ҆де́ждꙋ оу҆ѧсни́лъ є҆сѝ: ꙳  ѿ си́лы бо благоче́стнѡ въ си́лꙋ, ꙳ и҆ ѿ сла́вы въ сла́вꙋ  преше́лъ є҆сѝ. ꙳ и҆ ны́нѣ моли́сѧ, ꙳ дарова́ти дꙋша́мъ на́шымъ ꙳  ми́ръ и҆ ве́лїю ми́лость. 
Же́ртвꙋ пе́рвѣе ꙳ бг҃ꙋ приносѧ̀ безкро́внꙋю, ꙳ ꙗ҆́кѡ  свѧще́нникъ зако́ннѣйшїй, ꙳ ꙗ҆́кѡ всепло́дїе и҆ прїѧ́тнꙋ же́ртвꙋ  ꙳ тебѐ сама́го кро́вїю, ꙳ ꙗ҆́кѡ мꙋ́ченикъ и҆́стиннѣйшїй ꙳  по́слѣжде хрⷭ҇тꙋ̀ прине́слъ є҆сѝ, ꙳ бг҃оглаго́ливе всече́стне, ꙳  є҆го́же молѝ ѡ҆ пою́щихъ тѧ̀. 
Мꙋ́ченикѡвъ вѡ́инства ꙳ хрⷭ҇тꙋ̀, ѻ҆́тче, приве́лъ є҆сѝ ꙳  оу҆чє́нїи твои́ми, а҆нѳі́ме, ꙳ и҆ наказа̑нїи, оу҆чѧ̀ и҆  наказꙋ́ѧ, ꙳ и҆ ꙗ҆́вѣ ѻ҆́бразъ, бг҃омꙋ́дре, ꙳ тебѐ сама́го  предлага́ѧ. ꙳ съ ни́миже моли́сѧ, дарова́ти дꙋша́мъ на́шымъ ꙳ ми́ръ  и҆ ве́лїю ми́лость. (с. 50) 
И҆́ны стїхи̑ры, прпⷣбнагѡ, гла́съ и҃ подо́бенъ то́йже: 
Ѻ҆́тче ѳеокті́сте, ꙳ твоѧ̀ свѣ́тлаѧ па́мѧть ꙳ мона́хѡвъ  собо́ры весели́тъ, добро́тами твоегѡ̀ житїѧ̀, и҆ чꙋде́съ  благода́тьми, ꙳ и҆ дарова́нїй свѣтлостьмѝ. ꙳ хрⷭ҇та̀ молѝ,  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Ѻ҆́тче ѳеокті́сте, ꙳ твоегѡ̀ терпѣли́вагѡ воздержа́нїѧ ꙳  де́мѡни оу҆жасо́шасѧ, ꙳ и҆ оу҆праздни́шасѧ твои́ми ꙳  непреста́нными моли́твами всехва́льне: ꙳ хрⷭ҇та́ бо поспѣ́шствꙋюща  стѧжа́лъ є҆сѝ. ꙳ є҆го́же ны́нѣ молѝ, дарова́ти дꙋша́мъ на́шымъ  ꙳ ми́ръ и҆ ве́лїю ми́лость. 
Ѻ҆́тче ѳеокті́сте, ꙳ бж҃їе зда́нїе бы́лъ є҆сѝ, є҆́же по  ѻ҆́бразꙋ бо сохрани́въ, ꙳ и҆́стинствꙋѧ житїе́мъ, и҆ честна́гѡ  твоегѡ̀ ѻ҆́браза, зва́нїе показа́лъ є҆сѝ всечꙋ́дне. ꙳ хрⷭ҇та̀  молѝ, дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сла́ва, гла́съ ѕ҃, самогла́сенъ: 
Свѧще́нникъ зако́ннѣйшїй, да́же до кончи́ны твоеѧ̀ бы́лъ  є҆сѝ, блаже́нне а҆нѳі́ме: свѧщеннодѣ́йствꙋѧ бо бжⷭ҇твєннаѧ и҆  неизглагѡ́ланнаѧ та̑инства, кро́вь и҆злїѧ́лъ є҆сѝ за хрⷭ҇та̀  бг҃а, и҆ же́ртвꙋ благопрїѧ́тнꙋ себѐ приве́лъ є҆сѝ. тѣ́мъ  дерзнове́нїе и҆мѣ́ѧ къ немꙋ̀, прилѣ́жнѡ моли́сѧ ѡ҆ вѣ́рою и҆  любо́вїю соверша́ющихъ твою̀ пречестнꙋ́ю па́мѧть, и҆ почита́ющымъ  сїю̀, и҆зба́витисѧ напа́стей, и҆ всѧ́кихъ бѣ́дъ и҆ ѡ҆бстоѧ́нїй. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Подо́бенъ: Тридне́венъ: 
Предстоѧ́щи дре́вꙋ и҆ногда̀ во вре́мѧ распѧ́тїѧ дв҃а, и҆ съ  дѣ́вственикомъ оу҆ченико́мъ пла́чꙋщи, вопїѧ́ше: оу҆вы̀ мнѣ̀,  ка́кѡ стра́ждеши, всѣ́хъ хрⷭ҇тѐ сы́й безстра́стїе; 
На стїхо́внѣ, ѻ҆ктѡ́иха. Сла́ва, прпⷣбнагѡ, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мже на небесѣ́хъ ѡ҆брѣ́лъ є҆сѝ мздꙋ̀  трꙋдѡ́въ (с. 51) твои́хъ. де́мѡнскаѧ разори́лъ є҆сѝ пѡ́лчища, и҆  а҆́гг҃льскїѧ дости́глъ є҆сѝ чи́ны, и҆́хже житїю̀ непоро́чнѡ  поревнова́лъ є҆сѝ. дерзнове́нїе и҆мѣ́ѧ къ хрⷭ҇тꙋ̀ бг҃ꙋ, ми́ръ  и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ, вопїѧ́ше:  что̀ стра́нное є҆́же ви́ждꙋ та́инство, сн҃е мо́й; ка́кѡ на дре́вѣ  оу҆мира́еши пло́тїю повѣ́шенъ, жи́зни пода́телю; 
Тропа́рь, гла́съ д҃: 
И҆ нра́вѡмъ прича́стникъ, и҆ престо́лѡмъ намѣ́стникъ  а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ, бг҃одохнове́нне, въ  видѣ́нїѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆  вѣ́ры ра́ди пострада́лъ є҆сѝ да́же до кро́ве, свѧщенномꙋ́чениче  а҆нѳі́ме, молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, прпⷣбнагѡ, гла́съ и҃: 
Сле́зъ твои́хъ тече́ньми пꙋсты́ни безпло́дное воздѣ́лалъ  є҆сѝ, и҆ и҆̀же и҆зъ глꙋбины̀ воздыха́ньми, во сто̀ трꙋдѡ́въ  оу҆плодоноси́лъ є҆сѝ, и҆ бы́лъ є҆сѝ свѣти́льникъ вселе́ннѣй,  сїѧ́ѧ чꙋдесы̀, ѳеокті́сте ѻ҆́ч҃е на́шъ: молѝ хрⷭ҇та̀ бг҃а  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
На оу҆́трени канѡ́нъ ѻ҆ктѡ́иха є҆ди́нъ: и҆ ст҃ы́хъ два̀. 
Канѡ́нъ свѧщенномꙋ́ченика, є҆гѡ́же краегране́сїе: Цвѣ́тъ  тѧ̀ пою̀ па́стырей и҆ мꙋ́ченикѡвъ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е  мо́ре, ꙗ҆́кѡ є҆ди́нъ сла́внѡ просла́висѧ. 
Двоплете́нъ благоче́стїѧ а҆рхїере́йства и҆ страда́нїѧ  прїе́мъ вѣне́цъ, ѿ хрⷭ҇та̀ оу҆блажа́ешисѧ пресла́вне. (с. 52) 
Тебѣ̀ первопа́стырю, свѧщеннодѣ́йственникъ тво́й ꙗ҆́кѡ  неѕло́биво и҆ чи́сто а҆́гнѧ, беззако́нныхъ рꙋка́ми приведе́сѧ. 
Разори́лъ є҆сѝ, і҆ера́рше, є҆ретїкѡ́въ тве́ржы,  благочести́вымъ дерзнове́нїемъ, проповѣ́давъ трⷪ҇цꙋ несозда́ннꙋю. 
Бг҃оро́диченъ: 
Пречⷭ҇таѧ бцⷣе, ꙗ҆́же воплоще́нное, присносꙋ́щное и҆  пребжⷭ҇твенное сло́во, па́че є҆стества̀ ро́ждши, пое́мъ тѧ̀. 
И҆́нъ канѡ́нъ прпⷣбнагѡ, гла́съ то́йже, є҆гѡ́же  краегране́сїе: Твоѧ̑ по́двиги, ѽ ѳеокті́сте, сказꙋ́ю.  Ѳеофа́ново. 
Пѣ́снь а҃. І҆рмо́съ: 
Посѣ́ченный несѣко́магѡ пресѣчѐ, и҆ ви́дѣ со́лнце  зе́млю, ю҆́же не ви́дѣ: лю́таго врага̀ вода̀ потопѝ, и҆  непроходи́мое про́йде і҆и҃ль. пѣ́снь же воспѣва́шесѧ: гдⷭ҇еви  пои́мъ, сла́внѡ бо просла́висѧ. 
Безстра́стїѧ жела́нїемъ срѣ́чемь, пло́ти взыгра̑нїѧ,  ѻ҆́ч҃е, оу҆вѧди́лъ є҆сѝ, ѳеокті́сте мꙋ́дре, бг҃омъ помога́емь.  и҆ ны́нѣ на́мъ свѣ́та мы́сленнагѡ и҆спо́лнитисѧ, помоли́сѧ, гдⷭ҇ꙋ  пою́щымъ: сла́вно бо просла́висѧ. 
Прилѣпи́всѧ тебѣ̀ вели́кїй є҆ѵѳѵ́мїй бжⷭ҇твенною,  ѻ҆́ч҃е, любо́вїю, и҆ спребыва́ѧ, ѳеокті́сте, крѣ́пкѡ, стезю̀  воздержа́нїѧ про́йде, дѣ́тельнѣ и҆́стиннѡ, и҆ тебѣ̀ совзыва́ше:  гдⷭ҇ꙋ пои́мъ, сла́внѡ бо просла́висѧ. 
Подтѣсни́лъ є҆сѝ тѣ́ло, пребл҃же́нне, и҆ стра̑сти  плотскі̑ѧ, ѻ҆́ч҃е, порабо́тивъ ѳеокті́сте, ꙗ҆́кѡ прїѧ́лъ є҆сѝ  свѣ́тлость бл҃года́ти, и҆ се́ю просвѣти́всѧ, бжⷭ҇твеннѣ взыва́лъ  є҆сѝ: гдⷭ҇ꙋ пои́мъ, сла́внѡ бо просла́висѧ. 
Бг҃оро́диченъ: 
Тѧ̀ спасе́нїѧ наде́ждꙋ и҆мꙋ́ще, дв҃о мт҃и бж҃їѧ, сло́во  ꙗ҆́кѡ ро́ждшꙋю, бг҃оразꙋ́мнѡ, премꙋ́дрїи, въ воздержа́нїи  просїѧ́ша, є҆ѵѳѵ́мїй любе́зный всѣ̑мъ, и҆ бжⷭ҇твенный ѳеокті́стъ,  гдⷭ҇ꙋ зовꙋ́ще: сла́внѡ бо просла́висѧ. (с. 53) 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀, гдⷭ҇и,  ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й. 
Ꙗ҆ви́лсѧ є҆сѝ свѧщенномч҃никъ, свѧщеннодѣ́йствꙋѧ  пе́рвѣе, прпⷣбне, и҆зба́вителю: пото́мъ же ꙗ҆́кѡ же́ртвꙋ себѐ  сама́го свѧщеннодѣ́йствовалъ є҆сѝ. 
Бы́лъ є҆сѝ не нае́мникъ, но вѣ́рнѣйшїй па́стырь,  прпⷣбне, твою̀ кро́вь пролива́ѧ, бг҃олюбе́зне, за ста́до твоѐ. 
И҆зрѧ́днѣ оу҆па́слъ є҆сѝ влⷣки твоегѡ̀ ста́до,  а҆рхїере́е, тѣ́мъ на мѣ́стѣ ѕла́чнѣ всели́лсѧ є҆сѝ. 
Бг҃оро́диченъ: 
Да́ждь на́мъ по́мощь мольба́ми твои́ми, пречⷭ҇таѧ, прило́ги  ѿрѣва́ющи лю́тыхъ ѡ҆бстоѧ́нїй. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀ гдⷭ҇и,  ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й. 
Пло́ть оу҆́бѡ оу҆мертви́лъ є҆сѝ твою̀ воздержа́нїемъ,  прпⷣбне, дꙋ́шꙋ же бжⷭ҇твенныхъ бл҃года́тей дарова́ньми  просвѣти́лъ є҆сѝ. 
Всѐ оу҆́бѡ жела́нїе ко влⷣцѣ твоемꙋ̀ ѡ҆брати́лъ є҆сѝ,  ꙗ҆́ростїю же на де́мѡны, бг҃оно́се, воѡрꙋжи́лсѧ є҆сѝ. 
Бг҃оро́диченъ: 
Пѣ̑нїѧ воспѣва́юще, бг҃онаꙋче́ннїи, влⷣчце, тѧ̀  по́стницы, ꙗ҆́кѡ бг҃а ро́ждшꙋю, бцⷣꙋ просла́виша. 
Сѣда́ленъ а҆нѳі́ма, гла́съ а҃. Подо́бенъ: Ли́къ  а҆́гг҃льскїй: 
Кро́вь твоѧ̀, мꙋ́дре, та́йнѡ вопїѧ́ше ѿ землѝ къ бг҃ꙋ,  ꙗ҆́кѡ а҆́велева, бг҃омꙋ́дре: ꙗ҆́вѣ бо проповѣ́далъ є҆сѝ  трⷪ҇цѣ несозда́ннꙋю. тѣ́мже, а҆нѳі́ме, па́стырски просїѧ́въ,  ѿгна́лъ є҆сѝ є҆ресе́й ѕвѣ́ри, ꙗ҆́кѡ храни́тель вѣ́ры. 
Сла́ва, прпⷣбнагѡ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ѻ҆ц҃є́въ нача́льникъ наре́клсѧ є҆сѝ, и҆ мі́рꙋ бы́лъ  є҆сѝ (с. 54) пресвѣ́тлое свѣти́ло, прпⷣбне ѻ҆́ч҃е ѳеокті́сте,  тѣ́мъ непреста́ннѡ чти́мъ па́мѧть твою̀. 
И҆ ны́нѣ, бг҃оро́диченъ: 
Пречⷭ҇тыѧ рꙋ́ки твоѧ̑ дв҃о мт҃и, просте́рши, покры́й  оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь,  хрⷭ҇тѐ, ми́лѡсти твоѧ̑. 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀, пречⷭ҇таѧ,  оу҆тро́бою мт҃рнею растерза́ема, жа́лостнѡ вопїѧ́ла є҆сѝ:  оу҆вы̀ мнѣ̀, ка́кѡ заше́лъ є҆сѝ, свѣ́те мо́й безлѣ́тный; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Волкѡ́въ собѡ́рища, а҆́гнцы творѧ̀ сло́вомъ, бл҃же́нне,  оу҆мертви́лсѧ є҆сѝ тѣ́ломъ, дꙋ́хъ же пре́далъ є҆сѝ гдⷭ҇ꙋ. 
Ꙗ҆́кѡ благово́ннаѧ и҆ всечⷭ҇тна́ѧ, всецр҃ю̀, прїѧ́тна  же́ртва твоѧ̀, и҆ приносѧ́щагѡ въ бг҃омꙋ́дрїи и҆ приноша́емагѡ  пребеззако́нными рꙋка́ми. 
Пома́залсѧ є҆сѝ оу҆́бѡ, прпⷣбне, свѧще́нническою ма́стїю  пе́рвѣе: соверши́лсѧ же є҆сѝ второ́е страда́льческою твое́ю,  ѻ҆́ч҃е, кро́вїю. 
Бг҃оро́диченъ: 
Ѡ҆чище́нїе на́мъ да́рꙋй невѣ́дѣнїй, ꙗ҆́кѡ безгрѣ́шенъ,  и҆ оу҆мирѝ мі́ръ тво́й, бж҃е, моли́твами ро́ждшїѧ тѧ̀. 
И҆́нъ. І҆рмо́съ: 
Всѣ́лъ є҆сѝ на ко́ни, а҆пⷭ҇лы твоѧ̑, гдⷭ҇и, и҆ прїѧ́лъ  є҆сѝ рꙋка́ма твои́ма оу҆зды̑ и҆́хъ, и҆ спасе́нїе бы́сть  ѣ҆жде́нїе твоѐ вѣ́рнѡ пою́щымъ: сла́ва си́лѣ твое́й, гдⷭ҇и. 
Премꙋ́дрости пе́рвыѧ ты̀ рачи́тель ꙗ҆ви́лсѧ є҆сѝ,  премꙋ́дре: житїе́ бо непоро́чно пожи́лъ є҆сѝ, ѡ҆чище́нъ и҆зрѧ́дне  дꙋше́ю и҆ мы́слїю, согла́снѡ взыва́ѧ: сла́ва си́лѣ твое́й, гдⷭ҇и. 
Ѡ҆чи́стивъ оу҆́мъ тво́й ѿ стра́стныѧ молвы̀, сла́вне, и҆  (с. 55) чꙋ̑вства мꙋ́дрѣ оу҆пра́вивъ, къ немꙋ́тнѣй тишинѣ̀,  ѻ҆́ч҃е, оу҆стреми́лсѧ є҆сѝ, оу҆се́рднѡ воспѣва́ѧ: сла́ва  си́лѣ твое́й, гдⷭ҇и. 
Земны̑ѧ печа̑ли воздержа́тельнѡ ѿтрѧ́съ, нбⷭ҇ныѧ надє́жды  стѧжа̀, тво́й оу҆го́дникъ, влⷣко, бжⷭ҇твенный ѳеокті́стъ, со  є҆ѵѳѵ́мїемъ, поѧ̀: сла́ва си́лѣ твое́й, гдⷭ҇и. 
Бг҃оро́диченъ: 
Ꙗ҆́кѡ ꙗ҆ви́лсѧ є҆сѝ въ мі́рѣ ѿ дв҃ы ꙗ҆́кѡ чл҃вѣ́къ,  дарова́лъ є҆сѝ побѣ́дꙋ прпⷣбнымъ твои̑мъ: твои́мъ бо крⷭ҇то́мъ  де́мѡны сі́и прогна́ша, вѣ́рою зовꙋ́ще: сла́ва си́лѣ твое́й,  гдⷭ҇и. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́ бо є҆сѝ  бг҃ъ на́шъ, ра́звѣ тебє̀ и҆но́гѡ не вѣ́мы. 
Безкро́внꙋ же́ртвꙋ прине́слъ є҆сѝ гдⷭ҇ꙋ, сама́го же себѐ  кро́вїю плодоприне́слъ є҆сѝ, а҆нѳі́ме. 
Дх҃ъ тѧ̀ бжⷭ҇твенный просвѣтѝ, і҆ера́рше: тѣ́мъ  пресла́внꙋю торжествꙋ́емъ па́мѧть твою̀. 
Бжⷭ҇твенный оу҆́бѡ тво́й ѧ҆зы́къ и҆ска́па спасе́нїе, то́къ  же кро́ве твоеѧ̀, дꙋхо́вное ра́доваше. 
Бг҃оро́диченъ: 
Оу҆ти́ши непостоѧ́ннꙋю бꙋ́рю страсте́й мои́хъ, бг҃а  ро́ждшаѧ ко́рмчїю и҆ гдⷭ҇а. 
И҆́нъ. І҆рмо́съ: 
Просвѣтѝ на́съ повелѣ̑нїи твои́ми гдⷭ҇и, и҆ мы́шцею  твое́ю высо́кою, тво́й ми́ръ пода́ждь на́мъ, чл҃вѣколю́бче. 
Оу҆мертвѝ на̑ша мꙋдрова̑нїѧ, чл҃вѣколю́бче, и҆ плотска̑ѧ  взыгра̑нїѧ, благопрїѧ́тными преподо́бнагѡ твоегѡ̀ моли́твами. 
Свы́ше на́съ назира́еши, всебл҃же́нне, и҆ оу҆правлѧ́еши  житїѐ на́ше соверша́ющихъ любо́вїю, мꙋ́дре, па́мѧть твою̀. 
Бг҃оро́диченъ: 
Соѻбита́тельнаѧ дво́ица, преизрѧ́днаѧ и҆ бг҃озва́ннаѧ, (с.  56) воплоще́ннаго и҆зъ дв҃ы чⷭ҇тыѧ, бг҃а проповѣ́дꙋетъ  неизрече́ннѡ на́мъ возсїѧ́вшаго. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ  ри́зою, многомлⷭ҇тиве хрⷭ҇тѐ бж҃е на́шъ. 
Крⷭ҇ти́лъ є҆сѝ водо́ю лю́ди и҆ ст҃ы́мъ дх҃омъ, ꙗ҆́коже  крⷭ҇ти́лсѧ є҆сѝ: крⷭ҇ти́лсѧ же є҆сѝ и҆ твое́ю, ѻ҆́ч҃е,  кро́вїю. 
Ꙗ҆́кѡ розга̀ лозы̀ жи́зненныѧ, и҆збра́нъ и҆ че́стенъ,  мно́жайшїй и҆зрасти́лъ є҆сѝ влⷣцѣ твоемꙋ̀ пло́дъ, всеблаже́нне. 
Не преста́й молє́нїѧ творѧ̀ ко хрⷭ҇тꙋ̀, бл҃же́нне, ѡ҆  ста́дѣ твое́мъ, и҆ кро́вь предложи́въ моле́бнꙋю. 
Бг҃оро́диченъ: 
Хра́мъ тѧ̀ бж҃їй и҆ кївѡ́тъ, и҆ черто́гъ ѡ҆дꙋшевле́нъ, и҆  две́рь нбⷭ҇нꙋю, бцⷣе, вѣ́рнїи возвѣща́емъ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑,  ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ  прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́  мѧ. 
Ꙗ҆́кѡ со́лнце сꙋ́щымъ на землѝ возсїѧ́лъ є҆сѝ, свѣ́томъ  благоче́стїѧ просвѣща́ѧ, и҆ добродѣ́телей разсѣва́ѧ сїѧ́нїе, и҆  цѣломꙋ́дрїѧ оу҆ча̀ свѣ́тлости, ѳеокті́сте, твои́ми моли́твами и҆  ны́нѣ вселе́ннꙋю оу҆мирѝ. 
Бг҃омꙋ́дрымъ по́мысломъ оу҆блажи́всѧ, ꙗ҆̀же на землѝ  преѡби́дѣлъ є҆сѝ всѧ̑, и҆ нбⷭ҇ное, пребл҃же́нне ѻ҆́ч҃е,  наслѣ́дїе, всемꙋ́дре предразсꙋди́лъ є҆сѝ, ѳеокті́сте, и҆ ны́нѣ  ꙗ҆́вѣ на нб҃сѣ́хъ живе́ши ра́дꙋѧсѧ. 
Бг҃оро́диченъ: 
Привлеко́стесѧ добро́тою любвѐ хрⷭ҇то́вы, благолѣ́пныѧ и҆  бжⷭ҇твенныѧ, пло́тїю ꙗ҆́вльшагѡсѧ въ мі́рѣ, ѿ ст҃ы́ѧ чⷭ҇тыѧ  бг҃ома́тере, и҆ ꙗ҆ви́стесѧ мона́хѡвъ и҆звѣ́стнагѡ житїѧ̀  прописа̑нїѧ. (с. 57) 
Конда́къ, гла́съ д҃. Подо́бенъ: Вознесы́йсѧ: 
Во свѧще́нницѣхъ благоче́стнѡ пожи́въ, и҆ мꙋче́нїѧ пꙋ́ть  сконча́въ, і҆́дѡльскаѧ оу҆гаси́лъ є҆сѝ слꙋжє́нїѧ, побо́рникъ  бы́въ твоемꙋ̀ ста́дꙋ, бг҃омꙋ́дре: тѣ́мже тѧ̀ и҆ почита́емъ ны́нѣ  та́йнѡ, вопїю́щи: ѿ бѣ́дъ и҆зба́ви на́съ твои́ми моли́твами,  приснопа́мѧтне а҆нѳі́ме. 
І҆́косъ: 
Пода́въ мнѣ̀ зна́нїе бжⷭ҇твенное, мра́къ невѣ́дѣнїѧ ѿ  моегѡ̀ се́рдца ѿженѝ моли́твами твои́ми, ꙗ҆́кѡ да пою̀ твою̀  вѣ́рнѡ свѧтꙋ́ю па́мѧть, въ не́йже а҆́гг҃льстїи ли́цы съ  мч҃ническими дне́сь веселѧ́тсѧ бжⷭ҇твеннѣ, и҆ человѣ́цы пѣ́сньми  похва́льными твою̀ главꙋ̀ ꙗ҆́коже цвѣ́ты спле́тше вѣнча́ютъ  досто́йнѡ, просѧ́ще, ѿ тебє̀ прїѧ́ти согрѣше́нїй ѡ҆ставле́нїе,  и҆ ѕлы́хъ житїѧ̀ рѣше́нїе: врагѡ́въ же ви́димыхъ и҆зба́витисѧ и҆  неви́димыхъ, твои́ми моли́твами ѻ҆́ч҃е на́шъ а҆нѳі́ме. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ и҆ногда̀,  вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ  бж҃е, бл҃гослове́нъ є҆сѝ. 
Ꙗ҆́кѡ до́браѧ, и҆ ꙗ҆́кѡ тꙋ́чнаѧ же́ртва твоѧ̀ ꙗ҆ви́сѧ,  пребл҃же́нне а҆нѳі́ме: самомꙋ́ бо влⷣцѣ кро́вїю прине́слсѧ  є҆сѝ, приносѧ́й безкрѡ́внаѧ, ѻ҆тцє́въ вопїѧ̀, бж҃е,  бл҃гослове́нъ є҆сѝ. 
Пасы́йсѧ и҆ оу҆па́съ, ѿѻбою́дꙋ, ѻ҆́ч҃е, бога́тство  собра́лъ є҆сѝ, и҆ сїѐ снабдѣ́въ, соблю́лъ є҆сѝ печа́тїю  страда́нїѧ, поѧ̀ хрⷭ҇тꙋ̀: ѻ҆тцє́въ на́шихъ бж҃е, бл҃гослове́нъ  є҆сѝ. 
Въ вѣ́рныхъ цр҃кви трїѷпоста́сное є҆стество̀ бг҃осло́вилъ  є҆сѝ, и҆ предъ се́ю, бг҃оно́се, непра́ведныхъ сꙋдо́мъ  оу҆бива́емь, пѣ́лъ є҆сѝ: ѻ҆тцє́въ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Ѿ дѣ́вственнагѡ чре́ва вопло́щсѧ ꙗ҆ви́лсѧ є҆сѝ на  спасе́нїе (с. 58) на́ше. тѣ́мже твою̀ мт҃рь вѣ́дꙋще бцⷣꙋ,  благода́рнѡ взыва́емъ: ѻ҆тцє́въ на́шихъ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Всѣ́мъ жела́нїемъ прилѣпи́всѧ воздержа́нїемъ тве́рдымъ  твоемꙋ̀ влⷣцѣ, тогѡ̀ ны́нѣ пита́ешисѧ сїѧ̑нїи, зовы́й:  бл҃гослове́нъ є҆сѝ гдⷭ҇и бж҃е во вѣ́ки. 
Пло́дъ бжⷭ҇твенъ влⷣцѣ прине́слъ є҆сѝ житїѐ твоѐ,  треблаже́нне, и҆ же́ртвꙋ прїѧ́тнꙋ и҆ непоро́чнꙋ, зовы́й:  бл҃гослове́нъ є҆сѝ гдⷭ҇и бж҃е во вѣ́ки. 
Коне́цъ болѣ́зней ѡ҆брѣ́лъ є҆сѝ, ѻ҆́ч҃е, наслажде́нїе  є҆́же въ раѝ, ѿ тѣ́снагѡ бо пꙋтѝ, дости́глъ є҆сѝ къ  простра́нствꙋ црⷭ҇твїѧ, всемꙋ́дре, благословѧ̀ хрⷭ҇та̀ во вѣ́ки. 
Бг҃оро́диченъ: 
Сѐ дв҃а бжⷭ҇твенное ѻ҆троча̀ породѝ, є҆го́же ны́нѣ  бг҃оно́снїи позна́вше бг҃а и҆ гдⷭ҇а, вопїѧ́хꙋ: бл҃гослове́нъ є҆сѝ  гдⷭ҇и бж҃е во вѣ́ки. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те  и҆ превозноси́те во всѧ̑ вѣ́ки. 
Свѧщенномꙋ́ченика благосла́внаго въ па́мѧти, вѣ́рнїи,  весели́тесѧ вопїю́ще: тѧ̀ превозно́симъ хрⷭ҇тѐ во вѣ́ки. 
І҆ера́рха мꙋ́ченическимъ зрѧ́ще благолѣ́пнѡ оу҆кра́шена  вѣнце́мъ, гдⷭ҇а пое́мъ, и҆ превозно́симъ во вѣ́ки. 
Трⷪ҇цы оу҆го́дника, и҆ кро́вь тоѧ̀ ра́ди и҆злїѧ́вшаго  почти́мъ, гдⷭ҇а пою́ще, и҆ превозносѧ́ще во всѧ̑ вѣ́ки. 
Бг҃оро́диченъ: 
Свѣща́тельнꙋ тѧ̀ и҆ златоза́рнꙋ, всели́выйсѧ въ тѧ̀ свѣ́тъ  непристꙋ́пный, дв҃о, показа̀ свѣщꙋ̀, во всѧ̑ вѣ́ки. (с. 59) 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель, бг҃очести̑вымъ  неи́стовнѡ разжжѐ, си́лою же лꙋ́чшею, спасе́ны сїѧ̑ ви́дѣвъ,  творцꙋ̀ и҆ и҆зба́вителю вопїѧ́ше: ѻ҆́троцы, благослови́те,  свѧще́нницы воспо́йте, лю́дїе, превозноси́те во всѧ̑ вѣ́ки. 
Съ похвала́ми быва́етъ, бг҃оно́се, па́мѧть твоѧ̀. пра́вды бо  ꙗ҆ви́лсѧ є҆сѝ пита́тель, мꙋ́жества, мꙋ́дрости, и҆ цѣломꙋ́дрїѧ,  ѻ҆́ч҃е мꙋ́дре, содѣ́телю и҆ и҆зба́вителю взыва́ѧ: дѣ́ти,  благослови́те, свѧще́нницы, воспо́йте, лю́дїе, превозноси́те во  всѧ̑ вѣ́ки. 
Бг҃оно́снаго всѝ благохвале́ньми почти́мъ, ꙗ҆́кѡ  и҆спо́лнена ꙗ҆́вѣ бл҃года́ти, и҆ бжⷭ҇твенными сїѧ́ньми  просвѣще́на и҆зрѧ́днѣ, содѣ́телю и҆ и҆зба́вителю вопїю́ща:  дѣ́ти, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Во гро́бѣ тѣ́ло твоѐ ст҃и́тель погребѐ, и҆ бл҃годꙋ́шїѧ  свѣ́тлый тезоимени́тъ: дꙋ́шꙋ же а҆́гг҃ли на небеса̀ принесо́ша,  содѣ́телю ра́достнѡ пѣснопою́ще: дѣ́ти, благослови́те,  свѧще́нницы, воспо́йте, лю́дїе, превозноси́те во всѧ̑ вѣ́ки. 
Бг҃оро́диченъ: 
Любомꙋ́дрствовати вожделѣ́вше, мꙋ́дрости жела́нїемъ  ѵ҆поста́сныѧ, по́стницы бг҃омꙋ́дрїи, мі́рꙋ всенепоро́чнаѧ  ꙗ҆́вльшїѧсѧ, ѻ҆трокови́це и҆зъ тебє̀, и҆ бг҃олѣ́пнѡ  добродѣ́тели насади́вшїѧсѧ. ю҆́же дѣ́ти благосло́вѧтъ,  свѧще́нницы пою́тъ, лю́дїе превозно́сѧтъ во всѧ̑ вѣ́ки. 
Пѣ́снь ѳ҃. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ и҆  кꙋпинѣ̀ ржⷭ҇тво̀ приснодв҃ы, въ на́ше вѣ́рныхъ спасе́нїе,  пѣ́сньми немо́лчными велича́емъ. 
Ты̀ оу҆́бѡ ѻ҆вца́мъ па́стырь вѣ́ренъ показа́лсѧ є҆сѝ,  па́стырю же ѻ҆вча̀ приве́лсѧ є҆сѝ на же́ртвꙋ, и҆ сꙋгꙋ́бꙋ прїѧ́лъ  є҆сѝ сла́вꙋ. тѣ́мъ тѧ̀ чествꙋ́юще оу҆блажа́емъ. (с. 60) 
Ты̀ начерта́нїѧ воздержа́нїемъ, преблаже́нне, благоче́стїѧ  шары̀ себѣ̀ воѡбрази́въ, и҆́стиннѡ по бж҃їю ѻ҆́бразꙋ, дꙋ́шꙋ твою̀  показа́лъ є҆сѝ, бл҃же́нне. 
Твоѧ̑ преда̑нїѧ, ѻ҆́ч҃е, неврє́дна соблюда́юще, и҆  страда́нїе чествꙋ́юще, благоче́стнѡ трⷪ҇цꙋ во є҆ди́номъ бжⷭ҇тва̀  є҆стествѣ̀ пѣ́сньми непреста́ннѡ блажи́мъ. 
Бг҃оро́диченъ: 
Противлѧ́ющихсѧ, хрⷭ҇тѐ, твое́й цр҃кви, мы̑шцы сокрꙋшѝ  бцⷣы ра́ди, и҆ вѣ̑рныѧ лю́ди твоѧ̑ оу҆твердѝ, да тѧ̀  непреста́ннѡ велича́емъ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ концы̀,  ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть  простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆  человѣ̑къ чинонача̑лїѧ велича́ютъ. 
Стрꙋѧ́ми твои́хъ сле́зъ ѡ҆чи́стивсѧ, ны́нѣ свѣ́та  наслажда́ешисѧ, ѳеокті́сте, трисїѧ́ннагѡ. томꙋ̀ предстоѧ̀ ꙗ҆́вѣ,  и҆ ѿѻнꙋ́дными и҆зрѧ́днѣйше просвѣще́нъ лꙋча́ми, свы́ше  назира́еши на́съ, твою̀ па́мѧть соверша́ющихъ, всеблаже́нне. 
Любо́вїю и҆ наде́ждею воѡрꙋжи́всѧ, и҆ вѣ́рнѡ ѡ҆гражде́нъ,  разори́лъ є҆сѝ хи́трѡсти и҆ кова̑рства вра̑жїѧ, и҆ побѣди́тель  бы́въ, ны́нѣ вѣнцено́сецъ живе́ши, съ бжⷭ҇твенными ли̑ки а҆́гг҃лъ  и҆ пра́ведныхъ, ѻ҆́крестъ престо́ла всецр҃ѧ̀. 
Цѣломꙋ́дреннѡ и҆ пра́веднѡ и҆ благочести́вѡ на землѝ съ  человѣ̑ки пожи́вше, на небесѣ́хъ сїѧ́ете, бг҃омꙋ́дрїи по́стницы,  со безпло́тныхъ чи́нми, заре́ю пита́ющесѧ бг҃онача́льною: ѿ  неѧ́же и҆ по́двигѡвъ пра́веднѡ вѣнцы̀, ꙗ҆́кѡ побѣдоно́сцы  прїѧ́сте. 
Бг҃оро́диченъ: 
Бжⷭ҇твеннаѧ и҆ бг҃омꙋ́драѧ и҆ свѧще́ннаѧ дво́ице ѻ҆тцє́въ  пресвѣ́тлаѧ, ва́шими мольба́ми, мі́рꙋ ми́ръ ѿ бг҃а низпосла́тисѧ  проси́те, и҆ цр҃квамъ и҆́стинно є҆диноꙋ́мїе и҆ вѣ́рꙋ, моли́твами  благопрїѧ́тными бцⷣы, преблаже́ннїи. (с. 61) 
Свѣти́ленъ. Подо́бенъ: Оу҆ченикѡ́мъ: 
Ли́къ приведѝ дне́сь лѣ́тный ве́сь нїкомиді́йскїй  ра́дꙋѧсѧ, гра́де, до́брагѡ па́стырѧ твоегѡ̀, и҆ взыгра́й,  назира́телѧ и҆мѣ́ѧй соблюда́юща тѧ̀, вре́да вра̑гъ вы́шша. 
Сла́ва, и҆ ны́нѣ, бг҃оро́диченъ: 
Со а҆пⷭ҇лы молѝ, бцⷣе, твоего̀ сн҃а и҆ гдⷭ҇а,  поми́ловатисѧ всѣ̑мъ пою́щымъ тѧ̀ и҆ сла́вѧщымъ, и҆ во і҆кѡ́нахъ  тѧ̀ чествꙋ́ющымъ, и҆ покланѧ́ющымсѧ досто́йнѡ, и҆ любо́вїю  ѡ҆блобыза́ющымъ. 
На стїхо́внѣ ѻ҆ктѡ́иха. Сла́ва, гла́съ д҃. Самогла́сенъ.  Є҆фре́ма карі́йскагѡ: 
Нїкомиді́йскомꙋ великогра́дꙋ, всѧ́къ гра́дъ и҆ страна̀  спра́зднꙋетъ дне́сь, въ па́мѧть честна́гѡ є҆гѡ̀ граждани́на. и҆́бо  концы̀ земні́и пле́щꙋтъ, веселѧ́щесѧ ны́нѣшнимъ торжество́мъ  свѧщенномꙋ́ченика: семꙋ̀ и҆ мы̀ пѣ́сньми ꙗ҆́кѡ цвѣ́ты, вѣнцы̀  спле́тше возопїи́мъ: ра́дꙋйсѧ па́стырю до́брый, и҆́же дꙋ́шꙋ  положи́вый за ѻ҆́вцы, же́ртва и҆ жре́цъ, і҆ере́й и҆ ѻ҆вча̀:  тебѣ̀ мо́лимсѧ, съ пострада́вшими съ тобо́ю, хрⷭ҇та̀, а҆нѳі́ме,  молѝ, ста́до твоѐ сїѐ ѿ и҆ноплеме́нныхъ волкѡ́въ и҆зба́вити,  и҆ небе́сныѧ ѡ҆гра́ды съ тобо́ю сподо́битисѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Подо́бенъ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ви́дѧщи пречⷭ҇таѧ, ꙳ и҆  ре́бра и҆скопава́ема копїе́мъ, ꙳ пла́чꙋщи вопїѧ́ше: ꙳ что̀ сїѐ  сн҃е мо́й; что̀ тебѣ̀ безблагода́тїи лю́дїе возда́ша, ꙳ за ꙗ҆́же  сотвори́лъ є҆сѝ дѡ́браѧ и҆̀мъ; ꙳ и҆ тщи́шисѧ безча́дствовати мѧ̀  вселюбе́знѣйшїй. ꙳ оу҆дивлѧ́юсѧ, бл҃гоꙋтро́бне, ꙳ твоемꙋ̀  во́льномꙋ распѧ́тїю. 
На лїтꙋргі́и: Бл҃жє́нна ѻ҆ктѡ́иха, на д҃. И҆ а҆нѳі́ма  пѣ́снь г҃, на д҃. Прокі́менъ, гла́съ з҃: Честна̀ предъ гдⷭ҇емъ  сме́рть прпⷣбныхъ (с. 62) є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ, ко є҆вре́ємъ,  зача́ло тл҃д. А҆ллилꙋ́їа, гла́съ в҃: Свѧще́нницы твоѝ  ѡ҆блекꙋ́тсѧ въ пра́вдꙋ: Сті́хъ: Блаже́нъ мꙋ́жъ боѧ́йсѧ гдⷭ҇а:  Є҆ѵⷢ҇лїе і҆ѡа́нна, зача́ло л҃ѕ. Прича́стенъ: Въ па́мѧть  вѣ́чнꙋю: 


  
(с. 62) 
Мѣ́сѧца тогѡ́же въ д҃-й де́нь. 
Ст҃а́гѡ свѧщенномꙋ́ченика вавѵ́лы, є҆пі́скопа вели́кїѧ  а҆нтїохі́и: И҆ ст҃а́гѡ прⷪ҇ро́ка и҆ бг҃ови́дца мѡѷсе́а. И҆  ст҃и́телѧ і҆ѡаса́фа бѣлгоро́дскагѡ. Слꙋ́жба є҆гѡ̀ пи́сана въ  приложе́нїи. И҆ пра́зднованїе прест҃ѣ́й бцⷣѣ, въ че́сть  і҆кѡ́ны є҆ѧ̀ неѡпали́мыѧ кꙋпины̀. Слꙋ́жба є҆ѧ̀ пи́сана въ  приложе́нїи. 
На Гдⷭ҇и, воззва́хъ: стїхи̑ры на ѕ҃, гла́съ ѕ҃. Поⷣ:  Всѐ ѿло́жше: 
Кро́вїю ѡ҆багри́въ ꙳ твою̀ свѧще́ннꙋю ѻ҆де́ждꙋ, ꙳ вше́лъ  є҆сѝ во ст҃а̑ѧ ст҃ы́хъ, ꙳ ст҃ъ ты̀ бы́въ, вавѵ́ло сла́вне, ꙳ и҆  ꙗ҆́вѣ всегда̀ наслажда́ѧсѧ ѡ҆боже́нїѧ, ꙳ оу҆краша́емь и҆  мꙋче́нїемъ сїѧ́ѧ, ꙳ и҆ а҆́гг҃лъ показꙋ́ѧсѧ ꙳ чистѣ́йшими  причащє́нїи. ꙳ тѣ́мъ тѧ̀ чти́мъ, ꙳ и҆ любо́вїю пра́зднꙋемъ ꙳  твоѐ свѧще́ннѣйшее торжество̀ ꙳ достоблаже́нне. 
Желѣ́зомъ ѡ҆ко́ванъ, ꙳ непреткнове́ннѡ стезю̀ ше́ствовалъ  є҆сѝ, прпⷣбне, ꙳ къ небе́сномꙋ гра́дꙋ ведꙋ́щꙋю, ꙳ честны́ми  ра́нами, ꙳ вавѵ́ло всемꙋ́дре, ꙳ ꙗ҆́коже оу҆́тварїю ѡ҆бложе́нъ. ꙳  въ него́же вше́дъ ꙗ҆́кѡ побѣди́тель и҆́стиннѣйшїй, ꙳ и҆  мꙋ́ченикъ непобѣди́мь, ꙳ и҆ свѧщеннодѣ́йственникъ свѧще́ннѣйшїй,  ꙳ пое́ши со а҆́гг҃лы пѣснопѣ́нїе ꙳ бжⷭ҇твенное чи́стѡ: ꙳ ст҃ъ,  ст҃ъ, ст҃ъ, трⷪ҇це є҆диносꙋ́щнаѧ. 
Ста́дꙋ предста́тельствꙋѧ ꙳ слове́сномꙋ, і҆ера́рше, ꙳  па́лицею зна́нїѧ, ꙳ на ѕла́цѣ воспита́лъ є҆сѝ сїѐ вѣ́ры, ꙳ и҆  ѿ ѕвѣре́й спа́слъ є҆сѝ, ꙳ и҆ бг҃а возвесели́лъ є҆сѝ, ꙳ съ  высоты̀ тѧ̀ па́ствꙋющаго. ꙳ є҆го́же предъ безбо́жными, блаже́нне,  (с. 63) проповѣ́дꙋѧ, ꙳ ꙗ҆́кѡ неѕло́биво закла́лсѧ є҆сѝ а҆́гнѧ  ра́дꙋѧсѧ, ꙳ съ неѕло́бивыми ѻ҆́трѡки, и҆ приве́лсѧ є҆сѝ съ  ни́ми, же́ртва благово́нна всецѣ́ла, вавѵ́ло всечꙋ́дный. 
И҆́ны стїхи̑ры прⷪ҇ро́ка, гла́съ д҃. Подо́бенъ: Зва́нный  свы́ше: 
Наꙋчи́всѧ бж҃їимъ та́йнамъ, ꙳ добро́ты незрече́нныѧ и҆  сла́вы чꙋдесе́мъ, ꙳ мѡѷсе́е бг҃ови́дче всехва́льне, сѣ́ньми и҆  начерта̑нїи, и҆ во ѻ҆́бразѣхъ сїѧ̑ провозвѣсти́лъ є҆сѝ. тѣ́мъ  бжⷭ҇твеннагѡ сїѧ́нїѧ первонача́льнагѡ нача̑ла, ꙳ без̾ѻбра́зными  ѻ҆́бразы, ꙳ и҆ невеще́ственными вещмѝ вво́диши воѡбражє́ннаѧ  на́мъ, и҆ є҆́же ѡ҆божи́тисѧ надъ фараѡ́номъ, ꙗ҆́кѡ бг҃ъ,  бл҃же́нне, ѻ҆бѣ́томъ и҆ бл҃года́тїю стѧжа́въ, ꙳ молѝ ѡ҆ всѣ́хъ  чтꙋ́щихъ тѧ̀. 
Ты̀ добродѣ́тельми превше́дъ, ꙳ въ видѣ́нїи бы́лъ є҆сѝ  бли́зъ всѣ́хъ бг҃а. посредѣ̀ ви́хра и҆ мра́ка же и҆ ѻ҆́блака  внꙋ́трь бы́въ, ꙳ ве́сь просла́вилсѧ є҆сѝ. ꙳ ѿтꙋ́дꙋ прїѧ́тъ  скрижа̑ли бжⷭ҇твенныхъ писа́нїй, и҆ равноа́гг҃льнѡ благода́тїю, ꙳  ꙗ҆́снѡ блиста́еши дꙋше́вными ѻ҆чесы̀, ꙳ вкꙋ́пѣ и҆ тѣле́сными, ꙳  и҆ спокрыва́еши ѕловѣ́рное ѡ҆слѣпле́нїе, ꙗ҆влѧ́ѧ вѣ̑рнымъ  ѿкрове́нїе, ты̀ и҆ сло́вомъ подава́еши, ꙳ молѝ спасти́сѧ на́мъ. 
Въ бг҃одѣ́льнѣй и҆ ѻ҆гнено́снѣй, бжⷭ҇твеннѣй любвѝ,  бы́лъ є҆сѝ собесѣ́дникъ, ꙳ ꙗ҆́кѡ дрꙋ́гꙋ дрꙋ́гъ бг҃ꙋ, ꙳ и҆  лице́мъ къ лицꙋ̀, мѡѷсе́е треблаже́нне, ꙳ на творца̀ своего̀  воззрѣ́въ, ви́диши за̑днѧѧ заре́ю сегѡ̀ ꙗ҆́вѣ, и҆ чре́зъ сква́жню  навы́кнꙋвъ, ꙳ пло́тїю сло́ва бꙋ́дꙋщее тебѣ̀ бг҃оѧвле́нїе. ꙳  тѣ́мже и҆ сто́лпъ пред̾иды́й, ꙳ пресла́внѡ предъ людьмѝ  бг҃омꙋ́дрыми, предхо́диши и҆ спаса́еши вѣ́рнѡ хва́лѧщыѧ тѧ̀. 
Сла́ва, свѧщенномꙋ́ченика, гла́съ ѕ҃. Самогла́сенъ: 
Восхо́дный степе́нь цр҃ковь стѧжа̀ свѧщє́нныѧ твоѧ̑  по́двиги, свѧщенномꙋ́чениче вавѵ́ло, ꙗ҆́же и҆ храни́ши (с. 64)  незы́бленꙋ и҆ ненавѣ́тнꙋ ѿ волкѡ́въ держа́вныхъ, проповѣ́дꙋющꙋю  дѡ́блести твоѧ̑, и҆ велича́ющꙋю съ тобо́ю младе́нцы, за хрⷭ҇та̀  заколє́нныѧ съ тобо́ю, бл҃же́нне. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ:  Тридне́венъ: 
Зача́тїе твоѐ безсѣ́менно, и҆ рожде́нїе безболѣ́зненно  помышлѧ́ющи, оу҆дивлѧ́юсѧ ѕѣлѡ̀: ка́кѡ си́це ꙗ҆́кѡ ѕлодѣ́й  благоволи́лъ є҆сѝ оу҆мре́ти сн҃е, пречⷭ҇таѧ взыва́ше; 
На стїхо́внѣ ѻ҆ктѡ́иха. Сла́ва, свѧщенномꙋ́ченика, гла́съ  ѕ҃. 
Сꙋди́щꙋ мꙋчи́телевꙋ предстоѧ̀, и҆ подвиза́ѧсѧ за  благоче́стїе, взыва́лъ є҆сѝ: сѐ а҆́зъ и҆ дѣ́ти, ꙗ҆̀же мнѣ̀  дадѐ бг҃ъ: съ ни́миже вѣнча́всѧ на нб҃сѣ́хъ, вавѵ́ло  свѧщенномꙋ́чениче, молѝ непреста́ннѡ, сѣте́й врага̀ и҆зба́витисѧ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ:  Тридне́венъ: 
Лю́ди беззако́ннѣйшыѧ, безъ пра́вды пригвозда́ющыѧ тѧ̀ на  дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже сѷмеѡ́нъ  проречѐ, оу҆тро́бою сп҃се, оу҆ѧзвлѧ́шесѧ. 
Тропа́рь, гла́съ д҃: 
И҆ нра́вѡмъ прича́стникъ, и҆ престо́лѡмъ намѣ́стникъ  а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ бг҃одꙋхнове́нне, въ  видѣ́нїѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆  вѣ́ры ра́ди пострада́лъ є҆сѝ да́же до кро́ве, свѧщенномꙋ́чениче  вавѵ́ло, молѝ хрⷭ҇та̀ бг҃а, спасти́сѧ дꙋша́мъ на́шымъ. 
И҆ прⷪ҇ро́ка гла́съ в҃: 
Прⷪ҇ро́ка твоегѡ̀ мѡѷсе́а па́мѧть, гдⷭ҇и, пра́зднꙋюще,  тѣ́мъ тѧ̀ мо́лимъ, спасѝ дꙋ́шы на́шѧ. 
И҆лѝ се́й, гла́съ то́йже: 
На высотꙋ̀ добродѣ́телей возше́лъ є҆сѝ, прⷪ҇ро́че  мѡѷсе́е: и҆ сегѡ̀ ра́ди сподо́билсѧ є҆сѝ ви́дѣти сла́вꙋ бж҃їю,  скрижа̑ли благода̑тныѧ зако́на прїѧ́тъ, и҆ начерта́нїй благода́ть  въ себѣ̀ носѧ̀, и҆ прⷪ҇ро́кѡвъ, бы́лъ є҆сѝ честна́ѧ похвала̀ и҆  бл҃гоче́стїѧ вели́кое та́инство. (с. 65) 
На оу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ два̀.  І҆ѡа́нна мона́ха: 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю  пѣ́снь, пои́мъ, вопїѧ́ше. 
Свои́ми кровьмѝ, ꙗ҆́кѡ мѡѷсе́й чермно́е мо́ре  безво́лненнѡ проше́дъ, вавѵ́ло бл҃же́нне, бг҃ꙋ побѣ́днꙋю пѣ́снь  вопїѧ́лъ є҆сѝ: воспои́мъ гдⷭ҇ꙋ, ꙗ҆́кѡ просла́висѧ. 
Ты̀ земны́хъ преѡби́дѣлъ є҆сѝ жела́нїе, бжⷭ҇твенномꙋ  повинꙋ́въ жела́нїю, є҆́же жи́ти, вавѵ́ло бл҃же́нне, хрⷭ҇то́вꙋ  грѧды́й ви́дѣти красотꙋ̀. 
Пребжⷭ҇твенныѧ трⷪ҇цы ꙗ҆́кѡ сы́й рачи́тель, съ тремѝ  оу҆́мерлъ є҆сѝ ѻ҆́трѡки ра́дꙋѧсѧ, вавѵ́ло бл҃же́нне, при́снѡ  приводѧ̀ дꙋ́шы сїѧ̀ жела́нїемъ. 
Бг҃оро́диченъ: 
Своего̀ прїе́мши содѣ́телѧ, ꙗ҆́кѡ са́мъ восхотѣ̀, и҆зъ  безсѣ́меннагѡ чре́ва твоегѡ̀, па́че оу҆ма̀ воплоща́ема чи́стаѧ,  тва́рей и҆́стиннѡ показа́ласѧ є҆сѝ влⷣчца. 
И҆́нъ канѡ́нъ прⷪ҇ро́ка, є҆гѡ́же краегране́сїе: Мѡѷсе́й  прⷪ҇ро́кѡвъ пе́рвый да похва́литсѧ словесы̀. 
Въ бг҃оро́дичныхъ же, Кли́ментово. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма  а҆мали́ковꙋ си́лꙋ въ пꙋсты́ни побѣди́лъ є҆́сть. 
Мѡѷсе́й прⷪ҇ро́кѡвъ да восхва́литсѧ пе́рвый, ꙗ҆́кѡ предъ  бг҃омъ бесѣ́довавъ пе́рвый ꙗ҆́вѣ лице́мъ къ лицꙋ̀, не въ  гада́нїихъ рече́нїй, но ꙗ҆́кѡ въ ви́дѣ пло́ти ви́дѣвъ того̀. 
Ꙗ҆́кѡ бжⷭ҇твенна народоводи́телѧ, и҆ и҆зба́вителѧ тѧ̀ (с.  66) ро́дꙋ твоемꙋ̀ і҆и҃лю, мѡѷсе́е бг҃ови́дче, дадѐ бг҃ъ, ѻ҆ц҃ꙋ̀  ꙗ҆́коже помоли́сѧ, ѡ҆бѣтова́нїѧ пома́занїемъ провозвѣща́ѧ твоѐ  рожде́нїе. 
Мꙋ́дрости тѧ̀ сокро́вище ѡ҆брѣто́ша рѡ́дныѧ добродѣ́тєли,  сокрове́но зна́нїемъ бж҃їимъ, ꙗ҆́коже въ ковче́зѣ, бг҃ови́дче  мѡѷсе́е: тѣ́мъ тѧ̀ воспита́ше цари́ца и҆ бжⷭ҇твенный про́мыслъ. 
Бг҃оро́диченъ: 
Оу҆страши́сѧ мѡѷсе́й ви́дѣвъ пресла́вное въ пе́рвыхъ  видѣ́нїе, кꙋпинѣ̀ и҆ пла́меню стра́нное смѣше́нїе, бг҃а и҆зъ  дв҃ы мт҃ре проѡбразꙋ́ющее нетлѣ́ннаго, є҆го́же, минꙋ́въ времена̀,  ви́дѣ пло́тїю. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й  ро́гъ вѣ́рныхъ твои́хъ, бл҃же, и҆ оу҆тверди́вый на́съ на ка́мени  и҆сповѣ́данїѧ твоегѡ̀. 
Нѣ́сть ст҃ъ ꙗ҆́коже ты̀ гдⷭ҇и бж҃е мо́й, возвы́сивый ро́гъ  вѣ́рнагѡ твоегѡ̀ вавѵ́лы, и҆ вѣнча́въ є҆го̀ вѣнце́мъ  и҆сповѣ́данїѧ твоегѡ̀. 
Мч҃никѡвъ бы́сть крѣ́пость, гдⷭ҇и, крⷭ҇тъ тво́й  оу҆тверди́вый ѻ҆́троки съ бл҃же́ннымъ вавѵ́лою, и҆ низложи́вый  тѣ́ми пре́лести безбо́жныѧ де́рзѡсти. 
Крѣ́пость ѡ҆скꙋдѣ̀, хрⷭ҇тѐ, дїа́волѧ въ коне́цъ:  неѕло́бивыми бо дѣтьмѝ, и҆ бжⷭ҇твеннымъ вавѵ́лою побѣжда́етсѧ  крѣ́пкїй, и҆ посмѣва́емь є҆́сть ѡ҆ ни́хъ порꙋга́емь. 
Бг҃оро́диченъ: 
Бжⷭ҇твеннагѡ ржⷭ҇тва̀ твоегѡ̀, чⷭ҇таѧ, всѧ́кїй є҆стества̀  чи́нъ прехо́дитъ чꙋ́до: бг҃а бо преесте́ственнѡ зачала̀ є҆сѝ во  оу҆тро́бѣ, и҆ ро́ждши пребыва́еши приснодв҃а. 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ  си́лою: сегѡ̀ ра́ди оу҆тверди́сѧ въ гдⷭ҇ѣ се́рдце моѐ. 
Весьма̀ неизрече́ннагѡ зна́нїѧ и҆спо́лнилсѧ є҆сѝ,  бг҃ови́дче, (с. 67) дх҃ъ ст҃ы́й чрезъ а҆́гг҃ла, дре́внихъ наꙋчи́ тѧ  зна́нїю ꙗ҆́снѡ. 
Носѧ́й свѣ́тлѡ бжⷭ҇твєнныѧ зари̑, бг҃озна́меньми  оу҆диви́лъ є҆сѝ є҆гѵ́петъ, претворѧ́ѧ стїхі́й, пресла́вне,  є҆стество̀, премꙋ́дре. 
Ѡ҆зарѧ́етъ кра́сное добро́ты твоеѧ̀, ѿ бжⷭ҇твенныѧ зарѝ  свѣ́тлое, бл҃же́нне, жи́тельство, ꙳ и҆ къ бжⷭ҇твеннѣй несы́тнѡ  всѧ̑ привлечѐ красотѣ̀. 
Бг҃оро́диченъ: 
Взѧ́лсѧ є҆сѝ стра́шнымъ видѣ́нїемъ къ оу҆жа́сномꙋ  зрѣ́нїю, премꙋ́дре: но возбранѝ гла́съ гдⷭ҇а, ро́ждшагѡсѧ и҆зъ  дв҃ы пло́тїю. 
Конда́къ прⷪ҇ро́ка, гла́съ в҃: 
Ли́къ прⷪ҇ро́ческїй, съ мѡѷсе́емъ и҆ а҆арѡ́номъ, весе́лїемъ  дне́сь весели́тсѧ, ꙗ҆́кѡ коне́цъ прⷪ҇ро́чествїѧ и҆́хъ на на́съ  и҆спо́лнисѧ: дне́сь сїѧ́етъ крⷭ҇тъ, и҆́мже на́съ спа́слъ є҆сѝ  тѣ́хъ моли́твами, хрⷭ҇тѐ бж҃е, поми́лꙋй на́съ. 
Сѣда́ленъ свѧщенномꙋ́ченика, гла́съ г҃. Поⷣ: Бжⷭ҇твенныѧ  вѣ́ры: 
Точа̀ вѣ́ры и҆сповѣ́данїе, пре́лесть оу҆гаси́лъ є҆сѝ  ѕлосла́вїѧ, ѡ҆бличи́въ і҆́дѡльское безбо́жїе, и҆ всесожже́нїе  бжⷭ҇твенное бы́въ, чꙋдотворе́ньми ѡ҆роша́еши концы̀:ѻ҆́ч҃е  прпⷣбне, хрⷭ҇та̀ бг҃а молѝ дарова́ти на́мъ ве́лїю ми́лость. 
Сла́ва, и҆́нъ сѣда́ленъ прⷪ҇ро́ка, гла́съ д҃: 
Прⷪ҇ро́кѡвъ всѣ́хъ тѧ̀ пе́рваго, ꙗ҆́кѡ сꙋ́ща благоче́стнѡ  вѣ́дꙋще, восхвалѧ́емъ вѣ́рнїи: пе́рвый бо бг҃а ви́дѣлъ є҆сѝ,  ꙗ҆́коже мо́щно бѧ́ше человѣ́кꙋ ви́дѣти. 
И҆ ны́нѣ, бг҃оро́диченъ: 
Пречⷭ҇тыѧ рꙋ́ки твоѧ̑, дв҃ома́ти, просте́рши, покры́й  оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь  хрⷭ҇тѐ, ми́лѡсти твоѧ̑. 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀, пречⷭ҇таѧ,  оу҆тро́бою ма́тернею растерза́ема, жа́лостнѡ взыва́ла є҆сѝ:  оу҆вы̀ мнѣ̀, ка́кѡ заше́лъ є҆сѝ свѣ́те мо́й безлѣ́тный. (с.  68) 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь  бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ  пра́зднꙋющи. 
Хрⷭ҇то́съ моѧ̀ си́ла, бг҃ъ и҆ гдⷭ҇ь, предъ сꙋди́щемъ  вопїѧ́лъ є҆сѝ, мꙋчи́тельскихъ преще́нїй небоѧ́зненъ,  свѧщенномч҃ниче вавѵ́ло, въ гдⷭ҇ѣ ра́дꙋѧсѧ. 
Же́ртвꙋ непоро́чнꙋ, стра́шнꙋ, безкро́внꙋ, гдⷭ҇ꙋ приносѧ̀, и҆  себѐ сама́го заколе́нїе кро́вїю, свѧщенномꙋ́чениче вавѵ́ло,  нескве́рно приве́лъ є҆сѝ. 
Дѣте́й, прпⷣбне, младо́е мꙋдрова́нїе, ꙗ҆́кѡ мꙋ́дръ  дѣтоꙋчи́тель, дꙋхо́внымъ воспита́въ млеко́мъ, свѧщенномч҃ниче  вавѵ́ло, въ соверше́нїе и҆спра́вилъ є҆сѝ. 
Бг҃оро́диченъ: 
Ꙗ҆́кѡ и҆́стиннѡ невѣща̑нна и҆ непости̑жна, твоегѡ̀, бцⷣе,  благолѣ́пнагѡ сꙋ́ть ржⷭ҇тва̀, сꙋ́щымъ на землѝ и҆ на нб҃сѝ  приснодв҃о, та̑инства. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи: сла́ва  си́лѣ твое́й, гдⷭ҇и. 
Гꙋгна́нїю ѧ҆зы́ка и҆ гла́са твоегѡ̀ оу҆ѧсни́вшꙋсѧ,  бжⷭ҇твеннымъ про́мысломъ, бг҃ови́дче, виті́ѧ та̑инъ бж҃їихъ  ꙗ҆ви́лсѧ є҆сѝ глаго́лы, и҆ ра́нами ꙗ҆́звилъ є҆сѝ є҆гѵ́петъ. 
Ко́ль пресла́вно зва́нїе твоѐ, ѽ бг҃ови́дче! ко́ль  стра́шна дѣла̀ твои́хъ чꙋде́съ. ꙗ҆ви́сѧ бо сы́й тебѣ̀ бг҃ъ, и҆  сла́вою возвы́сивъ тѧ̀, і҆и҃лю спаси́телѧ посла̀. 
Всѧ́кагѡ перворо́дна порази́лъ є҆сѝ є҆гѵ́петскагѡ, ꙗ҆́кѡ  хрⷭ҇то́съ де́мѡнѡвъ оу҆мертвѝ держа́вꙋ: ѻ҆́бразъ бо бꙋ́дꙋщагѡ,  тобо́ю дѣ́йствꙋємаѧ и҆́стиннѡ бы́ша, сла́вне. 
Бг҃оро́диченъ: 
Не приближа́йсѧ сѣ́мѡ, мѡѷсе́й слы́шавъ, бж҃їю гла́сꙋ  вопїю́щꙋ и҆зъ пла́мене кꙋпины̀: свѧ́то бо мѣ́сто въ лѣ́потꙋ  преднаписа̀, пло́тїю роди́тисѧ хрⷭ҇тꙋ̀ и҆зъ чⷭ҇тыѧ. (с. 69) 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ тѝ дꙋ́шы  любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго  бг҃а, ѿ мра́ка грѣхо́внагѡ взыва́юща. 
Бжⷭ҇твеннꙋю бл҃года́ть твою̀, і҆и҃се, свѧщенномꙋ́ченикъ  вавѵ́ла, и҆́стиннѡ съ высоты̀ прїѧ́ше, ꙗ҆́кѡ и҆ дѣ́ти ю҆́ныѧ къ  твое́й любвѝ приведѐ, и҆ сме́рти къ преѡби́дѣнїю. 
Бжⷭ҇твеннымъ зна́нїемъ твои́мъ ѡ҆сїѧ́всѧ свѧщенномч҃никъ  вавѵ́ла, всѧ̑ оу҆ча́ше, гдⷭ҇и, тѧ̀ вѣ́дѣти є҆ди́наго бг҃а,  сꙋ́щѡ гдⷭ҇а, ѿ мра́ка и҆ льстѝ взыва́юща. 
Бжⷭ҇твеннымъ и҆збра́нїемъ твои́мъ прозна́менавсѧ  свѧщенномч҃никъ вавѵ́ла, слове́сное пастѝ ста́до твоѐ, тебѣ̀  прино́ситъ, сло́ве бж҃їй, кро́вь свою̀, къ стезѝ спасе́нїѧ всѣ́хъ  мꙋ́дрѣ пꙋтеводѧ̀. 
Бг҃оро́диченъ: 
Бцⷣꙋ тѧ̀ ѿ дꙋшѝ, влⷣчце мі́ра бл҃га́ѧ, и҆сповѣ́дꙋющыѧ  спаса́й: тѧ́ бо предста́тельницꙋ непобѣди́мꙋ и҆́мамы, сꙋ́щꙋю  бг҃ороди́тельницꙋ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ  ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ  тѧ̀. 
Оу҆дарѧ́еши чермно́е, и҆ твори́ши раздѣлє́нїѧ мнѡ́гаѧ,  жезло́мъ твои́мъ, ѽ бг҃ови́дче, да пока́жеши въ се́мъ крⷭ҇та̀  бжⷭ҇твеннꙋю си́лꙋ. 
Ѽ дерзнове́нїѧ прелюбе́знагѡ! ѽ простоты̀ дꙋшѝ чи́стыѧ.  а҆́ще позна́лъ є҆си́ мѧ па́че всѣ́хъ, къ бг҃ꙋ бг҃ови́децъ речѐ,  разꙋ́мнѡ мнѣ̀ ꙗ҆ви́сѧ. 
Ка́менемъ покры́всѧ, не ви́дѣлъ є҆сѝ бж҃їѧ лица̀ ꙗ҆́кѡ  оу҆тае́на, ѽ бг҃ови́дче, воплоще́нїе же позна́лъ є҆сѝ сло́ва  ꙗ҆́кѡ за̑днѧѧ. 
Бг҃оро́диченъ: 
Вше́лъ є҆сѝ чꙋ́вственнѣ во мра́къ, и҆ навы́клъ є҆сѝ  неизречє́ннаѧ, ѽ бг҃ови́дче, ꙗ҆́кѡ хо́щетъ и҆зъ дв҃ы бг҃ъ  пло́тїю роди́тисѧ сп҃съ. (с. 70) 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей бꙋ́рею, къ  ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ  живо́тъ мо́й, многоми́лостиве. 
Жите́йское мо́ре преле́стное зрѧ̀ волнꙋ́емо бꙋ́рею, вавѵ́ла  пресла́вный страда́лецъ, вопїѧ́ше: возведѝ и҆зъ тлѝ жи́знь мою̀  многоми́лостиве. 
Хрⷭ҇тꙋ̀ подо́бѧсѧ, за па́ствꙋ дꙋ́шꙋ твою̀ пре́далъ є҆сѝ,  ѽ сла́вный мч҃ниче, и҆ страда́льче вавѵ́ло бл҃же́нне, и҆  прелє́стныѧ стѣ́ны разори́лъ є҆сѝ. 
Дѣте́й непостоѧ́нное оу҆твердѝ мꙋ́дрѣ свои́ми  страда́ньми вавѵ́ла приснопа́мѧтный страда́лецъ, къ жи́зни  небе́снѣй ѿ землѝ приводѧ̀ пресла́вный. 
Бг҃оро́диченъ: 
Пречⷭ҇таѧ влⷣчце, ро́ждшаѧ земны̑мъ ко́рмчїю гдⷭ҇а,  страсте́й мои́хъ непостоѧ́нное и҆ лю́тое оу҆кротѝ смꙋще́нїе, и҆  тишинꙋ̀ пода́ждь се́рдцꙋ моемꙋ̀. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ  тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ  твои́хъ и҆сте́кшею кро́вїю. 
Во́инство стѧжа́въ бж҃їе і҆и҃ль си́льное, се́дмь оу҆́бѡ  ѕлѡ́бы хананє́йскїѧ ꙗ҆зы́ки погꙋби́лъ є҆сѝ, лю́демъ ты̀ въ  наслѣ́дїе да́въ зе́млю и҆́хъ. 
Неизглаго́ланнѡ вше́дъ во мра́къ бжⷭ҇твенный, мѡѷсе́е,  и҆дѣ́же бг҃ъ бѧ́ше зовы́й тѧ̀, пи̑санныѧ скрижа̑ли пе́рстомъ  є҆гѡ̀ закѡ́нныѧ прїѧ́лъ є҆сѝ, ꙗ҆́кѡ вели́къ оу҆го́дникъ  є҆гѡ̀. 
Поста́ви послꙋ́шати бг҃ъ гла́са своегѡ̀ бг҃ови́дца мѡѷсе́а,  себѐ сама́го є҆мꙋ̀ ꙗ҆ви́въ, да пока́жетъ стра́шное со сла́вою  та́инство своѐ. 
Бг҃оро́диченъ: 
Ма́нїемъ бжⷭ҇твеннымъ тѧ̀ преднаписꙋ́етъ мѡѷсе́й (с. 71)  сла́вный, ковче́гъ, бцⷣе, зарѧ́ми дх҃а всю́дꙋ, ꙗ҆́кѡ зла́томъ  покрове́нъ въ сла́вꙋ бж҃їю. 
Конда́къ свѧщенномꙋ́ченикꙋ, гла́съ и҃. Подо́бенъ: Ꙗ҆́кѡ  нача́тки: 
Ꙗ҆́кѡ благоче́стїѧ проповѣ́дника, и҆ страда́льцєвъ  оу҆твержде́нїе, цр҃ковь сла́витъ тѧ̀, вавѵ́ло сла́вне,  ѡ҆свѣща́ема дне́сь: но ꙗ҆́кѡ и҆мѣ́ѧ дерзнове́нїе ко гдⷭ҇ꙋ, въ  ми́рѣ соверше́ннѣмъ велича́ющыѧ и҆ восхвалѧ́ющыѧ тѧ̀, сохрани́ти  хрⷭ҇тꙋ̀ моли́сѧ, ѽ многострада́льне. 
І҆́косъ: 
Мїрскꙋ́ю ꙗ҆́вѣ сꙋетꙋ̀ помышлѧ́ѧ мі́ра ѿчꙋжде́нный, и҆  стрⷭ҇ти хрⷭ҇то́вы подража́въ, плотскі̑ѧ стра̑сти ѡ҆мертви́лъ  є҆сѝ: и҆ крⷭ҇тъ тво́й взе́мъ, послѣ́довалъ є҆сѝ, мꙋ́чениче,  зижди́телю твоемꙋ̀: и҆ пребыва́ѧ съ ни́мъ ны́нѣ, моли́сѧ ѡ҆  чествꙋ́ющихъ тѧ̀ и҆́стиннѡ, ѽ многострада́льне. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ преподѡ́бнымъ  ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ  оу҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ. 
Нбⷭ҇наѧ чинонача̑лїѧ дне́сь, побѣдоно́сцы зрѧ́ще ю҆́ныѧ на  пре́лесть, и҆ чꙋ́днаго вавѵ́лꙋ, вопїѧ́хꙋ сра́дꙋющесѧ хрⷭ҇тꙋ̀:  бл҃гослове́нъ є҆сѝ гдⷭ҇и бж҃е ѻ҆тцє́въ на́шихъ. 
Влⷣчнѧ свѣтоно́снаѧ оу҆ѧснѝ бл҃года́ть соше́дшыѧсѧ  вѣ̑рныѧ, вѣнцено́сный же сла́вный вавѵ́ла, повелѣва́етъ  сра́дꙋющымсѧ вопи́ти: бл҃гослове́нъ є҆сѝ гдⷭ҇и бж҃е ѻ҆ц҃є́въ  на́шихъ. 
Мꙋчи́телей оу҆́бѡ недоꙋмѣ́ѧшесѧ оу҆мышле́нїе,  помоществова́ти не сꙋ́щымъ богѡ́мъ. прест҃ѣ́й же трⷪ҇цѣ чꙋ́дный  вавѵ́ла повелѣва́етъ вопи́ти: бл҃гослове́нъ є҆сѝ бж҃е ѻ҆тцє́въ  на́шихъ. 
Бг҃оро́диченъ: 
Тобо́ю, мт҃и дв҃о, свѣ́тъ возсїѧ̀ вселе́ннѣй свѣ́телъ:  ты́ бо зижди́телѧ всѣ́хъ родила̀ є҆сѝ бг҃а. є҆го́же молѝ,  всечⷭ҇таѧ, низпосла́ти на́мъ вѣ̑рнымъ ве́лїю ми́лость. (с. 72) 
И҆́нъ. І҆рмо́съ: 
Въ пе́щи а҆враа́мстїи ѻ҆́троцы персі́дстѣй, любо́вїю  благоче́стїѧ па́че, не́жели пла́менемъ ѡ҆палѧ́еми, взыва́хꙋ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Въ бг҃овидѣ́нїихъ неизглаго́ланныхъ, бжⷭ҇твенный писа́тель  бы́въ, ве́сь мꙋ́дрый ви́дъ ски́нїи ты̀ сло́вомъ оу҆хи́тривъ,  началозда́телю веселеи́лꙋ предложи́лъ є҆сѝ дѣѧ́нїе, бг҃ови́дче  мѡѷсе́е. 
Свѧще́нствовати дерзнꙋ́въ корре́й съ тобо́ю, ꙗ҆ви́сѧ  низше́дъ во а҆́дъ жи́въ: всежре́бїйнѡ бг҃ꙋ тебѣ̀ честно́е,  мѡѷсе́е, хранѧ́щꙋ, црⷭ҇твїѧ и҆ свѧще́нства вкꙋ́пѣ. 
Воево́дствꙋющꙋ тебѣ̀ і҆ꙋде́йскомꙋ ꙗ҆зы́кꙋ дре́вле,  мѡѷсе́е, ꙗ҆ви́сѧ мїхаи́лъ нача́льникъ нбⷭ҇ныхъ, и҆ тѣ́ла твоегѡ̀  бжⷭ҇твенный храни́тель: ѕлонача́льника бо противоглаго́люща то́й  посрамѝ. 
Бг҃оро́диченъ: 
А҆арѡ́новъ тѧ̀ бжⷭ҇твенный же́злъ прозѧ́бнꙋти показа̀,  всѣ̑мъ, бцⷣе, рѣше́нїе грѣхѡ́въ ѡ҆чище́нїе бо земны̑мъ была̀  є҆сѝ, ꙗ҆́коже ропта́вшымъ на бг҃а, ѻ҆́но стра́шное преще́нїе. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши,  хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки. 
Бг҃а ѻ҆ц҃а̀ содѣ́телѧ, є҆диносꙋ́щна сн҃а, и҆ бж҃їѧ дх҃а,  въ пла́мени ю҆́ношы пѣ́ти повелѣва́ютсѧ: да благослови́тъ гдⷭ҇а  всѧ̀ тва́рь, и҆ превозно́ситъ во всѧ̑ вѣ́ки. 
Па́мѧть дне́сь, бра́тїе, свѧщенномꙋ́ченика вавѵ́лы, и҆̀же въ  пла́мени ю҆́ношы пѣ́ти повелѣва́ютъ: бл҃гослови́те гдⷭ҇а всѧ̑  дѣла̀, и҆ превозноси́те є҆го̀ во вѣ́ки. 
Ю҆́нїи дне́сь оу҆ченицы̀ і҆ере́а и҆ мч҃ника вавѵ́лы, съ  ста́рцемъ вѣнча́вшесѧ въ пещѝ ю҆́ношъ пѣ́снь пѣ́ти  повелѣва́ютъ: благослови́те гдⷭ҇а всѧ̑ дѣла̀, и҆ превозноси́те  є҆го̀ во вѣ́ки. (с. 73) 
Бг҃оро́диченъ: 
Бг҃а родила̀ є҆сѝ пло́тїю, содержа́щаго рꙋко́ю всѧ̑, и҆ на  ѡ҆б̾ѧ́тїихъ сего̀, дв҃о, носи́ла є҆сѝ. є҆го́же пое́мъ ꙗ҆́кѡ  гдⷭ҇а дѣла̀, и҆ превозно́симъ во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ  затчѐ, ѻ҆́гненнꙋю же си́лꙋ оу҆гаси́ша, добродѣ́телїю  препоѧ́савшесѧ, благоче́стїѧ рачи́тели ѻ҆́троцы, взыва́юще:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Оу҆го́дникъ и҆́стиннѡ бж҃їй, ꙗ҆́кѡ кро́токъ слы́шалъ  є҆сѝ, и҆ дѣ́лы бы́лъ є҆сѝ. тѣ́мъ позна́нъ бы́сть тебѣ̀  гдⷭ҇ь, па́че всѣ́хъ прⷪ҇ро́кѡвъ, мѡѷсе́е, и҆ всели́всѧ въ тѧ̀  вѣ́рнѡ пѣ́ти наꙋчѝ: благослови́те, всѧ̑ дѣла̀ гдⷭ҇нѧ, гдⷭ҇а. 
Ꙗ҆́кѡ таи́нникъ бж҃їй, и҆ слꙋжи́тель, и҆ ца́рь і҆и҃левъ,  мѡѷсе́е бг҃ови́дче, ꙗ҆́вльсѧ, хрⷭ҇та̀ проповѣ́далъ є҆сѝ  прїитѝ въ пло́ти, прописа́въ є҆гѡ̀ къ себѣ̀ стра́шное и҆  бжⷭ҇твенное прише́ствїе: є҆гѡ́же и҆ ѻ҆́бразъ ѡ҆дꙋшевле́нъ  ꙗ҆ви́лсѧ є҆сѝ ꙗ҆́вѣ, и҆ прⷪ҇ро́къ вѣ́ренъ. 
Сло́ва прⷪ҇ро́чествїемъ лю́ди, и҆ зако́на повелѣ́ньми,  наста́вилъ є҆сѝ вѣ́рнѡ, зна́меньми и҆ чꙋдесы̀ напра́вивъ, и҆  чꙋде́съ показа̑нїи: ѿ бг҃а бо показа́всѧ нача́льникъ бг҃ови́дче  мѡѷсе́е. тѣ́мъ приложи́лсѧ є҆сѝ ко ѻ҆тцє́мъ твои̑мъ со  сла́вою мно́гою. 
Бг҃оро́диченъ: 
Никто́же пред̾ꙋслы́ша пре́жде тебѐ, бг҃ови́дче сла́вне,  мѡѷсе́е оу҆го́дниче хрⷭ҇то́въ, занѐ всѧ̑ и҆зре́клъ є҆сѝ дв҃ы  смотрє́нїѧ, прописꙋ́ющыѧ тоѧ̀ бжⷭ҇твенное ржⷭ҇тво̀, въ пла́мени бо  кꙋпины̀ ви́дѣлъ є҆сѝ зра́къ неви́димый. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же не  смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ,  ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ  нбⷭ҇ными вѡ́и тѧ̀ оу҆бл҃жа́емъ. (с. 74) 
Бг҃ъ человѣ́кѡмъ пꙋ́ть показа̀, крⷭ҇то́мъ къ высотѣ̀  нбⷭ҇нѣй благовосхо́денъ: сегѡ̀ ра́ди сме́рть побѣжда́етсѧ  земны́ми. дѣ́ти бо ю҆́ныѧ сеѧ̀ не оу҆боѧ́шасѧ, съ чꙋ́днымъ  вавѵ́лою, ꙗ҆̀же оу҆блажа́емъ. 
Ꙗ҆́кѡ свѣ́тъ сы́й, хрⷭ҇тѐ, всечⷭ҇тый, стра́стныѧ мглы̀  дꙋ́шꙋ мою̀ ѡ҆чи́сти, моли́твами, влⷣко, твои́хъ страстоте́рпєцъ,  вавѵ́лы и҆ дѣте́й, и҆́хже лѣ́тнюю па́мѧть соверша́юще,  благосла́внѡ торжествꙋ́емъ. 
Страсте́й врачева̑нїѧ почерпе́мъ, сла́внѣй цр҃кви  страда́лєцъ притека́юще: въ тꙋ́ бо прїидо́ша а҆́гг҃льстїи ли́цы,  и҆ дꙋ́си пра́ведныхъ всѣ́хъ, и҆ влⷣчца съ чꙋ́днымъ вавѵ́лою  врачева̑нїѧ подава́ющи. 
Бг҃оро́диченъ: 
Сн҃а безлѣ́тнѡ ѿ ѻ҆ц҃а̀ возсїѧ́вша ты̀ во чре́вѣ  несказа́ннѡ заче́нши родила̀ є҆сѝ, бг҃ома́ти чⷭ҇таѧ, дв҃а  прест҃а́ѧ, молѝ ѡ҆ рабѣ́хъ твои́хъ є҆ди́наго чл҃вѣколю́бца  бг҃а, спастѝ ро́дъ на́шъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀, тебє̀, дв҃о,  краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ  є҆стєства̀. тѣ́мъ, веселѧ́щесѧ, тѧ̀, бцⷣе, велича́емъ. 
Бы́лъ є҆сѝ, бг҃ови́дче, самови́децъ гдⷭ҇ень и҆ по сме́рти,  не бо мра́чныхъ гада́нїихъ, ꙗ҆́кѡ въ ка́мени пе́рвѣе, но въ  человѣ́честѣй пло́ти хрⷭ҇та̀ ви́дѣвъ ѡ҆блиста́юща бжⷭ҇тво́мъ. 
Гора̀ ѳавѡ́ръ просла́висѧ па́че сїна́йскїѧ бога́тнѡ,  и҆дѣ́же мѡѷсе́й и҆зъ ме́ртвыхъ, и҆ ѳесві́тѧнинъ ѿ стра́нъ  живꙋ́щихъ, хрⷭ҇та̀ со а҆пⷭ҇лы зрѧ́хꙋ, преѡбразꙋ́ющасѧ ꙗ҆́кѡ сꙋ́щѡ  бг҃а. 
Спаси́ мѧ ми́лостивною твое́ю моли́твою, и҆ моли́твъ  дерзнове́нїемъ, ꙗ҆́кѡ і҆и҃лѧ ѿ бѣ́дъ, мѡѷсе́е бг҃ови́дче, и҆  лю́тыхъ и҆ нꙋ́ждныхъ, хрⷭ҇тїа́нъ и҆сполне́нїе, ѿ всѧ́кагѡ вре́да,  пою́щихъ тѧ̀. 
Бг҃оро́диченъ: 
Ста́мнꙋ тѧ̀ златꙋ́ю и҆ скрижа́ль, и҆ бжⷭ҇твеннꙋю (с. 75)  трапе́зꙋ, дв҃о, пе́рвѣе мѡѷсе́й написа́въ, ꙗ҆́вѣ пока́зоваше  бг҃а роди́тисѧ и҆зъ тебє̀. є҆го́же ви́дѣвше пло́тїю, вѣ́рнѡ  пѣ́снь скончава́емъ твою̀. 
Свѣти́ленъ, Подо́бенъ: Не́бо ѕвѣзда́ми: 
Жре́цъ кꙋ́пнѡ и҆ же́ртва, вавѵ́ло, ꙗ҆ви́лсѧ є҆сѝ бж҃їѧ,  жрѧ̀ є҆мꙋ̀ безкро́внѡ, и҆ свои́ми кровьмѝ поже́рсѧ съ  соверше́нными младє́нцы, съ ни́миже тѧ̀ ны́нѣ восхвалѧ́емъ. 
Сла́ва, и҆ ны́нѣ, бг҃оро́диченъ: 
Твоемꙋ̀ ѻ҆́бразꙋ, дв҃о, не покланѧ́ющыѧсѧ, и҆ сн҃а и҆ бг҃а  твоегѡ̀ вѣ́рою чи́стою, низложѝ ꙗ҆́кѡ безбѡ́жныѧ, и҆ гее́ннѣ  преда́ждь. 
На лїтꙋргі́и: прокі́менъ, гла́съ д҃: Ст҃ы̑мъ, и҆̀же сꙋ́ть на  землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.  Сті́хъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ ко  є҆вре́ємъ, зача́ло т҃л. А҆ллилꙋ́їа, гла́съ д҃: Воззва́ша  првⷣнїи, и҆ гдⷭ҇ь оу҆слы́ша и҆̀хъ. Є҆ѵⷢ҇лїе лꙋкѝ, зача́ло  ѯ҃з. Прича́стенъ: Ра́дꙋйтесѧ првⷣнїи ѡ҆ гдⷭ҇ѣ: 


  
(с. 75) 
Мѣ́сѧца тогѡ́же въ є҃-й де́нь. 
Ст҃а́гѡ прⷪ҇ро́ка заха́рїи, ѻ҆тца̀ честна́гѡ і҆ѡа́нна  прⷣте́чи. 
На Гдⷭ҇и, воззва́хъ, стїхи̑ры на ѕ҃, гла́съ д҃. Подо́бенъ:  Да́лъ є҆сѝ зна́менїе: 
Ма́сть и҆мѣ́ѧ на себѣ̀, ꙳ ри́зꙋ же свѧтꙋ́ю, приснопа́мѧтне  заха́рїе, ꙳ ꙗ҆́кѡ а҆́гг҃лъ бг҃ꙋ послꙋжи́лъ є҆сѝ, ꙳ хода́тайствꙋѧ  содѣ́телю ꙳ и҆ зда́нїю, бл҃же́нне, ꙳ и҆ сказа̑нїѧ ꙗ҆́вѣ  бжⷭ҇твеннагѡ дх҃а прїе́млѧ. ꙳ тѣ́мъ тѧ̀ оу҆блажа́емъ, ꙳ и҆ ст҃о́е  твоѐ дне́сь соверша́емъ торжество̀, ꙳ сп҃са сла́вѧще. 
Ѻ҆троча̀ ви́дѣлъ є҆сѝ ро́ждшеесѧ ѿ ѻ҆трокови́цы, ꙳  заха́рїе бг҃одꙋхнове́нне, ꙳ ѻ҆ц҃ꙋ̀ собезнача́льно, ꙳ и҆ своемꙋ̀  пред̾ѧвле́ннагѡ проро́чествꙋеши ѻ҆троча́ти, ꙳ прⷪ҇ро́къ бꙋ́деши  (с. 76) и҆́стиннѡ, ꙳ сегѡ̀ стєзѝ оу҆готовлѧ́ѧ. съ ни́мже тѧ̀  оу҆блажа́емъ, ꙳ и҆ честно́е твоѐ торжество̀ свѧще́ннѡ  пра́зднꙋемъ, бг҃оно́се пребога́те. 
Хра́мъ жи́въ и҆ ѡ҆дꙋшевле́нъ ꙳ бжⷭ҇твеннагѡ дх҃а бы́лъ  є҆сѝ, ꙳ и҆ посредѣ̀ хра́ма, сла́вне, ꙳ бг҃ꙋ слꙋжа̀ чи́стымъ  се́рдцемъ, ꙳ непра́веднѡ закла́нъ бы́лъ є҆сѝ, ꙳ мꙋ́ченически  соверша́ѧ бжⷭ҇твенное тече́нїе твоѐ, достосла́вне. ꙳ тѣ́мъ въ  нбⷭ҇ный хра́мъ вше́лъ є҆сѝ ꙳ кро́вїю свое́ю, ꙳ просѧ̀ ѡ҆чище́нїѧ  дꙋша́мъ на́шымъ. 
Сла́ва, гла́съ и҃. Самогла́сенъ. І҆ѡа́нна мона́ха: 
Свѧще́нства зако́ннагѡ ѡ҆дѣ́ѧнъ и҆́стиннѡ ѻ҆де́ждею, по  чи́нꙋ а҆арѡ́новꙋ слꙋжи́лъ є҆сѝ, и҆ предстоѧ̀ въ хра́мѣ,  а҆́гг҃льскїй зра́къ ꙗ҆́вѣ ви́дѣлъ є҆сѝ, пребл҃же́нне. тѣ́мъ  твоѐ преставле́нїе всѝ пою́ще до́лжнѡ, заха́рїе, пѣ́сньми  восхвалѧ́емъ тѧ̀, по ста́рости и҆зрасти́вша, і҆ѡа́нна сла́внаго,  молѝ за ны̀ ми́лостиваго бг҃а, спасти́сѧ на́мъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма ви́дитсѧ,  ѽ влⷣко. ꙳ содержа́й всю̀ тва́рь, ꙳ на дре́во воздви́женъ бы́въ,  ꙳ и҆ оу҆мира́еши всѣ̑мъ даѧ́й жи́знь; ꙳ бцⷣа пла́чꙋщи  глаго́лаше, ꙳ є҆гда̀ оу҆зрѣ̀ на крⷭ҇тѣ̀ возноси́ма, ꙳ и҆зъ неѧ̀  неизрече́ннѡ возсїѧ́вшаго ꙳ бг҃а и҆ чл҃вѣ́ка. 
На стїхо́внѣ ѻ҆ктѡ́иха. Сла́ва, гла́съ в҃. А҆нато́лїево: 
Ꙗ҆́кѡ чи́стъ і҆ере́й во ст҃а̑ѧ ст҃ы́хъ вше́лъ є҆сѝ, и҆  ѻ҆де́ждею свѧще́нною ѡ҆дѣ́ѧнъ, непоро́чнѡ бг҃ꙋ слꙋжи́лъ є҆сѝ,  ꙗ҆́коже а҆арѡ́нъ законополага́ѧ, и҆ ꙗ҆́кѡ мѡѷсе́й водѧ̀ колѣ̑на  і҆и҃лєва, звонцє́въ въ чи́стомъ зна́менїи, тѣ́мже и҆ оу҆бїе́нъ  бы́лъ є҆сѝ: но кро́вь твоѧ̀ пра́веднаѧ спаси́тельное на́мъ  и҆сцѣле́нїе бы́сть, и҆ ꙗ҆́кѡ мѵ́ро благово́нное слꙋ́хи  ѿверза́етъ къ ше́ствїю вѣ́чныѧ жи́зни. заха́рїе требл҃же́нне,  (с. 77) крести́телѧ і҆ѡа́нна роди́телю, и҆ є҆лїсаве́ти  сопрꙋ́жниче, прилѣ́жнѡ молѝ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Подо́бенъ: Є҆гда̀ ѿ дре́ва. 
Є҆гда̀ нескве́рнаѧ а҆́гница ви́дѣ своего̀ а҆́гнца, на  заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи глаго́лаше:  безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀. что̀  сїѐ сотвори́лъ є҆сѝ, и҆зба́вителю всѧ́ческихъ; ѻ҆ба́че  воспѣва́ю и҆ сла́влю твою̀, ю҆́же па́че оу҆ма̀ и҆ сло́ва,  кра́йнюю бла́гость, чл҃вѣколю́бче. 
Тропа́рь, гла́съ д҃: 
Свѧще́нства ѻ҆де́ждею ѡ҆бложе́нъ, премꙋ́дре, по зако́нꙋ  бж҃їю всесожжє́нїѧ прїѧ̑тна свѧщеннолѣ́пнѡ приноси́лъ є҆сѝ:  заха́рїе, и҆ бы́лъ є҆сѝ свѣти́льникъ и҆ зри́тель та́йныхъ,  зна́мєнїѧ въ тебѣ̀ бл҃года́ти носѧ̀ ꙗ҆́вственнѡ всемꙋ́дре, и҆  мече́мъ оу҆бїе́нъ бы́въ въ хра́мѣ бж҃їи, хрⷭ҇то́въ прⷪ҇ро́че, съ  прⷣте́чею молѝ, спасти́сѧ дꙋша́мъ на́шымъ. 
На оу҆́трени ѻ҆́ба канѡ́на ѻ҆ктѡ́иха безъ мꙋ́ченичнѡвъ: и҆  ст҃а́гѡ на ѕ҃. Творе́нїе ѳеофа́ново. 
Гла́съ а҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ  пои́мъ. 
Па́мѧть, прⷪ҇ро́че, твою̀ восхвали́ти, дх҃а бл҃года́ть  молю̀, помощѝ мнѣ̀ твои́мъ хода́тайствомъ, взыва́ѧ: и҆зба́вителю  бг҃ꙋ на́шемꙋ воспои́мъ. 
Житїѐ твоѐ непоро́чно ѡ҆брѣ́тесѧ, свѧще́нства  оу҆краси́сѧ ѻ҆де́ждею, и҆ прⷪ҇ро́чества свѣтоно́сными сїѧ̑нїи,  бг҃оглаго́ливе бл҃же́нне. 
Зако́ннымъ вѣнце́мъ главꙋ̀ оу҆краси́въ, заха́рїе,  ꙗ҆ви́лсѧ є҆сѝ свѧщенноѧвле́ненъ, вопїѧ̀: и҆зба́вителю бг҃ꙋ  на́шемꙋ пои́мъ. (с. 78) 
Бг҃оро́диченъ: 
Поди́ра ѻ҆де́ждею ꙗ҆́кѡ а҆арѡ́нъ ѡ҆дѣ́ѧнъ, ю҆́же ѿ  ко́рене і҆ессе́ева прозѧ́бшꙋю ѻ҆трокови́цꙋ прїѧ́лъ є҆сѝ,  и҆зба́вителѧ во чре́вѣ носи́вшꙋю. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀, гдⷭ҇и,  ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й. 
Є҆гда̀ кади́ло сложе́нїѧ приноси́лъ є҆сѝ, а҆рхїере́е,  тогда̀ прⷣте́чи прїѧ́лъ є҆сѝ провозвѣще́нїе. 
Мѵ́ромъ свѧще́нїѧ свѧще́нствовати тѧ̀ пома́за, ꙗ҆́кѡ  а҆арѡ́на: тѣ́мъ видѣ́нїѧ а҆́гг҃лова сподо́билсѧ є҆сѝ. 
Оу҆́тро, провозвѣща́ющее вселе́ннѣй тѧ̀ сл҃нца  разꙋ́мнаго, сп҃се, заха́рїа і҆ѡа́нна роди́лъ є҆́сть. 
Бг҃оро́диченъ: 
Оу҆пра́ви житїѐ моѐ, бг҃ороди́тельнице всечⷭ҇таѧ, и҆  жи́знь, ꙗ҆́же заха́рїинъ до́мъ оу҆ѧсни́вшаѧ. 
Сѣда́ленъ, гла́съ и҃. Подо́бенъ: Повелѣ́нное: 
Свѧще́нствовавъ бг҃ꙋ по зако́нꙋ, и҆ прⷪ҇ро́чествовавъ  хрⷭ҇та̀ и҆зъ дв҃ы, заха́рїе, воплоще́нна ѿ дх҃а ст҃а, ꙗ҆ви́лсѧ  є҆сѝ вселе́ннѣй сто́лпъ свѣ́телъ, съ высоты̀ пра́вды восто́къ,  ве́сь мі́ръ ѡ҆сїѧ́юща, и҆ въ пꙋ́ть ми́ренъ направлѧ́юща но́ги  на́шѧ, ре́клъ є҆сѝ, спаса́юща ро́дъ на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́же непремѣ́ннаго бг҃а поро́ждшаѧ, премѣнѧ́емое при́снѡ  се́рдце моѐ грѣхо́мъ и҆ лѣ́ностїю, прило́гми льсти́вагѡ,  оу҆твердѝ, бл҃га́ѧ, моли́твами мт҃рними твои́ми, ꙗ҆́кѡ да и҆  а҆́зъ благода́рнѡ сла́влю тѧ̀, бг҃ороди́тельнице марі́е: поми́лꙋй  ста́до твоѐ, є҆́же стѧжа́ла є҆сѝ, всенепоро́чнаѧ. 
Крⷭ҇тобг҃оро́диченъ: 
Сн҃а твоегѡ̀ и҆ бг҃а крⷭ҇то́мъ, дв҃о, соблюда́еми при́снѡ,  де́мѡнскїѧ прило́ги побѣжда́емъ и҆ кова̑рствїѧ, госпо́дственнѡ (с.  79) тѧ̀ бцⷣꙋ и҆ и҆́стиннѡ пою́ще, и҆ любо́вїю всѝ ро́ди  оу҆блажа́емъ, чⷭ҇таѧ, ꙗ҆́коже прорекла̀ є҆сѝ. тѣ́мъ  согрѣше́нїй на́мъ ѡ҆ставле́нїе моли́твами твои́ми да́рꙋй. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Прⷪ҇ро́къ тво́й, влⷣко, ѻ҆́бразы зако́нными вѣ́рнѡ  слꙋжа́ше тебѣ̀, и҆ бл҃года́ти сподо́бисѧ, оу҆смотри́ти твою̀  и҆́стинꙋ. 
Свѣ́томъ свѣ́тъ прїѧ́лъ є҆сѝ, мра́чнѣйшимъ ты̀  ꙗ҆снѣ́йшїй пребл҃же́нне: зако́номъ бо и҆ бл҃года́ть ны́нѣ тебѣ̀  приложи́сѧ. 
Бг҃ꙋ предстоѧ́й бжⷭ҇твенный гаврїи́лъ, благовѣствꙋ́ѧ ꙗ҆вѝ  тебѣ̀, бл҃же́нне, гла́съ сло́ва и҆ прⷣте́чꙋ. 
Бг҃оро́диченъ: 
Чи́стое жили́ще, содѣ́тель, дв҃о, тва́ри, ѡ҆брѣ́тъ тѧ̀,  весели́сѧ, є҆лїсаве́тино разрѣши́вый непло́дство. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́ бо є҆сѝ  бг҃ъ на́шъ, ра́звѣ тебє̀ и҆но́гѡ не вѣ́мы. 
Кїда́рь положи́сѧ на главѣ̀ твое́й, ѽ прⷪ҇ро́че, въ  начерта́нїи и҆мꙋ́щь и҆́стинное бжⷭ҇твенное свѧще́нїе. 
Ра́дꙋетсѧ тва́рь ржⷭ҇тво́мъ твои́мъ, а҆рхїере́е: ты́ бо  прозѧ́блъ є҆сѝ покаѧ́нїѧ проповѣ́дника. 
Оу҆кра́шено твоѐ житїѐ препроводи́въ, за́пѡвѣди бо всѧ̑  гдⷭ҇нѧ съ є҆лїсаве́тїю соверши́лъ є҆сѝ. 
Бг҃оро́диченъ: 
Направлѧ́етсѧ къ пѣ́нїю ѧ҆зы́къ тво́й, бг҃оглаго́ливе:  неискꙋсобра́чнꙋю бо во чре́вѣ носѧ́щꙋ ви́дѣлъ є҆сѝ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ  ри́зою, многомлⷭ҇тиве хрⷭ҇тѐ бж҃е на́шъ. (с. 80) 
Зако́на слꙋжа́й сѣ́ни, ꙗ҆ви́сѧ и҆ бл҃года́ти  проповѣ́дникъ, сп҃се на́шъ: сподо́бисѧ бо ви́дѣти твоѐ  воплоще́нїе. 
Сꙋ́дными словесы̀ оу҆кра́шсѧ, сло́во присносꙋ́щное пло́ть  носѧ́що, заха́рїе свѧще́нне, прїѧ́лъ є҆сѝ. 
Ꙗ҆ви́лсѧ є҆сѝ внꙋ́трь хра́ма слꙋжѧ̀ бг҃ꙋ, таи́нниче  бг҃одꙋхнове́нне, і҆ере́й бы́въ досточꙋ́денъ. 
Бг҃оро́диченъ: 
Сп҃са бг҃ома́ти во оу҆тро́бѣ, дв҃о, носѧ́щи сло́ва  безнача́льнаго, є҆лїсаве́ти позна́ласѧ є҆сѝ прⷪ҇ро́чицѣ. 
Конда́къ, гла́съ г҃. Подо́бенъ: Дв҃а дне́сь. 
Прⷪ҇ро́къ дне́сь и҆ свѧще́нникъ вы́шнѧгѡ, заха́рїа  предложѝ, прⷣте́чевъ роди́тель, трапе́зꙋ своеѧ̀ па́мѧти, вѣ̑рныѧ  пита́ѧ, питїе́ бо пра́вды всѣ̑мъ раствори́въ, сегѡ̀ ра́ди  скончава́етсѧ, ꙗ҆́кѡ бжⷭ҇твенный таи́нникъ бж҃їѧ бл҃года́ти. 
І҆́косъ: 
Зако́на молча́нїемъ і҆ера́рхъ свѧза́сѧ, а҆́гг҃ла гла́сомъ,  а҆́гг҃ла прїе́мъ хрⷭ҇то́ва прише́ствїѧ, прⷪ҇ро́ка и҆ таи́нника, съ  є҆лїсаве́тїю непло́дною и҆ цѣломꙋ́дренною: и҆ тогѡ̀ ржⷭ҇тво́мъ  ѡ҆бнови́сѧ бл҃года́ть и҆ и҆збавле́нїе, и҆ примире́нїе на́ше  всемі́рное. сего̀ проповѣ́да а҆́гнца и҆ содѣ́телѧ, и҆ є҆стествꙋ̀  ѡ҆бнови́телѧ. ѿ непло́дныѧ оу҆тро́бы пло́дъ подаю́ща, сн҃а же  ꙗ҆́вльшасѧ и҆зъ дв҃ы, ꙗ҆́кѡ бжⷭ҇твенный таи́нникъ бж҃їѧ  бл҃года́ти. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Є҆гда̀ гла́съ вопїю́щагѡ прїи́де ѿ непло́дныѧ, па́че  є҆стества̀, твоегѡ̀ ѧ҆зы́ка оу҆́зы разрѣшѝ, зва́ти:  бл҃гослове́нъ є҆сѝ гдⷭ҇и, бж҃е во вѣ́ки. 
Люби́мичь роди́сѧ женихо́въ ѿ непло́дове, ржⷭ҇тво̀ дв҃ы  провозвѣща́ѧ ꙗ҆́вѣ прⷣте́ча, вѣ́рою зовꙋ́щымъ: бл҃гослове́нъ  є҆сѝ гдⷭ҇и, бж҃е во вѣ́ки. (с. 81) 
Ве́сь бы́лъ є҆сѝ, заха́рїе, бжⷭ҇твенный ѻ҆рга́нъ дх҃а,  требл҃же́нне, и҆ прⷪ҇ро́ка, твоѐ провозвѣща́ше ѻ҆троча̀:  бл҃гослове́нъ є҆сѝ, зовꙋ́ща, гдⷭ҇и, бж҃е во вѣ́ки. 
Бг҃оро́диченъ: 
Зако́на и҆сполне́нїе тѧ̀, ѻ҆трокови́це, глави́знꙋ всегѡ̀  прⷪ҇ро́чествїѧ, заха́рїа зрѧ̀, позна́ше вопїѧ̀: бл҃гослове́нъ  пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ  приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆  превозноси́те во всѧ̑ вѣ́ки. 
И҆́стины показа́сѧ прⷪ҇ро́къ, хрⷭ҇то́вы бо стєзѝ і҆ѡа́ннъ  предгрѧды́й оу҆гото́ва прⷣте́ча, бл҃же́нне і҆ера́рше: є҆го́же  превозно́симъ во всѧ̑ вѣ́ки. 
Виті́йствꙋѧ бл҃гослови́лъ є҆сѝ влⷣкꙋ, спасе́нїѧ на́мъ  пода́вшаго, ѿ даві́да возсїѧ́вшаго на́мъ пло́тїю гдⷭ҇а сла́вы:  є҆го́же превозно́симъ во всѧ̑ вѣ́ки. 
Дарова́нїй вели́кихъ сподо́бисѧ, бг҃оѧвле́нне, прⷣте́чꙋ  роди́въ, прⷪ҇ро́кѡвъ всѣ́хъ вы́шшаго, гдⷭ҇а пою́ща и҆  превозносѧ́ща во всѧ̑ вѣ́ки. 
Бг҃оро́диченъ: 
І҆ера́рхъ кꙋ́пнѡ и҆ бг҃опроповѣ́дникъ, заха́рїа дв҃ѣ и҆  мт҃ри гдⷭ҇а носѧ́щей тва́ри, ра́дꙋѧсѧ поклони́сѧ, ю҆́же  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о  чи́стаѧ, съ безпло́тными ли̑ки тѧ̀ велича́юще. 
И҆спо́лнилсѧ є҆сѝ вдохнове́нїѧ оу҆тѣ́шителева, и҆  благослови́ти нача́тъ гдⷭ҇а, свѧщеннотаи́нниче бг҃омꙋ́дре, и҆  бг҃облаже́нне. 
Глаго́лѡвъ и҆схождє́нїѧ а҆рха́гг҃ловыхъ оу҆зрѣ́въ,  бг҃оглаго́ливе прехва́льне, къ благослове́нїю ꙗ҆зы́къ а҆́бїе  подви́гнꙋлъ є҆сѝ. (с. 82) 
Страда́нїѧ вѣнцы̀ и҆ свѧще́нства, и҆ просвѣще́нїемъ  прⷪ҇ро́чества оу҆краси́лсѧ є҆сѝ, ѽ заха́рїе пребл҃же́нне и҆  бг҃оглаго́ливе. 
Бг҃оро́диченъ: 
Свѣ́та сꙋ́щи прїѧ́телище, просвѣтѝ дв҃о, помраче́ннꙋю  дꙋ́шꙋ мою̀ страстьмѝ, и҆ кромѣ́шнїѧ мѧ̀ тмы̀ и҆зба́ви моли́твами  твои́ми. 
Свѣти́ленъ: Подо́бенъ: Свѣ́те неизмѣ́нный: 
Пе́рвѣе гла́сомъ а҆́гг҃ла оу҆молча́лъ є҆сѝ въ  невхо́дныхъ, за хотѧ́щее бы́ти прозѧбе́нїе и҆зъ тебє̀ гла́са  вопїю́щагѡ: и҆ ны́нѣ молчи́ши ѻ҆́нагѡ ра́ди, предъ невхо́дными  заколе́нъ бы́въ, заха́рїе. 
Бг҃оро́диченъ: 
Свѣ́тъ и҆зъ свѣ́та возсїѧ́въ, сло́ве, пре́жде денни́цы  безлѣ́тнѡ, свѣ́тъ и҆зъ мт҃ре подъ лѣ́томъ непремѣ́ннѡ проше́лъ  є҆сѝ, сїѧ̑нїи свѣтолꙋ́чными концы̀ мі́ра просвѣща́ѧ, ꙗ҆́кѡ  свѣ́тъ мі́ра. 
На стїхо́внѣ ѻ҆ктѡ́иха. Сла́ва, гла́съ и҃: 
Жє́ртвы приносѧ̀ по зако́нꙋ, заха́рїе, ро́ждшемꙋсѧ бг҃ꙋ  прине́слъ є҆сѝ свѧтꙋ́ю твою̀ дꙋ́шꙋ во ст҃а̑ѧ ст҃ы́хъ, свѧ́та  преставлє́нїѧ, ѻ҆рꙋ́жїемъ самово́льнымъ, въ преддве́рїи  ст҃и́лища, ꙗ҆́кѡ а҆́гнецъ закала́емь. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, ꙳ є҆гда̀ тѧ̀ сл҃нца пра́вды ꙳ со́лнце ви́дѣ ꙳ на  дре́вѣ повѣ́шена, ꙳ лꙋчы̀ скры̀, ꙳ и҆ лꙋна̀ свѣ́тъ во тмꙋ̀  преложѝ: ꙳ всенепоро́чнаѧ же твоѧ̀ мт҃и ꙳ оу҆тро́бою  оу҆ѧзвлѧ́шесѧ. 
На лїтꙋргі́и: Бл҃жє́нна, ѻ҆ктѡ́иха на д҃: и҆ прⷪ҇ро́ка  пѣ́снь г҃-ѧ, на д҃. Прокі́менъ, гла́съ з҃: Возвесели́теѧ  првⷣникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши, бж҃е, гла́съ мо́й: А҆пⷭ҇лъ ко є҆вре́ємъ, зача́ло  тд҃і. А҆ллилꙋ́їа, гла́съ з҃: Свѣ́тъ возсїѧ̀ првⷣникꙋ.  Є҆ѵⷢ҇лїе матѳе́а, зача́ло ч҃ѕ. Прича́стенъ: Въ па́мѧть  вѣ́чнꙋю бꙋ́детъ првⷣникъ: (с. 83) 
И҆́на слꙋ́жба тогѡ́же ст҃а́гѡ прⷪ҇ро́ка заха́рїи, и҆ ст҃ы́ѧ и҆  првⷣныѧ є҆лїсаве́ти. 
Въ ве́черъ: Блаже́нъ мꙋ́жъ: Пе́рвый а҆нтїфѡ́нъ: 
На Гдⷭ҇и, воззва́хъ: стїхи̑ры прⷪ҇ро́кꙋ на д҃, и҆ ст҃ы́ѧ  на д҃, гла́съ а҃. Подо́бенъ: Нбⷭ҇ныхъ чинѡ́въ: 
Є҆гѡ́же и҆схо́ди и҆сконѝ дне́й вѣ́чныхъ Мїх. є҃.,  сего̀ воплоща́емаго во оу҆тро́бѣ дв҃и́ческой ви́дѣла є҆сѝ,  є҆гда̀ мт҃рь гдⷭ҇а своегѡ̀ нарекла̀ є҆сѝ, дв҃ꙋ цѣлова́вшꙋю тѧ̀:  съ не́юже моли́сѧ, пра́веднаѧ є҆лїсаве́то, да спасе́тъ дꙋ́шы  на́шѧ. 
Два́жды. 
Бл҃гослове́нъ пло́дъ є҆́сть чре́ва дв҃и́ческа Лꙋ́к. а҃.,  и҆сполнѧ́ѧй всѧ́чєскаѧ, восклица́ла є҆сѝ пребл҃же́ннаѧ  є҆лїсаве́то, дх҃омъ бж҃їимъ дви́жима та́кѡ глаго́лала є҆сѝ: въ  пѣ́снехъ оу҆́бѡ тѧ̀ почита́юще, въ трⷪ҇цѣ сла́вимаго бг҃а  велича́емъ. 
Глаго́ланное ѿ гдⷭ҇а къ дв҃и́цѣ бы́сть, ꙗ҆́кѡ роди́тъ  і҆и҃са, спаса́ющаго лю́ди своѧ̑ ѿ грѣ̑хъ и҆́хъ, бꙋ́детъ  соверше́нїе глагѡ́ланнымъ къ не́й, вѣща́ла є҆сѝ дх҃омъ ст҃ы́мъ,  є҆лїсаве́то: досто́йнѡ оу҆́бѡ тѧ̀ похва́льными вѣнцы̀  вѣнча́емъ. 
Сла́ва, прⷪ҇ро́ка. И҆ ны́нѣ, бг҃оро́диченъ: Цр҃ь нбⷭ҇ный: 
Вхо́дъ. Прокі́менъ днѐ, и҆ чтє́нїѧ г҃. 
Бытїѧ̀ чте́нїе. 
[Глава̀ и҃і] Ꙗ҆ви́сѧ бг҃ъ а҆враа́мꙋ оу҆ дꙋ́ба  мамврі́йска, сѣдѧ́щемꙋ предъ две́рми сѣ́ни своеѧ̀ въ полꙋ́дне.  Воззрѣ́въ же ѻ҆чи́ма свои́ма, и҆ оу҆зрѣ̀, и҆ сѐ трїѐ мꙋ́жи  стоѧ́хꙋ прѧ́мѡ є҆мꙋ̀. И҆ ви́дѣвъ ѧ҆̀ притечѐ въ срѣ́тенїе и҆̀мъ  ѿ двере́й сѣ́ни своеѧ̀, и҆ поклони́сѧ до землѝ, и҆ речѐ:  гдⷭ҇и, а҆́ще (с. 84) ѡ҆брѣто́хъ бл҃года́ть предъ лице́мъ твои́мъ,  не минѝ раба̀ твоегѡ̀, да принесе́тсѧ вода̀, и҆ ѡ҆мы́ютсѧ но́ги  ва́шѧ, и҆ прохладите́сѧ подъ дꙋ́бомъ, и҆ принесꙋ̀ хлѣ́бы да  ꙗ҆́сте, и҆ посе́мъ по́йдете въ пꙋ́ть сво́й, є҆гѡ́же ра́ди  соврати́стесѧ сѣ́мѡ къ рабꙋ̀ своемꙋ̀. И҆ рѣ́ша: та́кѡ сотворѝ,  ꙗ҆́коже глаго́лалъ є҆сѝ. И҆ потща́всѧ а҆враа́мъ въ сѣ́нь къ  са́ррѣ, и҆ речѐ є҆́й: оу҆скорѝ взѧ́ти трѝ спꙋ́ды мꙋкѝ  чи́сты, и҆ сотворѝ потре́бники. И҆ течѐ а҆враа́мъ ко кра́вамъ, и҆  поѧ̀ тельца̀ мла́да и҆ добра̀, и҆ дадѐ и҆ рабꙋ̀, и҆ оу҆скорѝ  пригото́вити є҆̀. И҆ взѧ̀ ма́сло и҆ млеко̀ и҆ тельца̀, є҆го́же  пригото́ва, и҆ поста́ви предъ ни́ми и҆ ꙗ҆до́ша. са́мъ же стоѧ́ше  предъ ни́ми подъ дре́вомъ, и҆ реко́ста къ немꙋ̀: гдѣ̀ са́рра жена̀  твоѧ̀; ѻ҆́нъ же ѿвѣща́въ речѐ: сѐ въ сѣ́ни. И҆ речѐ: сѐ  ѡ҆бра́щсѧ прїидꙋ̀ къ тебѣ̀, ѡ҆ вре́мени се́мъ въ часѣ̀, и҆  роди́тъ сы́на са́рра жена̀ твоѧ̀. Са́рра же оу҆слы́ша предъ  две́рьми сѣ́ни сꙋ́щи за ни́мъ. А҆враа́мъ же и҆ са́рра ста̑ра  бѣ́ста, жи́вши дни̑ мнѡ́ги, и҆ минꙋ́ла бѧ́ше са́рры же́нскаѧ  не́мощь. И҆ посмѣѧ́сѧ са́рра, глаго́лющи въ себѣ̀: не оу҆́бѡ  бы́ло мѝ досе́лѣ, сѐ мꙋ́жъ мо́й ста́ръ. И҆ речѐ гдⷭ҇ь ко  а҆враа́мꙋ: что̀ ꙗ҆́кѡ посмѣѧ́сѧ са́рра къ себѣ̀ глаго́лющи: и҆  а҆́ще пра́вѡ рождꙋ̀, а҆́зъ бо состарѣ́хсѧ; Є҆да̀ не́мощно є҆́сть  ѿ бг҃а всѧ́ко сло́во; въ сїѐ вре́мѧ возвращꙋ́сѧ къ тебѣ̀, и҆  бꙋ́детъ са́ррѣ сы́нъ. 
Сꙋде́й і҆и҃левыхъ чте́нїе. 
[Глава̀ г҃і] Бѧ́ше мꙋ́жъ во а҆ѱа́рѣ ѿ пле́мене  да́нова, и҆́мѧ же є҆мꙋ̀ манѡ́е: и҆ жена̀ є҆мꙋ̀ бѧ́ше непло́ды, и҆  не ражда́ше. И҆ ꙗ҆ви́сѧ а҆́гг҃лъ гдⷭ҇ень къ женѣ̀, и҆ речѐ къ  не́й: сѐ оу҆́бѡ ты̀ непло́ды и҆ не роди́ши, се́ бо зачне́ши, и҆  роди́ши сы́на. И҆ ны́нѣ снабдѝ оу҆́бѡ: не пі́й вїна̀, ни  сїке́ра, и҆ не ꙗ҆́ждь нечи́сто ничто́же, ꙗ҆́кѡ сѐ ты́ бо  оу҆тро́бѣ прїи́меши, и҆ породи́ши сы́на: и҆ желѣ́зо на главꙋ̀  є҆гѡ̀ не (с. 85) взы́детъ, ꙗ҆́кѡ назѡре́й бг҃ови бꙋ́детъ сїѐ  ѻ҆троча̀ и҆зъ чре́ва. и҆ се́й на́чнетъ спастѝ і҆и҃лѧ, и҆зъ рꙋкѝ  и҆ноплемє́нникъ. И҆ вни́де жена̀, и҆ речѐ мꙋ́жеви своемꙋ̀,  глаго́лющи: человѣ́къ бж҃їй прїи́де ко мнѣ̀, и҆ ѻ҆́бразъ є҆гѡ̀  ꙗ҆́кѡ ѻ҆́бразъ а҆́гг҃ла бж҃їѧ стра́шенъ ѕѣлѡ̀, и҆ вопроша́хъ  є҆го̀, ѿкꙋ́дꙋ є҆сѝ; и҆ и҆́мене своегѡ̀ не повѣ́да мѝ. И҆  рече́ ми: сѐ ты̀ во оу҆тро́бѣ зачне́ши, и҆ роди́ши сы́на. и҆  ны́нѣ не пі́й вїна̀, ни ѻ҆лови́ны, и҆ не ꙗ҆́ждь ничто́же  нечи́стѡ, ꙗ҆́кѡ назѡре́й бг҃ꙋ бꙋ́детъ ѻ҆́трочищъ, ѿ оу҆тро́бы  до днѐ сме́рти є҆гѡ̀. И҆ помоли́сѧ манѡ́е къ гдⷭ҇еви, и҆ речѐ:  ѽ гдⷭ҇и! человѣ́къ бж҃їй, є҆го́же ты̀ посла́лъ є҆сѝ, да  прїи́детъ къ на́мъ, и҆ нака́жетъ ны̀, что̀ сотвори́мъ ѻ҆троча́ти  ражда́ющемꙋсѧ. И҆ послꙋ́ша бг҃ъ моли́твы манѡ́евы: и҆ прїи́де па́ки  а҆́гг҃лъ бж҃їй къ женѣ̀. Сїѧ́ же сѣдѧ́ше на селѣ̀, манѡ́е же  мꙋ́жъ є҆ѧ̀ не бѧ́ше съ не́ю. И҆ потща́сѧ жена̀, и҆ те́кши ско́рѡ  повѣ́да мꙋ́жꙋ своемꙋ̀, и҆ речѐ къ немꙋ̀: сѐ ꙗ҆ви́сѧ мѝ мꙋ́жъ,  и҆́же приходи́лъ въ де́нь ѻ҆́нъ ко мнѣ̀. И҆ воста́въ и҆́де манѡ́е  въ слѣ́дъ жены̀ своеѧ̀, и҆ прїи́де къ мꙋ́жꙋ, и҆ речѐ є҆мꙋ̀: ты́  ли є҆сѝ мꙋ́жъ глаго́лавый къ женѣ̀ мое́й; и҆ речѐ а҆́гг҃лъ:  а҆́зъ є҆́смь. И҆ речѐ манѡ́е: ны́нѣ оу҆́бѡ да прїи́детъ сло́во  твоѐ, что̀ є҆́сть сꙋ́дъ ѻ҆троча́те, и҆ что̀ є҆́сть творе́нїе  є҆гѡ̀; И҆ речѐ а҆́гг҃лъ гдⷭ҇ень къ манѡ́еви: ѿ сегѡ̀, є҆́же  глаго́лахъ женѣ̀, да сохрани́тсѧ ѿ всегѡ̀: И҆ ѿ всегѡ̀, є҆́же  и҆схо́дитъ и҆зъ вїногра́да, да не ꙗ҆́стъ, и҆ вїна̀ и҆ сїке́ра да  не пїе́тъ, и҆ всегѡ̀ нечи́ста да не ꙗ҆́стъ: и҆ всѐ є҆ли́ко  заповѣ́дахъ є҆́й, сїѐ да храни́тъ. И҆ речѐ манѡ́е ко а҆́гг҃лꙋ  бж҃їю: да оу҆держи́мъ тѧ̀ здѣ̀ и҆ сотвори́мъ предъ тобо́ю  ко́злище ѿ кѡ́зъ. И҆ речѐ а҆́гг҃лъ бж҃їй къ манѡ́еви: А҆́ще мѧ̀  нꙋ́диши, и҆ не ꙗ҆́мъ хлѣ́ба твоегѡ̀. Но а҆́ще сотвори́ши  всесожже́нїе гдⷭ҇еви, то̀ вознесѝ є҆̀: не вѣ́дѧше бо манѡ́е,  ꙗ҆́кѡ а҆́гг҃лъ гдⷭ҇ень є҆́сть. И҆ речѐ манѡ́е ко (с. 86)  а҆́гг҃лꙋ гдⷭ҇ню: что̀ є҆́сть и҆́мѧ твоѐ, да є҆гда̀ сбꙋ́детсѧ  сло́во твоѐ, просла́вимъ тѧ̀; И҆ речѐ є҆мꙋ̀ а҆́гг҃лъ гдⷭ҇ень:  почто̀ сѐ вопроша́еши и҆́мене моегѡ̀; се́ же є҆́сть чꙋ́дно. И҆  взѧ̀ манѡ́е ко́злища ѿ кѡ́зъ и҆ тре́бꙋ, и҆ вознесѐ на ка́мень  гдⷭ҇еви чꙋ̑днаѧ творѧ́щемꙋ. Манѡ́е же и҆ жена̀ є҆гѡ̀ зрѧ́хꙋ. И҆  бы́сть є҆гда̀ пла́мень взы́де вы́ше ѻ҆лтарѧ̀ до небесѐ, и҆  взы́де а҆́гг҃лъ гдⷭ҇ень въ пла́мени ѻ҆лтарѧ̀: манѡ́е же и҆ жена̀  є҆гѡ̀ смотрѧ́ста, и҆ падо́ста ни́цъ на землѝ. 
Ца́рствъ пе́рвыхъ чте́нїе. 
[Глава̀ а҃] Воста́вши а҆́нна по ꙗ҆де́нїи и҆́хъ, и҆́де въ  сїлѡ́мъ: и҆ ста̀ предъ гдⷭ҇емъ. И҆лі́й же жре́цъ сѣдѧ́ше на  престо́лѣ при пра́зѣ две́ри хра́ма гдⷭ҇нѧ. И҆ та̀ оу҆миле́нною  дꙋше́ю поклони́сѧ гдⷭ҇ꙋ, и҆ пла́чꙋщи пропла́ка: и҆ помоли́сѧ  моли́твою къ гдⷭ҇ꙋ глаго́лющи: А҆дѡнаі̀ гдⷭ҇и є҆лѡі̀ саваѡ́ѳъ,  а҆́ще призира́ѧ при́зриши на смире́нїе рабы̀ твоеѧ̀, и҆ помѧне́ши  мѧ̀, и҆ да́си рабѣ̀ твое́й сѣ́мѧ мꙋ́жеско, то̀ да́мъ є҆̀ предъ  тобо́ю въ да́ръ до днѐ сме́рти є҆гѡ̀: и҆ вїна̀ и҆ пїѧ́нственнагѡ  не и҆спїе́тъ, и҆ желѣ́зо не взы́детъ на главꙋ̀ є҆гѡ̀. И҆ бы́сть  є҆гда̀ оу҆мно́жи молѧ́щисѧ предъ гдⷭ҇емъ, и҆лі́й же жре́цъ  взира́ше на оу҆ста̀ є҆ѧ̀. И҆ та̀ глаго́лаше въ се́рдцѣ свое́мъ,  то́кмѡ оу҆стнѣ̀ є҆ѧ̀ двиза́стѣсѧ, а҆ гла́съ є҆ѧ̀ не  слы́шашесѧ: и҆ мнѧ́ше ю҆̀ и҆лі́й пїѧ́нꙋ сꙋ́щꙋ. И҆ речѐ є҆́й  и҆лі́й: доко́лѣ пїѧ́на є҆сѝ; ѿимѝ вїно̀ твоѐ, и҆ и҆дѝ ѿ  мѣ́ста гдⷭ҇нѧ. И҆ ѿвѣща̀ а҆́нна, и҆ речѐ: нѝ, господи́не  мо́й, но жена̀ въ же́стокъ де́нь а҆́зъ є҆́смь, вїна̀, и҆ пїѧ́нства  не пи́хъ, но и҆злїѧ́хъ предъ гдⷭ҇емъ дꙋ́шꙋ мою̀: Не да́ждь рабы̀  твоеѧ̀ дще́ремъ порꙋга́нїѧ, ꙗ҆́кѡ ѿ мно́жества оу҆ны́нїѧ  моегѡ̀, и҆ ѿ мно́жества сѣ́тованїѧ моегѡ̀ стоѧ́хъ да́же  досе́лѣ. И҆ ѿвѣща̀ и҆лі́й, и҆ речѐ къ не́й: и҆дѝ съ ми́ромъ,  бг҃ъ і҆и҃левъ да́стъ тѝ всѧ́ко проше́нїе твоѐ, (с. 87) є҆гѡ́же  про́сиши ѿ негѡ̀. И҆ речѐ а҆́нна: да ѡ҆брѧ́щетъ раба̀ твоѧ̀  бл҃года́ть предъ ѻ҆чи́ма твои́ма. и҆ и҆́де жена̀ пꙋте́мъ свои́мъ,  и҆ вни́де во ѻ҆би́тель свою̀: и҆ ꙗ҆дѐ съ мꙋ́жемъ свои́мъ и҆ пѝ,  и҆ лицѐ є҆ѧ̀ не и҆спадѐ ктомꙋ̀. И҆ оу҆́треневаше заꙋ́тра, и҆  поклони́шасѧ гдⷭ҇еви, и҆ и҆до́ша пꙋте́мъ свои́мъ, и҆ вни́де  є҆лкана̀ въ до́мъ сво́й во є҆ѯармаѳе́мъ, и҆ разꙋмѣ̀ є҆лкана̀  женꙋ̀ свою̀ а҆́ннꙋ. и҆ помѧнꙋ̀ ю҆̀ гдⷭ҇ь, и҆ зача́тъ, и҆ бы́сть во  вре́мѧ дні́й, и҆ родѝ а҆́нна сы́на, и҆ наречѐ и҆́мѧ є҆мꙋ̀  самꙋи́лъ: ꙗ҆́кѡ ѿ гдⷭ҇а бг҃а саваѡ́ѳа и҆спроси́хъ є҆го̀. 
На лїті́и стїхи́ра хра́ма, и҆ ст҃ѣ́й, гла́съ ѕ҃: 
І҆ѡа́ннъ ви́дѣвъ і҆и҃са, сѐ а҆́гнецъ бж҃їй,  возопѝ І҆ѡа́н. а҃., и҆сполнѧ́ѧй и҆са́їино прорече́нїе И҆са́їи  н҃г.: коне́цъ прⷪ҇ро́кѡмъ є҆́сть сы́нъ тво́й, є҆лїсаве́то.  досто́йнѡ оу҆́бѡ тѧ̀ да оу҆блажа́ютъ лю́дїе. 
Сы́на твоегѡ̀ десни́цѣ главꙋ̀ преклонѝ і҆и҃съ Мат. г҃.,  гдⷭ҇ь госпо́дьствꙋющихъ сы́й, и҆ влⷣка владѣ́ющихъ А҆пок.  з҃і.: ве́лїѧ сла́ва твоѧ̀, достохва́льнаѧ є҆лїсаве́то. 
Ѡ҆блича́ше велехва̑льныѧ фарїсє́и, глаго́лѧ къ ни̑мъ Лꙋ́к.  г҃.: порождє́нїѧ є҆хі̑днина, сотвори́те плоды̀ достѡ́йны  покаѧ́нїѧ, гла́съ сы́й вопїю́щагѡ въ пꙋсты́ни, и҆ почита́шесѧ  оу҆чи́тель: такова̀ сы́на ма́ти є҆сѝ, є҆лїсаве́то ст҃а́ѧ. 
Сла́ва, гла́съ ѕ҃: 
За́пѡвѣди бж҃їѧ хранѧ́щи, пло́дъ все́льшїйсѧ въ тѧ̀ живы́ѧ  вѣ́ры приноси́ла є҆сѝ, бг҃омꙋ́драѧ є҆лїсаве́то: кі́ими тѧ̀  досто́йными пѣ̑нїи, кі́ими досто́йными похвала́ми оу҆вѣнча́емъ  вѣ́рнїи; 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ а҃. 
Мно́гихъ досто́йна є҆сѝ хвале́нїй, бг҃омꙋ́драѧ  є҆лїсаве́то, пра́ведною и҆менꙋ́емаѧ сло́вомъ бж҃їимъ, въ  за́повѣдехъ гдⷭ҇нихъ ходи́вшаѧ, ми́лостїю бж҃їею подвиза́ема. (с.  88) 
Сті́хъ: Честна̀ предъ гдⷭ҇емъ сме́рть прпⷣбныхъ є҆гѡ̀. 
Нелицемѣ́рнꙋю любо́вь къ бг҃ꙋ, нелицемѣ́рнꙋю любо́вь къ  бли̑жнимъ и҆мѣ́ла є҆сѝ, въ за́повѣдехъ гдⷭ҇нихъ ходѧ̀,  многосла́внаѧ є҆лїсаве́то: пло́дъ сѐ вѣ́ры твоеѧ̀ бы́сть. тѣ́мъ  торжествꙋ́юще оу҆блажа́емъ тѧ̀. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. 
Непло́дной и҆ заматорѣ́вшей пресла́вный пло́дъ чре́ва  дарова́сѧ тебѣ̀ ѿ всеще́драгѡ бг҃а, покаѧ́нїѧ проповѣ́дникъ:  тѣ́мъ тѧ̀ оу҆блажа́юще, всеси́льнꙋю ми́лость бж҃їю велича́емъ. 
Сла́ва, гла́съ в҃. А҆нато́лїево: 
Ꙗ҆́кѡ чи́стъ і҆ере́й во ст҃а̑ѧ ст҃ы́хъ вше́лъ є҆сѝ и҆  ѻ҆де́ждою свѧще́нною ѡ҆дѣ́ѧнъ, непоро́чнѡ бг҃ꙋ слꙋжи́лъ є҆сѝ,  ꙗ҆́коже а҆арѡ́нъ законополага́ѧ, и҆ ꙗ҆́кѡ мѡѷсе́й водѧ̀ колѣ̑на  і҆и҃лєва, звонцє́въ въ чи́стомъ зна́менїи, тѣ́мже и҆ оу҆бїе́нъ  бы́лъ є҆сѝ: но кро́вь твоѧ̀ пра́веднаѧ, спаси́тельное на́мъ  и҆сцѣле́нїе бы́сть, и҆ ꙗ҆́кѡ мѵ́ро благово́нное слꙋ́хи  ѿверза́етъ, къ ше́ствїю вѣ́чныѧ жи́зни, заха́рїе требл҃же́нне,  крести́телѧ і҆ѡа́нна роди́телю, и҆ є҆лїсаве́ти сꙋпрꙋ́жниче,  прилѣ́жнѡ молѝ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Ѽ чꙋдесѐ но́вагѡ: 
Тропа́рь, гла́съ в҃: 
Пра́ведныхъ твои́хъ, заха́рїи и҆ є҆лїсаве́ти, гдⷭ҇и,  па́мѧть пра́зднꙋюще, тѣ́ми мо́лимъ тѧ̀: спасѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ. 
По а҃-й каѳі́смѣ сѣда́ленъ, гла́съ д҃. 
Поⷣ: Оу҆диви́сѧ і҆ѡ́сифъ: 
Ве́лїе чл҃вѣколю́бїе своѐ, є҆́же къ земнорѡ́днымъ  всебл҃гі́й бг҃ъ и҆́мать, на тебѣ̀ показа̀ є҆лїсаве́то, ꙗ҆́кѡ  пра́веднꙋ тѧ̀ бы́ти со заха́рїемъ по неизрече́ннѣй бл҃гости (с.  89) свое́й и҆зво́ли: ка̑ѧ благодарє́нїѧ тебѣ̀, ми́лостиве, ка̑ѧ  пѣ̑нїѧ принесе́мъ, грѣ́шнїи рабѝ твоѝ, влⷣко; Два́жды. 
Сла́ва, и҆ ны́нѣ: 
Свы́ше наше́дшагѡ дх҃а ст҃а́гѡ ѡ҆сѣне́нїемъ зачала̀ є҆сѝ,  дв҃о всенепоро́чнаѧ, и҆ родила̀ є҆сѝ пре́жде вѣ̑къ сꙋ́щаго: да  торжествꙋ́етъ тва́рь хва́лѧщи тѧ̀, и҆ пресла́вное ржⷭ҇тво̀ твоѐ  велича́ющи, и҆ да пое́тъ ра́достїю дꙋхо́вною веселѧ́щисѧ,  и҆зба́вителѧ дꙋша́мъ на́шымъ роди́вшаѧ, є҆ди́на бл҃гослове́ннаѧ. 
По в҃-й каѳі́смѣ сѣда́ленъ, гла́съ д҃. Поⷣ: Оу҆диви́сѧ  і҆ѡ́сифъ: 
Всера́достное дарова́нїе а҆́ннѣ непло́дной самꙋи́лъ бы́сть,  всера́достное даѧ́нїе и҆ тебѣ̀, пра́веднаѧ є҆лїсаве́то,  бл҃года́ти тезоимени́тый. ди́внаѧ ми́лость твоѧ̀ къ человѣ́кѡмъ,  бж҃е. сла́ва мнѡ́гимъ щедро́тамъ твои̑мъ, сла́ва бл҃гоꙋтро́бїю  твоемꙋ̀. Два́жды. 
Сла́ва, и҆ ны́нѣ, бг҃оро́диченъ: 
Мт҃и неискꙋсобра́чнаѧ, прⷭ҇то́лъ херꙋві́мскїй показа́сѧ  оу҆тро́ба твоѧ̀ бг҃а непристꙋ́пнагѡ: ты́ бо є҆ди́на вмѣсти́лище  є҆сѝ бж҃їе, бг҃а ро́ждши воплоще́ннаго, ѿ всѣ́хъ грѣхѡ́въ  и҆збавлѧ́ющаго рабы̑ своѧ̑. тѣ́мъ досто́йно є҆́сть се́рдцемъ и҆  оу҆стна́ми оу҆блажа́ти тѧ̀. 
Велича́нїе: 
Велича́емъ ва́съ, ст҃і́и пра́веднїи заха́рїе и҆  є҆лїсаве́то, и҆ чте́мъ свѧтꙋ́ю па́мѧть ва́шꙋ: вы́ бо мо́лите ѡ҆  на́съ хрⷭ҇та̀ бг҃а на́шего. 
И҆збра́нный ѱало́мъ: 
[а҃] Бл҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆  сотворѝ и҆збавле́нїе лю́демъ свои̑мъ. [в҃] И҆ воздви́же ро́гъ  спасе́нїѧ на́мъ, въ домꙋ̀ дв҃довѣ ѻ҆́трока своегѡ̀. [а҃] Клѧ́тсѧ  гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀. [в҃] Та́мѡ  возращꙋ̀ ро́гъ дв҃дꙋ, оу҆гото́вахъ свѣти́льникъ пома́занномꙋ  моемꙋ̀. (с. 90) [а҃] Си́льно на землѝ бꙋ́детъ сѣ́мѧ є҆гѡ̀. Ро́дъ  пра́выхъ бл҃гослови́тсѧ. [в҃] Слꙋжи́ти є҆мꙋ̀ въ преподо́бїи и҆  пра́вдѣ предъ ни́мъ, всѧ̑ дни̑ живота̀ на́шегѡ. [а҃] И҆ ты̀  ѻ҆троча̀, прⷪ҇ро́къ вы́шнѧгѡ нарече́шисѧ, пред̾и́деши бо предъ  лице́мъ гдⷭ҇нимъ, оу҆гото́вати пꙋти̑ є҆гѡ̀: [в҃] Да́ти ра́зꙋмъ  спасе́нїѧ лю́демъ є҆гѡ̀, во ѡ҆ставле́нїе грѣхѡ́въ и҆́хъ, [а҃]  Милосе́рдїѧ ра́ди ми́лости бг҃а на́шегѡ. Напра́вити но́ги на́шѧ на  пꙋ́ть ми́ра. [в҃] Гдⷭ҇ь лю́битъ пра́ведники: [а҃] Бл҃гослови́тъ  гдⷭ҇ь въ боѧ́щихсѧ є҆гѡ̀, и҆ во оу҆пова́ющихъ на ми́лость є҆гѡ̀.  [в҃] Хвало̀ і҆и҃лева, на тѧ̀ оу҆пова́ша ѻ҆тцы̀ на́ши,  оу҆пова́ша, и҆ и҆зба́вилъ є҆сѝ и҆́хъ. [а҃] Се́й ро́дъ и҆́щꙋщихъ  гдⷭ҇а, и҆́щꙋщихъ лицѐ бг҃а і҆а́кѡвлѧ. [в҃] Блаже́ни всѝ боѧ́щїисѧ  гдⷭ҇а, ходѧ́щїи къ пꙋте́хъ є҆гѡ̀. [а҃] Вѣ́сть гдⷭ҇ь пꙋти̑  непоро́чныхъ, и҆ достоѧ́нїе и҆́хъ во вѣ́ки бꙋ́детъ. [в҃] Блаже́ни  лю́дїе, и҆̀мже гдⷭ҇ь бг҃ъ и҆́хъ. Хвали́тесѧ всѝ пра́вїи се́рдцемъ:  [а҃] Пра̑вымъ подоба́етъ похвала̀. 
Сла́ва, и҆ ны́нѣ, а҆ллилꙋ́їа: три́жды. 
По полѷеле́и сѣда́ленъ, гла́съ д҃. Поⷣ: Оу҆диви́сѧ  і҆ѡ́сифъ. 
Въ повелѣ́нїѧ бж҃їѧ процвѣта́юще съ пребл҃же́ннымъ  заха́рїемъ, бж҃їею рꙋко́ю подвиза́ема, дще́рей а҆арѡ́новыхъ  ѻ҆́трасле, всехва́льнаѧ є҆лїсаве́то, молѝ пребл҃га́го влⷣкꙋ, да  прино́симъ и҆ мы̀ грѣ́шнїи до́бръ пло́дъ живы́ѧ вѣ́ры. 
Два́жды. 
Сла́ва, и҆ ны́нѣ, бг҃оро́диченъ: 
Є҆ди́на роди́тельница бг҃ꙋ, є҆ди́на приснодв҃о, пречⷭ҇таѧ  бг҃оневѣ́сто, ꙗ҆́кѡ родила̀ є҆сѝ дв҃ою, и҆ пребыва́еши  нетлѣ́нна: тѣ́мъ тѧ̀ а҆́гг҃лъ и҆ человѣ̑къ чинонача̑лїѧ  велича́ютъ. 
Прокі́менъ, гла́съ д҃: Ст҃ы̑мъ, и҆̀же сꙋ́ть на землѝ  є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. Сті́хъ:  Ди́венъ бг҃ъ во ст҃ы́хъ свои́хъ, бг҃ъ і҆и҃левъ. Всѧ́кое  дыха́нїе да хва́литъ гдⷭ҇а. Є҆ѵⷢ҇лїе ѿ лꙋкѝ, зача́ло в҃,  є҆́же чте́тсѧ на рождество̀ предте́чи, є҆гѡ́же нача́ло: Бы́сть  во дни̑ и҆́рода царѧ̀ і҆ꙋде́йска: Коне́цъ: (с. 91) Призрѣ̀  ѿѧ́ти поноше́нїе моѐ къ человѣ́цѣхъ. По н҃-мъ ѱалмѣ̀  стїхи́ра, гла́съ а҃. Глаго́ланное ѿ гдⷭ҇а къ дв҃и́цѣ бы́сть:  Пи́сана на Гдⷭ҇и воззва́хъ: 
Канѡ́нъ бцⷣѣ, со і҆рмосо́мъ на ѕ҃ и҆ прⷪ҇ро́кꙋ на д҃: и҆  ст҃ѣ́й на д҃: гла́съ и҃. 
Пѣ́снь а҃. І҆рмо́съ: 
Сокрꙋши́вшемꙋ бра̑ни мы́шцею свое́ю, и҆ прове́дшемꙋ і҆и҃лѧ  сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ  бг҃ꙋ, ꙗ҆́кѡ просла́висѧ. 
И҆́стиннꙋю любо́вь и҆мѣ́ла є҆сѝ къ бг҃ꙋ благолюби́ваѧ  є҆лїсаве́то, за́пѡвѣди є҆гѡ̀ хранѧ̀: се́й бо и҆́стиннѡ лю́битъ  бг҃а, и҆́же за́пѡвѣди є҆гѡ̀ соблюда́етъ: бг҃олюби́вꙋю оу҆́бѡ тѧ̀  хвала́ми возвели́чимъ. 
Бл҃года́тїю спасе́ни добродѣ́тельми оу҆гожда́ти и҆́мамы  бг҃ꙋ, ꙗ҆́коже и҆ є҆лїсаве́ть во всѣ́хъ за́повѣдехъ гдⷭ҇нихъ  ходѝ безъ поро́ка, ю҆́же досто́йнѡ пѣ́сньми да оу҆блажи́мъ. 
Сла́ва: 
Дѣ́йствꙋѧй всѧ̑ во всѣ́хъ, бж҃е, и҆ въ бл҃же́нной  є҆лїсаве́ти всеси́льнꙋю ми́лость твою̀ ꙗ҆влѧ́лъ є҆сѝ, ѡ҆  всѣ́хъ дѣ́лѣхъ твои́хъ благодаре́нїе тебѣ̀ прино́симъ. 
И҆ ны́нѣ: 
І҆саа́ка са́рра ро́ждши непло́ды ра́довашесѧ: тебѣ̀  дѣ́вствꙋющей и҆ ро́ждшей гдⷭ҇а і҆и҃са па́че ра́доватисѧ  подоба́етъ, пречⷭ҇таѧ. 
Катава́сїа: Крⷭ҇тъ начерта́въ. 
Пѣ́снь г҃. І҆рмо́съ: 
Оу҆тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й  въ бз҃ѣ мое́мъ, разшири́шасѧ на врагѝ моѧ̑ оу҆ста̀ моѧ̑,  возвесели́хсѧ ѡ҆ спасе́нїи твое́мъ. 
Пра́веднꙋ тѧ̀ съ заха́рїемъ бл҃же́ннаѧ є҆лїсаве́то, дх҃ъ  ст҃ы́й въ писа́нїи наречѐ: бѣ́ста пра́вєдна предъ бг҃омъ,  глаго́лѧ. мессі́а же пра́вда на́мъ є҆́сть ѿ бг҃а, мессі́ею (с.  92) оу҆́бѡ ѡ҆правда́на была̀ є҆сѝ: кто̀ похва́льными пѣ́сньми  тѧ̀ не возвели́читъ; 
Не ѡ҆правди́тсѧ предъ гдⷭ҇емъ всѧ́къ живы́й: ты́ же  пра́ведна была̀ є҆сѝ приснопа́мѧтнаѧ є҆лїсаве́то: гдⷭ҇ь і҆и҃съ  ѡ҆свѧще́нїе всѣ̑мъ є҆́сть, свѧ́тꙋ тѧ̀ да восхвалѧ́етъ всѧ́къ. 
Сла́ва: 
Ди́венъ во ст҃ы́хъ бж҃е, пресла́вными и҆ въ бл҃же́нной  є҆лїсаве́ти оу҆диви́лсѧ є҆сѝ, пѣ́снь благода́рственнꙋю  прино́симъ тебѣ̀ всеще́дромꙋ. 
И҆ ны́нѣ, бг҃оро́диченъ. 
Непло́ды въ ста́рости ро́ждши са́рра, ма́терь сꙋ́щи  оу҆блажа́шесѧ, тѧ̀ мт҃рь и҆ дв҃ꙋ, пречⷭ҇таѧ, досто́йнѡ восхвали́ти  недоꙋмѣ́етъ. 
Конда́къ, і҆́косъ и҆ сѣда́ленъ прⷪ҇ро́кꙋ. 
Сла́ва, ст҃ѣ́й. Сѣда́ленъ, гла́съ д҃: 
Воплоти́вшꙋсѧ оу҆жѐ мессі́и, пе́рвꙋю тѧ̀ благовѣ́стницꙋ  слы́шимъ, є҆гда̀ къ цѣлова́вшей тѧ̀ бг҃оизбра́нной ѻ҆трокови́цѣ  со оу҆́жасомъ глаго́лала є҆сѝ: ѿкꙋ́дꙋ мнѣ̀ сѐ, да прїи́де  мт҃и гдⷭ҇а моегѡ̀ ко мнѣ̀; восхвалѧ́юще оу҆́бѡ тѧ̀ вопїе́мъ:  ра́дꙋйсѧ, зерца́ло та̑йны бж҃їѧ на́мъ ꙗ҆влѧ́ющее. 
И҆ ны́нѣ, бг҃оро́диченъ: 
Бцⷣꙋ тѧ̀ и҆сповѣ́дꙋемъ, влⷣчце, сн҃омъ твои́мъ ро́ждшимсѧ  ѿ тебє̀ спа́сшїисѧ грѣ́шнїи рабѝ: бг҃а бо непостижи́мѡ родила̀  є҆сѝ, кро́вїю свое́ю ѡ҆чища́ющаго на́съ ѿ всѧ́кагѡ грѣха̀, и҆  въ ра́йское весе́лїе приводѧ́щаго, є҆го́же съ тобо́ю восхвалѧ́емъ  веселѧ́щесѧ. 
Пѣ́снь д҃. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ, гдⷭ҇и,  прише́ствїе твоѐ. тѣ́мъ и҆ вопїѧ́ше: ѿ ю҆́га прїи́детъ бг҃ъ.  сла́ва си́лѣ твое́й, сла́ва снисхожде́нїю твоемꙋ̀. 
Жена̀ сꙋ́щи заха́рїина во всѣ́хъ за́повѣдехъ безъ (с. 93)  поро́ка ходи́ла є҆сѝ, и҆́нїи же дѣ̑вы бы́ша, и҆ є҆ле́а  добродѣ́телей не и҆мѣ́ѧхꙋ: лꙋ́чше зва́нїе твоѐ па́че дѣ́вства  ѻ҆́нѣхъ, всѧ́къ во́зрастъ да сла́витъ тѧ̀. 
Па́ѵелъ вѣ́рныхъ ѡ҆брꙋча́ѧ хрⷭ҇то́ви, и҆ бра́чныхъ дѣ́вою  чи́стою наречѐ глаго́лѧ: ѡ҆брꙋчи́хъ ва́съ є҆ди́номꙋ мꙋ́жꙋ дѣ́вꙋ  чи́стꙋ. кольмѝ па́че во всѣ́хъ за́повѣдехъ ходи́вшꙋѧ тѧ̀ къ  мꙋ̑дрымъ дѣ́вамъ бг҃ъ сочета̀, бг҃омꙋ́драѧ є҆лїсаве́то, досто́йнѡ  оу҆́бѡ тѧ̀ восхвалѧ́емъ. 
Сла́ва: 
Ꙗ҆́кѡ сто́лпъ ѻ҆́гненный и҆ ѻ҆́блакъ пꙋтьше́ствꙋющемꙋ къ  землѣ̀ ѡ҆бѣтова́ннѣй і҆и҃лю, та́кѡ ходи́вшꙋю въ за́повѣдехъ  гдⷭ҇нихъ дво́ицꙋ, бл҃же́ннаго заха́рїа и҆ є҆лїсаве́тꙋ, во  ѻ҆́бразъ бг҃оꙋгожде́нїѧ на́мъ пред̾ѧви́лъ є҆сѝ бж҃е,  неизрече́нное чл҃вѣколю́бїе твоѐ є҆́сть, всеси́льный влⷣко. 
И҆ ны́нѣ: 
І҆саа́ка рожде́нїе, ѿ безча́дныѧ ма́тере поноше́нїе  ѿѧ́тъ и҆ возвели́чи сла́вою: ро́ждшеесѧ ѿ тебє̀ свѧ́то,  пе́рвѣйшꙋю сла́вꙋ принесѐ тебѣ̀ пречⷭ҇таѧ дв҃о и҆ мт҃и: всѧ́къ  земноро́дный да сла́витъ тѧ̀. 
Пѣ́снь є҃. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ,  стѧжи́ ны, гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ  и҆менꙋ́емъ. 
Є҆го́же бг҃ъ а҆́гг҃ломъ оу҆ малахі́и наречѐ, глаго́лѧ:  сѐ а҆́зъ посыла́ю а҆́гг҃ла моего̀ предъ лице́мъ твои́мъ, сего̀ ты̀  непло́днаѧ родила̀ є҆сѝ є҆лїсаве́ть: досто́йными оу҆́бѡ тѧ̀  вѣнча́емъ похвала́ми. 
Гла́съ вопїю́щагѡ бг҃а, рожде́нное ѿ тебє̀ всечестна́ѧ  є҆лїсаве́то є҆́сть, тѣ́мъ ꙗ҆́кѡ оу҆ста̀ бж҃їѧ кто̀ не  восхва́литъ тѧ̀; 
Сла́ва: 
Ꙗ҆́кѡ ѿ ка́мене и҆ногда̀ непло́дна во́дꙋ лю́демъ твои̑мъ  и҆сточи́лъ є҆сѝ, бж҃е, та́кѡ ѿ непло́дныѧ є҆лїсаве́ти (с. 94)  покаѧ́нїю проповѣ́дателѧ дарова́лъ є҆сѝ, всѧ̑ пресла̑внаѧ твоѧ̑,  всеси́льный влⷣко. 
И҆ ны́нѣ: 
Сꙋгꙋ́бъ пло́дъ і҆ѡ́сифа и҆ венїами́на рахи́ль непло́ды  и҆мѣ̀, почита́етсѧ плодоро́дїемъ: ты́ же є҆ди́наго ѵ҆поста́сїю,  сꙋгꙋ́ба сꙋщество́мъ родила̀ є҆сѝ дв҃ою, неизрече́ннаѧ сла́ва  твоѧ̀ мт҃и є҆мманꙋ́илева. 
Пѣ́снь ѕ҃. І҆рмо́съ: 
Ꙗ҆́кѡ во́ды морскі̑ѧ, чл҃вѣколю́бче, волна́ми жите́йскими  ѡ҆бꙋрева́юсѧ. тѣ́мже ꙗ҆́кѡ і҆ѡ́на, та́кѡ вопїю́ ти: возведѝ ѿ  тлѝ живо́тъ мо́й, бл҃гоꙋтро́бне гдⷭ҇и. 
Во оу҆тро́бѣ твое́й сы́й і҆ѡа́ннъ є҆лїсаве́то ст҃а́ѧ,  ви́дѣвъ сп҃са своего̀, и҆ взыгра́сѧ младе́нецъ: бл҃же́нна сꙋ́ть  ложесна̀ твоѧ̑ ꙗ҆́вльшаѧ младе́нца, позна́вшаго спасе́нїе своѐ  і҆и҃са. 
Дх҃омъ ст҃ы́мъ оу҆крѣплѧ́ема проти́внѡ всѣ́хъ хотѣ́нїй,  сн҃а своего̀ і҆ѡа́нномъ и҆менова́ла є҆сѝ, преблаже́ннаѧ  є҆лїсаве́то, всѧ́къ да хва́литъ тѧ̀ ѻ҆рга́нъ ст҃а́гѡ дх҃а. 
Сла́ва: 
Твоемꙋ̀ ѿ дв҃ы ржⷭ҇твꙋ̀ недомы́слимомꙋ, ѿ непло́дныѧ  є҆лїсаве́ти зача́тїе, а҆́ки подо́бїе ꙗ҆ви́лъ є҆сѝ, бж҃е: сла́ва  держа́вной премꙋ́дрости твое́й. 
И҆ ны́нѣ: 
Венїами́нъ рожде́нный рахи́лїею, ма́терь свою̀ оу҆мертвѝ  въ рожде́нїи: рожде́нное ѿ тебє̀ сло́во живо́тъ є҆́сть всѣ̑мъ  и҆́стинный: є҆го́же оу҆молѝ, да надѣ́ющїисѧ на́нь, живо́тъ  и҆́мамы вѣ́чный. 
Конда́къ, гла́съ д҃: 
Ꙗ҆́кѡ лꙋна̀ полна̀, свѣ́тъ пра́вды ѿ мы́сленнагѡ сл҃нца,  мессі́и, прїѧ́ла є҆сѝ, и҆ во всѣ́хъ за́повѣдехъ гдⷭ҇нихъ съ  заха́рїемъ ходи́ла є҆сѝ бг҃овозлю́бленнаѧ є҆лїсаве́то:  досто́йными оу҆́бѡ тѧ̀ пѣ́сньми оу҆блажа́юще, всеще́драго  свѣ́та просвѣща́ющаго всѣ́хъ гдⷭ҇а велича́емъ. (с. 95) 
І҆́косъ: 
Ꙗ҆́коже на двои́хъ скрижа́лѣхъ и҆ногда̀ за́пѡвѣди своѧ̑  и҆з̾ѡбразѝ бг҃ъ: та́кѡ бл҃года́тїю свое́ю ва́съ просвѣтѝ,  бл҃же́нный заха́рїе со є҆лїсаве́тою, ꙗ҆́кѡ въ за́повѣдехъ є҆гѡ̀  ходи́ти ва́мъ безъ поро́ка: досто́йнѣ оу҆́бѡ восхвалѧ́юще ва́съ,  всеще́драго свѣ́та, просвѣща́ющаго всѣ́хъ гдⷭ҇а велича́емъ. 
Пѣ́снь з҃. І҆рмо́съ: 
Халде́йскаѧ пе́щь ѻ҆гне́мъ распала́емаѧ, ѡ҆роша́шесѧ дх҃омъ  бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ,  бж҃е ѻ҆тє́цъ на́шихъ. 
Благодари́ти бг҃а оу҆чи́ши на́съ, бг҃омꙋ́драѧ є҆лїсаве́то,  глаго́лющи ѡ҆ рожде́нїи твое́мъ: та́кѡ мѝ сотворѝ гдⷭ҇ь, бг҃омъ  наꙋче́нна є҆сѝ оу҆чи́тельница. 
Є҆го́же а҆́гг҃лъ внꙋ́трь ѻ҆лтарѧ̀ і҆ѡа́нномъ бы́ти  ѡ҆б̾ѧвѝ заха́рїи, того̀ ты̀ рожде́ннаго ѿ тебє̀ всѣ̑мъ  лю́демъ, бг҃омъ наставлѧ́ема, та́коже и҆менова́ла є҆сѝ:  а҆́гг҃лѡмъ подо́бенъ ѧ҆зы́къ тво́й, приснопа́мѧтнаѧ є҆лїсаве́то. 
Сла́ва: 
Ꙗ҆́кѡ не́бо ма́нною ѡ҆бремени́въ бг҃ъ, ѻ҆́нꙋю лю́демъ въ  пꙋсты́ни низпꙋстѝ, та́кѡ ѿ блаже́нныѧ є҆лїсаве́ти і҆ѡа́нна,  бл҃года́ти вѣща́телѧ, на́мъ дарова̀: ве́лїѧ ми́лость твоѧ̀ къ  человѣ́кѡмъ, бж҃е. 
И҆ ны́нѣ: 
Са́рра ро́ждши і҆саа́ка, ѻ҆́бразъ і҆и҃совъ, ра́дость мѝ  сотворѝ гдⷭ҇ь, глаго́лаше: ѡ҆бразова́ннаго і҆саа́комъ ро́ждшаѧ, и҆  дѣ́вствꙋющаѧ, па́че ра́дꙋйсѧ, всепѣ́таѧ мт҃и дв҃о. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй мо́рю  предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀  сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ  содѣ́телю всѣ́хъ во вѣ́ки. (с. 96) 
Ꙗ҆́коже ѡ҆ цр҃кви свое́й речѐ бг҃ъ: всѧ̀ кра́снаѧ бли́жнѧѧ  моѧ̀, и҆ поро́ка нѣ́сть въ тебѣ̀, та́кѡ безъ поро́ка ты̀ є҆сѝ  пра́веднаѧ є҆лїсаве́то: гдⷭ҇ь бо і҆и҃съ ѡ҆свѧще́нїе вѣ̑рнымъ  свои̑мъ є҆́сть, всю̀ кра́снꙋю тѧ̀ велича́емъ. 
Во всѣ́хъ за́повѣдехъ гдⷭ҇нихъ ходи́вшꙋю зрѧ́хꙋ тѧ̀  лю́дїе, тꙋ́не бл҃года́тїю бж҃їею ѡ҆правда́ннꙋю, достобл҃же́ннаѧ  є҆лїсаве́то: досто́йнѡ оу҆́бѡ є҆́сть ми́лость бж҃їю сла́вити въ  тебѣ̀. 
Сла́ва: 
Пе́рваѧ проповѣ́дница соверша́емагѡ та́инства твоегѡ̀  є҆лїсаве́ть бы́сть, і҆и҃се, є҆гда̀ речѐ: ꙗ҆́кѡ гдⷭ҇ь сы́й и҆  бг҃ъ, бл҃гослове́нъ пло́дъ чре́ва дв҃и́ческагѡ є҆сѝ, дѣ́ло сѐ  премꙋ́дрости твое́й, сла́ва чл҃вѣколю́бїю твоемꙋ̀. 
И҆ ны́нѣ: 
Самꙋи́лово рожде́нїе непло́дной ма́тери свое́й сле́зы ѿ  ѻ҆́чїю ѡ҆трѐ, и҆ ра́дость принесѐ: ро́ждшїйсѧ ѿ тебє̀ гдⷭ҇ь  всемꙋ̀ мі́рꙋ ра́дость сотворѝ. пѣ́сньми тѧ̀ непреста́ннѡ, ѽ дв҃о  мт҃и, велича́емъ. 
Пѣ́снь ѳ҃. І҆рмо́съ: 
Чꙋ́жде ма́терємъ дѣ́вство, и҆ стра́нно дѣ́вамъ  дѣторожде́нїе, на тебѣ̀, бцⷣе, ѻ҆боѧ̀ оу҆стро́ишасѧ: тѣ́мъ  тѧ̀ всѧ̑ племена̀ зємна́ѧ, непреста́ннѡ велича́емъ. 
Вѣ́рꙋѧй прише́дшаго мессі́ю бы́ти гдⷭ҇а своего̀, и҆  за́пѡвѣди гдⷭ҇нѧ хранѧ̀, благоꙋгоди́ла є҆сѝ є҆мꙋ̀ є҆лїсаве́то:  молѝ оу҆́бѡ всебл҃га́го влⷣкꙋ, тезоимени́тыѧ, и҆ всѣ́хъ  восхвалѧ́ющихъ тѧ̀, спасти́сѧ дꙋша́мъ. 
И҆́же за́пѡвѣди бж҃їѧ сохранѧ́етъ, того̀ возлюби́ти, и҆  ꙗ҆ви́тисѧ є҆мꙋ̀ ѡ҆бѣщава́етсѧ бг҃ъ: въ за́повѣдехъ є҆гѡ̀  ходи́вшаѧ, тѣ́мже бг҃омъ возлю́бленна є҆сѝ, є҆лїсаве́то, молѝ  всебл҃га́го ѡ҆ тезоимени́той, да и҆ возлю́битъ бг҃а, и҆  возлю́бленна бꙋ́детъ бл҃гоꙋтро́бїемъ є҆гѡ̀. 
Сла́ва: 
И҆ непло́дна и҆ заматорѣ́вшаѧ є҆лїсаве́ть, ю҆́жика (с. 97)  марі́ина, родѝ: ты̀ возвели́чилъ є҆сѝ ми́лость твою̀ съ не́ю,  бж҃е, ѿ тебє̀ всѧ́ко даѧ́нїе бла́го, сла́ва неизречє́ннымъ  щедро́тамъ твои̑мъ. 
И҆ ны́нѣ: 
Ѿ ю҆́ности крѣ́покъ ꙗ҆влѧ́ѧсѧ самѱѡ́нъ, сла́ва  непло́днѣй ма́тери свое́й бы́сть: въ ро́ждшемсѧ ѿ тебє̀,  і҆и҃сѣ, всѐ и҆сполне́нїе є҆́сть бжⷭ҇тва̀ тѣле́снѣ,  сла́внѣйшꙋю тѧ̀ всѣ́хъ ст҃ы́хъ велича́емъ, дв҃о пречⷭ҇таѧ. 
Свѣти́ленъ прⷪ҇ро́кꙋ. Сла́ва, ст҃ѣ́й. Подо́бенъ: Не́бо  ѕвѣзда́ми: 
Ма́терей непло́дныхъ сла́ва, грѣ́шникѡмъ ѻ҆́бразъ  добродѣ́телей ты̀ была̀ є҆сѝ, за́пѡвѣди гдⷭ҇нѧ хранѧ́щи  бл҃же́ннаѧ є҆лїсаве́ть: сла́вимъ бл҃гость бж҃їю на тебѣ̀  ꙗ҆влѧ́емꙋю. 
И҆ ны́нѣ, бг҃оро́диченъ: На хвали́техъ стїхи̑ры, гла́съ а҃: 
Непло́днꙋю и҆ заматорѣ́вшꙋю є҆лїсаве́ть плодоро́дїемъ  бл҃гослови́лъ є҆сѝ, бж҃е, да ꙗ҆ви́ши всеси́льнꙋю бл҃гость твою̀,  и҆ на́съ и҆зсыха́емыхъ на всѧ́къ де́нь ѿ грѣ̑хъ, бл҃года́тїю  твое́ю оу҆ще́дри, да бꙋ́демъ дре́во добропло́дное, всеми́лостиве. 
Пра́вєдна бѣ́ста предъ тобо́ю, но твое́ю бл҃года́тїю,  ще́дре, и҆ въ за́повѣдехъ твои́хъ хожда́хꙋ безъ поро́ка дво́ица  приснопа́мѧтнаѧ: всѧ̑ сїѧ̑ ми́лость твоѧ̀, влⷣко, сла́ва  бл҃гоꙋтро́бномꙋ милосе́рдїю твоемꙋ̀. 
Бг҃ъ дѣ́йствꙋѧй въ ва́съ, и҆ є҆́же хотѣ́ти, и҆ є҆́же  дѣ́ѧти бл҃га̑ѧ, достобл҃же́ннаѧ дво́ице, и҆ наслѣ́дники ва́съ  црⷭ҇твїѧ сотворѝ, ра́ди вели́кїѧ своеѧ̀ ми́лости: сла́ва тебѣ̀  всеми́лостивомꙋ влⷣцѣ. 
Сла́ва, гла́съ ѕ҃: 
Бо́лїй въ рожде́нныхъ жена́ми и҆менꙋ́емый ѿ премꙋ́дрости  вѣ́чныѧ, ѿ непло́дныѧ тѧ̀ произы́де бг҃олюби́ваѧ є҆лїсаве́то,  да сра́дꙋемсѧ вѣ́рнїи приснопа́мѧтнѣй, бл҃года́телѧ велича́юще. 
И҆ ны́нѣ, гла́съ д҃: 
Пѣва́емый ѿ серафі̑мъ, и҆ ѿ херꙋві́мѡвъ носи́мый,  престо́лъ и҆збра́лъ є҆сѝ прекра́сный оу҆тро́бꙋ чⷭ҇тыѧ  бг҃оѻтрокови́цы. тѣ́мъ благода́рственное возсыла́емъ тѝ: сла́ва  (с. 98) тебѣ̀, є҆ди́не чл҃вѣколю́бче, сла́ва тебѣ̀, і҆и҃се  пресла́дкїй, сла́ва тебѣ̀, всеꙋпова́нїе на́ше, сла́ва тебѣ̀,  спасе́нїе вѣ́рныхъ, сла́ва бл҃гоꙋтро́бномꙋ смотре́нїю твоемꙋ̀. 
Славосло́вїе вели́кое. И҆ ѿпꙋ́стъ. 
На лїтꙋргі́и: бл҃жє́нна, прⷪ҇ро́кꙋ, пѣ́снь г҃-ѧ, на д҃: и҆  ст҃ѣ́й, пѣ́снь ѕ҃-ѧ, на д҃. Прокі́менъ, а҆пⷭ҇лъ, є҆ѵⷢ҇лїе по  оу҆ста́вꙋ. Прича́стенъ: Ра́дꙋйтесѧ првⷣнїи ѡ҆ гдⷭ҇ѣ: 


  
(с. 98) 
Мѣ́сѧца тогѡ́же въ ѕ҃-й де́нь. 
Воспомина́нїе бы́вшагѡ чꙋдесѐ въ колосса́ехъ, є҆́же є҆́сть  въ хѡ́нѣхъ, ѿ а҆рхїстрати́га мїхаи́ла: 
И҆ ст҃а́гѡ мч҃ника є҆ѵдоѯі́а, и҆ и҆̀же съ ни́мъ  пострада́вшихъ: 
И҆ прпⷣбнагѡ ѻ҆ц҃а̀ на́шегѡ а҆рхі́ппа. 
Ве́черъ, по ѻ҆бы́чномъ стїхосло́вїи, на Гдⷭ҇и, воззва́хъ:  стїхи̑ры на ѕ҃, гла́съ д҃. Подо́бенъ: Ꙗ҆́кѡ до́блѧ: 
Трисо́лнечнагѡ бжⷭ҇тва̀ предста́тель свѣтлѣ́йшїй, ꙳  мїхаи́ле ꙗ҆влѧ́ѧсѧ а҆рхїстрати́же, ꙳ съ го́рними си́лами зове́ши  ра́дꙋѧсѧ: ꙳ ст҃ъ є҆сѝ ѻ҆́ч҃е, ꙳ ст҃ъ є҆сѝ собезнача́льное  сло́во, ꙳ ст҃ъ є҆сѝ и҆ ст҃ы́й дш҃е, ꙳ є҆ди́на сла́ва, ꙳ є҆ди́но  црⷭ҇тво и҆ є҆стество̀, ꙳ є҆ди́но бжⷭ҇тво̀ и҆ си́ла. 
И҆ ви́дъ тво́й ѻ҆́гненъ, ꙳ и҆ добро́та чꙋ́дна, ꙳ мїхаи́ле  первоа́гг҃ле: ꙳ невеще́ственнымъ бо є҆стество́мъ꙳ прехо́диши  концы̀, ꙳ и҆сполнѧ́ѧ повелѣ̑нїѧ всѣ́хъ творца̀, ꙳ си́ленъ въ  крѣ́пости твое́й познава́емь, ꙳ и҆ и҆сто́чникъ и҆сцѣле́нїй хра́мъ  тво́й содѣ́ловаѧ, ꙳ зва́нїемъ твои́мъ ст҃ы́мъ почита́емый. 
Творѧ́й а҆́гг҃лы твоѧ̑, ꙳ ꙗ҆́коже писа́сѧ, дꙋ́хи, ꙳ и҆ (с.  99) слꙋжа́щыѧ тебѣ̀ пла́мень ѻ҆́гненный: ꙳ посредѣ̀ чинѡ́въ  пе́рвенствꙋюща, ꙳ показа́лъ є҆сѝ гдⷭ҇и, ꙳ твои́хъ  а҆рха́гг҃льскихъ, ꙳ мїхаи́ла а҆рхїстрати́га, ꙳ твои́мъ манове́нїемъ  повинꙋ́ющасѧ, сло́ве, и҆ пѣ́снь трист҃ꙋ́ю, со стра́хомъ  возглаша́юща сла́вѣ твое́й. 
Сла́ва, гла́съ ѕ҃. Самогла́сенъ. Вѷзанті́ево: 
Сра́дꙋйтесѧ на́мъ всѧ̑ а҆́гг҃льскаѧ чинонача̑лїѧ:  первостоѧ́тель бо ва́шъ, и҆ на́шъ предста́тель, вели́кїй  а҆рхїстрати́гъ, въ дне́шнїй де́нь въ честнѣ́мъ є҆гѡ̀ хра́мѣ,  пресла́внѡ ꙗ҆влѧ́ѧсѧ ѡ҆свѧща́етъ. тѣ́мже по до́лгꙋ воспѣва́юще,  томꙋ̀ возопїи́мъ: покры́й на́съ кро́вомъ кри́лъ твои́хъ,  велича́йшїй мїхаи́ле а҆рха́гг҃ле. 
И҆ ны́нѣ, бг҃оро́диченъ: 
Сра́дꙋйтесѧ на́мъ всѧ̑ дѣ́вственныхъ ликостоѧ̑нїѧ:  предста́тельница бо на́ша, и҆ хода́таица, и҆ покро́въ, и҆ вели́кое  прибѣ́жище, въ дне́шнїй де́нь въ честнѣ́мъ є҆ѧ̀ и҆ бжⷭ҇твеннѣмъ  пра́зднствѣ скорбѧ́щыѧ оу҆тѣша́етъ. тѣ́мже по до́лгꙋ  воспѣва́юще сїю̀, возопїи́мъ: покры́й ны̀ бжⷭ҇твеннымъ  предста́тельствомъ твои́мъ, пречⷭ҇таѧ бцⷣе влⷣце. 
На стїхо́внѣ, ѻ҆ктѡ́иха. Сла́ва, и҆ ны́нѣ, гла́съ и҃,  самогла́сенъ. І҆ѡа́нна мона́ха: 
Ꙗ҆́кѡ чинонача́льникъ и҆ побо́рникъ, и҆ а҆́гг҃лѡвъ  началово́ждь а҆рхїстрати́же, всѧ́кїѧ нꙋ́жды и҆ ско́рби, недꙋ́гѡвъ  и҆ лю́тыхъ грѣхѡ́въ свободѝ, вѣ́рнѡ воспѣва́ющыѧ и҆ молѧ́щыѧ  тѧ̀ сла́вне, ꙗ҆́вѣ ꙗ҆́кѡ невеще́ственъ, невеще́ственнагѡ зрѧ̀,  и҆ непристꙋ́пнымъ свѣ́томъ влⷣчнїѧ сла́вы ѡ҆сїѧ́емь. то́й бо  чл҃вѣколю́бнѡ пло́ть на́съ ра́ди ѿ дв҃ы прїѧ́тъ, спастѝ  восхотѣ́въ человѣ́чество. 
Тропа́рь, гла́съ д҃: 
Небе́сныхъ во́инствъ а҆рхїстрати́же, мо́лимъ тѧ̀ при́снѡ мы̀  недосто́йнїи, да твои́ми моли́твами ѡ҆гради́ши (с. 100) на́съ  кро́вомъ кри́лъ невеще́ственныѧ твоеѧ̀ сла́вы, сохранѧ́ѧ на́съ  припа́дающихъ прилѣ́жнѡ, и҆ вопїю́щихъ: ѿ бѣ́дъ и҆зба́ви на́съ,  ꙗ҆́кѡ чинонача́льникъ вы́шнихъ си́лъ. 
Слꙋ́жба мч҃ника є҆ѵдоѯі́а пое́тсѧ на повече́рїи. 
Канѡ́нъ мꙋ́ченика. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ  пои́мъ. 
И҆̀же сла́вы жела́юще страда́льческїѧ, прїиди́те восхва́лимъ  вели́каго во страда́льцѣхъ є҆ѵдоѯі́а всѝ, въ кѷмва́лѣхъ  дв҃дски торжествꙋ́юще. 
И҆зы́де повелѣ́нїе нечести́вое въ ве́сь мі́ръ, не слꙋжи́ти  живо́мꙋ бг҃ꙋ, но і҆́дѡлѡмъ: ты́ же, мч҃ниче, нбⷭ҇номꙋ бг҃ꙋ твоемꙋ̀  слꙋжи́лъ є҆сѝ. 
Сла́ва: 
Тезоимени́те, сла́во благочести́выхъ є҆ѵдоѯі́е мꙋ́чениче,  и҆сповѣ́далъ є҆сѝ хрⷭ҇та̀ бг҃а сꙋ́ща безнача́льна посредѣ̀  сꙋде́й непра́ведныхъ оу҆ѧзвлѧ́ющихъ тѧ̀. 
Бг҃оро́диченъ: 
Чи́ни тѧ̀ а҆́гг҃лъ и҆ человѣ̑къ, мт҃и безневѣ́стнаѧ,  хва́лѧтъ непреста́ннѡ: зижди́телѧ бо и҆́хъ, ꙗ҆́кѡ младе́нца на  рꙋка́хъ твои́хъ носи́ла є҆сѝ. 
Пѣ́снь г҃. І҆рмо́съ: 
Оу҆тверже́й въ нача́лѣ нб҃са̀ ра́зꙋмомъ, и҆ зе́млю на  вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ  оу҆твердѝ, ꙗ҆́кѡ нѣ́сть свѧ́тъ па́че тебє̀, є҆ди́не  чл҃вѣколю́бче. 
Ꙗ҆́коже а҆́гнецъ на заколе́нїе приве́лсѧ є҆сѝ,  є҆ѵдоѯі́е мч҃ниче, (с. 101) не прерѣкꙋ́ѧ, ни вопїѧ̀,  всебл҃же́нне, оу҆чи́телѧ твоегѡ̀, хрⷭ҇та̀, житїѐ подража́ѧ, и҆  сегѡ̀ ра́ди сла́вꙋ прїѧ́лъ є҆сѝ безконе́чнꙋю. 
І҆́дѡльскимъ слꙋжи́телємъ, страда́льче, возглаша́лъ є҆сѝ:  бг҃ъ мо́й живе́тъ во вѣ́ки: ва́ши же бо́зи дѣла̀ рꙋ́къ  человѣ́ческихъ сꙋ́ть, па́дше не востаю́тъ, и҆стꙋка́ꙋни сꙋ́ще,  бездꙋ́шнїи. 
Сла́ва: 
Хи́трѡсти вра̑жїѧ низложи́лъ є҆сѝ, страда́льче,  оу҆тве́рждь тво́й оу҆́мъ на ка́мени цр҃кве хрⷭ҇то́вы, тѣ́мъ и҆  взыва́лъ є҆сѝ: жи́знь тлѣ́ннꙋю ѡ҆ставлѧ́ю за сꙋ́щꙋю вѣ́чнꙋю  жи́знь. 
Бг҃оро́диченъ: 
Соприсносꙋ́щный ѻ҆ц҃ꙋ̀, и҆ сопресто́льный бг҃ъ сло́во,  ѡ҆бнови́ти восхотѣ́въ родонача́льника, по ѵ҆поста́си того̀ и҆зъ  тебє̀ чⷭ҇таѧ, воспрїѧ́ше, ст҃ѣ́йшꙋю всѣ́хъ тѧ̀, бг҃омт҃и,  ѡ҆брѣ́тъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Пре́лесть ѡ҆бличи́лъ є҆сѝ, нꙋ́дѧщихъ тѧ̀ ѿврещи́сѧ  жи́зни безконе́чныѧ, и҆ жи́знь сꙋ́етнꙋю возлюби́ти. 
Оу҆ранѧ́емь ра́довалсѧ є҆сѝ, закла́вшагѡсѧ ра́ди сло́ва  пло́тїю ра́ди на́съ: мꙋчи́телємъ же взыва́лъ є҆сѝ: ꙗ҆́кѡ  недостѡ́йна сꙋ́ть моѧ̑ страда̑нїѧ. 
Сла́ва: 
Бо́зи, и҆̀мже слꙋ́жите, оу҆ста̀ и҆мꙋ́ще не вѣща́ютъ,  є҆ѵдоѯі́е взыва́лъ є҆сѝ, и҆̀мже подо́бни да бꙋ́дꙋтъ творѧ́щїи  ты́ѧ. 
Бг҃оро́диченъ: 
Ѡ҆чище́нїе на́мъ да́рꙋй невѣ́дѣнїй, ꙗ҆́кѡ безгрѣ́шенъ,  и҆ оу҆мирѝ мі́ръ тво́й, бж҃е, моли́твами ро́ждшїѧ тѧ̀. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆ мы́шцею  твое́ю высо́кою, тво́й ми́ръ пода́ждь на́мъ, чл҃вѣколю́бче. 
Ты̀ моѧ̀ крѣ́пость, є҆ѵдоѯі́е, вопїѧ́лъ є҆сѝ, пло́тїю  (с. 102) пострада́вый хрⷭ҇тѐ бж҃е, оу҆твердѝ менѐ: се́ бо  страждꙋ̀ мꙋ́чимь. 
Ты̀ сокро́вище проше́нїй є҆сѝ хрⷭ҇тѐ бж҃е, не пре́зри  менѐ, вопїѧ́лъ є҆сѝ въ мꙋ́кахъ, є҆ѵдоѯі́е терпѣливодꙋ́шне. 
Сла́ва: 
Меча̀ и҆ ѻ҆гнѧ̀ не бою́сѧ, є҆ѵдоѯі́й вопїѧ́ше къ  мꙋчи́телю: се́ бо и҆́мамъ бг҃а крѣ́пость крѣ́пкꙋю, є҆мꙋ́же  слꙋжꙋ̀. 
Бг҃оро́диченъ: 
И҆сцѣлѝ, чⷭ҇таѧ, страсте́й мои́хъ неможе́нїе, посѣще́нїѧ  твоегѡ̀ оу҆досто́ивши, и҆ здра́вїе мольба́ми твои́ми пода́ждь мѝ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ  глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆  оу҆слы́ши мѧ̀, бж҃е спасе́нїѧ моегѡ̀. 
Ни ме́чь, нижѐ ѻ҆́гнь разлꙋчи́тъ мѧ̀ любвѐ хрⷭ҇то́вы:  ва̑ша же прещє́нїѧ ꙗ҆́кѡ дѣ̑тскаѧ глꙋмлє́нїѧ вмѣнѧ́ю,  є҆ѵдоѯі́е, вопїѧ́лъ є҆сѝ вѣ́рою, жре́ти принꙋжда́ющымъ. 
Ѻ҆́нагѡ оу҆жаса́юсѧ ѻ҆гнѧ̀ негаси́магѡ мꙋ́чащагѡ, жи́зни  же жела́ю неѿе́млемыѧ, мꙋчи́телю є҆ѵдоѯі́е, взыва́лъ є҆сѝ:  сѐ тѣ́ло оу҆ѧзвлѧ́й, не слꙋжꙋ̀ і҆́дѡлѡмъ твои̑мъ. 
Сла́ва: 
Бо́зи, и҆̀мже ты̀ кла́нѧешисѧ, сребро̀ и҆ зла́то сꙋ́ть,  оу҆ста̀ и҆́мꙋтъ, и҆ не глаго́лютъ: оу҆́ши, не слы́шатъ: но́ги, не  хо́дѧтъ: мо́й же бг҃ъ вседѣ́тель є҆́сть, взыва́лъ є҆сѝ. 
Бг҃оро́диченъ: 
Да и҆зба́вимсѧ лю́тыхъ прегрѣше́нїй, моли́твами твои́ми,  бг҃ороди́тельнице чⷭ҇таѧ, и҆ да оу҆лꙋчи́мъ прест҃а́ѧ бжⷭ҇твенное  сїѧ́нїе, и҆зъ тебє̀ неизрече́ннѡ воплоще́ннагѡ сн҃а бж҃їѧ. 
Сѣда́ленъ, гла́съ и҃. Подо́бенъ: Премꙋ́дрости: 
Нбⷭ҇ное бога́тство собра́въ, и҆ ни́щымъ сїѐ прине́съ,  расточи́лъ є҆сѝ, и҆ да́лъ є҆сѝ а҆́лчꙋщымъ хлѣ́бъ тво́й: и҆ (с.  103) сегѡ̀ ра́ди жи́знь нетлѣ́ннꙋю стѧжа́въ, хрⷭ҇то́вымъ  и҆сповѣ́данїемъ просїѧ́лъ є҆сѝ: тѣ́мже мꙋ́жествовавъ, и҆  зако́ннѡ пострада́въ, вѣне́цъ прїѧ́лъ є҆сѝ ѿ бг҃а трꙋдѡ́въ  твои́хъ, страстоте́рпче є҆ѵдоѯі́е, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти, чествꙋ́ющымъ любо́вїю свѧтꙋ́ю па́мѧть  твою̀. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы, въ вавѷлѡ́нѣ и҆ногда̀,  вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ  бж҃е, благослове́нъ є҆сѝ. 
Ѻ҆трокѡ́въ поревнова́въ терпѣ́нїю, є҆ѵдоѯі́е премꙋ́дре,  ѻ҆́бразꙋ ле́стномꙋ не поклони́лъ є҆сѝ колѣ́нъ, но взыва́лъ  є҆сѝ вѣ́рою те́плою: ѻ҆тцє́въ на́шихъ, бж҃е бл҃гослове́нъ  є҆сѝ. 
По́мощь стѧжа́въ непобѣ́днꙋю бл҃года́ти, мч҃ниче  є҆ѵдоѯі́е, тве́рдѡ ѡ҆полчє́нїѧ вра̑жїѧ низложи́лъ є҆сѝ, и҆  побѣди́въ взыва́лъ є҆сѝ: ѻ҆тцє́въ на́шихъ бж҃е бл҃гослове́нъ,  є҆сѝ. 
Сла́ва: 
Распала́емь мч҃ниче, любо́вїю бжⷭ҇твеннагѡ жела́нїѧ,  є҆ѵдоѯі́е, пристра́стїѧ привре́меннагѡ ꙗ҆́вѣ возгнꙋша́лсѧ  є҆сѝ, возме́здїе прїе́млѧ, и҆ взыва́лъ є҆сѝ: ѻ҆тцє́въ на́шихъ  бж҃е, бл҃гослове́нъ є҆сѝ. 
Бг҃оро́диченъ: 
Ле́стїю па́дшаго восхотѣ́въ ѡ҆бнови́ти пребл҃гі́й бг҃ъ, ѿ  дв҃ы воплоща́етсѧ и҆ ражда́етсѧ, и҆ ѡ҆божа́етъ человѣ́чество. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель, бг҃очести̑вымъ  неи́стовнѡ разжжѐ, си́лою же лꙋ́чшею, спасе́ны сїѧ̑ ви́дѣвъ,  творцꙋ̀ и҆ и҆зба́вителю вопїѧ́ше: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑ вѣ́ки. 
Ꙗ҆́звъ пꙋчи́нꙋ преплы́лъ є҆сѝ, сла́вне, и҆ въ приста́нище  жи́зни дости́глъ є҆сѝ, є҆ѵдоѯі́е, вѣне́цъ терпѣ́нїѧ прїе́мь,  и҆ со а҆́гг҃лы немо́лчнѡ зове́ши: дѣ́ти, благослови́те,  свѧще́нницы, воспо́йте, лю́дїе, превозноси́те во всѧ̑ вѣ́ки. (с.  104) 
Сквозѣ̀ ѻ҆́гнь и҆ во́дꙋ проше́дша, бл҃же́нне, въ поко́й  тѧ̀ хрⷭ҇то́съ и҆зведѐ, въ не́мже ра́дꙋѧсѧ со а҆́гг҃лы, мч҃ниче  мꙋ́дре, пое́ши немо́лчнѡ трⷪ҇цѣ пѣ́снь: дѣ́ти, бл҃гослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Сла́ва: 
Ты̀ мы́сленнаго погꙋби́лъ є҆сѝ ѕмі́ѧ, по́мощїю нбⷭ҇нагѡ  цр҃ѧ̀ сла́вне, и҆ побѣ́ды вѣне́цъ терпѣ́нїѧ прїе́мъ, со  безпло́тными немо́лчнѡ взыва́еши: дѣ́ти бл҃гослови́те,  свѧще́нницы, воспо́йте, лю́дїе, превозноси́те во всѧ̑ вѣ́ки. 
И҆ ны́нѣ, трⷪ҇ченъ: 
Трисвѣ́тлое бжⷭ҇тво̀ во є҆ди́ной сїѧ́ющее зарѝ, ѿ  є҆ди́нагѡ трїѷпоста́снагѡ є҆стества̀, роди́телѧ безнача́льна,  є҆диноесте́ственна же сло́ва ѻ҆ц҃ꙋ̀, и҆ сца́рствꙋющаго  є҆диносꙋ́щнаго дх҃а, ѻ҆́троцы, благослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ оу҆диви́шасѧ концы̀,  ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть  простра́ннѣйшее небе́съ. тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ  чинонача̑лїѧ велича́ютъ. 
Оу҆страши́шасѧ а҆́гг҃льскаѧ вѡ́инства, и҆ человѣ́честїи  собо́ри оу҆диви́шасѧ, ꙗ҆́кѡ тлѣ́нно є҆стество̀ страда́льче  и҆мѣ́ѧ, и҆ те́чное, безплѡ́тныѧ де́мѡны показа́лъ є҆сѝ  ѻ҆каѧ́нны и҆ не́мощны, и҆ вѣ́рою трⷪ҇цѣ, взыва́лъ є҆сѝ:  слꙋжꙋ̀, трисїѧ́нный свѣ́те, ты̀ є҆сѝ сла́ва моѧ̀. 
Бл҃же́нъ ты̀ мч҃ниче, въ ро́ды родѡ́въ просла́вивсѧ  є҆ѵдоѯі́е, ꙗ҆́кѡ пло́ти ника́коже пощадѣ́въ хрⷭ҇та̀ ра́ди, но  мꙋ́ки претерпѣ́лъ є҆сѝ, и҆ не поклони́лсѧ є҆сѝ и҆стꙋка̑ннымъ.  тѣ́мже тѧ̀ чи́ни а҆́гг҃льстїи, ѻ҆де́ждею нетлѣ́нїѧ ѡ҆дѣ́ѧвше,  вѣнча́ша. 
Сла́ва: 
Вѣ́рою соверша́ющихъ, мч҃ниче, страда́нїй твои́хъ (с. 105)  па́мѧть, є҆ѵдоѯі́е, къ бг҃ꙋ твои́ми моли́твами, ѿ всѧ́кагѡ  навѣ́та вра́жїѧ и҆схитѝ, да не похва́литсѧ на ны̀: ꙗ҆́кѡ мч҃никъ  бо мо́жеши, прїе́мъ ѿ вы́шнѧгѡ страда́нїй возда́нїе. 
Бг҃оро́диченъ: 
Ꙗ҆ви́ласѧ є҆сѝ, ѽ дв҃о мт҃и бж҃їѧ, па́че є҆стества̀  ро́ждши пло́тїю бг҃а сло́ва: є҆го́же ѻ҆ц҃ъ ѿ се́рдца своегѡ̀  ѿры́гне, пре́жде всѣ́хъ вѣкѡ́въ ꙗ҆́кѡ бл҃гъ, є҆го́же ны́нѣ  и҆ тѣле́съ превы́шша разꙋмѣва́емъ, а҆́ще и҆ въ тѣ́ло ѡ҆блече́сѧ. 
Стїхи̑ры мꙋ́ченика, гла́съ а҃. Подо́бенъ: Нбⷭ҇ныхъ чинѡ́въ: 
Тезоимени́тное твоѐ зва́нїе, мч҃ниче є҆ѵдоѯі́е,  добродѣ́тельми бл҃года́ть сп҃са прїѧ́лъ є҆сѝ, и҆ житїе́мъ  благосла́вїѧ страда́льческагѡ, благоде́рзостнѡ премѣни́лъ є҆сѝ,  и҆ со а҆́гг҃лы ликꙋ́ѧ на нб҃сѣ́хъ, досто́йнѡ ны́нѣ просла́вилсѧ  є҆сѝ. 
Ѡ҆сѣче́нїемъ вы́и вѣ́ры ра́ди, нбⷭ҇нымъ вѣнце́мъ  вѣнча́лъ є҆сѝ главꙋ̀ твою̀, є҆ѵдоѯі́е пребл҃же́нне: тѣ́мже  на́съ соверша́ющихъ па́мѧть твою̀, не преста́й моли́твами твои́ми  ко хрⷭ҇тꙋ̀, помина́ти, мч҃ниче сла́вне. 
Преѡби́дѣвъ бога́тство, и҆ привре́меннꙋю жи́знь,  мѡѷсе́йски, вмѣни́лъ є҆сѝ па́че мїрска́гѡ благосла́вїѧ,  є҆ѵдоѯі́е, носи́ти поноше́нїе хрⷭ҇то́во, бжⷭ҇твеннꙋю похвалꙋ̀,  прибли́живсѧ мꙋ́камъ и҆ напа́стемъ, да́же до кро́ве, сла́вне. 
Сла́ва, и҆ ны́нѣ, бг҃оро́диченъ: 
Прегрѣше́нїй пꙋчи́ною ѡ҆бꙋрева́емь, къ ти́хомꙋ приста́нищꙋ  твоеѧ̀ пречⷭ҇тыѧ мольбы̀, бцⷣе, прибѣ́гъ, взыва́ю тѝ: спаси́ мѧ,  держа́внꙋю твою̀ просте́рши десни́цꙋ рабꙋ̀ твоемꙋ̀, пренепоро́чнаѧ. 
Крⷭ҇тобг҃оро́диченъ. Подо́бенъ: 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, и҆  долготерпѣ́нїе тогѡ̀ смотрѧ́ющи, гл҃го́лаше пла́чꙋщи мт҃и чи́стаѧ:  оу҆вы̀ мнѣ̀ ча́до сладча́йшее, что̀ сїѧ̑ стра́ждеши непра́веднѡ,  сло́ве бж҃їй, да спасе́ши человѣ́чество; (с. 106) 
На оу҆́трени, ѻ҆́ба канѡ́на ѻ҆ктѡ́иха безъ мꙋ́ченичнѡвъ: и҆  а҆рха́гг҃ла канѡ́нъ на ѕ҃, є҆гѡ́же краегране́сїе: 
Пе́рваго пою̀ безтѣле́сныхъ оу҆мѡ́въ. І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆ сло́во  ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆  воспою̀ ра́дꙋѧсѧ тоѧ̀ чꙋдеса̀. 
Бжⷭ҇твенными свѣтлостьмѝ ѡ҆блистава́емь всегда̀, оу҆́мъ  мо́й ѡ҆зарѝ, є҆́же воспѣ́ти тѧ̀, а҆рхїстрати́же го́рнихъ  во́инствъ, всѣ́хъ оу҆твержде́нїе притека́ющихъ къ тебѣ̀. 
Оу҆́мъ пребезнача́льный, премі́рнагѡ чинонача́льника  показа̀ чи́на, тѧ̀ пресла́вне а҆рхїстрати́же, и҆ свѣ́тъ сꙋ́щихъ во  тмѣ̀, и҆ бжⷭ҇твенное оу҆краше́нїе цр҃кве своеѧ̀. 
Оу҆мѡ́въ предварѧ́ѧ нбⷭ҇ныхъ въ дс҃ѣ, дѡ́льнымъ же  всеизрѧ́днѣйше мїхаи́ле да́лсѧ є҆сѝ, ѡ҆гражде́нїе, и҆  оу҆твержде́нїе, и҆ ѻ҆рꙋ́жїе, врагѝ закала́ющее и҆ потреблѧ́ющее. 
Бг҃оро́диченъ: 
Дв҃о всенепоро́чнаѧ, ꙗ҆́же а҆́гг҃лѡвъ благолѣ́пїе,  человѣ́кѡвъ по́моще: ты̀ мнѣ̀ помозѝ морепла́вающемꙋ, и҆ въ  бꙋ̑ри грѣха̀ при́снѡ впа́дающꙋ и҆ бѣ́дствꙋющꙋ. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ, но  тобо́ю ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо  свѧ́тъ, па́че тебѐ, чл҃вѣколю́бче. 
Крѣ́постїю бжⷭ҇твенною, воево́до а҆́гг҃лѡвъ всехва́льне,  ѡ҆бхо́диши всю̀ зе́млю, ѿ лю́тыхъ ны̀ и҆зима́ѧ призыва́ющыѧ твоѐ  бжⷭ҇твенное и҆́мѧ. 
Ꙗ҆́кѡ бжⷭ҇твенъ проповѣ́дникъ, ꙗ҆́кѡ предста́тель  вѣ́рныхъ непосты́денъ, заблꙋ́ждшихъ пꙋтево́ждь, и҆ наказа́тель  бы́лъ є҆сѝ, бж҃їй а҆рхїстрати́же бг҃ови́днѣйшїй. (с. 107) 
Бжⷭ҇твеннагѡ сїѧ́нїѧ чи́стшее зерца́ло бы́лъ є҆сѝ,  ꙗ҆вле́нїѧ честна́гѡ свѣ́тлѡ прїе́мь дх҃а, мїхаи́ле первоа́гг҃ле  досточꙋ́дне. 
Бг҃оро́диченъ: 
Невеще́ствєнныѧ оу҆мы̀ соста́вивый во́лею, въ  веще́ственное твоѐ чре́во всели́сѧ хотѣ́нїемъ, всенепоро́чнаѧ,  пло́тїю зри́мь незрѣ́нный. 
Сѣда́ленъ, гла́съ и҃. Подо́бенъ: Премꙋ́дрости: 
Небе́сныхъ чинѡ́въ наста́вникъ, слꙋжи́тель же сла́вы  бжⷭ҇твенныѧ, досто́йнѡ бы́въ повелѣ́нїемъ зижди́телѧ твоегѡ̀,  хрⷭ҇тїа́нѡмъ є҆сѝ хода́тай спаси́тельный, невеще́ственною твое́ю  сла́вою земны̑ѧ назира́ѧ. тѣ́мже по до́лгꙋ благохва́лимъ тѧ̀ всѝ,  бжⷭ҇твенное твоѐ дне́сь воспѣва́юще торжество̀, мїхаи́ле  а҆рхїстрати́же, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти, пра́зднꙋющымъ любо́вїю бжⷭ҇твєнныѧ твоѧ̑ чꙋдеса̀. 
Сла́ва, и҆́нъ сѣда́ленъ, гла́съ а҃. Подо́бенъ: Ли́къ  а҆́гг҃льскїй: 
Ли́къ а҆́гг҃льскїй а҆рхїстрати́га и҆мѣ́ѧ, бжⷭ҇твеннаго  мїхаи́ла, съ ни́мъ ст҃ѣ́й трⷪ҇цѣ немо́лчное приноша́етъ  пѣснопѣ́нїе: и҆зъ не сꙋ́щихъ бо содѣ́тель всѧ́ческихъ, вѡ́инства  ѻ҆гнезра́чныхъ чинѡ́въ, сло́вомъ приведѐ. 
И҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же родила̀  є҆сѝ бг҃а, па́че оу҆ма́ же и҆ сло́ва, непреста́ннѡ молѝ съ  вы́шними си́лами, пода́ти ѡ҆ставле́нїе грѣхѡ́въ на́шихъ всѣ́хъ,  и҆ и҆справле́нїе житїѧ̀, вѣ́рою и҆ любо́вїю при́снѡ тѧ̀  сла́вѧщымъ. 
Крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ повѣ́шена на  дре́вѣ ме́ртва зрѧ́щи, пла́чꙋщи вѣща́ше, и҆ мт҃рски восклица́ющи:  ка́кѡ претерплю̀ твоѐ є҆́же па́че сло́ва, сн҃е мо́й, сни́тїе, и҆  вѡ́льныѧ стрⷭ҇ти, бж҃е пребл҃гі́й; (с. 108) 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ  ле́гцѣ, прїи́де і҆и҃съ пребжⷭ҇твенный, нетлѣ́нною дла́нїю, и҆  спасѐ зовꙋ́щыѧ: сла́ва, хрⷭ҇тѐ, си́лѣ твое́й. 
Оу҆́мъ сы́й пе́рвый, соста́вилъ є҆сѝ бжⷭ҇твєнныѧ оу҆мы̀  хотѣ́нїемъ, нача́льника посредѣ̀ си́хъ мїхаи́ла содѣ́ла,  всебл҃же́ннымъ прича́стїемъ просвѣща́ема, и҆ оу҆́мными  бг҃онача̑лїи ѡ҆блиста́ема. 
Пѣ́нїе ст҃о́е со престо́лы, и҆ нача́лы, и҆ си́лами, и҆  властьмѝ, и҆ свѧще́нными гдⷭ҇ьствы возглаша́еши трⷪ҇цѣ,  пресла́вне мїхаи́ле, спаса́ѧ ны̀ пою́щыѧ тѧ̀. 
Велича́емъ всѣ́хъ творца́ же и҆ гдⷭ҇а, за бл҃гоꙋтро́бїе  да́вшаго ѡ҆бхране́нїе велича́йшее, и҆ неѡбори́мꙋ стѣ́нꙋ, и҆  забра́ло, мїхаи́ла на́мъ свѣтоза́рнаго а҆рхїстрати́га. 
Бг҃оро́диченъ: 
Мы́сленнѡ, дв҃о, твоегѡ̀ ржⷭ҇тва̀ пресла́вное ска́зоваше  дре́вле свѧщенноѧвле́нный, дх҃омъ го́рꙋ присѣ́ннꙋю ви́дѧ тѧ̀  ꙗ҆снѣ́йше, и҆зъ неѧ́же ст҃ы́й прїи́де бг҃ъ воплоща́емь. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ, но мы̀ тѧ̀  є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀, ѿ но́щи  оу҆́тренююще, воспѣва́емъ тѧ̀, чл҃вѣколю́бче. 
Ꙗ҆ви́лсѧ є҆сѝ предводѧ́щь дре́внѧго і҆и҃лѧ, повелѣ́нїемъ  сꙋ́щагѡ и҆зъ і҆а́кѡва, чл҃вѣ́кѡмъ ꙗ҆́вльшагѡсѧ дебельство́мъ  тѣ́ла, мїхаи́ле безтѣле́сный, а҆́гг҃лѡвъ а҆рхїстрати́же. 
Невеще́ственными сїѧ̑нїи ѡ҆божа́емь при́снѡ, прича́стїемъ  бг҃онача́льнымъ, и҆ на́мъ ѡ҆сїѧ́нїе свѣтода́тельное подава́еши  первоа́гг҃ле, пресла́внѡ оу҆дивлѧ́емь. 
Оу҆краси́сѧ бл҃года́тїю бжⷭ҇твенный тво́й хра́мъ: въ то́й  бо прише́дъ, враче́вствъ пꙋчи́нꙋ є҆го̀ показа́лъ є҆сѝ, мїхаи́ле  первоа́гг҃ле, и҆ страсте́й потреби́телѧ. (с. 109) 
Бг҃оро́диченъ: 
Оу҆́мныхъ а҆́гг҃лѡвъ тѧ̀ показа̀ бг҃ъ вы́шшꙋю, всели́всѧ въ  твоѧ̀, ложесна̀ чⷭ҇таѧ, всенепоро́чнаѧ, є҆го́же молѝ всегда̀,  оу҆ще́дрити пою́щыѧ тѧ̀. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное, прⷪ҇ро́къ  і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀  си́лъ. 
Ра́дꙋетсѧ вѣ́рныхъ мно́жество благохва́лѧщее тѧ̀, и҆  сла́витъ всест҃а́го сло́ва, совокꙋ́пльшаго земны̑ѧ со а҆́гг҃лы,  мїхаи́ле, свое́ю бл҃гостїю. 
Вѡ́инства і҆и҃лева спа́слъ є҆сѝ, ꙗ҆влѧ́ѧсѧ, и҆  бжⷭ҇твєннаѧ подаѧ̀ повелѣ̑нїѧ, а҆рхїстрати́же, врагѝ низложи́лъ  є҆сѝ, и҆ въ коне́цъ сїѧ̑ и҆стреби́лъ є҆сѝ. 
Ꙗ҆́кѡ ви́дѣ тѧ̀ і҆исꙋ́съ наѵи́нъ, поклони́сѧ, вопроси́въ  честна́гѡ твоегѡ̀ и҆ ст҃а́гѡ и҆́мене, нача́льниче а҆́гг҃лѡвъ,  благоговѣ́нїемъ и҆ стра́хомъ держи́мь. 
Бг҃оро́диченъ: 
Бл҃же́ни лю́дїе при́снѡ блажа́щїи тѧ̀, бл҃же́ннаѧ, ꙗ҆́же  бг҃а бл҃же́ннаго ро́ждшаѧ, земны̑ѧ за милосе́рдїе неизрече́ннымъ  є҆дине́нїемъ ѡ҆божи́вшаго. 
Конда́къ, гла́съ в҃: 
А҆рхїстрати́же бж҃їй, слꙋжи́телю бж҃е́ственныѧ сла́вы,  а҆́гг҃лѡвъ нача́льниче, и҆ человѣ́кѡвъ наста́вниче, поле́зное  на́мъ просѝ, и҆ ве́лїю ми́лость, ꙗ҆́кѡ безпло́тныхъ  а҆рхїстрати́гъ. 
І҆́косъ: 
Ре́клъ є҆сѝ, чл҃вѣколю́бче, въ писа́нїихъ твои́хъ,  мно́жествꙋ ра́доватисѧ а҆́гг҃лѡвъ на нб҃сѝ, ѡ҆ человѣ́цѣ  є҆ди́номъ ка́ющемсѧ, безсме́ртне. тѣ́мже мы̀, и҆̀же въ  беззако́нїихъ, безгрѣ́шне є҆ди́не сердцевѣ́дче, тѧ̀ моли́ти  всегда̀ дерза́емъ ꙗ҆́кѡ бл҃гоꙋтро́бнаго, оу҆ще́дрити и҆  низпосла́ти недостѡ́йнымъ оу҆миле́нїе, влⷣко, подаѧ̀ на́мъ (с.  110) проще́нїе: ѡ҆ всѣ́хъ бо на́съ мо́литсѧ тебѣ̀ безпло́тныхъ  а҆рхїстрати́гъ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆ халдє́и  оу҆би́въ, ꙗ҆̀же пра́вда пра́веднѡ оу҆ловлѧ́ше, препѣ́тый гдⷭ҇и,  бж҃е ѻ҆тє́цъ на́шихъ, бл҃гослове́нъ є҆сѝ. 
Оу҆смотри́въ данїи́лъ, ви́дѣ кꙋпностоѧ́ща тѧ̀, блаже́нне,  и҆ оу҆мꙋдрѧ́юща того̀ въ хѡва́рѣ, видѣ́нїе, є҆́же ви́дѣ  гаврїи́ле молнїезра́чне, мїхаи́ла чинонача́льника томꙋ̀ ꙗ҆влѧ́юща. 
А҆́гг҃лѡвъ наста́вники бг҃ови̑дныѧ, и҆ свѣтонѡ́сныѧ,  мїхаи́ла и҆ гаврїи́ла на́ши благі̑ѧ оу҆тѣ́шители, и҆  предста́тели, и҆ храни́тели восхва́лимъ вѣ́рою велегла́снѡ. 
Красе́нъ и҆ всеблаголѣ́пенъ и҆ бг҃ови́денъ сы́й, во́ждь  па́че оу҆ма̀ невеще́ственныхъ дꙋхѡ́въ бы́лъ є҆сѝ, мїхаи́ле  свѣтоза́рнѣйше: съ ни́ми оу҆́бѡ ѡ҆ всѣ́хъ на́съ моли́сѧ. 
Бг҃оро́диченъ: 
Оу҆ма̀ вели́кагѡ и҆́стиннѡ сло́во присносꙋ́щное, дв҃о, въ  тѧ̀ неизглаго́ланнѡ и҆ стра́шнѡ всели́вшасѧ ви́дѧ, возопѝ  гаврїи́лъ а҆рха́гг҃лъ: ра́дꙋйсѧ, престо́ле высоча́йшагѡ,  бл҃гослове́ннаѧ. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ є҆сѝ  пѣ́ти: всѧ̑ дѣла̀ благослови́те, по́йте гдⷭ҇а. 
Мы́сленныхъ безтѣле́сныхъ чинонача́льникъ, моли́твенникъ  человѣ́кѡвъ спаси́теленъ, бжⷭ҇твенъ бж҃їй слꙋжи́тель, мїхаи́ле,  показа́лсѧ є҆сѝ, поѧ̀ непреста́ннѡ: всѧ̑ дѣла̀ благослови́те,  по́йте гдⷭ҇а. 
Свѣти̑льника два̀ всесвѣ̑тлаѧ, мїхаи́ле и҆ гаврїи́ле,  а҆рха́гг҃ли, трисвѣ́тлагѡ бжⷭ҇тва̀ сїѧ́ньми, тва́рь  просвѣща́ющїи, лю́тыхъ мглꙋ̀ ѿгонѧ́ете. 
Ꙗ҆́кѡ до́брїи ко́рмчїи а҆рха́гг҃ли, ко приста́нищꙋ (с. 111)  бжⷭ҇твенныѧ во́ли дꙋше́вный кора́бль мо́й спаса́йте, ѿ бꙋ́ри  грѣхѡ́въ па́дшїй и҆ бѣ́дствꙋющїй. 
Бг҃оро́диченъ: 
Невѣстокраси́тель бжⷭ҇твенный а҆рха́гг҃лъ предста́въ,  приглаша́ше тебѣ̀, є҆́же ра́дꙋйсѧ невѣ́сто бж҃їѧ безневѣ́стнаѧ,  а҆́гг҃лѡвъ сла́во, и҆ человѣ́кѡвъ спасе́нїе и҆ ѡ҆гражде́нїе. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ всели́ла  є҆́сть: ты́ же, дв҃о бцⷣе, прозѧбе́нїемъ чревоноше́нїѧ, мі́рови  благослове́нїе процвѣла̀ є҆сѝ: тѣ́мъ тѧ̀ всѝ велича́емъ. 
Сѐ благолѣ́пїе твоегѡ̀, а҆рха́гг҃ле, бжⷭ҇твеннагѡ хра́ма  ѡ҆сїѧ́ющее, свѣтоза́рнымъ твои́мъ присꙋ́тствїемъ, чꙋде́съ мѡ́лнїи  и҆спꙋща́етъ, и҆ тмы̑ недꙋ́гѡвъ всегда̀ ѿгонѧ́етъ бжⷭ҇твенною  бл҃года́тїю. 
Ꙗ҆́кѡ сꙋпрꙋ́гъ красе́нъ, и҆ лѣ́потенъ сꙋ́ще, влⷣчнимъ  повелѣ́нїемъ, сꙋ́щымъ на землѝ слꙋ́жите, а҆рха́гг҃ли, ѿ лю́тыхъ  и҆зима́юще, и҆ всѣ̑мъ просвѣще́нїе посыла́юще спаси́тельное,  бжⷭ҇твеннымъ дх҃омъ. 
Дне́сь ра́дꙋютсѧ съ на́ми безтѣле́снїи бжⷭ҇твеннїи оу҆́ми,  воспѣва́ема ви́дѧще сего̀ ѿ всѣ́хъ, вели́каго и҆ свѣ́тлаго  а҆рхїстрати́га, и҆ любо́вїю съ на́ми пра́зднꙋютъ жизнода́вца  велича́юще. 
Бжⷭ҇твеннаѧ дво́ице, и҆ свѣтоза́рна, а҆рха́гг҃ли, мїхаи́ле  всече́стне, и҆ гаврїи́ле препросла́вленне, трⷪ҇цѣ честнѣ́й  предстоѧ́ще, прегрѣше́нїй вины̀ и҆ мꙋ́ки хва́лѧщыѧ ва́съ  и҆зба́вите. 
Бг҃оро́диченъ: 
Гла́съ тебѣ̀ бжⷭ҇твеннагѡ гаврїи́ла прино́симъ ра́достнѡ,  и҆ взыва́емъ: ра́дꙋйсѧ раю̀, дре́во посредѣ̀ жи́зни и҆мѣ́ѧй  пречⷭ҇таѧ пресла́внаѧ сло́ва пала́то, ра́дꙋйсѧ, дв҃о  всенепоро́чнаѧ. 
Свѣти́ленъ: 
Ꙗ҆́коже дре́вле погрꙋзи́лъ є҆сѝ рѣкѝ безчи̑ннаѧ  шє́ствїѧ (с. 112) и҆ шꙋмѣ̑нїѧ, а҆рхїстрати́же сла́вы: та́кѡ и҆  ны́нѣ а҆рха́гг҃ле, ꙗ҆зы́кѡвъ горды́ню, и҆ де́мѡнѡвъ свѣрѣ̑пства  потребѝ, ꙗ҆́кѡ да по до́лгꙋ тѧ̀ чте́мъ въ пѣ́снехъ досто́йнѡ. 
Бг҃оро́диченъ: 
Почита́ютъ ржⷭ҇тво̀ твоѐ безпло́тныхъ чи́ни: ра́дости бо  земна̑ѧ ты̀ напо́лнила є҆сѝ є҆ди́на. тѣ́мъ тѧ̀ всенепоро́чнꙋю  вѣ́рнїи сла́вимъ, въ пѣ́нїихъ славосло́вѧще: свѣ́тъ бо сꙋ́щымъ  во тмѣ̀ возсїѧ́ла є҆сѝ, ꙗ҆́кѡ оу҆́треннїй возсїѧ́вшїй де́нь. 
На хвали́техъ стїхи̑ры на д҃, гла́съ а҃. Поⷣ: Нбⷭ҇ныхъ  чинѡ́въ. 
А҆́гг҃льски въ мі́рѣ торжествꙋ́юще, ꙳ на прⷭ҇то́лѣ сла́вы  бг҃ꙋ сѣдѧ́щемꙋ ꙳ возопїи́мъ пѣ́снь: ꙳ ст҃ъ є҆сѝ ѻ҆́ч҃е  нбⷭ҇ный, ꙳ ст҃ъ є҆сѝ соприсносꙋ́щное сло́во, ꙳ ст҃ъ є҆сѝ и҆  дш҃е всест҃ы́й. 
Два́жды. 
Нбⷭ҇нымъ пе́рвенствꙋѧй въ дерзнове́нїи мно́зѣмъ, ꙳ и҆  предстоѧ̀ престо́лꙋ стра́шномꙋ въ сла́вѣ, ꙳ самови́дче  неизрече́нныхъ, ꙳ спаса́й ны̀ мїхаи́ле а҆рхїстрати́же, ꙳ сꙋ́щыѧ въ  нꙋ́ждахъ бѣ́дъ и҆ напа́стей, ꙳ моли́твами твои́ми, мо́лимсѧ. 
Безпло́тныхъ а҆́гг҃лѡвъ пе́рвый є҆сѝ вои́стиннꙋ, ꙳ и҆  слꙋжи́тель бжⷭ҇твеннагѡ свѣтозаре́нїѧ ѻ҆́нагѡ, ꙳ самови́децъ же  и҆ таи́нникъ, ꙳ спаси́ ны мїхаи́ле а҆рхїстрати́же, ꙳ лѣ́тнѡ  чествꙋ́ющыѧ тѧ̀ благоче́стнѡ, ꙳ и҆ пою́щыѧ трⷪ҇цꙋ вѣ́рнѡ. 
Сла́ва, гла́съ то́йже. Самогла́сенъ: 
Чинонача́льникъ вы́шнихъ си́лъ мїхаи́лъ, первостоѧ́тель  бжⷭ҇твенныхъ чинѡ́въ, дне́сь на́съ къ торжествꙋ̀ созва̀, и҆́же  всегда̀ съ на́ми ходѧ́й, и҆ сохранѧ́ѧй всѧ̑ ѿ всѧ́кагѡ дїа́волѧ  ѡ҆бстоѧ́нїѧ. прїиди́те оу҆́бѡ празднолю́бцы и҆ хрⷭ҇толю́бцы,  цвѣ́ты добродѣ́телей взе́мше. чи́стыми пѡ́мыслы и҆ со́вѣстїю  бл҃гостоѧ́нною а҆рха́гг҃лѡвъ собо́ръ почти́мъ: то́й бо непреста́ннѡ  бг҃ꙋ предстоѧ̀, и҆ трист҃ꙋ́ю пѣ́снь воспѣва́ѧ, мо́литъ спасти́сѧ  дꙋша́мъ на́шымъ. (с. 113) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Всехва́льнїи мꙋ́чєницы: 
Ѻ҆рꙋ́жїе про́йде, ꙳ ѽ сн҃е, ꙳ дв҃а глаго́лаше, ꙳ на  дре́вѣ ꙗ҆́кѡ ви́дѣ хрⷭ҇та̀ повѣ́шена, ꙳ моѐ се́рдце  растерза́етсѧ влⷣко, ꙳ ꙗ҆́коже дре́вле сѷмеѡ́нъ мнѣ̀ проречѐ:  ꙳ но воста́ни, и҆ спросла́ви, безсме́ртне, ꙳ мт҃рь и҆ рабꙋ̀ твою̀,  ꙳ молю́сѧ. 
На стїхо́внѣ, ѻ҆ктѡ́иха. Сла́ва, а҆рха́гг҃ла, гла́съ є҃: 
И҆дѣ́же ѡ҆сѣнѧ́етъ бл҃года́ть твоѧ̀, а҆рха́гг҃ле, ѿтꙋ́дꙋ  дїа́волѧ прого́нитсѧ си́ла, не терпи́тъ бо свѣ́та твоегѡ̀ ви́дѣти  спады́й денни́ца. тѣ́мъ мо́лимъ тѧ̀: ѻ҆гненѡ́сныѧ є҆гѡ̀  стрѣ́лы, ꙗ҆̀же на ны̀ дви̑жимыѧ, оу҆гасѝ хода́тайствомъ  твои́мъ, и҆збавлѧ́ѧ на́съ ѿ собла́знѡвъ є҆гѡ̀, достохва́льный  мїхаи́ле а҆рхїстрати́же. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ:  Ра́дꙋйсѧ: 
А҆́гнца своего̀ а҆́гница и҆ногда̀ зрѧ́щи къ заколе́нїю  тща́щасѧ, оу҆се́рднѡ послѣ́доваше, сїѧ̑ вопїю́щи є҆мꙋ̀: ка́мѡ  и҆́деши, ча́до моѐ сладча́йшее, хрⷭ҇тѐ; чесѡ̀ ра́ди ско́рое  тече́нїе сїѐ, долготерпѣли́ве, тече́ши нелѣ́ностнѡ; і҆и҃се  вожделѣ́ннѣйшїй, безгрѣ́шный, многоми́лостиве гдⷭ҇и, да́ждь  мнѣ̀ сло́во рабѣ̀ твое́й: сн҃е мо́й вселюбе́знѣйшїй. не пре́зри  ще́дре молча̀, тѧ̀ стра́ннѡ ро́ждшꙋю, бж҃е всеще́дрый, да́рꙋѧй  мі́рови ве́лїю ми́лость. 
На лїтꙋргі́и: Бл҃жє́нна а҆рха́гг҃ла, пѣ́снь г҃-ѧ и҆ ѕ҃-ѧ.  Прокі́менъ, гла́съ д҃: Творѧ́й а҆́гг҃лы своѧ̑ дх҃и, и҆ слꙋги̑  своѧ̑ пла́мень ѻ҆́гненный: Сті́хъ: Благословѝ, дꙋшѐ моѧ̀,  гдⷭ҇а: А҆пⷭ҇лъ ко є҆вре́ємъ, зача́ло т҃є. А҆ллилꙋ́їа, гла́съ  є҃. Хвали́те гдⷭ҇а всѝ а҆́гг҃ли є҆гѡ̀: Сті́хъ: Ꙗ҆́кѡ то́й  речѐ, и҆ бы́ша: Є҆ѵⷢ҇лїе лꙋкѝ, зача́ло н҃а. Прича́стенъ:  Творѧ́й а҆́гг҃лы своѧ̑ дх҃и: 


  
(с. 114) 
Мѣ́сѧца тогѡ́же въ з҃-й и҆ де́нь. 
Предпра́зднство ржⷭ҇тва̀ прест҃ы́ѧ бцⷣы: 
И҆ ст҃а́гѡ мꙋ́ченика созѡ́нта: 
И҆ па́мѧть и҆́же во ст҃ы́хъ ѻ҆тца̀ на́шегѡ і҆ѡа́нна,  а҆рхїепі́скопа новгоро́дскагѡ, чꙋдотво́рца. Слꙋ́жба є҆гѡ̀ пи́сана  по се́й слꙋ́жбѣ. 
На Гдⷭ҇и, воззва́хъ: стїхи̑ры предпра́зднства, гла́съ  а҃. 
Подо́бенъ: Нбⷭ҇ныхъ чинѡ́въ: 
Всемі̑рныѧ мі́рꙋ ра́дѡсти возсїѧ́ша ꙳ мы́слєнныѧ лꙋчи̑, ꙳  предвозвѣща́ющыѧ всѣ̑мъ сл҃нце сла́вы хрⷭ҇та̀ бг҃а, ꙳ въ  ржⷭ҇твѣ̀ твое́мъ, пречⷭ҇таѧ: ꙳ ты́ бо хода́таица показа́ласѧ  є҆сѝ ꙳ и҆́стиннагѡ весе́лїѧ же и҆ бл҃года́ти. 
Предпра́зднственнаѧ сїѧ̀ сла́ва твоѧ̀, пречⷭ҇таѧ, ꙳  предвозвѣща́етъ всѣ̑мъ ꙳ твоѧ̑, ꙗ҆̀же па́че сло́ва лю́демъ  благодѣѧ̑нїѧ: ꙳ ты́ бо ны́нѣ весе́лїѧ хода́таица, ꙳ и҆ бꙋ́дꙋщїѧ  ра́дости на́мъ вина̀, ꙳ бцⷣе приснодв҃о. 
Бг҃овмѣсти́маѧ ѻ҆трокови́ца, ꙳ и҆ бцⷣа чⷭ҇таѧ, ꙳  прⷪ҇ро́кѡвъ сла́ва, дв҃дова дщѝ, ꙳ дне́сь ражда́етсѧ ѿ і҆ѡакі́ма  и҆ а҆́нны цѣломꙋ́дренныѧ: ꙳ и҆ а҆да́мова клѧ́тва ꙗ҆́же на на́съ,  ꙳ потреблѧ́етсѧ ржⷭ҇тво́мъ є҆ѧ̀. 
И҆́ны стїхи̑ры ст҃а́гѡ, гла́съ д҃. Подо́бенъ: Да́лъ є҆сѝ  зна́менїе: 
Си́лою оу҆крѣплѧ́ѧ ꙳ не́мощь твою̀, бл҃же́нне, ꙳ на́шꙋ  не́мощь во́лею понесы́й, мꙋ́ченическое тече́нїе ꙳ є҆гѡ̀ ра́ди  проше́лъ є҆сѝ ра́дꙋѧсѧ, ꙳ и҆ не крѣ́пкаго врага̀ краснѣ́йшими  нога́ми сокрꙋши́лъ є҆сѝ. ꙳ тѣ́мъ тебѣ̀ и҆сплетѐ побѣ̑дныѧ  вѣнцы̀ ꙳ і҆и҃съ чл҃вѣколю́бецъ, ꙳ и҆ сп҃съ дꙋ́шъ на́шихъ. (с.  115) 
Врагѝ оу҆ѧзви́лъ є҆сѝ, оу҆ѧ́звленꙋ тебѣ̀ сла́вне, ꙳ и҆  на зе́млю неизве́рглъ є҆сѝ крⷭ҇то́мъ воѡрꙋжи́всѧ, ꙳ и҆  всеѻрꙋ́жїе непобѣди́мыми ѡ҆бложе́нъ ꙗ҆́вѣ, ꙳ и҆ любо́вїю  оу҆твержда́емь, тѧ̀ къ црⷭ҇твѡмъ мы́слєннымъ пресе́льшагѡ, ꙳  ꙗ҆́кѡ непобѣди́ма мч҃ника, ꙳ ꙗ҆́кѡ небе́снагѡ человѣ́ка. 
Сп҃сꙋ и҆ гдⷭ҇ꙋ ꙳ за тѧ̀ вѡ́льныѧ под̾е́мшꙋ стрⷭ҇ти, ꙳  ꙗ҆́вѣ подо́бѧсѧ, ꙳ страстоте́рпче созѡ́нте. самаго̀ себѐ во́льнѡ  къ ра́намъ и҆ къ ꙗ҆́звамъ, ꙳ нестерпи̑мымъ мꙋ́камъ пре́далъ  є҆сѝ. тѣ́мже почествова́ тѧ нбⷭ҇ными дарова̑нїи, ꙳ и҆  и҆сто́чникъ и҆сцѣле́нїй ꙳ тѧ̀ лю́бѧщымъ показа̀. 
Сла́ва, и҆ ны́нѣ, предпра́зднства, гла́съ д҃. Самогла́сенъ. 
Всечⷭ҇тно́е твоѐ ржⷭ҇тво̀, прест҃а́ѧ дв҃о чⷭ҇таѧ,  а҆́гг҃лѡвъ мно́жество на нб҃сѝ, и҆ человѣ́ческїй ро́дъ на землѝ  оу҆блажа́емъ, ꙗ҆́кѡ мт҃и была̀ є҆сѝ творца̀ всѣ́хъ хрⷭ҇та̀  бг҃а: того̀ молѧ́щи ѡ҆ на́съ не преста́й, мо́лимсѧ, и҆̀же на тѧ̀ по  бз҃ѣ оу҆пова́нїе поло́жшихъ, бцⷣе всепѣ́таѧ, и҆  неискꙋсобра́чнаѧ. 
А҆́ще же въ пѧто́къ ве́чера, Сла́ва, предпра́зднства: И҆  ны́нѣ, догма́тикъ гла́са настоѧ́щагѡ. 
На стїхо́внѣ стїхи̑ры, гла́съ и҃. Поⷣ: Ѽ пресла́внагѡ  чꙋдесѐ! 
Ѽ пресла́внагѡ чꙋдесѐ, ꙳ ꙗ҆́кѡ ѿ неражда́ющїѧ мт҃ре, ꙳  и҆ непло́днагѡ заматерѣ́нїѧ, ꙳ же́злъ цвѣ́тъ носѧ́й, ꙳  прозѧба́етъ дне́сь, ꙳ бг҃ома́ти и҆ неискꙋсобра́чнаѧ, ꙳ ѿ  првⷣныхъ і҆ѡакі́ма и҆ а҆́нны. ꙳ тѣ́мже ра́дꙋетсѧ ны́нѣ и҆  прⷪ҇ро́ческїй собо́ръ, ꙳ патрїа́рхѡвъ всѐ торжество̀, въ ржⷭ҇твѣ̀  є҆ѧ̀. 
Сті́хъ: Слы́ши, дщѝ, и҆ ви́ждь, и҆ приклонѝ оу҆́хо твоѐ. 
Дне́сь дв҃дъ ра́дꙋетсѧ, ꙳ и҆ і҆есе́й ны́нѣ и҆гра́етъ, ꙳ и҆  леѵі́й велича́етсѧ, ꙳ и҆ ра́дꙋетсѧ дꙋ́хомъ і҆ѡакі́мъ пра́ведный, ꙳  и҆ безча́дство а҆́ннино разрѣша́етсѧ, ꙳ твои́мъ ржⷭ҇тво́мъ марі́е  пречⷭ҇таѧ, бг҃ора́дованнаѧ, ꙳ и҆ а҆́гг҃льскїй собо́ръ съ  человѣ́ки, ꙳ всѝ блажи́мъ бжⷭ҇твеннꙋю оу҆тро́бꙋ твою̀. (с. 116) 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи: 
Ра́дꙋйсѧ, человѣ́ческїй собо́ре. ра́дꙋйсѧ, гдⷭ҇ень хра́ме.  ꙳ ра́дꙋйсѧ, горо̀ ст҃а́ѧ. ра́дꙋйсѧ, бжⷭ҇твеннаѧ трапе́зо. ꙳  ра́дꙋйсѧ, свѣти́льниче свѣ́та. ꙳ ра́дꙋйсѧ, сла́во правосла́вныхъ  честна́ѧ. ꙳ ра́дꙋйсѧ, марі́е мт҃и хрⷭ҇та̀ бг҃а. ꙳ ра́дꙋйсѧ,  всенепоро́чнаѧ. ꙳ ра́дꙋйсѧ, предложе́нїе бжⷭ҇твеннагѡ хлѣ́ба. ꙳  ра́дꙋйсѧ, ски́нїе. ра́дꙋйсѧ, кꙋпино̀ неѡпали́маѧ. ꙳ ра́дꙋйсѧ,  всѣ́хъ наде́ждо. 
Сла́ва, и҆ ны́нѣ, гла́съ д҃. Ге́рманово: 
Всемі́рнаѧ ра́дость ѿ прпⷣбныхъ возсїѧ̀ на́мъ, ѿ  і҆ѡакі́ма и҆ а҆́нны, всепѣ́таѧ дв҃а, ꙗ҆́же премно́гїѧ ра́ди  чистоты̀, хра́мъ бж҃їй ѡ҆дꙋшевле́нный быва́етъ, и҆ є҆ди́на  вои́стиннꙋ бцⷣа познава́етсѧ: тоѧ̀ моли́твами хрⷭ҇тѐ бж҃е, ми́ръ  мі́рꙋ низпослѝ, и҆ дꙋша́мъ на́шымъ ве́лїю ми́лость. 
Тропа́рь мꙋ́ченика, гла́съ д҃: 
Мꙋ́ченикъ тво́й, гдⷭ҇и, созѡ́нтъ, во страда́нїи свое́мъ  вѣне́цъ прїѧ́тъ нетлѣ́нный ѿ тебє̀, бг҃а на́шегѡ: и҆мѣ́ѧй бо  крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ  немѡщны́ѧ де́рзѡсти. тогѡ̀ моли́твами спасѝ дꙋ́шы на́шѧ. 
Сла́ва, и҆ ны́нѣ, предпра́зднства, гла́съ то́йже: 
Ѿ ко́рене і҆ессе́ева, и҆ ѿ чре́слъ дв҃довыхъ,  бг҃оѻтрокови́ца марїа́мъ ражда́етсѧ дне́сь на́мъ: ра́достїю бо  ра́дꙋютсѧ всѧ́чєскаѧ и҆ ѡ҆бновлѧ́ютсѧ, сра́дꙋйтесѧ кꙋ́пнѡ нб҃о и҆  землѧ̀, восхвали́те ю҆̀ ѻ҆те́чєствїѧ ꙗ҆зы́кѡвъ. і҆ѡакі́мъ  весели́тсѧ, и҆ а҆́нна торжествꙋ́етъ, зовꙋ́щи: непло́ды ражда́етъ  бцⷣꙋ, и҆ пита́тельницꙋ жи́зни на́шеѧ. 
На оу҆́трени, на бг҃ъ гдⷭ҇ь: тропа́рь предпра́зднства,  два́жды. 
Сла́ва, мꙋ́ченика: И҆ ны́нѣ, предпра́зднства. По а҃-й  стїхоло́гїи сѣда́ленъ, гла́съ а҃. Поⷣ: Ка́мени запеча́танꙋ: 
Ро́ждшисѧ пресла́внѡ ѿ непло́дныхъ ложе́снъ, ѿ (с. 117)  дѣ́вственныхъ чре́слъ родила̀ є҆сѝ па́че є҆стества̀: красе́нъ  бо ꙗ҆́вльшисѧ сте́бль, и҆зрасти́ла є҆сѝ мі́рꙋ жи́знь. сегѡ̀  ра́ди си́лы нбⷭ҇ныѧ вопїю́тъ тебѣ̀ бцⷣе: сла́ва прише́ствїю  твоемꙋ̀ чи́стаѧ: сла́ва ржⷭ҇твꙋ̀ твоемꙋ̀: сла́ва дѣ́вствꙋ твоемꙋ̀,  мт҃и безневѣ́стнаѧ. 
Сла́ва, и҆ ны́нѣ, то́йже. 
По в҃-й стїхоло́гїи, сѣда́ленъ, гла́съ є҃. Поⷣ:  Собезнача́льное сло́во: 
Нбⷭ҇наѧ всѧ̑ ны́нѣ ра́дꙋютсѧ, человѣ́ческїй ро́дъ ны́нѣ  пра́зднꙋетъ съ ни́ми, и҆ прⷪ҇ро́цы та́йнѡ вкꙋ́пѣ веселѧ́тсѧ: ю҆́же  бо предви́дѣша ѻ҆́бразнѣ, въ дре́внихъ ро́дѣхъ, кꙋпинꙋ̀, и҆  ста́мнꙋ, и҆ же́злъ, ѻ҆́блакъ, две́рь и҆ престо́лъ, и҆ ве́лїю  го́рꙋ, ражда́етсѧ дне́сь. 
Сла́ва, и҆ ны́нѣ, то́йже. 
Канѡ́нъ предпра́зднства со і҆рмосо́мъ на и҃, є҆гѡ́же  краегране́сїе: Ржⷭ҇тво̀ пою̀ бг҃оѻтрокови́цы дв҃ы. І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтеѧ дх҃а, и҆ сло́во  ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆  воспою̀ ра́дꙋѧсѧ тоѧ̀ чꙋдеса̀. 
Ра́дꙋющесѧ дне́сь, съ весе́лїемъ воспои́мъ бжⷭ҇твенное  ржⷭ҇тво̀ бг҃ома́тере: и҆́бо родѝ ра́дость вселе́ннѣй, печа́ль  прама́тере потреблѧ́ющꙋю. 
Ѿ непло́дове происхо́дитъ грѣха̀ непло́дство, ю҆́же  зако́нъ прописа̀, и҆ проповѣ̑данїѧ пред̾ѧви́ша бжⷭ҇твенныхъ  бг҃оглаго́льникѡвъ, пречи́стаѧ влⷣчца и҆ всенепоро́чнаѧ. 
Хра́мъ и҆ пала́та цр҃е́ва бы́сть, въ не́йже жили́ще себѣ̀  сотвори́въ, жили́ще ст҃ы́ѧ трⷪ҇цы, вѣ̑рныѧ содѣва́етъ  пресꙋ́щественный. 
Бг҃оро́диченъ: 
Черто́гъ краснѣ́йшїй, престо́лъ бж҃їй высоча́йшїй, и҆з̾  непло́дове происхо́дитъ, на не́мже сѣ́де пло́тїю пресꙋ́щественный,  сѣдѧ́щыѧ во тмѣ̀ поги́бели воздвиза́етъ къ зна́нїю свѣ́та  бл҃гостїю. (с. 118) 
И҆́нъ канѡ́нъ ст҃а́гѡ на д҃, гла́съ то́йже. Ѳеофа́ново: 
Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми, дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма,  а҆мали́ковꙋ си́лꙋ въ пꙋсты́ни побѣди́лъ є҆́сть. 
Спасти́сѧ честнꙋ́ю твою̀ дне́сь па́мѧть почита́ющымъ, и҆ ѿ  всѧ́ческихъ застꙋпа́й напа́стей и҆ бѣ́дъ и҆ скорбе́й,  бл҃годѣ́телѧ гдⷭ҇а ны́нѣ молѝ, пресла́вне. 
Ѕвѣздꙋ̀ всѐ свѣ́тлꙋ показа̀ хрⷭ҇то́съ, на высотѣ́ тѧ  цр҃ко́внѣй мꙋ́чениче и҆́стиннѡ, страда́нїй твои́хъ сїѧ́ньми  вселе́ннꙋю всю̀ просвѣща́юща, прехва́льне. 
Возмꙋти́въ нече́стїѧ мо́ре, ꙗ҆́кѡ гдⷭ҇ень ко́нь, пꙋчи́ною  мч҃ниче, честны́хъ и҆ ст҃ы́хъ крове́й твои́хъ, ꙗ҆́коже фараѡ́на  потопи́лъ є҆сѝ, проти́вныхъ всю̀ си́лꙋ. 
Бг҃оро́диченъ: 
Безсѣ́меннѡ ѻ҆́ч҃ею во́лею ѿ бжⷭ҇твеннагѡ дх҃а, бж҃їѧ  зачала̀ є҆сѝ сн҃а, и҆ пло́тїю породила̀ є҆сѝ, сꙋ́щаго и҆зъ  ѻ҆ц҃а̀ безма́тернѧ, и҆ на́съ ра́ди и҆зъ тебє̀ без̾ѻ́тча. 
Пѣ́снь г҃. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆ мно́гое въ  ча́дѣхъ и҆знемо́же со́нмище, чꙋ́дномꙋ бг҃ꙋ на́шемꙋ возопїи́мъ:  ст҃ъ є҆сѝ, гдⷭ҇и. 
Землѧ̀ плодови́та ѿ землѝ непло́дныѧ ражда́етсѧ, ꙗ҆́же  плодороди́тъ дѣ́лателѧ бл҃ги́хъ, и҆ жизноно́сный кла́съ пита́ющь  всѧ̑ бжⷭ҇твеннымъ манове́нїемъ. 
Дне́сь прозѧбѐ дѣ́вства же́злъ, и҆зъ негѡ́же процвѣте́тъ  цвѣ́тъ, садодѣ́латель на́шъ бг҃ъ, лꙋка̑выѧ ра̑сли ѿсѣка́ѧ,  кра́йнею бл҃гостїю. 
Сѐ несѣко́маѧ гора̀, ѿ ка́мене непло́дна, ѿсѣче́нъ  ка́мень плодороди́тъ мы́сленный, и҆́же сокрꙋше́нїе содѣ́лаетъ  и҆стꙋка́нныхъ всѣ́хъ льсти́вагѡ. 
Зако́на проначерта̑нїѧ тѧ̀ предсказа́ша ѻ҆трокови́це: (с.  119) законода́вца бо ты̀, зако́нныхъ кромѣ̀, во чре́вѣ но́сиши,  соблюда́юща тѧ̀ па́че сло́ва, нетлѣ́ннꙋ и҆ нескве́рнꙋ. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀  моѧ̀ крѣ́пость, гдⷭ҇и, и҆ прибѣ́жище, и҆ оу҆твержде́нїе. 
Крове́й твои́хъ стрꙋи̑, ꙗ҆́кѡ рѣка̀ хрⷭ҇та̀ ра́ди  поте́кше, ѻ҆́гнь нечести́выхъ оу҆гаси́ша, мч҃ниче страстоте́рпче  приснопѣва́емый. 
Под̾ѧ́лъ є҆сѝ терпѣли́внѡ ра̑нъ приложє́нїѧ, ꙗ҆́коже  сто́лпъ неѡбори́мь сла́вне, пре́лести низложи́въ тверды́ню. 
Низложи́лъ є҆сѝ дв҃дски, ꙗ҆́коже голїа́ѳа мы́сленнаго  мꙋчи́телѧ и҆ тогѡ̀ во́инство, вѣ́ры пра́щею всесла́вне. 
Бг҃оро́диченъ: 
Ты̀ є҆ди́на сꙋ́щымъ на землѝ, па́че є҆стества̀ благи́хъ  хода́таица мт҃и бж҃їѧ ꙗ҆ви́ласѧ є҆сѝ: тѣ́мъ тѝ, є҆́же  ра́дꙋйсѧ, взыва́емъ. 
Конда́къ ст҃а́гѡ сѡзо́нта. гла́съ в҃. Подо́бенъ: Твє́рдыѧ: 
И҆́стиннаго и҆ бг҃омꙋ́драго мч҃ника, страда́льца  благоче́стїѧ и҆скꙋ́снаго, соше́дшесѧ дне́сь, велегла́снѡ  восхва́лимъ созѡ́нта таи́нника бл҃года́ти, и҆сцѣле́нїй да́телѧ  богатѣ́йшаго: мо́литъ бо хрⷭ҇та̀ бг҃а ѡ҆ всѣ́хъ на́съ. 
І҆́косъ: 
Возсїѧ́вшаго ꙗ҆́вѣ въ честнѣ́й и҆ бжⷭ҇твеннѣй хрⷭ҇то́вѣ  цр҃кви, вели́каго страда́льца созѡ́нта, всѝ пѣ́сньми прїиди́те  ны́нѣ оу҆се́рднѡ восхва́лимъ того̀, прине́сше достѡ́йнаѧ: се́й бо  вои́стиннꙋ свирѣ́пство низложи́лъ є҆́сть і҆дѡлослꙋжи́телей  вѣ̑рнымъ же спасе́нїе подаѧ̀ всегда̀ пребыва́етъ. тѣ́мъ  земноро́днїи любо́вїю привле́кшесѧ, оу҆блажа́емъ ны́нѣ почита́юще  па́мѧть честнꙋ́ю и҆ сла́внꙋю страстоте́рпца, вопїю́ще. созѡ́нте  всебл҃же́нне, молѝ хрⷭ҇та̀ бг҃а ѡ҆ всѣ́хъ на́съ. (с. 120) 
Сѣда́ленъ, гла́съ д҃. Подо́бенъ: Ско́рѡ предварѝ: 
Спа́ссѧ вѣ́рою созѡ́нте многострада́льне, спаси́тельное  бы́лъ є҆сѝ ѡ҆бꙋрева́ємымъ приста́нище, про́мысломъ хрⷭ҇та̀ бг҃а,  то́чиши бо и҆сцѣле́нїй рѣ́ки чтꙋ́щымъ тѧ̀, оу҆ставлѧ́еши  болѣ̑зни и҆ распалє́нїѧ всегда̀. тѣ́мъ бжⷭ҇твеннꙋю па́мѧть твою̀  вѣ́рою почита́емъ. 
Сла́ва, и҆ ны́нѣ, предпра́зднства, гла́съ и҃. Подо́бенъ:  Повелѣ́нное та́йнѡ: 
Да ра́дꙋетсѧ нб҃о, и҆ землѧ̀ да весели́тсѧ: бж҃їе бо не́бо  на землѝ роди́сѧ, бг҃оневѣ́стнаѧ сїѧ̀ ѿ ѡ҆бѣтова́нїѧ. непло́ды  млⷣнца пита́етъ марі́ю, и҆ ра́дꙋетсѧ ѡ҆ ржⷭ҇твѣ̀ і҆ѡакі́мъ,  же́злъ, глаго́лѧ, роди́сѧ мнѣ̀, и҆зъ негѡ́же цвѣ́тъ хрⷭ҇то́съ  прозѧбѐ, и҆зъ ко́рене дв҃дова: вои́стиннꙋ чꙋ́до пресла́вно. 
Пѣ́снь д҃. І҆рмо́съ: 
Сѣдѧ́й въ сла́вѣ, на прⷭ҇то́лѣ бжⷭ҇тва̀, во ѻ҆́блацѣ  ле́гцѣ, прїи́де і҆и҃съ пребжⷭ҇твенный, нетлѣ́нною дла́нїю, и҆  спасѐ зовꙋ́щыѧ сла́ва, хрⷭ҇тѐ, си́лѣ твое́й. 
Превы́шшаѧ а҆́гг҃лѡвъ на землѝ ѻ҆трокови́ца ражда́етсѧ, въ  ст҃ы́ни сꙋ́щи и҆ чистотѣ̀ безъ разсꙋжде́нїѧ: ꙗ҆́же ѡ҆чище́нїе  всѣ́хъ хрⷭ҇та̀ ражда́етъ, ѡ҆свѧще́нїе и҆ всесоверше́нное  и҆збавле́нїе. 
Блаже́нно чре́во а҆́ннино бы́сть: во чре́во бо хотѧ́щꙋю  вмѣсти́ти бл҃же́нное и҆ невмѣсти́мое сло́во, породѝ возрожде́нїе  всѣ̑мъ вѣ̑рнымъ подаю́щее. 
Ны́нѣ мра́къ ѕло́бный потреблѧ́тисѧ начина́етъ, сл҃нца бо  ѡ҆дꙋшевле́нный ѻ҆́блакъ возсїѧ̀ ѿ непло́дныхъ ложе́снъ  всенепоро́чнаѧ: є҆ѧ́же ржⷭ҇тво̀ свѣтоза́рное воспра́зднꙋимъ. 
Ꙗ҆́кѡ плодови́таѧ ма́слина, ꙗ҆̀же ѿ ко́рене прозѧ́бши  і҆ессе́ева дв҃о, а҆́нна тѧ̀ прораща́етъ, прозѧба́ющꙋю ми́лостиваго  сло́ва: є҆мꙋ́же ми́лость и҆ и҆́стина всегда̀ предхо́дитъ. (с. 121) 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи: сла́ва  си́лѣ твое́й, гдⷭ҇и. 
Распала́емь любо́вїю бж҃їею всебл҃же́нне, хвра́стнꙋю всю̀  ле́сть безбо́жныхъ попали́лъ є҆сѝ словесы̀ твои́ми, и҆ ра́дꙋѧсѧ  взыва́лъ є҆сѝ: сла́ва си́лѣ твое́й гдⷭ҇и. 
Свѧтодѣ́ланенъ сы́й хра́мъ гдⷭ҇ень, въ хра́мъ вте́клъ  є҆сѝ безбо́жныхъ, и҆ си́хъ слꙋжє́нїѧ до́блественнѣ сокрꙋши́лъ  є҆сѝ, мч҃ниче страстоно́сче всехва́льне. 
Врачевство̀ ꙗ҆ви́сѧ всѧ́кагѡ недꙋ́га, свѧще́нный тво́й  хра́мъ, вѣ́рою притека́ющымъ, и҆ до́блєсти твоѧ̑ въ то́мъ  почита́ющымъ, созѡ́нте страстоте́рпче прехва́льне. 
Бг҃оро́диченъ: 
Неискꙋсобра́чнѡ родила̀ є҆сѝ гдⷭ҇а, ѽ дв҃о! и҆ по  рождествѣ̀ ꙗ҆ви́ласѧ є҆сѝ па́ки дѣ́вствꙋющи: тѣ́мже  немо́лчными гла́сы, є҆́же ра́дꙋйсѧ, тебѣ̀ влⷣчце, вѣ́рою  несꙋмнѣ́нною вопїе́мъ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й:  ты́ бо неискꙋсобра́чнаѧ дв҃о, и҆мѣ́ла є҆сѝ во оу҆тро́бѣ надъ  всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ  воспѣва́ющымъ тѧ̀ ми́ръ подава́ющаѧ. 
Запеча́таннаѧ ны́нѣ кни́га ражда́етсѧ, ю҆́же прочестѝ  невозмо́жно є҆стество́мъ зако́на земны́хъ, соблюда́ема въ жили́ще  сло́ва: ꙗ҆́коже кни̑ги проѧви́ша бг҃оглаго́ливыхъ дх҃омъ. 
Лоза̀ дне́сь роди́сѧ спаси́тельнаѧ, ꙗ҆́же нетлѣ́нный  процвѣте́тъ гро́здъ бжⷭ҇твенный, сла́дость пролива́ющїй: ѿ  негѡ́же всѧ́къ пїѧ́й та́инственнѡ, бжⷭ҇твенное и҆ спаси́тельное  весе́лїе плоди́тъ. 
И҆гра́йте человѣ́цы, со а҆́гг҃лы ликꙋ́юще: дне́сь ѿ  непло́дове дв҃ѣ ро́ждшейсѧ, печа́ль преста̀, и҆ приво́дитсѧ  ра́дость, торжествꙋ́ющымъ тоѧ̀ бжⷭ҇твенное ржⷭ҇тво̀. (с. 122) 
Бжⷭ҇твенный прописа̀ прⷪ҇ро́къ проѧвле́ннѣйше: сви́токъ тѧ̀  но́въ, въ не́мже пе́рстомъ сло́во ѻ҆́ч҃имъ дв҃о напи́шетсѧ, въ  кни́зѣ написꙋ́ѧ жи́зни всѧ̑ бла́гостїю, тогѡ̀ нача́льствꙋ  повинꙋ́ющыѧсѧ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ  ст҃ы́й, ѡ҆браща́ѧй и҆зъ мра́чна невѣ́дѣнїѧ, вѣ́рою воспѣва́ющыѧ  тѧ̀. 
Ты̀ мч҃ниче, свѣ́томъ трⷪ҇ческимъ просвѣ́щсѧ, потреби́лъ  є҆сѝ безбо́жїѧ многобо́жный мра́къ, свѣти́льникъ ꙗ҆ви́всѧ  присносвѣ́телъ. 
Ты̀ шипо́къ благоцвѣтꙋ́щь, тече́нїемъ крове́й твои́хъ  бл҃же́нне, показа́всѧ, благово́нїемъ чꙋде́съ мі́ръ ѡ҆благово́нилъ  є҆сѝ. 
Ты̀ гро́здъ мы́сленный вїногра́да сы́й хрⷭ҇то́ва, и҆сточи́лъ  є҆сѝ мꙋче́нїѧ благоꙋмиле́нное вїно̀, вѣ́рою тѧ̀ сла́вѧщымъ. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ: тѧ̀  ѡ҆снова́нїе и҆ наде́ждꙋ на́шегѡ спасе́нїѧ, бг҃оневѣ́стнаѧ,  и҆́мамы. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще пра́зднество,  бг҃омꙋ́дрїи, бг҃ома́тере, прїиди́те рꙋка́ми воспле́щимъ, ѿ неѧ̀  ро́ждшагосѧ бг҃а сла́вимъ. 
Роди́сѧ дне́сь мо́стъ, преводѧ́щь къ свѣ́тꙋ человѣ́чество,  лѣ́ствица нбⷭ҇наѧ, гора̀ бж҃їѧ ꙗ҆́вственнѣйшаѧ, бцⷣа дв҃а,  ю҆́же оу҆блажа́емъ. 
Червлени́ца а҆́нна произведѐ багрѧни́цꙋ, рꙋно̀ ѡ҆мочи́вшꙋю  воплоще́нїѧ цр҃е́ва по́слѣжде, ю҆́же досто́йнѡ всѝ  пѣсносло́вимъ. 
И҆сто́чникъ ны́нѣ произы́де и҆зъ ма́лыѧ ка́пли,  всенепоро́чнаѧ, ꙗ҆́же бе́зднꙋ спасе́нїѧ ро́ждши, многобо́жїѧ  оу҆праздни́тъ безмѣ̑рныѧ то́ки. 
Ѿ непло́днагѡ ко́рене прозѧбла̀ є҆сѝ, и҆ и҆зъ ко́рене  (с. 123) ѕло́бы те́рнїе, па́че є҆стества̀, твои́мъ бжⷭ҇твеннымъ  прозѧбе́нїемъ посѣ́кла є҆сѝ, бг҃ороди́тельнице дв҃о  приснобл҃же́ннаѧ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ  тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ  твои́хъ и҆сте́кшею кро́вїю. 
Закла́тисѧ любвѐ ра́ди бж҃їѧ жела́ѧ, ꙗ҆́коже непоро́чнаѧ  же́ртва, тогѡ̀ трапе́зѣ прине́слсѧ є҆сѝ: сегѡ̀ ра́ди  благоче́стнѡ тѧ̀ почита́емъ прехва́льне. 
Немо́креннѡ преплы́въ пре́лести пꙋчи́нꙋ, въ приста́нище  вы́шнѧгѡ црⷭ҇тва мч҃ниче дости́глъ є҆сѝ, вѣ́чныѧ наслажда́ѧсѧ  тишины̀ бл҃же́нне. 
Ногты̀ желѣ́зными твоѧ̑ ре́бра строга́ше неми́лостивнѡ  мꙋчи́тель: но ты̀ въ рꙋ́цѣ бж҃їи дꙋ́ха со сла́вою преложи́лъ  є҆сѝ, всебл҃же́нне приснопа́мѧтне. 
Бг҃оро́диченъ: 
Ѽ чꙋ́до всѣ́хъ чꙋде́съ новѣ́йшее. ꙗ҆́кѡ дв҃а во чре́вѣ,  всѧ̑ содержа́щаго, неискꙋсомꙋ́жнѡ заче́нши, не тѣсновмѣстѝ. 
Конда́къ предпра́зднства, гла́съ г҃. Подо́бенъ: Дв҃а дне́сь: 
Дв҃а дне́сь, и҆ бцⷣа марі́а, черто́гъ безконе́чный нбⷭ҇нагѡ  жениха̀ ражда́етсѧ ѿ непло́дове, бж҃їимъ совѣ́томъ, колесни́ца  сло́ва благоꙋкраша́етсѧ: на сїе́ бо преднарече́сѧ, бжⷭ҇твеннаѧ  две́рь, и҆ мт҃и сꙋ́щїѧ жи́зни. 
І҆́косъ: 
И҆́же ѿ непло́дове пло́дъ даде́сѧ, бг҃оѻтрокови́ца  марі́а, ю҆́же прови́дѣша и҆ногда̀ бжⷭ҇твеннїи прⷪ҇ро́цы дх҃омъ:  сїю̀ мы̀ дне́сь зрѧ́ще, въ нѣ́дрѣхъ а҆́нны и҆гра́ющꙋю, съ  вѣ́рнымъ і҆ѡакі́момъ, мы́сленнѣ ко оу҆чрежде́нїю стеце́мсѧ, и҆  сꙋ́щыѧ дале́че призове́мъ, глаго́люще: мі́ра сегѡ̀ ны́нѣ  воззва́нїе. ѿ непло́дна бо чре́ва прозѧбѐ, бжⷭ҇твеннаѧ две́рь,  и҆ мт҃и сꙋ́щїѧ жи́зни. (с. 124) 
Пѣ́снь з҃. І҆рмо́съ: 
Не послꙋжи́ша тва́ри, бг҃омꙋ́дрїи, па́че созда́вшагѡ, но  ѻ҆́гненное преще́нїе мꙋ́жески попра́вше, ра́довахꙋсѧ пою́ще:  препѣ́тый ѻ҆тцє́въ гдⷭ҇ь и҆ бг҃ъ благослове́нъ є҆сѝ. 
І҆ѡакі́мъ же и҆ а҆́нна оу҆блажа́ютсѧ, ро́ждши бл҃же́ннꙋю  ꙗ҆́вѣ чⷭ҇тꙋю бг҃омт҃рь, бл҃же́нное сло́во ро́ждшꙋю, блажє́нны  вѣ̑рныѧ соверша́ющаго всѧ̑. 
Да́ръ че́стенъ стѧжа́ша тѧ̀ пречⷭ҇таѧ твоѝ роди́телїе,  заче́ншꙋю бг҃а, ѡ҆богати́вшаго дармѝ лꙋ́чшими взыва́ющыѧ:  ѻ҆тцє́въ гдⷭ҇и и҆ бж҃е, бл҃гослове́нъ є҆сѝ. 
Сосцы̀ твоѝ па́че вїна̀ бл҃жа́йшїи а҆́нно бг҃озва́ннаѧ:  ꙗ҆́кѡ сосцы̑ свѧще́нными, пребл҃го́е сло́во дои́вшꙋю ты̀ дои́ла  є҆сѝ, пода́телѧ млека̀, и҆ дыха́нїю пита́телѧ всемꙋ̀. 
И҆гра́й, брѧца́й въ гꙋ́сль твою̀, бг҃одохнове́нне дв҃де, и҆  ликꙋ́й: се́ бо кївѡ́тъ, є҆го́же дре́вле провозвѣсти́лъ є҆сѝ,  ѿ непло́дствꙋюща чре́ва про́йде, цр҃ю̀ тва́ри и҆ бг҃ꙋ соблюде́нъ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй, любо́вїю  благоче́стїѧ па́че, не́жели пла́менемъ ѡ҆палѧ́еми, взыва́хꙋ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Въ пе́щь болѣ́зненныхъ мꙋ́къ, мч҃ниче вве́рженъ бы́въ,  ро́сꙋ ѿ бг҃а прїи́мъ терпѣ́нїѧ, благода́рнѡ же взыва́лъ є҆сѝ:  бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и. 
Свѣтлѣ́йшꙋ всѧ́кагѡ зла́та, вои́стиннꙋ и҆мѣ́ѧ дꙋ́шꙋ,  пожре́ти златокова́нномꙋ мч҃ниче ѿню́дъ бо́гꙋ и҆ бездꙋ́шномꙋ не  восхотѣ́лъ є҆сѝ: сама́го же себѐ же́ртвꙋ благово́ннѣйшꙋ гдⷭ҇ꙋ  поже́рлъ є҆сѝ. 
Па́стырь вели́кїй, па́стырѧ сꙋ́щѡ ѻ҆вца́мъ тѧ̀ мч҃ниче,  ꙗ҆́кѡ а҆́гнѧ непоро́чно, своемꙋ̀ неле́стномꙋ ста́дꙋ сочета̀,  вѡ́лки неѧ́тна мы́сленными тѧ̀ показа̀ всехва́льне. (с. 125) 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе, ра́дꙋйсѧ, тобо́ю  во даде́сѧ ра́дость, бцⷣе, вопїю́щымъ: бл҃гослове́нна ты̀ въ  жена́хъ є҆сѝ всенепоро́чнаѧ влⷣчце. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ, ржⷭ҇тво̀ бг҃оро́дично  спасло̀ є҆́сть: тогда̀ оу҆́бѡ ѡ҆бразꙋ́емое, ны́нѣ же  дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а  по́йте дѣла̀, и҆ превозноси́те є҆гѡ̀ во всѧ̑ вѣ́ки. 
Подви́гнемъ ѧ҆зы́къ пѣснопѣ́ньми бжⷭ҇твенное ржⷭ҇тво̀  чтꙋ́ще, препѣ́тое сло́во и҆ пребжⷭ҇твенное воплоти́вшїѧ дх҃омъ, и҆  воззове́мъ: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Бжⷭ҇твеннїи и҆гра́йте прⷪ҇ро́цы, почита́юще дв҃ы ржⷭ҇тво̀:  та́ бо и҆спо́лни всѣ́хъ проповѣ̑данїѧ, ва́ми сказꙋ́емаго  поро́ждши хрⷭ҇та̀, всѧ́ческихъ цр҃ѧ̀: є҆го́же превозно́симъ во  всѧ̑ вѣ́ки. 
Возопі́йте го́ры весе́лїе, а҆пⷭ҇ли и҆ мч҃ницы ликꙋ́йте,  прпⷣбнїи и҆ пра́веднїи ны́нѣ ра́дꙋйтесѧ, въ ржⷭ҇твѣ̀ дне́сь  гдⷭ҇ни мт҃ре, гдⷭ҇а по́йте, вопїю́ще, и҆ превозноси́те є҆гѡ̀ во  всѧ̑ вѣ́ки. 
Процвѣтѐ ꙗ҆́блоко благово́нное, шипо́къ бжⷭ҇твенный  поѧви́сѧ, и҆ ѡ҆благово́ни дне́сь концы̀, и҆ ѕлосмра́дїе оу҆ста́ви  грѣха̀ на́шегѡ, всечⷭ҇таѧ, и҆ мт҃и сло́ва: ю҆́же превозно́симъ во  всѧ̑ вѣ́ки. 
Непло́дствꙋющее є҆стество̀ человѣ́ческое, честны́хъ  дарова́нїй бжⷭ҇твеннагѡ дх҃а, дне́сь возвесели́сѧ, ѿ непло́дове  бг҃оѻтрокови́цꙋ ро́ждшꙋсѧ ви́дѣвъ, и҆ возопі́й: гдⷭ҇а по́йте  дѣла̀, и҆ превозноси́те є҆го̀ во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ  затчѐ: ѻ҆́гненнꙋю же си́лꙋ оу҆гаси́ша, добродѣ́телїю  препоѧ́савшесѧ, (с. 126) благоче́стїѧ рачи́тели ѻ҆́троцы,  взыва́юще: благослови́те, всѧ̑ дѣла̀ гдⷭ҇нѧ, гдⷭ҇а. 
Рꙋ́кꙋ златосотворе́ннагѡ ѿе́мь мꙋ́дре кꙋмі́ра, ни́щымъ  пода́лъ є҆сѝ, неистощи́мое сла́вне, себѣ̀ притворѧ́ѧ мꙋче́нїѧ  и҆́стиннѡ бога́тство, приснопа́мѧтне: благослови́те, зовы́й, всѧ̑  дѣла̀ гдⷭ҇нѧ, гдⷭ҇а. 
Пло́тїю безпло́тномꙋ спле́тсѧ, посо́бїемъ хрⷭ҇то́вымъ сего̀  низложи́лъ є҆сѝ. тѣ́мже тѝ по́чєсти сла́вне, чꙋде́съ дѣ́йство  са́мъ подадѐ, къ немꙋ́же ра́дꙋѧсѧ взыва́лъ є҆сѝ: благослови́те,  всѧ̑ дѣла̀ гдⷭ҇нѧ, гдⷭ҇а. 
Ѿве́рзъ напо́лнилъ є҆сѝ оу҆ста̀ твоѧ̑ дх҃а, созѡ́нте  всехва́льне: врагѡ́въ же оу҆ста̀ хꙋ́лѧщихъ творца̀, и҆спо́лнилъ  є҆сѝ всѧ́кагѡ стꙋда̀, и҆ хрⷭ҇тꙋ̀ ра́дꙋѧсѧ взыва́лъ є҆сѝ:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ты̀ є҆ди́на во всѣ́хъ ро́дѣхъ дв҃о чⷭ҇таѧ, мт҃и  ꙗ҆ви́ласѧ є҆сѝ бж҃їѧ: ты̀ бжⷭ҇тва̀ была̀ є҆сѝ прїѧ́телище  всенепоро́чнаѧ, не ѡ҆па́льшисѧ ѻ҆гне́мъ непристꙋ́пнагѡ свѣ́та.  тѣ́мъ же вси́ тѧ благослови́мъ, марі́е бг҃оневѣ́сто. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ просвѣща́емь, да  торжествꙋ́етъ же безпло́тныхъ оу҆мѡ́въ є҆стество̀, почита́ющее  свѧще́нное торжество̀ бг҃ома́тере, и҆ да вопїе́тъ: ра́дꙋйсѧ,  всебл҃же́ннаѧ бцⷣе, чⷭ҇таѧ приснодв҃о. 
Сѐ бж҃їе мѣ́сто ст҃о́е проѧвле́ннѡ показа́сѧ, гра́дъ  препросла́вленный цр҃е́въ назда́сѧ, свѣтоза́рный ра́й свѣ́тлѡ  процвѣтѐ, раѧ̀ хода́таица сꙋ́щи, къ бг҃ꙋ же человѣ́кѡвъ  оу҆свое́нїе. 
Ꙗ҆ви́сѧ свѣща̀ и҆ свѣти́льникъ дне́сь, златозарѧ́щїй  свѣ́тъ превѣ́чный, въ ню́же всели́всѧ, сꙋ́щыѧ въ нощѝ лю́тыхъ  просвѣти́тъ, разори́тъ же безбо́жїѧ мглꙋ̀, и҆ днѐ всѧ̑  содѣ́лаетъ прича́стники и҆́стиннѡ вѣ́ры ра́ди. (с. 127) 
Дне́сь землѧ̀ ликꙋ́етъ, но́вое бо не́бо ви́дѣ, бж҃їе  прекра́сное поро́ждшеесѧ, въ не́мже всели́всѧ пло́тїю, небе́съ  превы́шше возведе́тъ человѣ́ки, и҆ ѡ҆божи́тъ всѧ̑ бл҃гостїю,  є҆го́же пою́ще вѣ́рнѡ, велича́емъ. 
Предо́браѧ дво́ица прозѧбѐ, і҆ѡакі́мъ и҆ а҆́нна, ю҆́ницꙋ  нескве́рнꙋю, и҆зъ неѧ́же ю҆не́цъ оу҆пита́нный проше́дъ, за мі́ръ  закла́сѧ, є҆́млѧй прегрѣшє́нїѧ человѣ́кѡвъ, приноси̑мыѧ же  разорѧ́ѧ жє́ртвы де́мѡнѡмъ. 
Просвѣти́ ны свѣ́тъ ро́ждшаѧ, свѣтоно́сное твоѐ ржⷭ҇тво̀  дꙋ́хомъ, бг҃ороди́тельнице, торжествꙋ́ющыѧ, и҆ свѣ́та бꙋ́дꙋщагѡ  покажѝ пречⷭ҇таѧ прича́стники, и҆ ми́ръ пода́ждь и҆ и҆збавле́нїе  лю́тыхъ, мт҃рними твои́ми моли́твами. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀, дв҃о,  краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ  є҆стєства̀. тѣ́мъ веселѧ́щесѧ, тѧ̀, бцⷣе, велича́емъ. 
Ка́мень и҆збра́нъ показа́лсѧ є҆сѝ хрⷭ҇то́въ, ка́мене  краеꙋго́льнагѡ, мч҃ниче, валѧ́емь на землѝ, и҆ пре́лести разорѧ́ѧ  тверды́ню, вѣ́рныхъ же сердца̀ твердѣ̑йша содѣ́ловаѧ. 
Стрꙋю́ тѧ жи́зни стѧжа́вши хрⷭ҇то́ва ны́нѣ цр҃ковь,  кровьмѝ твои́ми ꙗ҆́кѡ вода́ми напои́вшисѧ, мч҃ниче, страда́нїй  твои́хъ и҆ чꙋде́съ всегда̀ благолѣ́пїемъ оу҆краша́етсѧ. 
Ѡ҆брѣ́лъ є҆сѝ воздаѧ́нїе по́двигѡвъ и҆ трꙋдѡ́въ твои́хъ,  бг҃омꙋ́дре, нбⷭ҇ное црⷭ҇тво, въ не́мже ликꙋ́ѧ созѡ́нте, вѣ́рою  творѧ́щихъ твою̀ свѧще́ннꙋю па́мѧть помина́й, всесла́вне. 
Бг҃оро́диченъ: 
Плени̑цы мои́хъ ны́нѣ согрѣше́нїй разрѣшѝ, дв҃о бцⷣе,  бл҃гоꙋтро́бїѧ и҆сто́чникъ ро́ждшаѧ, є҆ди́на бг҃облаже́ннаѧ, и҆  ра́дости напо́лни, ꙗ҆́кѡ да досто́йнѡ велича́ю тѧ̀. 
Свѣти́ленъ мꙋ́ченика. Подо́бенъ: Жєны̀, оу҆слы́шите: 
Ѻ҆рꙋ́жїемъ чⷭ҇тна́гѡ твоегѡ̀ крⷭ҇та̀ воѡрꙋжи́всѧ (с. 128)  страда́лецъ тво́й, сло́ве, проти̑вныѧ си̑лы тве́рдѡ побѣдѝ, и҆  мꙋчи́телѧ посрамѝ, и҆ за тѧ̀ пострада̀, и҆ съ тобо́ю, хрⷭ҇тѐ мо́й  всецр҃ю̀, црⷭ҇твꙋетъ при́снѡ. 
Сла́ва, и҆ ны́нѣ, предпра́зднства: 
А҆да́ме ѡ҆бнови́сѧ, и҆ є҆́ѵа возвели́чисѧ: прⷪ҇ро́цы со  а҆пⷭ҇лы ликꙋ́йте и҆ пра́ведными: ѻ҆́бщаѧ бо ра́дость возсїѧ̀,  а҆́гг҃лѡвъ же и҆ человѣ́кѡвъ, ѿ пра́ведныхъ дне́сь, і҆ѡакі́ма и҆  а҆́нны, бцⷣа марі́а. 
На стїхо́внѣ стїхи̑ры, гла́съ в҃. Поⷣ: До́ме є҆ѵфра́ѳовъ: 
Прїиди́те и҆́же ѿ а҆да́ма, ꙳ ю҆́же ѿ дв҃да и҆зра́стшꙋю,  ꙳ и҆ хрⷭ҇та̀ ро́ждшꙋю, ꙳ воспои́мъ дв҃ꙋ, ꙳ марі́ю пречⷭ҇тꙋю. 
Сті́хъ: Слы́ши, дщѝ, и҆ ви́ждь, и҆ приклонѝ оу҆́хо твоѐ. 
Хвалꙋ̀ и҆зба́вителю, ꙳ принесе́мъ гдⷭ҇ꙋ, ꙳ ѿ непло́дове,  да́вшемꙋ на́мъ бцⷣꙋ, ꙳ и҆ є҆ди́нꙋ приснодв҃ꙋ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Дне́сь ра́дость ꙳ всеѧ̀ вселе́нныѧ ꙳ ѿ непло́дныхъ  ложе́снъ ꙳ ражда́етсѧ пресла́внѡ, ꙳ мт҃и всѣ́хъ цр҃ѧ̀. 
Сла́ва, и҆ ны́нѣ, гла́съ в҃. Самогла́сенъ: 
Пронарече́ннаѧ всѣ́хъ цр҃и́ца, бж҃їе ѻ҆би́телище, ѿ  непло́дныѧ дне́сь оу҆тро́бы про́йде а҆́нны сла́вныѧ,  присносꙋ́щнагѡ сꙋщества̀ бжⷭ҇твенное пребыва́лище: є҆́юже  безстꙋ́дный а҆́дъ попра́сѧ, и҆ всеро́днаѧ є҆́ѵа въ тве́рдꙋю жи́знь  вво́дитсѧ, то́й досто́йнѡ возопїи́мъ: бл҃же́нна ты̀ въ жена́хъ, и҆  пло́дъ чре́ва твоегѡ̀ бл҃гослове́нъ. 
На лїтꙋргі́и: бл҃жє́нна препра́зднства, пѣ́снь г҃, на д҃: и҆  ст҃а́гѡ, пѣ́снь ѕ҃, на д҃. Прокі́менъ, гла́съ з҃: Возвесели́тсѧ  првⷣникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши, бж҃е, гла́съ мо́й: А҆пⷭ҇лъ къ є҆фесе́ємъ, зача́ло  сл҃г. А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь  оу҆слы́ша и҆̀хъ. Сті́хъ: Мнѡ́ги скѡ́рби првⷣнымъ, и҆ ѿ  всѣ́хъ и҆́хъ и҆зба́витъ ѧ҆̀ гдⷭ҇ь. Є҆ѵⷢ҇лїе і҆ѡа́нна, зача́ло  н҃в. Прича́стенъ: Въ па́мѧть вѣ́чнꙋю бꙋ́детъ првⷣникъ: (с. 129) 
🕅 Подоба́етъ вѣ́дати, а҆́ще слꙋчи́тсѧ предпра́зднство  ржⷭ҇тва̀ прест҃ы́ѧ бцⷣы, и҆ мꙋ́ченика сѡзо́нта въ недѣ́лю. 
Въ сꙋббѡ́тꙋ на ма́лѣй вече́рни, стїхи̑ры воскрⷭ҇ны и҆ бцⷣы  по ѻ҆бы́чаю. Тропа́рь воскрⷭ҇нъ. Сла́ва, и҆ ны́нѣ, бг҃оро́диченъ  є҆гѡ̀. 
На вели́цѣй вече́рни: По каѳі́смѣ, на Гдⷭ҇и,  воззва́хъ: стїхи̑ры воскрⷭ҇ны г҃: и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ предпра́зднства г҃:  и҆ мꙋ́ченика г҃. Сла́ва, предпра́зднства: И҆ ны́нѣ бг҃оро́диченъ  пе́рвый, гла́са настоѧ́щагѡ. На лїті́и стїхи́ра хра́ма, та́же  стїхи̑ры стїхо́вны предпра́зднства вечє́рнїѧ. Сла́ва, и҆ ны́нѣ,  предпра́зднства: пи́санъ на оу҆́трени на стїхо́внѣ. На  стїхо́внѣ стїхи̑ры воскрⷭ҇ны: Сла́ва, и҆ ны́нѣ, предпра́зднства.  На благослове́нїи хлѣ́бѡвъ тропа́рь, Бцⷣе дв҃о: два́жды,  и҆ предпра́зднства є҆ди́ножды. и҆ чте́нїе въ посла́нїихъ  а҆пⷭ҇льскихъ. 
На оу҆́трени: на Бг҃ъ гдⷭ҇ь тропа́рь воскрⷭ҇нъ,  два́жды: Сла́ва, мꙋ́ченика: И҆ ны́нѣ, предпра́зднства. По  каѳі́смахъ сѣда́льны воскрⷭ҇ны, и҆ бг҃оро́дичны и҆́хъ. И҆ чте́нїе  во є҆ѵⷢ҇лїи толково́мъ, недѣ́лѧ предъ воздви́женїемъ. Посе́мъ  непоро́чны, и҆ ѵ҆пакоѝ. и҆ чте́нїе, недѣ́лѧ рѧ́дъ. Степє́нна, и҆  прокі́менъ гла́са. Всѧ́кое дыха́нїе: и҆ є҆ѵⷢ҇лїе воскрⷭ҇но. и҆  Воскрⷭ҇нїе хрⷭ҇то́во: Та́же канѡ́нъ воскрⷭ҇нъ со і҆рмосо́мъ на  д҃: и҆ бцⷣы на в҃: и҆ предпра́зднства на д҃: и҆ мꙋ́ченика на д҃.  Катава́сїа: Крⷭ҇тъ начерта́въ: По г҃-й пѣ́сни, конда́къ  предпра́зднства, и҆ і҆́косъ, и҆ мꙋ́ченика. Сла́ва, сѣда́ленъ  мꙋ́ченика: И҆ ны́нѣ, предпра́зднства. По ѕ҃-й пѣ́сни,  конда́къ и҆ і҆́косъ воскрⷭ҇нъ, и҆ чте́мъ про́логъ. На ѳ҃-й  пѣ́сни пое́мъ Чтⷭ҇нѣ́йшꙋю: Свѣти́ленъ воскрⷭ҇нъ: Сла́ва,  мꙋ́ченика: И҆ ны́нѣ, предпра́зднства. На хвали́техъ стїхи̑ры  воскрⷭ҇ны д҃: и҆ ꙾восто́ченъ꙾꙾А҆нато́лїевъ꙾ є҆ди́нъ: и҆  предпра́зднства подо́бны г҃, тогѡ̀ днѐ стїхѡ́вныѧ, съ припѣ́вы  и҆́хъ. Сла́ва, стїхи́ра є҆ѵⷢ҇льскаѧ. И҆ ны́нѣ,  Пребл҃гослове́нна є҆сѝ: Славосло́вїе вели́кое. Тропа́рь  воскрⷭ҇нъ то́чїю. Є҆ктєнїѝ, и҆ ѿпꙋ́стъ, и҆ ѡ҆глаше́нїе. И҆  ѻ҆бы́чное и҆схожде́нїе въ притво́ръ, и҆ ча́съ а҃-й. На а҃-мъ  часѣ̀ тропа́рь воскрⷭ҇нъ: Сла́ва, предпра́зднства: И҆ ны́нѣ, (с.  130) бг҃оро́диченъ часѡ́въ. По Ѻ҆́ч҃е на́шъ: конда́къ  предпра́зднства, и҆ коне́чный ѿпꙋ́стъ. На г҃-мъ часѣ̀  тропа́рь воскрⷭ҇нъ: Сла́ва, мꙋ́ченика: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ: конда́къ воскрⷭ҇нъ. Та́коже и҆ на  про́чихъ часѣ́хъ глаго́лемъ тропа́рь воскрⷭ҇нъ пре́жде, а҆  предпра́зднства и҆ мꙋ́ченика, премѣнѧ́юще. Кондаки́ же, воскрⷭ҇нъ  и҆ предпра́зднства, глаго́лемъ премѣнѧ́юще. 
На лїтꙋргі́и: Бл҃же́нна ѻ҆ктѡ́иха, на ѕ҃ и҆ съ трⷪ҇чнымъ:  и҆ предпра́зднства пѣ́снь г҃-ѧ, на д҃. По вхо́дѣ тропа́рь  воскрⷭ҇нъ, и҆ предпра́зднства: та́же хра́ма ст҃а́гѡ: и҆ мꙋ́ченика.  Конда́къ воскрⷭ҇нъ, и҆ хра́ма ст҃а́гѡ: Сла́ва, мꙋ́ченика: И҆  ны́нѣ, предпра́зднства. Прокі́менъ, а҆пⷭ҇лъ, а҆ллилꙋ́їа, и҆  є҆ѵⷢ҇лїе пре́жде недѣ́ли предъ воздви́женїемъ, и҆ рѧ́дъ недѣ́ли  подъ зача́ло. та́же ст҃а́гѡ. Прокі́менъ гла́са ѡ҆ставлѧ́етсѧ.  Прича́стенъ: Хвали́те гдⷭ҇а съ нб҃съ: И҆ мꙋ́ченика: Въ  па́мѧть вѣ́чнꙋю бꙋ́детъ првⷣникъ: 
Слꙋ́жба ст҃и́телю і҆ѡа́ннꙋ новгоро́дскомꙋ. 
Ве́черъ, Блаже́нъ мꙋ́жъ: на Гдⷭ҇и воззва́хъ: стїхи̑ры,  гла́съ в҃. 
Подо́бенъ: Є҆гда̀ ѿ дре́ва: 
Є҆гда̀ бжⷭ҇твенный гла́съ свы́ше оу҆слы́шавъ, свѧти́телю  і҆ѡа́нне бл҃же́нне, сто́лпъ непоколеби́мый цр҃кве, и҆ гра́дꙋ  ѡ҆снова́нїе ꙗ҆ви́лсѧ є҆сѝ пресла́вне наде́жди є҆́же на бг҃а  наро́дѡмъ не ѿпа́дати глаго́лалъ є҆сѝ: ѻ҆ба́че вѣ́рою  несꙋмнѣ́ннѡ держи́мь, ра́дꙋѧсѧ вопїѧ́лъ є҆сѝ хрⷭ҇тꙋ̀: сла́ва  чл҃вѣколю́бче твоемꙋ̀ смотре́нїю. 
Ѻ҆́бразъ бы́лъ є҆сѝ ст҃и́телємъ бл҃же́нне, ѡ҆ ста́дѣ  хрⷭ҇то́вѣ попече́нїе нелѣ́ностно стѧжа́въ: вели́кагѡ нова́града  похвала̀, и҆ рѡссі́йскїѧ землѝ оу҆твержде́нїе, и҆ всеѧ̀  вселе́нныѧ (с. 131) оу҆добре́нїе. тѣ́мже се́рдцемъ и҆ оу҆сты́ тѧ  ст҃и́телю і҆ѡа́нне, оу҆бл҃жа́емъ, и҆ ра́дꙋющесѧ вопїе́мъ: сла́ва  бж҃їю є҆́же къ на́мъ смотре́нїю. 
Дх҃а ст҃а́гѡ ѻ҆би́тель бы́лъ є҆сѝ дꙋ́хꙋ пло́ть покори́лъ  є҆сѝ, всѧ̑ кѡ́зни и҆скꙋси́телѧ попра́въ, стоѧ̑нїи всено́щными  пѡ́двигъ твои́хъ мꙋ́дре: лю́демъ рѡссі́йскїѧ землѝ, на сопоста́ты  пода́ждь ѡ҆долѣ́нїе, моли́твами твои́ми бл҃же́нне, гро́бꙋ твоемꙋ̀  покланѧ́емсѧ, и҆ многоцѣлє́бнымъ моще́мъ, и҆ ра́дꙋющесѧ вопїе́мъ:  сла́ва бг҃ꙋ преди́вна тѧ̀ показа́вшемꙋ чꙋдотво́рца, человѣ́кѡмъ въ  наказа́нїе. 
Сла́ва ст҃а́гѡ, гла́съ д҃: 
Ст҃и́телей ѻ҆́бразъ, и҆ вѣ́ры оу҆твержде́нїе, і҆ѡа́нне  пребл҃же́нне, и҆ пра́вило мона́хѡвъ, не да́лъ є҆сѝ сна̀ твои́ма  ѻ҆чи́ма, во всено́щныхъ стоѧ́нїихъ ꙗ҆́кѡ безпло́тенъ, и҆ въ  зрѣ́нїихъ къ бг҃ꙋ вѣ́ждома твои́ма дрема́нїѧ, до́ндеже гла́съ  бжⷭ҇твенный оу҆слы́шалъ є҆сѝ, свобожда́ющь гра́дъ ѿ плѣне́нїѧ  ра́тныхъ, и҆ бг҃опорꙋче́нное тебѣ̀ ста́до ѿ расхище́нїѧ. тѣ́мже  соше́дшесѧ дне́сь, любо́вїю оу҆блажа́емъ тѧ̀: ѽ слꙋжи́телю  є҆диносꙋ́щныѧ трⷪ҇цы. не преста́й молѧ́сѧ ѡ҆ творѧ́щихъ вѣ́рою  свѧтꙋ́ю па́мѧть твою̀. 
И҆ ны́нѣ, предпра́зднства, гла́съ д҃: Всечⷭ҇тно́е твоѐ  ржⷭ҇тво̀: 
Вхо́дъ. Прокі́менъ днѐ. При́тчей чте́нїе. 
[Глава̀ г҃] Па́мѧть пра́веднагѡ съ похвала́ми, и҆  благослове́нїе гдⷭ҇не на главѣ̀ є҆гѡ̀. Блаже́нъ человѣ́къ, и҆́же  ѡ҆брѣ́те премꙋ́дрость: и҆ сме́ртенъ, и҆́же оу҆вѣ́дѣ ра́зꙋмъ.  Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища.  Честнѣ́йшаѧ же є҆́сть ка́менїй многоцѣ́нныхъ: все́ же честно́е  недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ  десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на (с.  132) ѧ҆зы́цѣ но́ситъ. [и҃] Послꙋ́шайте оу҆̀бо менє̀, ѽ ча̑да!  честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑  сохрани́тъ: и҆схо́ди бо моѝ, и҆схо́ди живота̀, и҆ оу҆готовлѧ́етсѧ  хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й  гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость  оу҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й  совѣ́тъ и҆ оу҆твержде́нїе, мо́й ра́зꙋмъ, моѧ́ же крѣ́пость.  А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆ па́ки,  честна̑ѧ бо рекꙋ̀: и҆ ѿве́рзꙋ ѿ оу҆сте́нъ пра̑ваѧ, ꙗ҆́кѡ  и҆́стинѣ поꙋчи́тсѧ горта́нь мо́й, мє́рзски же предо мно́ю  оу҆стны̀ лжи̑выѧ. Съ пра́вдою всѝ глаго́лы оу҆́стъ мои́хъ:  ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть  разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо  ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆  и҆спо́лнитесѧ дх҃а. 
Премꙋ́дрости соломѡ́ни чте́нїе. 
[Глава̀ і҃] Оу҆ста̀ првⷣнагѡ ка́плютъ премꙋ́дрость:  оу҆стнѣ́ же мꙋжі́й мꙋ́дрыхъ вѣ́дѧтъ бл҃года́ть. Оу҆ста̀  мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ  сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда.  Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ  пло́дъ пра́вды ѡ҆б̾и́метъ. Свѣ́тъ пра́вєднымъ всегда̀, и҆ ѿ  гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ гдⷭ҇ь  прпⷣбныѧ сердца̀, прїѧ́тни же є҆мꙋ̀ всѝ непоро́чнїи въ пꙋтѝ.  [Глава̀ ѕ҃] Мꙋ́дрость гдⷭ҇нѧ просвѣща́етъ лицѐ разꙋ́мнагѡ.  Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆  оу҆до́бь оу҆́зритсѧ ѿ лю́бѧщихъ ю҆̀. Оу҆́треневавый къ не́й,  не оу҆трꙋди́тсѧ. и҆ бдѧ́й є҆ѧ̀ ра́ди, (с. 133) вско́рѣ безъ  печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи,  и҆ во стезѧ́хъ є҆ѧ̀ ꙗ҆влѧ́етсѧ и҆̀мъ благопрїе́мнѣ. [з҃]  Мꙋ́дрости никогда́же ѡ҆долѣ́етъ ѕло́ба. [и҃] Си́хъ ра́ди и҆  рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ  ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ  всѣ́хъ влⷣка возлюбѝ ю҆̀: таи́нница бо є҆́сть бж҃їѧ хи́трости,  и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть  добродѣ́тєли: цѣломꙋ́дрїю же и҆ ра́зꙋмꙋ та̀ оу҆чи́тъ, пра́вдѣ  и҆ мꙋ́жествꙋ, и҆́хже потре́бнѣе ничто́же є҆́сть въ житїѝ  человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀,  вѣ́сть дрє́внѧѧ, и҆ бы́ти хотѧ̑щаѧ разсмо́тритъ: свѣ́сть  и҆зви̑тїѧ слове́съ, и҆ разрѣшє́нїѧ гада́нїй: зна́мєнїѧ и҆  чꙋдеса̀ проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ не́й, и҆  бл҃госла́вїе во ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ  ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѡ҆ всегѡ̀ се́рдца моегѡ̀:  [ѳ҃] бж҃е ѻ҆тцє́въ и҆ гдⷭ҇и ми́лости, сотвори́вый всѧ̑ сло́вомъ  твои́мъ, и҆ мꙋ́дростїю твое́ю оу҆стро́ивый человѣ́ка, да  владѣ́етъ бы́вшими ѿ тебє̀ тварьмѝ, и҆ да оу҆правлѧ́етъ мі́ръ  въ прпⷣбїи и҆ пра́вдѣ, да́ждь мѝ твои́хъ престо́лѡвъ  присѣдѧ́щꙋю премꙋ́дрость, и҆ не ѿлꙋчѝ менє̀ ѿ ѻ҆́трѡкъ  твои́хъ, ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ  ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ престо́ла сла́вы  твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть  предъ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ  сла́вѣ свое́й. Помышлє́нїѧ бо сме́ртныхъ всѧ̑ боѧзли̑ва, и҆  погрѣши́тєльна оу҆мышлє́нїѧ и҆́хъ. 
Премꙋ́дрости соломѡ́ни чте́нїе. 
[Глава̀ д҃] Похвалѧ́емꙋ пра́ведникꙋ, возвеселѧ́тсѧ лю́дїе:  безсме́ртїе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а  познава́етсѧ, и҆ (с. 134) ѿ человѣ̑къ: и҆ оу҆го́дна гдⷭ҇еви  дꙋша̀ є҆гѡ̀. [ѕ҃] Возлюби́те оу҆́бѡ, ѽ мꙋ́жїе, мꙋ́дрость, и҆  поживетѐ: восхощи́те є҆ѧ̀, и҆ нака́зани бꙋ́дете: Нача́ло бо є҆ѧ̀  любы̀, и҆ соблюде́нїе зако́на. Почти́те премꙋ́дрость, да во вѣ́ки  црⷭ҇твꙋете. Возвѣщꙋ̀ ва́мъ, и҆ не скры́ю ѿ ва́съ та̑инъ бж҃їихъ:  Ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ  и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ  смы́слѡмъ наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆  ст҃ъ и҆ сїѧ́нїе свѣ́та присносꙋ́щнагѡ, и҆ ѻ҆́бразъ бла́гости  бж҃їѧ: Та́ѧ дрꙋ́ги бж҃їѧ и҆ прⷪ҇ро́ки оу҆строѧ́етъ.  Бл҃голѣ́пнѣйши же є҆́сть со́лнца, и҆ па́че всѧ́кагѡ сотворе́нїѧ  ѕвѣ́здъ: свѣ́тꙋ сосꙋжда́ема, ѡ҆брѣта́етсѧ пе́рвѣйши. Та́ѧ  оу҆гожда́ющихъ є҆́й ѿ болѣ́зни и҆зба́ви, и҆ наста́ви на  стєзѝ пра̑выѧ. Дадѐ и҆̀мъ ра́зꙋмъ и҆мѣ́ти ст҃ъ, и҆ сохранѝ ѧ҆̀  ѿ ловѧ́щихъ, и҆ по́двигъ крѣ́покъ подадѐ и҆̀мъ. Да разꙋмѣ́ютъ  всѝ, ꙗ҆́кѡ си́льнѣйши всегѡ̀ є҆́сть бл҃гоче́стїе: И҆ никогда́же  премо́жетъ ѕло́ба мꙋ́дрости, нижѐ пре́йдетъ ѕлы̑ѧ ѡ҆блича́ющи  сꙋ́дъ. Реко́ша же въ себѣ̀, помы́сливше непра́веднѡ:  наси́льствꙋемъ пра́ведномꙋ, и҆ не пощади́мъ преподо́бства є҆гѡ̀,  ни оу҆срами́мсѧ сѣди́нъ ста́рости многолѣ́тны. Бꙋ́детъ бо на́мъ  крѣ́пость зако́нъ: и҆ оу҆лови́мъ пра́веднаго, ꙗ҆́кѡ неꙋго́денъ  на́мъ є҆́сть: и҆ проти́витсѧ дѣлѡ́мъ на́шымъ, и҆ поно́ситъ на́мъ  ѿпаде́нїе зако́на, и҆ ѡ҆блича́етъ на́мъ согрѣшє́нїѧ наказа́нїѧ  на́шегѡ: Возвѣща́етъ на́мъ ра́зꙋмъ и҆мѣ́ти бж҃їй, и҆ ѻ҆́трока  гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нїе помышле́нїй  на́шихъ, и҆ тѧ́жекъ на́мъ є҆́сть и҆ ви́димь, ꙗ҆́кѡ неподо́бно  и҆ны̑мъ житїѐ є҆гѡ̀, и҆ и҆змѣнє́ны стєзѝ є҆гѡ̀. Въ  порꙋга́нїе вмѣни́хомсѧ є҆мꙋ̀: и҆ оу҆далѧ́етсѧ ѿ пꙋте́й  на́шихъ, ꙗ҆́кѡ ѿ нечисто́тъ: и҆ блажи́тъ послѣ̑днѧѧ првⷣныхъ.  Оу҆ви́димъ оу҆́бѡ, а҆́ще словеса̀ є҆гѡ̀ и҆́стинна сꙋ́ть, (с.  135) и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою  и҆стѧ́жемъ є҆го̀: да разꙋмѣ́емъ кро́тость є҆гѡ̀, и҆ и҆скꙋ́симъ  безѕло́бство є҆гѡ̀. сме́ртїю без̾ѻбра́зною ѡ҆сꙋ́димъ є҆го̀:  бꙋ́детъ бо посѣще́нїе ѿ слове́съ є҆гѡ̀. Сїѧ̑ помы́слиша, и҆  прельсти́шасѧ: ѡ҆слѣпи́ бо ѧ҆̀ ѕло́ба и҆́хъ, и҆ не разꙋмѣ́ша  та̑инъ бж҃їихъ, и҆ не разсꙋди́ша: ꙗ҆́кѡ ты̀ є҆сѝ бг҃ъ є҆ди́нъ,  живота̀ и҆мѣ́ѧй и҆ сме́рти вла́сть: и҆ спаса́ѧй во вре́мѧ ско́рби,  и҆ и҆збавлѧ́ѧй ѿ всѧ́кагѡ ѕла̀. Ще́дръ и҆ ми́лостивъ, и҆ даѧ́й  прпⷣбнымъ свои̑мъ благода́ть, и҆ свое́ю мы́шцею гѡ́рдымъ  противлѧ́ѧйсѧ. 
На стїхо́внѣ стїхи̑ры ст҃а́гѡ, гла́съ в҃. Поⷣ: До́ме  є҆ѵфра́ѳовъ: 
До́мъ дх҃а ст҃а́гѡ, ꙳ и҆ правосла́вїѧ оу҆твержде́нїе,  ст҃и́телей похвало̀, ꙳ соверше́нный вѣ́рою ꙳ і҆ѡа́нне прехва́льне  хрⷭ҇тꙋ̀ бг҃ꙋ. 
Сті́хъ: Свѧще́нницы твоѝ ѡ҆блекꙋ́тсѧ пра́вдою, и҆ прпⷣбнїи  твоѝ возра́дꙋютсѧ. 
До́мъ премꙋ́дрости бж҃їѧ, ꙳ є҆ѧ́же при́снѡ ꙳ наслажда́емсѧ  сла́вне, ꙳ и҆ вѣ́ры и҆́стинный оу҆чи́телю, є҆сѝ бл҃же́нне ко  гдⷭ҇ꙋ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. 
До́мъ нескꙋ́дныѧ бл҃года́ти, ꙳ и҆ гра́дъ крѣ́пкїй, ꙳ и҆ на  врагѝ побѣ́да, ꙳ возвы́си ро́гъ правосла́вныхъ хрⷭ҇тїа́нъ  моли́твами твои́ми ко гдⷭ҇ꙋ. 
Сла́ва, гла́съ ѕ҃: 
Чи́стое житїѐ твоѐ похвалѧ́емъ, пречестнѣ́йшїй ѻ҆́ч҃е  і҆ѡа́нне бл҃же́нне: сосꙋ́дъ и҆збра́нный бж҃їй, мꙋ́жъ жела́нїй  дꙋхо́вныхъ, и҆ дх҃а ст҃а́гѡ бы́лъ є҆сѝ ѻ҆би́телище: дꙋ́хи же  нечи̑стыѧ попра́въ, и҆ си́хъ безъ вѣ́сти сотвори́лъ є҆сѝ, и҆ по  преставле́нїи твое́мъ къ бг҃ꙋ, ꙗ҆́кѡ жи́въ ꙗ҆влѧ́ѧсѧ, и҆ ѡ҆  поле́зныхъ наказꙋ́ѧ, и҆ ны́нѣ предстоѧ̀ ст҃ѣ́й трⷪ҇цѣ моли́сѧ,  ми́ръ мі́рꙋ дарова́ти, и҆ дꙋша́мъ на́шымъ ве́лїю ми́лость. (с. 136) 
И҆ ны́нѣ, предпра́зднства, гла́съ д҃. Всемі́рнаѧ ра́дость: 
Тропа́рь, гла́съ и҃: 
Дне́сь свѣ́тлѡ красꙋ́етсѧ сла́внѣйшїй вели́кїй но́въградъ,  и҆мѣ́ѧ мо́щи твоѧ̑ въ себѣ̀ ст҃и́телю і҆ѡа́нне, ꙗ҆́кѡ  со́лнєчныѧ лꙋчы̀ и҆спꙋща́ющыѧ, и҆ подаю́щыѧ и҆сцѣлє́нїѧ  притека́ющымъ съ вѣ́рою къ ра́цѣ моще́й твои́хъ. моли́сѧ хрⷭ҇тꙋ̀  бг҃ꙋ, и҆зба́вити гра́дъ се́й невреди́мь ѿ ва́рварскагѡ  плѣне́нїѧ, и҆ междоꙋсо́бныѧ бра́ни, и҆ ѻ҆́гненнагѡ запале́нїѧ,  ст҃и́телю бг҃омꙋ́дре и҆ чꙋдоно́сче, нбⷭ҇ный человѣ́че, и҆ земны́й  а҆́гг҃ле: да соше́дшесѧ любо́вїю въ па́мѧть твою̀, свѣ́тлѡ  пра́зднꙋемъ, въ пѣ́снехъ и҆ пѣ́нїихъ ра́дꙋющесѧ, и҆ хрⷭ҇та̀  сла́вѧще, тебѣ̀ таковꙋ́ю бл҃года́ть дарова́вшаго и҆сцѣле́нїй, и҆  вели́комꙋ новꙋ́градꙋ застꙋпле́нїе и҆ оу҆тверже́нїе. 
Сла́ва, и҆ ны́нѣ, предпра́зднства. 
На оу҆́трени, по а҃-й стїхоло́гїи сѣда́ленъ, гла́съ а҃: 
Ꙗ҆́кѡ оу҆чи́тель и҆ па́стырь, и҆ ви́децъ чꙋдодѣѧ́нїй  бж҃їихъ свѧще́ннѡ просла́вилсѧ є҆сѝ, и҆ со а҆́гг҃лы бг҃ꙋ  предстои́ши: тѣ́мъ дне́сь бж҃їѧ цр҃ковь чти́тъ, и҆ прославлѧ́етъ  пресла́внꙋю твою̀ па́мѧть: сла́ва бг҃ꙋ преди́вна тѧ̀ показа́вшемꙋ  во а҆рхїере́ехъ: сла́ва оу҆крѣ́пльшемꙋ тѧ̀ во и҆скꙋше́нїихъ, и҆  невре́дна соблю́дшꙋ: сла́ва просла́вльшемꙋ тѧ̀ і҆ѡа́нне  всебл҃же́нне. 
Два́жды. 
Сла́ва, и҆ ны́нѣ, предпра́зднства: 
Ро́ждшисѧ пресла́внѡ ѿ непло́дныхъ ложе́снъ, ѿ  дв҃и́ческихъ чре́слъ родила̀ є҆сѝ па́че є҆стества̀: красе́нъ бо  ꙗ҆́вльшисѧ сте́бль, и҆зрасти́ла є҆сѝ мі́рꙋ жи́знь. сегѡ̀ ра́ди  си́лы нбⷭ҇ныѧ вопїю́тъ тебѣ̀ бцⷣе: сла́ва происхожде́нїю твоемꙋ̀  чⷭ҇таѧ: сла́ва ржⷭ҇твꙋ̀ твоемꙋ̀: сла́ва дѣ́вствꙋ твоемꙋ̀, мт҃и  безневѣ́стнаѧ. (с. 137) 
По в҃-й стїхоло́гїи сѣда́ленъ, гла́съ д҃: 
Вели́кїй но́вградъ торжествꙋ́етъ ѡ҆ бз҃ѣ досто́йнѡ, въ  па́мѧть твою̀, ѻ҆́ч҃е і҆ѡа́нне: моли́твами бо твои́ми спаса́еми  ѿ и҆скꙋше́нїй и҆ бѣ́дъ, и҆ всѧ́кагѡ преще́нїѧ находѧ́щагѡ, и҆  па́ки ст҃и́телю не преста́й молѧ́сѧ хрⷭ҇тꙋ̀ бг҃ꙋ, спасти́сѧ дꙋша́мъ  на́шымъ. 
Два́жды. 
Сла́ва, и҆ ны́нѣ, предпра́зднства: 
Лꙋчѝ просїѧ́ша всемі́рныѧ ра́дости ржⷭ҇тва̀ твоегѡ̀, дв҃о  мт҃и марі́е, на землѝ, и҆ ѡ҆зари́ша мы̑сли любо́вїю пою́щихъ тѧ̀. 
По полѷеле́и сѣда́ленъ, гла́съ и҃. Подо́бенъ:  Повелѣ́нное: 
Повелѣ̑нїѧ бж҃їѧ ѿ ю҆́ности сохрани́въ, ѻ҆́ч҃е і҆ѡа́нне,  и҆ во пло́ти сы́й бг҃ꙋ собесѣ́дникъ бы́лъ є҆сѝ, и҆ забра́ло  гра́дꙋ, и҆ цр҃кве ѡ҆снова́нїе, и҆ премꙋ́дрости бж҃їей слꙋжи́тель  и҆зрѧ́денъ, ст҃и́телей ѻ҆́бразъ, и҆ правосла́вїѧ и҆́стинный  оу҆чи́тель. тѣ́мъ мо́лимъ тѧ̀, свѧ́те: моли́сѧ сп҃сꙋ, ми́ръ  вселе́ннѣй дарова́ти бцⷣы ра́ди, и҆ дꙋша́мъ на́шымъ ве́лїю  ми́лость. 
Два́жды. 
Сла́ва, и҆ ны́нѣ, предпра́зднства: 
Да ра́дꙋетсѧ нб҃о, и҆ землѧ̀ да весели́тсѧ, бж҃їе бо не́бо  на землѝ роди́сѧ, бг҃оневѣ́стнаѧ сїѧ̀, ѿ ѡ҆бѣтова́нїѧ,  непло́ды млⷣнца пита́етъ марі́ю: и҆ ра́дꙋетсѧ ѡ҆ ржⷭ҇твѣ̀  і҆ѡакі́мъ: же́злъ, глаго́лѧ, роди́сѧ мнѣ̀, и҆зъ негѡ́же цвѣ́тъ  хрⷭ҇то́съ прозѧбѐ и҆зъ ко́рене дв҃дова, вои́стиннꙋ чꙋ́до  пресла́вно. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ, гла́съ  д҃: Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое  дыха́нїе да хва́литъ гдⷭ҇а. Є҆ѵⷢ҇лїе і҆ѡа́нна, зача́ло л҃ѕ:  Речѐ гдⷭ҇ь свои̑мъ оу҆ченикѡ́мъ: а҆́зъ є҆́смь две́рь: По н҃- мъ ѱалмѣ̀ стїхи́ра, гла́съ ѕ҃: Чи́стое житїѐ твоѐ  похвалѧ́емъ: Пи́сана на стїхо́внѣ. Сла́ва. (с. 138) 
Канѡ́нъ предпра́зднства со і҆рмосо́мъ на ѕ҃: и҆ ст҃а́гѡ на  и҃. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ  пои́мъ. 
Бг҃озва́нне ꙗ҆́кѡ вои́стиннꙋ ми́лостивъ и҆ кро́токъ бы́лъ  є҆сѝ ѻ҆́ч҃е, и҆ вои́стиннꙋ ти́хъ дꙋ́хомъ, и҆ ѡ҆деснꙋ́ю прⷭ҇то́ла  бж҃їѧ стоѧ́нїѧ сподо́билсѧ є҆сѝ, бл҃же́нне: и҆ ны́нѣ на  нб҃сѣ́хъ, тишинꙋ̀ пода́ждь се́рдцꙋ моемꙋ̀. 
Ѿ млады́хъ ногте́й ст҃и́телю і҆ѡа́нне, впери́лсѧ є҆сѝ  оу҆мо́мъ къ бг҃ꙋ, и҆ стра̑сти тѣлє́сныѧ ѕѣ́льнымъ  воздержа́нїемъ оу҆вѧди́лъ є҆сѝ, всѧ́кими добродѣ́тельми  оу҆краша́ѧсѧ премꙋ́дре. 
Є҆гда̀ і҆ере́йскїй са́нъ воспрїѧ́тъ, и҆ гдⷭ҇нѧ ѡ҆правда̑нїѧ  внима́ѧ оу҆мо́мъ, ст҃и́телю і҆ѡа́нне, и҆ ѿ среды̀ молвы̀  оу҆далѧ́ѧсѧ, премꙋ́дре, нечистотѣ̀ не прикаса́лсѧ є҆сѝ: та́кѡ,  ст҃и́телю, нечи̑стаѧ помышлє́нїѧ ѿженѝ ѿ се́рдца моегѡ̀. 
Бг҃оро́диченъ: 
Правосла́вїѧ бы́лъ є҆сѝ оу҆чи́тель и҆́стинный, и҆ къ  бцⷣѣ ве́лїй моле́бникъ. но и҆ ны́нѣ ст҃и́телю, при́снѡ не  преста́й посѣща́ѧ ча̑дъ твои́хъ, ꙗ҆́кѡ къ бг҃ꙋ дерзнове́нїе  и҆мѣ́ѧй ве́лїе. 
Катава́сїа: Крⷭ҇тъ начерта́въ: 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀, гдⷭ҇и,  ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й. 
Ꙗ҆́кѡ оу҆́бѡ со́лнце взы́де на восто́цѣ, ты́ же ст҃и́телю  і҆ѡа́нне, на сѣ́верѣ на прⷭ҇то́лѣ сѣдѧ̀ вели́кагѡ нова́града,  возсїѧ́лъ є҆сѝ свѣ́тлыми дѣѧ́ньми, и҆ лю́ди всѧ̑ просвѣти́лъ  є҆сѝ оу҆чє́нїи, и҆ є҆ретїкѡ́въ оу҆ста̀ и҆́стиннымъ сло́вомъ  загради́лъ є҆сѝ. (с. 139) 
Благоѻбра́зенъ ѻ҆бы́чай и҆мѣ́ѧ, и҆ ко всѣ̑мъ любо́вь  бжⷭ҇твеннꙋю притѧжа̀ премꙋ́дре і҆ѡа́нне, ва́рварѡмъ ѻ҆стротꙋ̀  притꙋпѝ ст҃и́телю, и҆ до конца̀ и҆̀хъ низложѝ. 
Пред̾ѡчи́стивъ се́рдце твоѐ молѧ́щꙋсѧ тебѣ̀ бг҃ꙋ ѡ҆  по́льзѣ людстѣ́й, слы́ша гла́съ бжⷭ҇твенный, глаго́лющь тѝ  є҆́же ѡ҆ поле́зныхъ: моли́тва бо твоѧ̀ оу҆слы́шана бы́сть,  ꙗ҆́коже вели́кагѡ ѡ҆ ста́дѣ твое́мъ къ бг҃ꙋ моле́бника, ст҃и́телю  і҆ѡа́нне. 
Бг҃оро́диченъ: 
Совокꙋпѝ, пречⷭ҇таѧ, всѧ̑ правосла̑вныѧ, є҆́же просла́вити  тѧ̀ цр҃и́це, цр҃ѧ̀ хрⷭ҇та̀ ро́ждшꙋю: дале́че же ѿ на́съ ѿженѝ  ва́рварское негодова́нїе. рабꙋ́ же твоемꙋ̀ пода́ждь сло́во, да  возмогꙋ̀ воспѣ́ти твоѧ̑ пресла̑внаѧ чꙋдеса̀. 
Сѣда́ленъ, гла́съ д҃. Подо́бенъ: Ско́рѡ предварѝ: 
Є҆гда̀ молѧ́щꙋсѧ тебѣ̀ въ вели́цѣй це́ркви премꙋ́дрости  бж҃їѧ, пребл҃же́нне і҆ѡа́нне, пред̾ѡчи́щенный дꙋше́ю и҆ тѣ́ломъ:  гла́сꙋ же бжⷭ҇твенномꙋ ꙗ҆вле́ннѡ тебѣ̀ возгласи́вшꙋ, є҆́же ѡ҆  чꙋдесѝ бцⷣы, и҆ ѡ҆ и҆збавле́нїи гра́да, и҆ ѡ҆ оу҆краше́нїе  це́ркве хрⷭ҇то́вы, и҆ прїѧ́тъ ѿ слове́съ чꙋ́днагѡ ѻ҆́нагѡ  гла́са, и҆́стинныхъ зна́менїй, и҆ чꙋде́съ дарова̑нїѧ, и҆  бжⷭ҇твєннаѧ оу҆чє́нїѧ и҆злива́еши всѣ̑мъ. тѣ́мже и҆ съ  любо́вїю ѻ҆́ч҃е, пра́зднꙋемъ свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, предпра́зднства: 
Дв҃а марі́а и҆ бцⷣа вои́стиннꙋ, ꙗ҆́кѡ ѻ҆́блакъ свѣ́та  дне́сь возсїѧ̀ на́мъ, и҆ ѿ пра́вєдникꙋ происхо́дитъ въ сла́вꙋ  на́шꙋ: не ктомꙋ̀ а҆да́мъ ѡ҆сꙋжда́етсѧ, и҆ є҆́ѵа ѿ оу҆́зъ  свободи́сѧ. и҆ сегѡ̀ ра́ди зове́мъ, вопїю́ще со дерзнове́нїемъ,  є҆ди́нѣй чⷭ҇тѣй: ра́дость возвѣща́етъ ржⷭ҇тво̀ твоѐ все́й  вселе́ннѣй. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. (с. 140) 
Законополо́жника вели́ка, ꙗ҆́кѡ мѡѷсе́а тѧ̀ и҆ дв҃да,  вои́стиннꙋ стѧжа́вше, ѻ҆́ч҃е, ча̑да твоѧ̑, ꙗ҆́кѡ чадолюби́ва  ѻ҆тца̀, сы́нове рѡссі́йстїи оу҆блажа́емъ. 
Мнѡ́ги оу҆́бѡ цр҃кви въ сла́вꙋ бж҃їю воздви́гшꙋ тѝ,  ст҃и́телю, показа́лсѧ є҆сѝ са́мъ хра́мъ бг҃ꙋ соверше́нъ и҆  нескве́рненъ, чи́стъ дꙋше́ю и҆ тѣ́ломъ премꙋ́дре: тѣ́мже и҆ на́съ  сотворѝ хра́мы дх҃а прест҃а́гѡ, пребл҃же́нне. 
Днѐ сы́нъ ꙗ҆ви́лсѧ є҆сѝ: въ нощи́ же молѧ́щꙋсѧ тебѣ̀  бг҃ꙋ въ просвѣще́нїе слове́съ бж҃їихъ, ѻ҆́ч҃е і҆ѡа́нне: вра́гъ же  ненави́димый хотѧ́ше постраши́ти тѧ̀, не терпѧ̀ себѐ надо́лзѣ  досажда́ема: но моли́твою твое́ю свѧза́сѧ вселꙋка́вый. 
Бг҃оро́диченъ: 
Влⷣчце бцⷣе, оу҆ста́ви цр҃ко́вное смꙋще́нїе, во  бл҃гостоѧ́нїи же оу҆чинѝ во вѣ́ки вѣкѡ́въ, и҆ є҆ретїкѡ́въ  оу҆ста̀ заградѝ, возлюби́вшихъ ѻ҆́гнь негаси́мый: ѿ негѡ́же  и҆зба́ви на́съ рабѡ́въ твои́хъ, и҆ послꙋжи́ти небла́зненнѡ  сподо́би, и҆́же подъ лѣ́томъ бы́вшꙋ, и҆ ѿ ѻ҆ц҃а̀ безлѣ́тнѡ  возсїѧ́вшꙋ, бг҃ома́ти: того́ бо на́мъ родила̀ є҆сѝ. 
Пѣ́снь є҃. І҆рмо́съ: 
Оу҆́тренюетъ дх҃ъ мо́й къ тебѣ̀, бж҃е, занѐ свѣ́тъ  повелѣ̑нїѧ прише́ствїѧ твоегѡ̀: и҆́миже оу҆̀бо ѡ҆зарѝ оу҆́мъ  на́шъ, влⷣко, и҆ наста́ви на стезю̀ жи́зни. 
Честно́е воскресе́нїе, и҆ гро́бъ живоно́сный и҆́скреннѡ  оу҆зрѣ́лъ є҆сѝ во і҆ерꙋсали́мѣ, две́ремъ бо церкѡ́внымъ ѡ҆  себѣ̀ тебѣ̀ ѿве́рзшымсѧ манове́нїемъ ст҃а́гѡ дх҃а: и҆  сподо́билсѧ є҆сѝ бг҃овидѣ̑нїѧ почерпстѝ ст҃и́телю і҆ѡа́нне,  и҆скꙋси́телѧ же всѧ́чески побѣди́лъ є҆сѝ. и҆ ны́нѣ моли́сѧ  хрⷭ҇тꙋ̀ бг҃ꙋ, є҆́же побѣди́ти всѧ̑ и҆ноплемє́нныѧ и҆ невѣ̑рныѧ  рѡссі́йскомꙋ во́инствꙋ на́шемꙋ. 
Вели́кагѡ нова́града насто́льникъ и҆ а҆рхїепі́скопъ бы́лъ  є҆сѝ, и҆ въ домꙋ̀ премꙋ́дрости бж҃їѧ, ꙗ҆́кѡ фі́нїѯъ (с. 141)  процвѣ́лъ є҆сѝ, словесы̀ благопло́дными и҆ непоро́чнымъ житїе́мъ  наслажда́ѧ сердца̀, премꙋ́дре и҆ бг҃одꙋхнове́нне. и҆ мы̀ оу҆́бѡ  ча̑да твоѧ̑ мо́лимъ тѧ̀ бл҃же́нне, да моли́твами твои́ми ми́лость  полꙋчи́мъ ѿ сп҃са хрⷭ҇та̀, и҆ ꙗ҆́кѡ на чадолюби́ва ѻ҆тца̀  надѣ́емсѧ. 
Бж҃їѧ цр҃ковь жива̀ и҆ ѡ҆дꙋшевле́на бы́сть ст҃и́телю  вели́кїй і҆ѡа́нне, въ цр҃кви бж҃їей простира́ѧсѧ во днѝ и҆ въ  нощѝ премꙋ́дре, къ премꙋ́дрости бж҃їи прилѣжѧ̀: слꙋжи́тель бо и҆  собесѣ́дникъ бж҃їй ꙗ҆́вственнѣйшїй бы́лъ є҆сѝ, и҆ вели́кагѡ  нова́града похвала̀, и҆ всеѧ̀ рѡссі́йскїѧ землѝ оу҆добре́нїе.  правосла̑внымъ лю́демъ моли́твами твои́ми здра́вїе да́рꙋй, и҆ на  пога̑ныѧ побѣ̑ды и҆ ѡ҆долѣ̑нїѧ. 
Бг҃оро́диченъ: 
Цр҃ковь тѧ̀ бж҃їю, и҆ пала́тꙋ ѡ҆дꙋшевле́ннꙋ, и҆ рꙋ́чкꙋ, въ  не́йже ма́нна и҆ же́злъ прозѧ́бшїй, и҆ го́рꙋ несѣко́мꙋю и҆ всѧ̑  ꙗ҆̀же ѡ҆ тебѣ̀ сбы̑вшаѧсѧ прⷪ҇ро́чєства бцⷣе, слꙋжи́тель тво́й  вели́кїй ст҃и́тель і҆ѡа́ннъ славосло́влѧше: и҆ мо́лимъ тѧ̀  є҆ди́нꙋ, человѣ́ческагѡ ро́да ѿе́мшꙋю поноше́нїе. 
Пѣ́снь ѕ҃. І҆рмо́съ: 
Къ могꙋ́щемꙋ мѧ̀ спастѝ гдⷭ҇ꙋ, и҆зъ глꙋбины̀ грѣхо́вныѧ  возопи́хъ, и҆ ѿ тлѝ возведѐ живо́тъ мо́й, ꙗ҆́кѡ  чл҃вѣколю́бецъ. 
Къ могꙋ́щемꙋ бг҃ꙋ рꙋ́цѣ простира́ѧ и҆ногда̀, и҆ спасе́нїе  ѡ҆брѣ́лъ є҆сѝ, вода́мъ же послꙋжи́вшымъ тебѣ̀ чрезъ є҆стество̀  бж҃їимъ повелѣ́нїемъ: и҆скꙋси́тель же посрами́сѧ, и҆ возрыда̀, и҆  до конца̀ поги́бе, твои́ми моли́твами і҆ѡа́нне ст҃и́телю. 
Бг҃ꙋ тѧ̀ просла́вльшꙋ ꙗ҆́коже дре́вле мѡѷсе́а премꙋ́дре  і҆ѡа́нне, предста́ви бо тѧ̀ па́стырѧ и҆ вожда̀, мо́ре жите́йское  преводѧ́ща небла́зненнѡ лю́ди, и҆̀хже хрⷭ҇то́съ и҆скꙋпѝ свое́ю  кро́вїю. (с. 142) 
Самоде́ржца оу҆ма̀ страсте́й сотвори́въ, ꙗ҆́вѣ  ца́рствовалъ є҆сѝ, ꙗ҆́кѡ и҆зрѧ́дный побѣди́тель: и҆ ра́тныхъ  де́рзость покори́лъ є҆сѝ моле́нїемъ къ бг҃ꙋ, и҆ къ пречⷭ҇тѣй  бг҃омт҃ри. ны́нѣ же спосо́бствꙋй вѣ̑рнымъ твои̑мъ на проти̑вныѧ,  і҆ѡа́нне вели́кїй ст҃и́телю. 
Бг҃оро́диченъ: 
Крѣ́пость вѣ̑рнымъ и҆ стѣна̀, и҆ оу҆твержде́нїе ты̀  є҆сѝ пречⷭ҇таѧ, даде́сѧ ѿ пра́ведныхъ і҆ѡакі́ма и҆ а҆́нны: и҆  по гаврїи́ловꙋ благовѣ́щенїю, бг҃ъ роди́сѧ и҆зъ тебє̀. тобо́ю  пречⷭ҇таѧ, всѣ̑мъ и҆стека́ютъ лꙋ̑чшаѧ, и҆ на землѝ живꙋ́щїи къ  нб҃сѝ восхо́дѧтъ. 
Конда́къ, гла́съ д҃. Подо́бенъ: Вознесы́йсѧ: 
Возвесели́сѧ ꙗ҆вле́ннѡ честна́ѧ цр҃ковь хрⷭ҇то́ва, въ  па́мѧть дне́сь приснословꙋ́щагѡ ст҃и́телѧ і҆ѡа́нна, ѿ вели́кагѡ  нова́града возсїѧ́вшагѡ: и҆ всю̀ странꙋ̀ оу҆диви́вшагѡ  пресла́вными чꙋдодѣѧ̑нїи, и҆ всѣ́ми добродѣ́тельми  оу҆краси́вшагѡсѧ: и҆ по преставле́нїи бо честно́е тѣ́ло є҆гѡ̀  ѡ҆брѣ́тесѧ нетлѣ́нно, и҆сточа́ющее вє́лїѧ чꙋдеса̀. тѣ́мже  зове́мъ є҆мꙋ̀: ѽ всебл҃же́нне, молѝ хрⷭ҇та̀ бг҃а непреста́ннѡ ѡ҆  всѣ́хъ на́съ. 
І҆́косъ: 
Пра́зднꙋемъ свѣ́тлѡ дне́сь, къ це́ркви текꙋ́ще ве́сь  свѧще́нный собо́ръ и҆ мона́си, и҆ мно́жество наро́да, и҆ всѐ  хрⷭ҇тоимени́тое ста́до, въ па́мѧть ѻ҆тца̀ на́шегѡ ст҃и́телѧ  і҆ѡа́нна. прославлѧ́емъ бо просла́вленнаго ѿ бг҃а, є҆гѡ́же  житїю̀ а҆́гг҃ли оу҆диви́шасѧ и҆ ненака̑заннымъ въ наказа́нїе  бы́сть, и҆ ѡ҆гражде́нїе помышле́нїємъ человѣ́чєскимъ, и҆ цр҃кви  ѡ҆снова́нїе: непа́дающїй бо сто́лпъ премꙋ́дрости бж҃їѧ, и҆  вели́кагѡ нова́града стѣна̀ и҆ оу҆твержде́нїе, и҆ всеѧ̀  рѡссі́йскїѧ землѝ оу҆добре́нїе: и҆ вселе́ннꙋю оу҆диви́вшаго  пресла́вными чꙋдодѣѧ̑нїи, и҆ всѣ́ми добродѣ́тельми  оу҆краси́вшагосѧ. (с. 143) тѣ́мже по достоѧ́нїю блажи́мъ є҆го̀,  мо́литъ бо хрⷭ҇та̀ ѡ҆ всѣ́хъ на́съ. 
Пѣ́снь з҃. І҆рмо́съ: 
Халде́йскїѧ пе́щи всепа́гꙋбнꙋю си́лꙋ оу҆гаси́вше,  ѻ҆́бразомъ а҆́гг҃ла снизше́дшагѡ, зижди́телю ю҆́ношы взыва́хꙋ:  бл҃гослове́нъ є҆сѝ и҆ хва́льный бж҃е ѻ҆тє́цъ на́шихъ. 
И҆знемо́гше и҆ногда̀ лю́дїе, ѻ҆рꙋ́жїѧ проти́вныхъ ви́дѧще:  ты́ же тогда̀ і҆ѡа́нне бл҃же́нне, ꙗ҆́рость на грѣ́хъ воѡрꙋжи́лъ  є҆сѝ, на моли́твꙋ ѡ҆брати́всѧ къ ми́лостивомꙋ бг҃ꙋ, и҆  оу҆слы́шана бы́сть моли́тва твоѧ̀, и҆ лю́ди наꙋчи́лъ є҆сѝ  взыва́ти: бл҃гослове́нъ бг҃ъ ѻ҆тцє́въ на́шихъ. 
Два́жды. 
Не сѣ́ни оу҆́бѡ послꙋжи́лъ є҆сѝ, но но́вѣй бл҃года́ти,  и҆ и҆́стинѣ: зако́нъ бо бг҃опи́саненъ, внꙋ́трь скрижа́ли се́рдца  твоегѡ̀ ѿ бг҃а прїе́мъ, ст҃и́телю і҆ѡа́нне пребога́те. тѣ́мже  зако́нъ на́мъ полага́ющемꙋ наꙋчи́лъ є҆сѝ взыва́ти: бл҃гослове́нъ  бг҃ъ ѻ҆тцє́въ на́шихъ. 
Бг҃оро́диченъ: 
Во свѣ́тѣ гдⷭ҇ни ходѧ́ще, прїиди́те воспои́мъ бжⷭ҇твеннꙋю  две́рь цр҃ѧ̀ ца́рствꙋющымъ, марі́ю чⷭ҇тꙋю бцⷣꙋ, ꙗ҆́кѡ вои́стиннꙋ  наде́ждꙋ дꙋ́шъ на́шихъ, зовꙋ́щымъ: бл҃гослове́нъ бг҃ъ ѻ҆тцє́въ  на́шихъ. 
Пѣ́снь и҃. І҆рмо́съ: 
На горѣ̀ свѧтѣ́й просла́вльшасѧ, и҆ въ кꙋпинѣ̀ ѻ҆гне́мъ  приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆  превозноси́те во всѧ̑ вѣ́ки. 
Съ нбⷭ҇ными чи́нми водворѧ́ѧсѧ во дво́рѣхъ гдⷭ҇нихъ, во  гра́дѣ жива́гѡ бг҃а, ст҃и́телю і҆ѡа́нне равноа́гг҃льный,  всено́щными стоѧ̑нїи вопи́лъ є҆сѝ во бдѣ́нїихъ: хвали́те и҆  превозноси́те є҆го̀ во вѣ́ки. 
Дне́сь свѣ́тлѡ пра́зднꙋетъ вели́кїй но́вградъ па́мѧть  твою̀, красꙋ́етсѧ житїе́мъ твои́мъ преди́внымъ, і҆ѡа́нне ст҃и́телю.  не помѧнѝ согрѣше́нїй ча̑дъ твои́хъ, ѻ҆́ч҃е, но (с. 144) ꙗ҆́кѡ  чадолюби́вый ѻ҆те́цъ на ми́лость ѡ҆брати́сѧ, молѧ̀ ми́лостиваго  бг҃а, є҆мꙋ́же пое́мъ: хвали́те и҆ превозноси́те є҆го̀ во вѣ́ки. 
Хра́мъ свѧще́ннаѧ дꙋша̀ твоѧ̀ показа́сѧ бж҃їй, въ не́йже  ѻ҆ц҃ъ и҆ сн҃ъ и҆ ст҃ы́й дх҃ъ па́че є҆стества̀ всели́сѧ, ты́ же  ст҃и́телю, пога́ныхъ нахождє́нїѧ ѿженѝ ѿ достоѧ́нїѧ твоегѡ̀.  правосла̑внымъ лю́демъ твои̑мъ ми́ръ и҆ здра́вїе да́рꙋй зовꙋ́щымъ:  хвали́те, по́йте и҆ превозноси́те є҆го̀ во вѣ́ки. 
Бг҃оро́диченъ: 
Пои́стиннѣ вели́кимъ да́ромъ ѿ бг҃а почте́нъ бы́въ,  ст҃и́телю і҆ѡа́нне, ꙗ҆́кѡ сподо́билсѧ є҆сѝ послꙋжи́ти чꙋдесѝ  ст҃ы́ѧ бцⷣы, преди́вномꙋ є҆ѧ̀ зна́менїю. моли́тва бо твоѧ̀  поспѣшествꙋ́ема къ бг҃ꙋ, и҆ къ пречⷭ҇тѣй є҆гѡ̀ бг҃ома́тери:  пои́стиннѣ бо моли́тва пра́веднагѡ поспѣшествꙋ́ема. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ концы̀,  ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть  простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆  человѣ̑къ чинонача̑лїѧ велича́ютъ. 
Оу҆диви́лъ є҆сѝ человѣ́ки въ животѣ̀ твое́мъ,  преди́вный і҆ѡа́нне, и҆ по преставле́нїи твое́мъ къ бг҃ꙋ, вы́ше  ѻ҆бы́чаѧ всѧ̑ чꙋдеса̀ соверши́шасѧ въ тебѣ̀, хрⷭ҇тꙋ́ тѧ та́кѡ  просла́вльшꙋ, ꙗ҆́кѡ и҆́стинна слꙋжи́телѧ своего̀. мы́ же тѧ̀  ꙗ҆́кѡ крѣ́пка, свѧ́те, помо́щника во бранѣ́хъ, оу҆блажа́емъ. 
Ми́ръ цр҃квамъ пода́ждь ст҃и́телю, твои́ми моли́твами, и҆  хорꙋ́гви правосла́вной по́мощь на врагѝ всѧ̑ проти̑вныѧ, и҆ ро́гъ  рѡссі́йскїѧ землѝ возвы́си, бл҃же́нне, предстоѧ̀ престо́лꙋ ст҃ы́ѧ  трⷪ҇цы: и҆ ѿ на́съ неѿстꙋ́пенъ бꙋ́ди, неѿстꙋ́пный къ бг҃ꙋ  моли́твенниче. тѣ́мже тѧ̀ оу҆бл҃жа́емъ. 
Ма́лое сїѐ и҆ смире́нное хвале́нїе прїимѝ, ст҃и́телю, ѿ  недосто́йныхъ оу҆сте́нъ, и҆ ме́рзскагѡ моегѡ̀ ѧ҆зы́ка, и҆ ѿ (с.  145) се́рдца нечи́ста: ты́ бо вели́кїй ст҃и́телю і҆ѡа́нне,  преѡчище́нный дꙋше́ю и҆ тѣ́ломъ, па́че со́лнечныхъ лꙋ̑чь  ѡ҆блиста́лъ є҆сѝ, бж҃їѧ за́пѡвѣди соверши́въ, и҆ къ свѣ́тꙋ  невече́рнемꙋ преста́вилсѧ є҆сѝ. вѣ́рнѡ тѧ̀ чтꙋ́щымъ, моли́сѧ,  пода́ти ѡ҆ставле́нїе грѣхѡ́въ, і҆ѡа́нне бл҃же́нне. 
Бг҃оро́диченъ: 
Ст҃а́ѧ бл҃же́ннаѧ мт҃и бж҃їѧ, пою́щыѧ тѧ̀ любо́вїю спасѝ,  и҆скꙋше́нїй молвꙋ̀ разорѧ́ющи: ми́лостивнѡ ꙗ҆́кѡ бг҃а ро́ждши,  всѧ̑ є҆ли̑ка хо́щеши, твори́ти мо́жеши дв҃о. тѣ́мже тѧ̀  велича́емъ. 
Свѣти́ленъ ст҃а́гѡ: 
Ѿ свѣ́та трисїѧ́ннагѡ гла́съ оу҆слы́шалъ є҆сѝ  бжⷭ҇твенный ст҃и́телю і҆ѡа́нне, и҆ трⷪ҇цꙋ просла́вилъ є҆сѝ во  є҆ди́ницѣ, и҆ є҆ди́ницꙋ въ трⷪ҇цѣ, и҆ лю́ди та́кожде наꙋчи́лъ  є҆сѝ, и҆ просвѣти́лъ є҆сѝ мїрскі̑ѧ концы̀ твои́мъ  оу҆че́нїемъ. тѣ́мже тѧ̀ досто́йнѡ почита́емъ, творѧ́ще честнꙋ́ю  па́мѧть твою̀. 
Два́жды. 
Сла́ва, и҆ ны́нѣ, предпра́зднства. На хвали́техъ стїхи̑ры  ст҃а́гѡ, гла́съ в҃. Подо́бенъ: До́ме є҆ѵфра́ѳовъ: Пи́саны  ве́чера на стїхо́внѣ. Сла́ва, ст҃а́гѡ: И҆ ны́нѣ, предпра́зднства.  Славосло́вїе вели́кое. И҆ ѿпꙋ́стъ. На лїтꙋргі́и, слꙋ́жба всѧ̀  ст҃и́тельскаѧ. 


  
(с. 145) 
Мѣ́сѧца тогѡ́же въ и҃-й де́нь. 
Ржⷭ҇тво̀ прест҃ы́ѧ влⷣчцы на́шеѧ бцⷣы, и҆ приснодв҃ы  марі́и. 
На ма́лѣй вече́рни, на Гдⷭ҇и, воззва́хъ: стїхи̑ры на д҃,  гла́съ а҃. 
Подо́бенъ: Нбⷭ҇ныхъ чинѡ́въ: 
І҆ѡакі́мъ и҆ а҆́нна торжествꙋ́ютъ, ꙳ нача́токъ ро́ждше  на́шегѡ спасе́нїѧ, ꙳ є҆ди́нꙋ бцⷣꙋ. ꙳ съ ни́миже и҆ мы̀  пра́зднꙋемъ дне́сь, ꙳ ѿ ко́рене ѻ҆́нагѡ і҆ессе́ева, ꙳ блажа́ще  дв҃ꙋ чⷭ҇тꙋю. (с. 146) 
Ѿ а҆́нны дне́сь цвѣ́тъ, ꙳ са́дъ бг҃ода́нный, ꙳ бцⷣа  прозѧбѐ, спасе́нїе человѣ́кѡвъ: ꙳ и҆зъ неѧ́же всѣ́хъ зижди́тель  ро́ждсѧ па́че оу҆ма̀, ꙳ а҆да́мовꙋ ѡ҆чища́етъ ꙗ҆́кѡ бл҃гъ, ꙳ всю̀  скве́рнꙋ бл҃гостїю. 
Кто̀ дово́льнѡ по досто́инствꙋ пѣ́ти возмо́жетъ, ѿ а҆́нны  неизрече́ннѡ младе́нствꙋющꙋю дв҃ꙋ; ꙳ го́ры оу҆́бѡ и҆ хо́лми  сла́дость и҆ска́пайте дне́сь: ꙳ всѣ́хъ бо жи́знь и҆ ѡ҆чище́нїе ꙳  млеко́мъ пита́етсѧ, ꙳ бцⷣа чⷭ҇таѧ. 
Ꙗ҆́же пре́жде непло́днаѧ страна̀, ꙳ зе́млю плодоно́снꙋ  ражда́етъ: ꙳ и҆ ѿ непло́дныѧ оу҆тро́бы пло́дъ свѧ́тъ да́вши,  млеко́мъ пита́етсѧ. ꙳ чꙋ́до стра́шно. пита́тельница жи́зни на́шеѧ,  ꙳ ꙗ҆́же нбⷭ҇ный хлѣ́бъ во чре́вѣ прїе́мши, ꙳ мле́комъ ѿ сѡсцꙋ̀  пита́етсѧ. 
Сла́ва, и҆ ны́нѣ, гла́съ д҃: 
Всечⷭ҇тно́е твоѐ ржⷭ҇тво̀, прест҃а́ѧ дв҃о чⷭ҇таѧ,  а҆́гг҃лѡвъ мно́жество на небесѝ, и҆ человѣ́ческїй ро́дъ на землѝ  оу҆блажа́емъ: ꙗ҆́кѡ мт҃и была̀ є҆сѝ творца̀ всѣ́хъ хрⷭ҇та̀  бг҃а. того̀ молѧ́щи ѡ҆ на́съ не преста́й мо́лимсѧ, и҆̀же на тѧ̀ по  бз҃ѣ оу҆пова́нїе поло́жшихъ, бцⷣе всепѣ́таѧ и҆  неискꙋсобра́чнаѧ. 
На стїхо́внѣ стїхи̑ры, гла́съ в҃. Поⷣ: До́ме є҆ѵфра́ѳовъ: 
Ра́дꙋйтесѧ і҆ѡакі́ме и҆ а҆́нно: ꙳ ра́дꙋйтесѧ, ꙗ҆́кѡ  ра́дости ꙳ и҆ спасе́нїѧ хода́таица, ꙳ ѿ непло́дове дв҃а, ꙳ на́мъ  ражда́етсѧ. 
Сті́хъ: Слы́ши, дщѝ, и҆ ви́ждь, и҆ приклонѝ оу҆́хо твоѐ. 
Ты̀ є҆ди́на земны́хъ ꙳ показа́ласѧ є҆сѝ спасе́нїе, ꙳  ꙗ҆́кѡ ро́ждши сло́во, ꙳ па́че сло́ва и҆ є҆стества̀: ꙳ тѣ́мъ тѧ̀  оу҆блажа́емъ. (с. 147) 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Ѿложѝ а҆да́ме и҆ є҆́ѵо, ꙳ всѧ́кꙋ печа́ль: ꙳ мт҃и бо  ра́дости ꙳ ѿ непло́дове ꙳ пресла́внѡ прозѧба́етъ дне́сь. 
Сла́ва, и҆ ны́нѣ, Подо́бенъ: то́йже: 
Хра́мъ бж҃їй, ꙳ є҆ди́на бцⷣа, ꙳ ѿ непло́дове ꙳ и҆  неражда́ющїѧ происхо́дитъ: ꙳ и҆ ра́дꙋетсѧ а҆да́мъ взыва́ѧ. 
Тропа́рь, гла́съ д҃: 
Ржⷭ҇тво̀ твоѐ бцⷣе дв҃о, ра́дость возвѣстѝ все́й  вселе́ннѣй: и҆зъ тебє́ бо возсїѧ̀ сл҃нце пра́вды, хрⷭ҇то́съ бг҃ъ  на́шъ, и҆ разрꙋши́въ клѧ́твꙋ, дадѐ благослове́нїе, и҆  оу҆праздни́въ сме́рть, дарова̀ на́мъ живо́тъ вѣ́чный. 
На вели́цѣй вече́рни стїхологисꙋ́емъ Блаже́нъ мꙋ́жъ: а҃  а҆нтїфѡ́нъ. 
На Гдⷭ҇и, воззва́хъ: стїхи̑ры на и҃, гла́съ ѕ҃,  самогла́сны. Се́ргїа патрїа́рха: 
Дне́сь и҆́же на разꙋ́мныхъ престо́лѣхъ почива́ѧй бг҃ъ,  престо́лъ свѧ́тъ на землѝ себѣ̀ пред̾ꙋгото́ва: оу҆тверди́вый  мꙋ́дростїю нб҃са̀, не́бо ѡ҆дꙋшевле́нное человѣколю́бїемъ содѣ́ла.  ѿ непло́днагѡ бо ко́рене, са́дъ живоно́сенъ и҆зрастѝ на́мъ,  мт҃рь свою̀, и҆́же чꙋде́съ бг҃ъ, и҆ ненадѣ́ющихсѧ наде́жда: гдⷭ҇и  сла́ва тебѣ̀. 
Є҆ди́ножды. 
Се́й де́нь гдⷭ҇ень, ра́дꙋйтесѧ лю́дїе: се́ бо свѣ́та  черто́гъ, и҆ кни́га сло́ва живо́тнагѡ, и҆зъ оу҆тро́бы произы́де.  и҆ ꙗ҆́же въ восто́кѡмъ две́рь ро́ждшисѧ, ѡ҆жида́етъ вхо́да  ст҃и́телѧ вели́кагѡ, є҆ди́на и҆ є҆ди́наго вводѧ́щи хрⷭ҇та̀ во  вселе́ннꙋю, во спасе́нїе дꙋ́шъ на́шихъ. 
Є҆ди́ножды. 
А҆́ще и҆ бжⷭ҇твеннымъ хотѣ́нїемъ, свѣ̑тлыѧ неплѡ́дны  жє́ны прозѧбо́ша, но всѣ́хъ марі́а рожде́нныхъ бг҃олѣ́пнѡ  превозсїѧ̀: ꙗ҆́кѡ ѿ непло́дныѧ пресла́внѡ ро́ждшисѧ ма́тере,  породѝ пло́тїю всѣ́хъ бг҃а, па́че є҆стества̀ ѿ (с. 148)  безсѣ́менныѧ оу҆тро́бы: є҆ди́на две́рь, є҆диноро́днагѡ сн҃а  бж҃їѧ, ю҆́же проше́дъ заключе́ннꙋ сохранѝ, и҆ всѧ̑ мꙋ́дрѣ  оу҆стро́ивъ, ꙗ҆́кѡ вѣ́сть са́мъ, всѣ̑мъ человѣ́кѡмъ спасе́нїе  содѣ́ла. 
Два́жды. 
Стефа́на свѧтогра́дца: 
Дне́сь неплѡ́днаѧ врата̀ ѿверза́ютсѧ, и҆ две́рь  дв҃и́ческаѧ бжⷭ҇твеннаѧ предгрѧде́тъ: дне́сь пло́дъ ражда́ти  бл҃года́ть начина́етъ, ꙗ҆влѧ́ющи мі́рꙋ бж҃їю мт҃рь, є҆́юже  земна̑ѧ съ нбⷭ҇ными совокꙋплѧ́ютсѧ, во спасе́нїе дꙋ́шъ на́шихъ. 
Два́жды. 
Дне́сь всемі́рныѧ ра́дости провозвѣще́нїе, дне́сь  возвѣ́ѧша вѣ́три, спасе́нїѧ провозвѣ́стницы, є҆стества̀ на́шегѡ  разрѣша́етсѧ непло́дство: непло́ды бо ма́ти показꙋ́етсѧ,  дѣ́вствꙋющїѧ и҆ по ржⷭ҇твѣ̀ зижди́телевѣ, и҆зъ неѧ́же чꙋ́ждее  присвоѧ́етъ и҆́же є҆стество́мъ бг҃ъ, и҆ заблꙋ́ждшымъ пло́тїю  спасе́нїе содѣва́етъ, хрⷭ҇то́съ чл҃вѣколю́бецъ, и҆ и҆зба́витель  дꙋ́шъ на́шихъ. 
Є҆ди́ножды. 
Дне́сь непло́днаѧ а҆́нна ражда́етъ бг҃оѻтрокови́цꙋ, ѿ  всѣ́хъ родѡ́въ произбра́ннꙋю, въ жили́ще всѣ́хъ цр҃ѧ̀, и҆  зижди́телѧ хрⷭ҇та̀ бг҃а, во и҆сполне́нїе бжⷭ҇твеннагѡ смотре́нїѧ:  и҆́мже назда́хомсѧ земноро́днїи, и҆ ѡ҆бнови́хомсѧ ѿ тлѝ къ  жи́зни неконе́чнѣй. 
Є҆ди́ножды. 
Сла́ва, и҆ ны́нѣ, пе́рвꙋю стїхи́рꙋ: Дне́сь и҆́же на  разꙋ́мныхъ престо́лѣхъ: 
Вхо́дъ. Прокі́менъ днѐ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆ спа̀  та́мѡ, за́йде бо со́лнце: и҆ взѧ́тъ ѿ ка́менїѧ мѣ́ста тогѡ̀, и҆  положѝ возгла́вїе себѣ̀, и҆ спа̀ на мѣ́стѣ ѻ҆́номъ: и҆ со́нъ  ви́дѣ. И҆ сѐ лѣ́ствица оу҆твержде́на на землѝ, є҆ѧ́же глава̀  (с. 149) досѧза́ше до нб҃съ, и҆ а҆́гг҃ли бж҃їи восхожда́хꙋ и҆  низхожда́хꙋ по не́й. Гдⷭ҇ь же оу҆твержда́шесѧ на не́й, и҆ речѐ:  а҆́зъ бг҃ъ а҆враа́мовъ, ѻ҆тца̀ твоегѡ̀, и҆ бг҃ъ і҆саа́ковъ, не  бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆  сѣ́мени твоемꙋ̀. И҆ бꙋ́детъ сѣ́мѧ твоѐ, ꙗ҆́кѡ песо́къ земны́й,  и҆ распространи́тсѧ на мо́ре, и҆ лі́вꙋ, и҆ сѣ́веръ, и҆ на  восто́ки. И҆ возблагословѧ́тсѧ ѡ҆ тебѣ̀ всѧ̑ колѣ̑на земна̑ѧ, и҆  ѡ҆ сѣ́мени твое́мъ. И҆ сѐ а҆́зъ съ тобо́ю сохранѧ́ѧй тѧ̀ на  всѧ́комъ пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю  сїю̀, ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ  всѧ̑, є҆ли̑ка глаго́лахъ тебѣ̀. И҆ воста̀ і҆а́кѡвъ ѿ сна̀  своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же  не вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ, нѣ́сть сїѐ, но до́мъ бж҃їй, и҆ сїѧ̑ врата̀ небє́снаѧ. 
Прⷪ҇ро́чества і҆езекїи́лева чте́нїе. 
[Глава̀ м҃г и҆ м҃д] Та́кѡ глаго́летъ гдⷭ҇ь: бꙋ́детъ ѿ днѐ  ѻ҆сма́гѡ и҆ про́чее, сотворѧ́тъ і҆ере́и на ѻ҆лтарѝ всесожже́нїѧ  ва́шегѡ, и҆ ꙗ҆̀же спасе́нїѧ ва́шегѡ, и҆ прїимꙋ̀ вы̀, глаго́летъ  а҆дѡнаі̀ гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ,  зрѧ́щихъ на восто́ки, и҆ сїѧ̑ бѧ́хꙋ затворє́на. И҆ речѐ гдⷭ҇ь ко  мнѣ̀: врата̀ сїѧ̑ затворє́на бꙋ́дꙋтъ, и҆ не ѿве́рзꙋтсѧ, и҆  никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ заключє́на. ꙗ҆́кѡ и҆гꙋ́менъ сѧ́детъ  въ ни́хъ снѣ́сти хлѣ́бъ: по пꙋтѝ є҆ла́мскихъ вра́тъ вни́детъ,  и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ ст҃ы́хъ,  сꙋ́щихъ къ сѣ́верꙋ, прѧ́мѡ хра́мꙋ, и҆ ви́дѣхъ, и҆ сѐ и҆спо́лнь  сла́вы хра́мъ гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆ оу҆твердѝ  столпѡ́въ се́дмь. Закла̀ своѧ̑ же́ртвєннаѧ, и҆ растворѝ въ ча́ши  свое́й вїно̀, и҆ оу҆гото́ва свою̀ трапе́зꙋ. Посла̀ своѧ̑ рабы̑ (с.  150) созыва́ющи съ высо́кимъ проповѣ́данїемъ на ча́шꙋ, глаго́лющи:  и҆́же є҆́сть безꙋ́менъ, да оу҆клони́тсѧ ко мнѣ̀, и҆ тре́бꙋющымъ  оу҆ма̀ речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви бꙋ́дете: и҆  взыщи́те ра́зꙋма, да поживетѐ, и҆ и҆спра́вите ра́зꙋмъ въ  вѣ́дѣнїи. Наказꙋ́ѧй ѕлы̑ѧ, прїи́метъ себѣ̀ безче́стїе:  ѡ҆блича́ѧй же нечести́ваго, ѡ҆поро́читъ себѐ: ѡ҆бличе́нїе бо  нечести́вомꙋ, ра̑ны є҆мꙋ̀. Не ѡ҆блича́й ѕлы́хъ, да не  возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀.  Да́ждь премꙋ́дромꙋ винꙋ̀, и҆ премꙋ́дрѣйшїй бꙋ́детъ: сказꙋ́й  пра́ведномꙋ, и҆ приложи́тъ прїима́ти. Нача́ло премꙋ́дрости, стра́хъ  гдⷭ҇ень, и҆ совѣ́тъ ст҃ы́хъ, ра́зꙋмъ. Разꙋмѣ́ти бо зако́нъ,  по́мысла є҆́сть блага́гѡ: си́мъ бо ѻ҆́бразомъ мно́гое поживе́ши  вре́мѧ, и҆ приложа́тсѧ тебѣ̀ лѣ̑та живота̀. 
На лїті́и стїхи̑ры, гла́съ а҃, самогла́сны. Стефа́на  свѧтогра́дца. 
Нача́ло на́шегѡ спасе́нїѧ, лю́дїе, дне́сь бы́сть: се́ бо  пронарече́ннаѧ ѿ родѡ́въ дре́внихъ, мт҃и и҆ дв҃а, и҆ прїѧ́телище  бж҃їе, ѿ непло́дове роди́тисѧ происхо́дитъ, цвѣ́тъ ѿ і҆ессе́а,  и҆ ѿ ко́рене є҆гѡ̀ же́злъ прозѧбѐ. да ра́дꙋетсѧ а҆да́мъ  пра́ѻтецъ, и҆ є҆́ѵа да весели́тсѧ ра́достїю: се́ бо созда́ннаѧ  ѿ ребра̀ а҆да́мова дще́рь и҆ внꙋ́кꙋ блажи́тъ ꙗ҆́вственнѣ,  роди́сѧ бо мнѣ̀, речѐ, и҆збавле́нїе, є҆гѡ́же ра́ди ѿ оу҆́зъ  а҆́довыхъ свобождꙋ́сѧ. да ра́дꙋетсѧ дв҃дъ бїѧ̀ въ гꙋ́сли, и҆ да  благослови́тъ бг҃а: се́ бо дв҃а происхо́дитъ ѿ оу҆тро́бы  непло́дныѧ, ко спасе́нїю дꙋ́шъ на́шихъ. 
Гла́съ в҃: 
Прїиди́те любодѣ́вственнїи всѝ, и҆ чистоты̀ рачи́телїе  прїиди́те под̾ими́те любо́вїю дѣ́вства похвалꙋ̀, ѿ ка́мене  тве́рдагѡ текꙋ́щїй и҆сто́чникъ жи́зни, и҆ ѿ безча́дствꙋющїѧ  кꙋпинꙋ̀ невеще́ственнагѡ ѻ҆гнѧ̀, ѡ҆чища́ющагѡ и҆ просвѣща́ющагѡ  дꙋ́шы на́шѧ. (с. 151) 
А҆нато́лїа патрїа́рха: 
Что̀ шꙋ́мъ пра́зднꙋющихъ быва́етъ; і҆ѡакі́мъ и҆ а҆́нна  торжествꙋ́ютъ та́йнѡ, ра́дꙋйтесѧ съ на́ми, глаго́люще, а҆да́ме и҆  є҆́ѵо дне́сь: ꙗ҆́кѡ и҆́мже дре́вле престꙋпле́нїемъ затвори́ша  ра́й, пло́дъ бл҃госла́венъ на́мъ даде́сѧ, бг҃оѻтрокови́ца марі́а,  ѿверза́ющи є҆гѡ̀ всѣ̑мъ вхо́дъ. 
Пронарече́ннаѧ всѣ́хъ цр҃и́ца, бж҃їе ѡ҆би́телище, ѿ  непло́дныѧ дне́сь оу҆тро́бы про́йде, а҆́нны сла́вныѧ,  присносꙋ́щнагѡ сꙋщества̀, бжⷭ҇твенное пребыва́лище: є҆́юже  безстꙋ́дный а҆́дъ попра́сѧ, и҆ всеро́днаѧ є҆́ѵа въ тве́рдꙋю жи́знь  вво́дитсѧ. то́й досто́йнѡ возопїи́мъ: бл҃же́нна ты̀ въ жена́хъ, и҆  пло́дъ чре́ва твоегѡ̀ бл҃гослове́нъ. 
Сла́ва, и҆ ны́нѣ, гла́съ и҃. Се́ргїа патрїа́рха: 
Въ благознамени́тый де́нь пра́здника на́шегѡ, вострꙋ́бимъ  дꙋхо́вною цѣвни́цею: ꙗ҆́же бо ѿ сѣ́мене дв҃дова, дне́сь  ражда́етсѧ мт҃и живота̀, тмꙋ̀ разрѣша́ющи, а҆да́мово ѡ҆бновле́нїе,  и҆ є҆́ѵино воззва́нїе, и҆ нетлѣ́нїѧ и҆сто́чникъ, тлѝ  премѣне́нїе. є҆ѧ́же ра́ди мы̀ ѡ҆божи́хомсѧ, и҆ ѿ сме́рти  и҆зба́влени бы́хомъ, и҆ возопїи́мъ то́й съ гаврїи́ломъ вѣ́рнїи:  ра́дꙋйсѧ, бл҃года́тнаѧ, гдⷭ҇ь съ тобо́ю, тебє̀ ра́ди да́рꙋѧ на́мъ  ве́лїю ми́лость. 
На стїхо́внѣ стїхи̑ры, гла́съ д҃, самогла́сны. Ге́рмана  патрїа́рха: 
Всемі́рнаѧ ра́дость ѿ пра́ведныхъ возсїѧ̀ на́мъ, ѿ  і҆ѡакі́ма и҆ а҆́нны, всепѣ́таѧ дв҃а: ꙗ҆́же премно́гїѧ ра́ди  чистоты̀, хра́мъ бж҃їй ѡ҆дꙋшевле́нный быва́етъ, и҆ є҆ди́на  вои́стиннꙋ бцⷣа познава́етсѧ. тоѧ̀ моли́твами, хрⷭ҇тѐ бж҃е, ми́ръ  мі́рꙋ низпослѝ, и҆ дꙋша́мъ на́шымъ ве́лїю ми́лость. 
Сті́хъ: Слы́ши, дщѝ, и҆ ви́ждь, и҆ приклонѝ оу҆́хо твоѐ. 
А҆́гг҃ловымъ прорече́нїемъ, пло́дъ пречи́стъ ѿ і҆ѡакі́ма  и҆ а҆́нны пра́ведникѡвъ, дне́сь произы́де, дв҃о, не́бо и҆ прⷭ҇то́лъ  бж҃їй, и҆ прїѧ́телище чистоты̀, ра́дость провозвѣща́ющи (с. 152)  всемꙋ̀ мі́рꙋ: живота̀ на́шегѡ хода́таице, клѧ́твы ѿѧ́тїе,  бл҃гослове́нїѧ пода́нїе. тѣ́мъ въ ржⷭ҇твѣ̀ твое́мъ, дв҃о  бг҃озва́ннаѧ, мі́рꙋ ми́ръ и҆спросѝ, и҆ дꙋша́мъ на́шымъ ве́лїю  ми́лость. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Непло́ды безча́днаѧ а҆́нна, дне́сь рꙋка́ми да воспле́щетъ  свѣ́тлѡ, да свѣтлоно́сѧтъ земна̑ѧ, ца́рїе да и҆гра́ютъ,  ст҃и́телїе во благослове́нїихъ да веселѧ́тсѧ, да пра́зднꙋетъ ве́сь  мі́ръ: се́ бо цр҃и́ца, и҆ непоро́чнаѧ невѣ́ста ѻ҆́ч҃а, ѿ  ко́рене і҆ессе́ева прозѧбѐ, ктомꙋ̀ жєны̀ въ печа́лѣхъ не родѧ́тъ  ча̑дъ: ра́дость бо процвѣтѐ, и҆ живо́тъ всѣ̑мъ человѣ́кѡмъ въ  мі́рѣ жи́тельствꙋетъ, и҆ ктомꙋ̀ да́ры і҆ѡакі́мовы не  возвраща́ютсѧ, рыда́нїе бо а҆́нны въ ра́дость преложи́сѧ:  сра́дꙋйтесѧ мнѣ̀, глаго́лющи, ве́сь и҆збра́нный і҆и҃ль. се́ бо  даде́ ми гдⷭ҇ь ѡ҆дꙋшевле́ннꙋю пала́тꙋ бжⷭ҇твенныѧ сла́вы є҆гѡ̀, во  ѻ҆́бщее весе́лїе и҆ ра́дость, и҆ спасе́нїе дꙋ́шъ на́шихъ. 
Сла́ва, и҆ ны́нѣ, гла́съ и҃. Се́ргїа патрїа́рха: 
Прїиди́те, всѝ вѣ́рни къ дв҃ѣ теце́мъ: се́ бо ражда́етсѧ,  ꙗ҆́же пре́жде чре́ва предви́дѣннаѧ, бг҃а на́шегѡ мт҃и, дѣ́вства  сосꙋ́дъ. а҆арѡ́новъ прозѧ́бшїй же́злъ ѿ ко́рене і҆ессе́ева,  прⷪ҇ро́ческое проповѣ́данїе, и҆ пра́ведныхъ і҆ѡакі́ма и҆ а҆́нны  прозѧбе́нїе. ражда́етсѧ оу҆́бѡ, и҆ мі́ръ съ не́ю ѡ҆бновлѧ́етсѧ.  ражда́етсѧ, и҆ цр҃ковь во своѐ благолѣ́пїе оу҆краша́етсѧ. хра́мъ  ст҃ы́й, бжⷭ҇тва̀ прїѧ́телище, дѣ́вственный сосꙋ́дъ, црⷭ҇кїй  черто́гъ, въ не́мже пресла́вное неизрече́ннагѡ соедине́нїѧ,  соше́дшихсѧ во хрⷭ҇тѣ̀ є҆сте́ствъ, соверше́нное содѣ́ѧсѧ  та́инство. є҆мꙋ́же покланѧ́ющесѧ, воспѣва́емъ дв҃ы всенепоро́чныѧ  ржⷭ҇тво̀. 
На благослове́нїи хлѣ́бѡвъ тропа́рь: Ржⷭ҇тво̀ твоѐ бцⷣе  дв҃о: три́жды, пи́санъ на ма́лѣй вече́рни. (с. 153) 
На оу҆́трени, на Бг҃ъ Гдⷭ҇ь: тропа́рь пра́здника  три́жды. 
По а҃-й стїхоло́гїи сѣда́ленъ, гла́съ д҃. 
Поⷣ: Оу҆диви́сѧ і҆ѡ́сифъ: 
Возопі́й дв҃де, что̀ клѧ́тсѧ тебѣ̀ бг҃ъ: ꙗ҆̀же мнѣ̀  клѧ́тсѧ, речѐ, и҆ и҆спо́лни оу҆жѐ: ѿ плода̀ чре́ва моегѡ̀  да́вый дв҃и́цꙋ, и҆зъ неѧ́же содѣ́тель хрⷭ҇то́съ, но́вый а҆да́мъ  роди́сѧ, цр҃ь на прⷭ҇то́лѣ мое́мъ: и҆ црⷭ҇твꙋетъ дне́сь, и҆мѣ́ѧй  црⷭ҇тво недви́жимо. непло́ды ражда́етъ бцⷣꙋ, и҆ пита́тельницꙋ  жи́зни на́шеѧ. 
Сла́ва, и҆ ны́нѣ, то́йже. И҆ чте́нїе пра́здника. 
По в҃-й стїхоло́гїи сѣда́ленъ, гла́съ д҃. Поⷣ: Оу҆диви́сѧ  і҆ѡ́сифъ: 
Ѿ ко́рене і҆ессе́ева, и҆ ѿ чре́слъ дв҃довыхъ,  бг҃оѻтрокови́ца марїа́мъ, ражда́етсѧ дне́сь на́мъ, ра́достїю бо  ра́дꙋютсѧ всѧ́чєскаѧ и҆ ѡ҆бновлѧ́ютсѧ, сра́дꙋйтесѧ кꙋ́пнѡ нб҃о и҆  землѧ̀, восхвали́те ю҆̀ ѻ҆ч҃єствїѧ ꙗ҆зы̑къ: і҆ѡакі́мъ  весели́тсѧ, и҆ а҆́нна торжествꙋ́етъ, зовꙋ́щи: непло́ды ражда́етъ  бцⷣꙋ, и҆ пита́тельницꙋ жи́зни на́шеѧ. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ и҃. Поⷣ: Повелѣ́нное  та́йнѡ: 
Да ра́дꙋетсѧ нб҃о, и҆ землѧ̀ да весели́тсѧ: бж҃їе бо не́бо  на землѝ роди́сѧ, бг҃оневѣ́стнаѧ сїѧ̀, ѿ ѡ҆бѣтова́нїѧ,  непло́ды младе́нца дои́тъ марі́ю, и҆ ра́дꙋетсѧ ѡ҆ ржⷭ҇твѣ̀  і҆ѡакі́мъ: же́злъ, глаго́лѧ, роди́сѧ мнѣ̀, и҆зъ негѡ́же цвѣ́тъ  хрⷭ҇то́съ прозѧбѐ, и҆зъ ко́рене дв҃дова, вои́стиннꙋ чꙋ́до  пресла́вно! 
Сла́ва, и҆ ны́нѣ, гла́съ то́йже: 
Ѡ҆бнови́сѧ а҆да́ме, ра́дꙋйсѧ є҆́ѵо, весели́сѧ дв҃де,  благодꙋ́шствꙋй а҆́нно: и҆́бо мт҃и зижди́телѧ твоегѡ̀ ражда́етсѧ  пресла́внѡ, ликꙋ́етъ ѡ҆бно́вльшисѧ всѧ̀ землѧ̀, и҆ ра́дꙋетсѧ  ѡ҆дѣ́ѧна во ѻ҆де́ждꙋ. всѧ́къ ꙗ҆зы́къ ликꙋ́ѧ да вопїе́тъ (с. 154)  марі́и: бл҃же́нъ до́мъ дв҃довъ, ꙗ҆́кѡ пита́етъ пита́тельницꙋ  жи́зни на́шеѧ. 
И҆ чте́мъ сло́во григо́рїа і҆еромона́ха. Степє́нна, а҃-й  а҆нтїфѡ́нъ д҃-гѡ гла́са. Прокі́менъ, гла́съ д҃: Помѧнꙋ̀ и҆́мѧ  твоѐ во всѧ́комъ ро́дѣ и҆ ро́дѣ. Сті́хъ: Ѿры́гнꙋ се́рдце  моѐ сло́во бла́го: Всѧ́кое дыха́нїе да хва́литъ гдⷭ҇а.  Сті́хъ: Хвали́те бг҃а во ст҃ы́хъ є҆гѡ̀: Є҆ѵⷢ҇лїе лꙋкѝ,  зача́ло д҃: Во дни̑ ѻ҆́ны, воста́вши марїа́мъ: По н҃-мъ  ѱалмѣ̀, Сла́ва: Мл҃твами бцⷣы, ми́лостиве, ѡ҆чи́сти  мно́жєства согрѣше́нїй на́шихъ. И҆ ны́нѣ, то́йже. И҆ посе́мъ:  Поми́лꙋй мѧ̀, бж҃е: и҆ стїхи́ра пра́здника, гла́съ ѕ҃: 
Се́й де́нь гдⷭ҇ень, ра́дꙋйтесѧ лю́дїе: се́ бо свѣ́та  черто́гъ, и҆ кни́га сло́ва живо́тнагѡ, и҆зъ оу҆тро́бы произы́де,  и҆ ꙗ҆́же къ восто́кѡмъ две́рь ро́ждшисѧ, ѡ҆жида́етъ вхо́да  ст҃и́телѧ вели́кагѡ, є҆ди́на, и҆ є҆ди́наго вводѧ́щи хрⷭ҇та̀ во  вселе́ннꙋю, во спасе́нїе дꙋ́шъ на́шихъ. 
Канѡ́на два̀: і҆рмосы̀ ѻ҆бои́хъ канѡ́нѡвъ по два́жды:  тропари́ же и҆́хъ на в҃і: 
Канѡ́нъ пе́рвый, творе́нїе кѵ́ръ і҆ѡа́нна. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ  мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты  є҆гѵ́петскїѧ, ꙗ҆́кѡ просла́висѧ. 
Грѧди́те вѣ́рнїи, дх҃омъ бжⷭ҇твеннымъ ра́дꙋющесѧ, ю҆́же ѿ  непло́дове дне́сь прише́дшꙋю, человѣ́кѡвъ на спасе́нїе, приснодв҃ꙋ  ѻ҆трокови́цꙋ пѣ́сньми почти́мъ. 
Ра́дꙋйсѧ, чⷭ҇таѧ, мт҃и и҆ рабо̀ хрⷭ҇та̀ бг҃а, ꙗ҆́же  пе́рвомꙋ хода́таица бл҃же́нствꙋ, человѣ́ческїй ро́дъ тѧ̀, всѝ  досто́йнѡ пѣ́сньми сла́вимъ. 
Жи́зни ражда́етсѧ дне́сь мо́стъ, и҆́мже человѣ́цы  воззва́нїе паде́нїѧ, є҆́же ѿ а҆́да, ѡ҆брѣ́тшїи, хрⷭ҇та̀  жизнода́вца пѣ́сньми прославлѧ́ютъ. (с. 155) 
И҆́нъ канѡ́нъ кѵ́ръ а҆ндре́а. 
Гла́съ и҃. Пѣ́снь а҃. І҆рмо́съ: 
Сокрꙋши́вшемꙋ бра̑ни мы́шцею свое́ю, и҆ прове́дшемꙋ і҆и҃лѧ  сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ  бг҃ꙋ: ꙗ҆́кѡ просла́висѧ. 
Да ликовствꙋ́етъ всѧ̀ тва́рь, да весели́тсѧ же и҆ дв҃дъ,  ꙗ҆́кѡ ѿ колѣ́на и҆ ѿ сѣ́мене є҆гѡ̀ произы́де же́злъ,  цвѣ́тъ носѧ́щи гдⷭ҇а, творца̀ всѧ́ческихъ. 
Ст҃а́ѧ ст҃ы́хъ, во ст҃ѣ́мъ ст҃и́лищи младе́нецъ  возлага́етсѧ, воспита́тисѧ ѿ рꙋкѝ а҆́гг҃ловы: всѝ оу҆́бѡ  вѣ́рнѡ спра́зднꙋимъ въ ржⷭ҇твѣ̀ є҆ѧ̀. 
Непло́ды неражда́ющаѧ а҆́нна, но не безча́дна бг҃ꙋ: се́ бо  пронарече́сѧ ѿ родѡ́въ чⷭ҇таѧ дв҃а мт҃и. тѣ́мже є҆стества̀  и҆зрастѝ зижди́телѧ, въ ра́бїи ѻ҆́бразѣ. 
Тѧ̀ неѕло́бивꙋю а҆́гницꙋ, а҆́гнца хрⷭ҇та̀, младе́нца ѿ  чре́ва твоегѡ̀ приве́дшꙋю въ на́ше сꙋщество̀, всѝ ѿ а҆́нны  рожде́ннꙋю тѧ̀, пѣ́сньми почита́емъ. 
Трⷪ҇ченъ: 
Трѝ безнача́льна сла́влю, трѝ свѧ́та пою̀, трѝ  соприсносꙋ́щна въ сꙋществѣ̀ є҆ди́номъ проповѣ́дꙋю: є҆ди́нъ бо  во ѻ҆ц҃ѣ̀, и҆ сн҃ѣ, и҆ дс҃ѣ, славосло́витсѧ бг҃ъ. 
Бг҃оро́диченъ: 
Кто̀ ви́дѣ ѻ҆троча̀, є҆го́же не всѣ́ѧ ѻ҆те́цъ, млеко́мъ  пита́емое; и҆лѝ гдѣ̀ ви́дѣна бы́сть дѣ́ва ма́ти; и҆́стиннѡ  па́че оу҆ма̀ ѻ҆боѧ̑, бг҃ороди́тельнице чⷭ҇таѧ. 
Катава́сїа: 
Крⷭ҇тъ начерта́въ мѡѷсе́й, впрѧ́мѡ жезло́мъ чермно́е  пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ  колесни́цамъ оу҆да́ривъ совокꙋпѝ, вопрекѝ написа́въ  непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ  просла́висѧ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ оу҆мерщвле́й  грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀. (с.  156) 
Непоро́чнѡ бг҃ꙋ пожи́вшїи, всѣ́хъ роди́сте спасе́нїе,  бг҃омꙋ́дрїи роди́телє зижди́телѧ ро́ждшїѧ и҆ бг҃а на́шего. 
Всѣ̑мъ жи́знь и҆сточа́ѧй гдⷭ҇ь, ѿ непло́дове произведѐ  дв҃ꙋ, въ ню́же всели́тисѧ и҆зво́ли, и҆ по ржⷭ҇твѣ̀ сохрани́въ  нетлѣ́ннꙋ. 
А҆́ннинъ пло́дъ, марі́ю дне́сь, гро́здъ ро́ждшꙋю  живоно́сный, ꙗ҆́кѡ бцⷣꙋ воспои́мъ, предста́тельницꙋ же всѣ́хъ и҆  помо́щницꙋ. 
И҆́нъ. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й  въ бз҃ѣ мое́мъ, разшири́шасѧ на врагѝ моѧ̑ оу҆ста̀ моѧ̑,  возвесели́хсѧ ѡ҆ спасе́нїи твое́мъ. 
Воспита́вшисѧ во ст҃а̑ѧ ст҃ы́хъ, дв҃о пречⷭ҇таѧ бцⷣе,  вы́шши ꙗ҆ви́ласѧ є҆сѝ тва́ри, зижди́телѧ пло́тїю поро́ждши. 
Бл҃гослове́нно чре́во твоѐ, цѣломꙋ́дреннаѧ а҆́нно, пло́дъ  бо и҆зрасти́ла є҆сѝ дѣ́вства, ю҆́же безсѣ́меннѡ пита́телѧ  тва́ри ро́ждшꙋю, и҆ и҆зба́вителѧ і҆и҃са. 
Тѧ̀ блажи́тъ приснодв҃о всѧ̀ тва́рь, ѿ а҆́нны дне́сь  ро́ждшꙋюсѧ, ѿ ко́рене і҆ессе́ева же́злъ пречⷭ҇тъ цвѣ́тъ, хрⷭ҇та̀  и҆зрасти́вшꙋю. 
Тѧ̀ вы́шшꙋю всеѧ̀ тва́ри, бцⷣе, показꙋ́ѧ чⷭ҇таѧ, сн҃ъ  тво́й, є҆́же ѿ а҆́нны вели́читъ твоѐ ржⷭ҇тво̀, и҆ всѣ́хъ  весели́тъ дне́сь. 
Трⷪ҇ченъ: 
Тебѣ̀ покланѧ́емсѧ, ѻ҆́ч҃е безнача́льне сꙋщество́мъ,  пое́мъ безлѣ́тнаго сн҃а твоего̀, и҆ чте́мъ соприсносꙋ́щнаго дх҃а  твоего̀, ꙗ҆́кѡ є҆ди́наго тро́е є҆стество́мъ бг҃а. 
Бг҃оро́диченъ: 
Свѣтода́вца и҆ нача́льника жи́зни человѣ́ческїѧ, ро́ждшаѧ  чⷭ҇таѧ бцⷣе, ꙗ҆ви́ласѧ є҆сѝ сокро́вище жи́зни на́шеѧ, и҆ две́рь  непристꙋ́пнагѡ свѣ́та. 
Катава́сїа: Же́злъ въ ѻ҆́бразъ та́йны прїе́млетсѧ,  прозѧбе́нїемъ бо (с. 157) предразсꙋжда́етъ свѧще́нника: неплодѧ́щей  же пре́жде цр҃кви, ны́нѣ процвѣтѐ дре́во крⷭ҇та̀, въ держа́вꙋ и҆  оу҆твержде́нїе. 
Сѣда́ленъ, гла́съ д҃. Подо́бенъ: Оу҆диви́сѧ і҆ѡ́сифъ: 
Дв҃а марі́а и҆ бцⷣа и҆́стиннѡ, ꙗ҆́кѡ ѻ҆́блакъ свѣ́та  дне́сь возсїѧ̀ на́мъ, и҆ ѿ пра́ведныхъ предгрѧде́тъ въ сла́вꙋ  на́шꙋ. не ктомꙋ̀ а҆да́мъ ѡ҆сꙋжда́етсѧ, и҆ є҆́ѵа ѿ оу҆́зъ  свободи́сѧ, и҆ сегѡ̀ ра́ди зове́мъ, вопїю́ще со дерзнове́нїемъ  є҆ди́нѣй чⷭ҇тѣй: ра́дость возвѣща́етъ ржⷭ҇тво̀ твоѐ все́й  вселе́ннѣй. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀ є҆ди́не чл҃вѣколю́бче. 
Воспѣва́емъ тѧ̀, гдⷭ҇и, вѣ̑рнымъ спаси́тельное приста́нище  пода́вшаго всѣ̑мъ, тебѐ ро́ждшꙋю. 
Тѧ̀, бг҃оневѣ́сто, похвалꙋ̀ всѣ̑мъ хрⷭ҇то́съ ꙗ҆вѝ и҆  держа́вꙋ, пою́щымъ вѣ́рнѡ твоѐ та́инство. 
Неискꙋсобра́чнаѧ влⷣчце, твои́ми моли́твами и҆збавлѧ́еми  прегрѣше́нїй, благоразꙋ́мнѡ вси́ тѧ оу҆блажа́емъ. 
И҆́нъ. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма, прови́дѣ, гдⷭ҇и,  прише́ствїе твоѐ. тѣ́мъ и҆ вопїѧ́ше: ѿ ю҆́га прїи́детъ бг҃ъ.  сла́ва си́лѣ твое́й, сла́ва снизхожде́нїю твоемꙋ̀. 
Патрїа́рхъ і҆а́кѡвъ, прови́дѣвъ сп҃се, вели̑чїѧ ꙗ҆́снѡ  строе́нїѧ твоегѡ̀, вопїѧ́ше дꙋ́хомъ, ко і҆ꙋ́дѣ глаго́лѧ та́йнѡ:  ѿ лѣ́торасли возше́лъ є҆сѝ сы́не мо́й, возвѣща́ѧ тѧ̀ ѿ дв҃ы  бг҃а. 
Ны́нѣ же́злъ а҆арѡ́новъ ѿ ко́рене дв҃дова прозѧ́бшїй,  ны́нѣ дв҃а чⷭ҇таѧ происхо́дитъ: и҆ сликовствꙋ́етъ нб҃о и҆ землѧ̀,  и҆ всѧ̑ ѻ҆те́чєствїѧ ꙗ҆зы́кѡвъ, и҆ а҆́нна и҆ і҆ѡакі́мъ  та́инственнѡ. 
Ны́нѣ да весели́тсѧ нб҃о, да ра́дꙋетсѧ же землѧ̀, и҆ да  ликꙋ́етъ і҆ѡакі́мъ и҆ дв҃дъ. ѻ҆́въ оу҆́бѡ ꙗ҆́кѡ роди́тель (с.  158) тво́й, и҆́стиннѡ ро́ждшїѧ бг҃а: ѻ҆́въ же ꙗ҆́кѡ пра́ѻтецъ  тво́й, проповѣ́даѧ твоѧ̑ вели́чєствїѧ, чⷭ҇таѧ. 
Сра́дꙋетсѧ тебѣ̀ дне́сь бг҃омꙋ́дреннаѧ а҆́нно, вселе́ннаѧ:  и҆зба́вителѧ бо тоѧ̀, мт҃рь процвѣла̀ є҆сѝ, ю҆́же ѿ ко́рене  прозѧ́бшꙋю дв҃дова, же́злъ си́лы на́мъ носѧ́щꙋю цвѣ́тъ хрⷭ҇та̀. 
Трⷪ҇ченъ: 
Сла́влю безнача́льна бг҃а, ѻ҆ц҃а̀ и҆ сн҃а и҆ ст҃а́го дх҃а,  є҆диносꙋ́щнꙋю трⷪ҇цꙋ несозда́ннꙋю, є҆́йже предстоѧ́тъ серафі́ми  благоговѣ́йнѡ, зовꙋ́ще: ст҃ъ, ст҃ъ, ст҃ъ є҆сѝ бж҃е. 
Бг҃оро́диченъ: 
Пребезнача́льное нача́ло, нача́ло прїе́млетъ и҆зъ тебє̀  бг҃ороди́тельнице, плотски́мъ вре́менемъ, и҆ пребыва́етъ  собезнача́льно, и҆ вопло́щсѧ сло́во ѻ҆́ч҃ее, и҆ дх҃ꙋ  соприсносꙋ́щное, сохранѧ́ѧ бжⷭ҇твенное досто́инство. 
Катава́сїа: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Пѣ́снь є҃. І҆рмо́съ: 
Сѣннопи́санный мра́къ гада́нїй разори́въ, и҆ вѣ́рныхъ  прибы́тїемъ и҆́стины, бг҃оѻтрокови́цею ѡ҆зари́въ сердца̀, и҆ на́съ  свѣ́томъ твои́мъ, хрⷭ҇тѐ, наста́ви. 
Воспои́мъ лю́дїе всѣ́хъ винꙋ̀, сꙋ́щаго по на́мъ бы́ти  вино́внаго: є҆ѧ́же ѻ҆́бразꙋ ра́довахꙋсѧ сподоблѧ́еми прⷪ҇ро́цы,  ꙗ҆вле́нное спасе́нїе ѿ тоѧ̀ плодѧ́ще. 
Ѿ сꙋ́ха прозѧбе́нїе жезла̀ і҆ере́ева, і҆и҃лю показа̀  проразсꙋжде́нїе: и҆ ны́нѣ свѣ́тлость прозѧ́бшихъ пресла́внѡ  свѣ́титъ, ѿ непло́дове всесла́вное рожде́нїе. 
И҆́нъ. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ,  стѧжи́ ны, гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ  и҆менꙋ́емъ. 
Пречⷭ҇тое твоѐ ржⷭ҇тво̀, дв҃о непоро́чнаѧ, несказа́нное (с.  159) и҆ зача́тїе, неизглаго́ланно и҆ рожде́нїе твоѐ, невѣ́сто  неневѣ́стнаѧ: бг҃ъ бо бѣ̀ ве́сь въ мѧ̀ ѡ҆блекі́йсѧ. 
Дне́сь да веселѧ́тсѧ а҆́гг҃льстїи чи́ни, пѣ́сньми да  ликꙋ́ютъ сꙋ́щїи и҆зъ а҆да́ма: роди́сѧ бо же́злъ, цвѣ́тъ  возрасти́вшїй хрⷭ҇та̀ є҆ди́наго, и҆зба́вителѧ на́шего. 
Дне́сь є҆́ѵа разрѣша́етсѧ ѡ҆сꙋжде́нїѧ, разрѣша́етсѧ же и҆  непло́дство, и҆ а҆да́мъ дре́внїѧ клѧ́твы, ѡ҆ рождествѣ̀ твое́мъ:  тобо́ю бо ѿ тлѝ и҆зба́вихомсѧ. 
Сла́ва тебѣ̀, просла́вльшемꙋ непло́днꙋю дне́сь: роди́ бо  же́злъ присноцвѣтꙋ́щїй ѿ ѡ҆бѣща́нїѧ, ѿ негѡ́же прозѧбѐ  хрⷭ҇то́съ, цвѣ́тъ жи́зни на́шеѧ. 
Трⷪ҇ченъ: 
Сла́ва тебѣ̀, ѻ҆́ч҃е ст҃ы́й, бж҃е нерожде́нне: сла́ва  тебѣ̀, сн҃е безлѣ́тне, є҆диноро́дне: сла́ва тебѣ̀, дш҃е  бжⷭ҇твенный и҆ сопресто́льный, ѿ ѻ҆ц҃а̀ происходѧ́й, и҆ въ сн҃ѣ  пребыва́ѧй. 
Бг҃оро́диченъ: 
Бы́сть чре́во твоѐ сл҃нца носи́ло: пребы́сть чистота̀ твоѧ̀  ꙗ҆́коже пре́жде невреди́ма, дв҃о: хрⷭ҇то́съ бо сл҃нце, ꙗ҆́кѡ ѿ  черто́га жени́хъ, ꙗ҆ви́сѧ и҆зъ тебє̀. 
Катава́сїа: 
Ѽ треблаже́нное дре́во, на не́мже распѧ́сѧ хрⷭ҇то́съ, цр҃ь.  и҆ гдⷭ҇ь, и҆́мже падѐ, дре́вомъ прельсти́вый, тобо́ю прельсти́всѧ,  бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ. 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ и҆зъ  глꙋбины̀ а҆́да, молю́сѧ, да ꙗ҆́кѡ и҆зба́вителю, во гла́сѣ  хвале́нїѧ, и҆́стины же дꙋ́хомъ пожрꙋ̀ тебѣ̀. 
Ко гдⷭ҇ꙋ въ ско́рби непло́дства возопи́ша, бг҃омт҃ре  бг҃омꙋ́дрїи роди́тели, и҆ сїю̀ въ ро́ды родѡ́въ роди́ша, на  ѻ҆́бщее спасе́нїе и҆ похвалꙋ̀. 
Прїѧ́ша нбⷭ҇ный да́ръ ѿ бг҃а досто́инъ, бг҃омт҃ре (с. 160)  бг҃омꙋ́дрїи роди́тели, самѣ́хъ херꙋві́мѡвъ превы́шшее носи́ло,  сло́ва и҆ зижди́телѧ роди́тельницꙋ. 
И҆́нъ. І҆рмо́съ: 
Ꙗ҆́кѡ во́ды мѡрскі́ѧ, чл҃вѣколю́бче, волна́ми жите́йскими  ѡ҆бꙋрева́юсѧ. тѣ́мже ꙗ҆́кѡ і҆ѡ́на, та́кѡ вопїю́ ти: возведѝ ѿ  тлѝ живо́тъ мо́й, бл҃гоꙋтро́бне гдⷭ҇и. 
Ст҃ꙋ́ю ст҃ы́хъ сꙋ́щꙋ, цѣломꙋ́дреннїи роди́тели твоѝ,  чⷭ҇таѧ, возложи́ша тѧ̀ въ хра́мѣ гдⷭ҇ни воспита́тисѧ че́стнѡ, и҆  оу҆гото́ватисѧ въ мт҃рь є҆мꙋ̀. 
Неплѡ́ды и҆ ма́тєри ликꙋ́йте, дерза́йте, и҆ и҆гра́йте  безча̑дныѧ: безча́дна бо непло́ды бцⷣꙋ прозѧба́етъ, ꙗ҆́же  и҆зба́витъ ѿ болѣ́зней є҆́ѵꙋ, и҆ клѧ́твы а҆да́ма. 
Слы́шꙋ дв҃да пою́ща тебѣ̀: приведꙋ́тсѧ дѣ̑вы во слѣ́дъ  тебє̀, приведꙋ́тсѧ въ хра́мъ цр҃е́въ, и҆ съ ни́мъ тѧ̀ и҆ а҆́зъ  дще́рь цр҃е́вꙋ воспѣва́ю. 
Пое́мъ ст҃о́е твоѐ ржⷭ҇тво̀, чти́мъ и҆ непоро́чное зача́тїе  твоѐ, невѣ́сто бг҃озва́ннаѧ и҆ дв҃о, сла́вѧтъ же съ на́ми  а҆́гг҃лѡвъ чи́ни, и҆ ст҃ы́хъ дꙋ́шы. 
Трⷪ҇ченъ: 
Въ тебѣ̀ трⷪ҇ческое та́инство пое́тсѧ, и҆ сла́витсѧ чⷭ҇таѧ:  ѻ҆ц҃ъ бо благоволѝ, и҆ сло́во всели́сѧ въ тѧ̀, и҆ бжⷭ҇твенный  дх҃ъ тебѐ ѡ҆сѣнѝ. 
Бг҃оро́диченъ: 
Злата́ѧ кади́льница была̀ є҆сѝ, ѻ҆́гнь бо во оу҆тро́бѣ  твое́й всели́сѧ, сло́во ѿ дх҃а ст҃а, и҆ человѣ́ческимъ зра́комъ  въ тебѣ̀ ви́дѣсѧ, бг҃ороди́тельнице чⷭ҇таѧ. 
Катава́сїа: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на крⷭ҇тови́днѡ  распросте́ръ, спаси́тельнꙋю стрⷭ҇ть проѡбража́ше ꙗ҆́вѣ. тѣ́мъ  тридне́венъ и҆зше́дъ, премі́рное воскрⷭ҇нїе прописа́ше, пло́тїю  пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. (с. 161) 
Конда́къ, гла́съ д҃: 
І҆ѡакі́мъ и҆ а҆́нна поноше́нїѧ безча́дства, и҆ а҆да́мъ и҆  є҆́ѵа ѿ тлѝ сме́ртныѧ свободи́стасѧ пречⷭ҇таѧ, во ст҃ѣ́мъ  ржⷭ҇твѣ̀ твое́мъ. то̀ пра́зднꙋютъ и҆ лю́дїе твоѝ, вины̀  прегрѣше́нїй и҆зба́вльшесѧ, внегда̀ зва́ти тѝ: непло́ды ражда́етъ  бцⷣꙋ, и҆ пита́тельницꙋ жи́зни на́шеѧ. 
І҆́косъ: 
Моли́тва кꙋ́пнѡ и҆ воздыха́нїе, непло́дства и҆ безча́дства,  і҆ѡакі́ма же и҆ а҆́нны бл҃гопрїѧ́тное, и҆ во оу҆́ши гдⷭ҇ни вни́де,  и҆ прозѧбѐ пло́дъ живоно́сенъ мі́рꙋ. ѻ҆́въ бо моли́твꙋ на горѣ̀  творѧ́ше: ѻ҆́ва же въ садѣ̀ поноше́нїе ноша́ше, но съ ра́достїю:  непло́ды ражда́етъ бцⷣꙋ, и҆ пита́тельницꙋ жи́зни на́шеѧ. 
Пѣ́снь з҃. І҆рмо́съ: 
Кꙋпина̀ въ горѣ̀ ѻ҆гненеѡпа́льнаѧ, и҆ росоно́снаѧ пе́щь  халде́йскаѧ, ꙗ҆́вѣ предписа́ тѧ, бг҃оневѣ́сто: бжⷭ҇твенный бо  невеще́ственный въ веще́ственнѣмъ чре́вѣ, ѻ҆́гнь неѡпа́льнѡ  прїѧ́ла є҆сѝ. тѣ́мже и҆зъ тебє̀ ро́ждшемꙋсѧ пое́мъ:  бл҃гослове́нъ є҆сѝ, бж҃е ѻ҆тє́цъ на́шихъ. 
Твоѐ въ веще́ственныхъ ꙗ҆вле́нїихъ законополо́жникъ  возбрани́сѧ разꙋмѣ́ти, и҆ вели́кое пречⷭ҇таѧ та́инство, не  мꙋ́дрствовати земноре́внѡстнаѧ ѻ҆бра́знѡ наказꙋ́емь и҆ногда̀.  тѣ́мже оу҆ди́вльсѧ чꙋдесѝ, глаго́лаше: бл҃гослове́нъ бг҃ъ  ѻ҆тє́цъ на́шихъ. 
Го́рꙋ и҆ две́рь нбⷭ҇нꙋю, и҆ мы́сленнꙋю тѧ̀ лѣ́ствицꙋ  бг҃олѣ́пнѡ ли́къ бжⷭ҇твенный пронаречѐ: ѿ тебє́ бо ка́мень  ѿсѣче́сѧ не рꙋка́ми мꙋ́жескими, и҆ две́рь є҆́юже про́йде гдⷭ҇ь,  и҆́же чꙋде́съ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Халде́йскаѧ пе́щь ѻ҆гне́мъ распалае́маѧ, ѡ҆роша́шесѧ  дх҃омъ, бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ  є҆сѝ, бж҃е ѻ҆тє́цъ на́шихъ. (с. 162) 
Пра́зднꙋемъ чⷭ҇таѧ, и҆ вѣ́рнѡ покланѧ́емсѧ ст҃о́мꙋ твоемꙋ̀  ржⷭ҇твꙋ̀, пою́ще сн҃а твоего̀, и҆́мже и҆зба́вихомсѧ дре́внѧгѡ  а҆да́мова ны́нѣ ѡ҆сꙋжде́нїѧ. 
Ны́нѣ а҆́нна весели́тсѧ, и҆ вопїе́тъ хва́лѧщисѧ: непло́ды  сꙋ́щи, роди́хъ бж҃їю мт҃рь, є҆ѧ́же ра́ди ѡ҆сꙋжде́нїе є҆́ѵино  разрѣши́сѧ, и҆ ꙗ҆́же въ печа́лѣхъ болѣ́знь. 
А҆да́мъ свободи́сѧ, и҆ є҆́ѵа ликꙋ́етъ, и҆ вопїю́тъ дꙋ́хомъ  къ тебѣ̀ бцⷣе: тобо́ю и҆зба́вихомсѧ перворо́дныѧ клѧ́твы,  ꙗ҆́вльшꙋсѧ хрⷭ҇тꙋ̀. 
Ѽ чре́во, вмѣсти́вшее бж҃їе селе́нїе. ѽ оу҆тро́бо,  носи́вшаѧ нб҃съ ши́ршꙋю. престо́лъ ст҃ы́й, мы́сленный кївѡ́тъ  свѧще́нїѧ. 
Трⷪ҇ченъ: 
Ѻ҆ц҃а̀ просла́вимъ, сн҃а, и҆ дх҃а, во є҆ди́нствѣ  бж҃ества̀, трⷪ҇цꙋ прест҃ꙋ́ю, нераздѣ́льнꙋю, несозда́ннꙋю, и҆  соприсносꙋ́щнꙋю, и҆ є҆диносꙋ́щнꙋю. 
Бг҃оро́диченъ: 
Ты̀ бг҃а є҆ди́на родила̀ дв҃о пресла́внѡ: ты̀ є҆стество̀  ѡ҆бнови́ла є҆сѝ ржⷭ҇тво́мъ твои́мъ, марі́е: ты̀ є҆́ѵꙋ  разрѣши́ла є҆сѝ перворо́дныѧ клѧ́твы, бг҃ороди́тельнице чⷭ҇таѧ. 
Катава́сїа: 
Безꙋ́мное велѣ́нїе мꙋчи́телѧ ѕлочести́вагѡ лю́ди поколеба̀,  ды́шꙋщее преще́нїе и҆ ѕлохꙋле́нїе бг҃оме́рзское: ѻ҆ба́че трѝ  ѻ҆́троки не оу҆страшѝ ꙗ҆́рость ѕвѣ́рскаѧ, ни ѻ҆́гнь  снѣда́ѧй, но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще  поѧ́хꙋ: препѣ́тый ѻ҆тцє́въ, и҆ на́съ, бж҃е, бл҃гослове́нъ  є҆сѝ. 
Пѣ́снь и҃. І҆рмо́съ: 
Въ пещѝ ѻ҆́трочестѣй проѡбрази́лъ є҆сѝ и҆ногда̀ твою̀  мт҃рь, гдⷭ҇и, ѻ҆́бразъ же сїѧ̀ и҆зъ ѻ҆гнѧ̀ и҆з̾има́ше,  неѡпа́льнѡ входѧ́щыѧ: ю҆́же пое́мъ ꙗ҆́вльшꙋюсѧ тобо́ю концє́мъ  дне́сь, и҆ превозно́симъ во всѧ̑ вѣ́ки. 
Ꙗ҆́же къ бг҃ꙋ на́шегѡ примире́нїѧ, пред̾ѡпредѣле́ннаѧ  ски́нїѧ, є҆́же бы́ти ны́нѣ начина́етъ, и҆мꙋ́щи роди́ти (с. 163)  сло́ва, на́мъ дебельство́мъ пло́ти ꙗ҆́вльшасѧ, є҆го́же пое́мъ,  и҆зъ не сꙋ́щихъ во є҆́же бы́ти тѣ́мъ прїе́мшїи, и҆ превозно́симъ  во всѧ̑ вѣ́ки. 
Непло́дства преложе́нїе, мїрско́е благи́хъ разрѣшѝ  непло́дство, и҆ ꙗ҆́сно чꙋ́до хрⷭ҇та̀ показа̀, къ земны̑мъ  прише́дша. є҆го́же пое́мъ, и҆зъ не сꙋ́щихъ во є҆́же бы́ти тѣ́мъ  прїе́мшїи, и҆ превозно́симъ во всѧ̑ вѣ́ки. 
И҆́нъ. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй мо́рю  предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀  сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ  содѣ́телю всѣ́хъ во вѣ́ки. 
Сотвори́вый пресла̑внаѧ непло́днѣй оу҆тро́бѣ, ѿве́рзый  а҆́нны неражда̑ющаѧ ложесна̀, и҆ пло́дъ є҆́й да́въ, ты̀ бж҃е  ст҃ы́й, ты̀ сн҃е дв҃ы, ты̀ ѿ сеѧ̀ пло́ть прїѧ́лъ є҆сѝ  присноцвѣтꙋ́щїѧ дв҃ы и҆ бцⷣы. 
Затворѧ́ѧй бе́зднꙋ и҆ ѿверза́ѧй ю҆̀, возносѧ́й во́дꙋ во  ѻ҆́блацѣхъ, и҆ даѧ́й до́ждь, ты̀ да́вый гдⷭ҇и, ѿ непло́днагѡ  ко́рене прозѧ́бнꙋти а҆́нны ст҃ы́ѧ пречи́стъ пло́дъ, и҆ роди́ти  бцⷣꙋ. 
Дѣ́лателю мы́слей на́шихъ, и҆ насади́телю дꙋ́шъ на́шихъ,  ты̀ непло́днꙋю зе́млю благопло́днꙋ показа́вый: ты̀ дре́вле сꙋхꙋ́ю,  родови́тꙋ, благокла́снꙋ, браздꙋ̀ плодоно́снꙋ содѣ́лалъ є҆сѝ  а҆́ннꙋ ст҃ꙋ́ю, пречи́стъ пло́дъ и҆зрасти́ти бцⷣꙋ. 
Прїиди́те всѝ оу҆́зримъ, ꙗ҆́кѡ ѿ черто́га ма́ла, бж҃їй  гра́дъ ны́нѣ ражда́емый, и҆́же ѿ две́ри оу҆тро́бныѧ и҆схо́дъ  и҆мꙋ́щꙋю, вхо́дъ же не вѣ́дꙋщꙋ ѻ҆бще́нїѧ: є҆ди́нъ бг҃ъ  зижди́тель се́ю про́йде стезе́ю стра́нною. 
Трⷪ҇ченъ: 
Ѽ трⷪ҇це пресꙋ́щнаѧ, є҆ди́нице собезнача́льнаѧ! тѧ̀ пое́тъ  и҆ трепе́щетъ мно́жество а҆́гг҃лъ, не́бо и҆ землѧ̀, и҆ (с. 164)  бє́здны оу҆жаса́ютсѧ, человѣ́цы благословѧ́тъ, ѻ҆́гнь  рабо́таетъ, всѧ̑ послꙋ́шаютъ тебѐ трⷪ҇це ст҃а́ѧ со стра́хомъ,  ꙗ҆̀же въ тва́ри. 
Бг҃оро́диченъ: 
Ѽ новѣ́йшагѡ слы́шанїѧ: бг҃ъ, сы́нъ жены̀! ѽ  безсѣ́меннагѡ ржⷭ҇тва̀: безмꙋ́жнаѧ мт҃и, и҆ рожде́нное бг҃ъ! ѽ  оу҆жа́снагѡ видѣ́нїѧ! ѽ зача́тїѧ стра́ннагѡ дв҃ы! ѽ  несказа́ннагѡ ржⷭ҇тва̀! и҆́стиннѡ па́че оу҆ма̀ всѧ̑, и҆ видѣ́нїѧ. 
Катава́сїа: 
Благослови́те ѻ҆́троцы, трⷪ҇цы равночи́сленнїи, содѣ́телѧ  ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ  претво́ршее, и҆ превозноси́те всѣ̑мъ жи́знь подава́ющаго, дх҃а  всест҃а́го, во вѣ́ки. 
На ѳ҃-й пѣ́сни, честнѣ́йшꙋю не пое́мъ, пре́жде же і҆рмоса̀  и҆ тропаре́й, припѣ́въ се́й пое́мъ: 
Велича́й дꙋшѐ моѧ̀, пресла́вное ржⷭ҇тво̀ бж҃їѧ мт҃ре. 
Пѣ́снь ѳ҃. І҆рмо́съ: 
Ꙗ҆́же пре́жде со́лнца свѣти́льника бг҃а возсїѧ́вшаго,  пло́тски къ на́мъ прише́дшаго, и҆зъ бокꙋ̀ дв҃и́чꙋ, неизрече́ннѡ  воплоти́вшаѧ, бл҃гослове́ннаѧ, всечⷭ҇таѧ, тѧ̀, бцⷣꙋ, велича́емъ. 
И҆́же непокори̑вымъ лю́демъ и҆зъ ка́мене и҆сточи́въ во́дꙋ,  благопокори̑вымъ же ꙗ҆зы́кѡмъ, да́рꙋетъ ѿ чре́слъ непло́дныхъ  пло́дъ на весе́лїе на́мъ, тѧ̀ бг҃ома́ти пречⷭ҇таѧ, ю҆́же досто́йнѡ  велича́емъ. 
Напра́снагѡ дре́внѧгѡ ѿѧ́тельницꙋ ѡ҆сꙋжде́нїѧ, и҆  прама́тере и҆справле́нїе: ю҆́же ро́да къ бг҃ꙋ винꙋ̀ присвое́нїѧ, къ  зижди́телю мо́стъ, тѧ̀ бцⷣе велича́емъ. 
Дрꙋгі́й припѣ́въ: 
Велича́й дꙋшѐ, моѧ̀, ѿ непло́дове ро́ждшꙋюсѧ дв҃ꙋ марі́ю. 
И҆́нъ. І҆рмо́съ: 
Чꙋ́жде мт҃ремъ дѣ́вство, и҆ стра́нно дв҃амъ дѣторожде́нїе,  на тебѣ̀, бцⷣе, ѻ҆боѧ̑ оу҆стро́ишасѧ: тѣ́мъ тѧ̀ всѧ̑ племена̀  земна̑ѧ, непреста́ннѡ велича́емъ. (с. 165) 
Досто́йное бг҃ома́ти твоеѧ̀ чистоты̀ ржⷭ҇тво̀ наслѣ́довала  є҆сѝ, чре́зъ ѡ҆бѣща́нїе: и҆ногда́ бо непло́днѣй, бг҃опрозѧбе́нъ  пло́дъ вдала́сѧ є҆сѝ. тѣ́мъ тѧ̀ всѧ̑ племена̀ зємна́ѧ  непреста́ннѡ велича́емъ. 
И҆спо́лнисѧ вопїю́щагѡ прⷪ҇ро́чество, глаго́летъ бо:  возста́влю ски́нїю па́дшꙋю свѧще́ннагѡ дв҃да, въ тебѣ̀ чⷭ҇таѧ  проѡбрази́вшꙋюсѧ, є҆ѧ́же ра́ди всѣ́хъ человѣ́кѡвъ пе́рсть, въ  тѣ́ло созда́сѧ бж҃їе. 
Пелена́мъ покланѧ́емсѧ твои́мъ бцⷣе, сла́вимъ да́вшаго  пло́дъ пре́жде непло́днѣй, и҆ ѿве́рзшаго ложесна̀ неражда́ющей  пресла́внѡ: твори́тъ бо всѧ̑, є҆ли̑ка хо́щетъ, бг҃ъ сы́й  самовла́стенъ. 
Ꙗ҆́кѡ да́ръ тебѣ̀ бцⷣе, пѣснопѣ́нїе, ѿ а҆́нны  ро́ждшейсѧ вѣ́рнѡ дароно́симъ: ма́тєри, мт҃рь: дѣ̑вы же, дв҃ꙋ  є҆ди́нꙋ: славосло́вѧще покланѧ́емсѧ тебѣ̀, пое́мъ и҆ сла́вимъ. 
Трⷪ҇ченъ: 
Чꙋ́жде є҆́сть беззакѡ́ннымъ сла́вити безнача́льнꙋю трⷪ҇цꙋ,  ѻ҆ц҃а̀, и҆ сн҃а же, и҆ ст҃а́го дх҃а, несозда́нное вседержа́вство:  є҆́юже мі́ръ ве́сь содержи́тсѧ, ма́нїемъ держа́вы є҆ѧ̀. 
Бг҃оро́диченъ: 
Вмѣсти́ла є҆сѝ во оу҆тро́бѣ твое́й дв҃ома́ти,  є҆ди́наго ѿ трⷪ҇цы хрⷭ҇та̀ цр҃ѧ̀, є҆го́же пое́тъ всѧ̀ тва́рь,  и҆ трепе́щꙋтъ вы́шнїи чи́ни: того̀ молѝ всечⷭ҇таѧ, спасти́сѧ  дꙋша́мъ на́шымъ. 
Катава́сїа съ припѣ́вы пра́здника: 
Та́инъ є҆сѝ, бцⷣе, ра́й, невоздѣ́ланнѡ возрасти́вшїй  хрⷭ҇та̀, и҆́мже кре́стное живоно́сное на землѝ насади́сѧ дре́во.  тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ. 
И҆ дрꙋгі́й: 
Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ  оу҆праздни́сѧ дне́сь: и҆́бо прама́тернѧѧ всеро́днаѧ клѧ́тва  разрꙋши́сѧ, прозѧбе́нїемъ чⷭ҇тыѧ бг҃ома́тере: ю҆́же всѧ̑ си̑лы  нбⷭ҇ныѧ велича́ютъ. (с. 166) 
Свѣти́ленъ: 
Ѿ непло́дныѧ дне́сь а҆́нны цвѣ́тъ произы́де бцⷣа, всѧ̑  благово́нїѧ бжⷭ҇твеннаго и҆сполнѧ́ющи концы̀ мі́ра, и҆ ра́дости  всю̀ наполнѧ́ющи тва́рь: ю҆́же пою́ще досто́йнѡ восхвалѧ́емъ,  ꙗ҆́кѡ сꙋ́щꙋ земноро́дныхъ превы́шшꙋю. 
Два́жды. 
Сла́ва, и҆ ны́нѣ: 
А҆да́ме ѡ҆бнови́сѧ, и҆ є҆́ѵа возвели́чисѧ, прⷪ҇ро́цы со  а҆пⷭ҇лы ликꙋ́йте и҆ пра́ведными: ѻ҆́бщаѧ бо ра́дость возсїѧ̀,  а҆́гг҃лѡвъ же и҆ человѣ́кѡвъ, ѿ пра́ведныхъ дне́сь і҆ѡакі́ма и҆  а҆́нны бцⷣа марі́а. 
На хвали́техъ стїхи̑ры на д҃, гла́съ а҃. Поⷣ: Ѽ ди́внагѡ  чꙋдесѐ! 
Ѽ ди́внагѡ чꙋдесѐ! и҆сто́чникъ жи́зни ѿ непло́дныѧ  ражда́етсѧ, и҆ бл҃года́ть плодороди́ти свѣ́тлѡ начина́етсѧ.  весели́сѧ і҆ѡакі́ме, бцⷣы бы́въ роди́тель: нѣ́сть и҆́нъ ꙗ҆́коже  ты̀, земноро́дныхъ роди́телей, бг҃опрїѧ́тне: бг҃овмѣсти́маѧ бо  ѻ҆трокови́ца, бж҃їе селе́нїе, прест҃а́ѧ гора̀, тобо́ю на́мъ  дарова́сѧ. 
Два́жды. 
Ѽ ди́внагѡ чꙋдесѐ! ѿ непло́дове пло́дъ возсїѧ̀  манове́нїемъ всѣ́хъ содѣ́телѧ, и҆ вседержи́телѧ, до́блественнѡ  мїрско́е благи́хъ разрѣшѝ непло́дство: ма́тєри съ ма́терїю  бг҃оро́дичною ликꙋ́йте, зовꙋ́ще: ѡ҆бра́дованнаѧ, ра́дꙋйсѧ, съ  тобо́ю гдⷭ҇ь, подаѧ́й мі́рꙋ тобо́ю ве́лїю ми́лость. 
Сто́лпъ цѣломꙋ́дрїѧ ѡ҆дꙋшевле́нъ, и҆ свѣ́тлое прїѧ́телище,  блиста́ющеесѧ бл҃года́тїю: а҆́нна бл҃госла́внаѧ, ꙗ҆́вльшисѧ  породѝ забра́ло вои́стиннꙋ дѣ́вства, бжⷭ҇твенное процвѣте́нїе:  ꙗ҆́же всѣ̑мъ дѣ́вствєннымъ, и҆ дѣ́вства жела́ющымъ дарова́нїе,  дѣ́вства добро́тꙋ, ꙗ҆́вѣ подаю́щꙋю, и҆ да́рꙋющꙋю всѣ̑мъ  вѣ̑рнымъ ве́лїю ми́лость. 
Сла́ва, и҆ ны́нѣ, гла́съ ѕ҃. Самогла́сенъ: 
Се́й де́нь гдⷭ҇ень, ра́дꙋйтесѧ лю́дїе: се́ бо свѣ́та  черто́гъ, и҆ кни́га сло́ва живо́тнагѡ, и҆зъ оу҆тро́бы произы́де,  (с. 167) и҆ ꙗ҆́же къ восто́кѡмъ две́рь ро́ждшисѧ, ѡ҆жида́етъ  вхо́да ст҃и́телѧ вели́кагѡ, є҆ди́на, и҆ є҆ди́наго вводѧ́щи  хрⷭ҇та̀ во вселе́ннꙋю, во спасе́нїе дꙋ́шъ на́шихъ. 
Славосло́вїе вели́кое. По трист҃о́мъ тропа́рь пра́здника,  є҆ди́ножды. Є҆ктєнїѝ. И҆ ѿпꙋ́стъ. Зна́менꙋютсѧ же бра́тїѧ  ѿ і҆ере́а ст҃ы́мъ є҆ле́емъ. И҆ пое́мъ стїхи́рꙋ самогла́снꙋ  пра́здника, ю҆́же хо́щетъ є҆кклисїа́рхъ. На лїтꙋргі́и:  Бл҃жє́нна, ѿ канѡ́на в҃-гѡ гла́са, пѣ́снь г҃-ѧ, на д҃: и҆ и҃- гѡ, пѣ́снь ѕ҃-ѧ на д҃. По вхо́дѣ, тропа́рь пра́здника.  Сла́ва, и҆ ны́нѣ, конда́къ. Прокі́менъ, пѣ́снь бцⷣы, гла́съ  г҃: Вели́читъ дꙋша̀ моѧ̀ гдⷭ҇а: Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀: А҆пⷭ҇лъ къ фїлїпписі́ємъ, зача́ло с҃м.  А҆ллилꙋ́їа, гла́съ и҃: Слы́ши, дщѝ, и҆ ви́ждь: Сті́хъ:  Лицꙋ̀ твоемꙋ̀ помо́лѧтсѧ: Є҆ѵⷢ҇лїе лꙋкѝ, зача́ло н҃д.  Вмѣ́стѡ Досто́йно: пое́мъ і҆рмо́съ: Чꙋ́жде ма́терємъ: И҆  до ѿда́нїѧ, съ припѣ́вомъ пра́здника. Прича́стенъ: Ча́шꙋ  спасе́нїѧ прїимꙋ̀, и҆ и҆́мѧ гдⷭ҇не призовꙋ̀. Быва́етъ же на  трапе́зѣ оу҆тѣше́нїе бра́тїи, дово́льно же и҆ дꙋхо́вно. 
🕅 Подоба́етъ вѣ́дати, а҆́ще слꙋчи́тсѧ ржⷭ҇тво̀  прест҃ы́ѧ бцⷣы въ недѣ́лю. 
Въ сꙋббѡ́тꙋ ве́чера, на ма́лѣй вече́рни, на Гдⷭ҇и,  воззва́хъ: стїхи̑ры воскрⷭ҇ны гла́са на д҃: Сла́ва, и҆ ны́нѣ  пра́здника. На стїхо́внѣ стїхи́ра воскрⷭ҇на є҆ди́на: и҆  пра́здника, стїхо́вна вели́кїѧ вече́рни, съ припѣ́вы пра́здника.  Сла́ва, и҆ ны́нѣ, пра́здника. Тропа́рь воскрⷭ҇нъ: Сла́ва, и҆  ны́нѣ, пра́здника. Є҆ктенїа̀ ма́лаѧ. И҆ ѿпꙋ́стъ. 
На вели́цѣй вече́рни: По ѻ҆бы́чной каѳі́смѣ, на  Гдⷭ҇и, воззва́хъ: стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ, и҆ пра́здника ѕ҃.  Сла́ва, и҆ ны́нѣ, пра́здника. Вхо́дъ. Прокі́менъ днѐ. И҆ чтє́нїѧ  трѝ, пра́здника. На лїті́и стїхи̑ры, и҆ Сла́ва и҆ ны́нѣ,  пра́здника. На стїхо́внѣ стїхи̑ры воскрⷭ҇ны. Сла́ва, и҆  ны́нѣ, пра́здника. На благослове́нїи хлѣ́бѡвъ тропа́рь  пра́здника, три́жды. И҆ чте́нїе въ посла́нїихъ, и҆лѝ пра́здника.  (с. 168) 
На оу҆́трени: На Бг҃ъ гдⷭ҇ь: тропа́рь воскрⷭ҇нъ,  два́жды: Сла́ва, и҆ ны́нѣ, пра́здника. По ѻ҆бы́чныхъ каѳі́смахъ  сѣда́льны воскрⷭ҇ны съ бг҃орѡ́дичны и҆́хъ. И҆ чте́нїе во є҆ѵⷢ҇лїи  толково́мъ, недѣ́лѧ предъ воздви́женїемъ. Та́же полѷеле́й, и҆  тропарѝ: А҆́гг҃льскїй собо́ръ: и҆ ѵ҆пакоѝ гла́са, и҆  сѣда́льны пра́здника ѻ҆́ба по є҆ди́ножды. Сла́ва, сѣда́ленъ,  и҆̀же по полѷеле́и. И҆ ны́нѣ, дрꙋгі́й. И҆ чте́нїе пра́здника.  Степє́нна гла́са. Прокі́менъ и҆ є҆ѵⷢ҇лїе пра́здника. Та́же,  Воскрⷭ҇нїе хрⷭ҇то́во: ѱало́мъ н҃. И҆ цѣлова́нїе є҆ѵⷢ҇лїа по  ѻ҆бы́чаю. Посе́мъ, Сла́ва: Мл҃твами бцⷣы: И҆ ны́нѣ, то́йже.  Стїхи́ра пра́здника. Канѡ́нъ воскрⷭ҇нъ со і҆рмосо́мъ на д҃, и҆  бцⷣы на два̀, и҆ пра́здника ѻ҆́ба канѡ́на на и҃. Катава́сїа:  Крⷭ҇тъ начерта́въ: По г҃-й пѣ́сни, конда́къ воскрⷭ҇нъ, и҆  і҆́косъ, и҆ сѣда́ленъ пра́здника, два́жды. По ѕ҃-й пѣ́сни,  конда́къ пра́здника, и҆ і҆́косъ. И҆ чте́мъ про́логъ. На ѳ҃-й  пѣ́сни припѣ́вы не пое́мъ, но пое́мъ Честнѣ́йшꙋю:  Свѣти́ленъ воскрⷭ҇нъ: Сла́ва, и҆ ны́нѣ, пра́здника. На  хвали́техъ стїхи̑ры воскрⷭ҇ны д҃, и҆ пра́здника д҃, съ припѣ́вы  пра́здника. Сла́ва, пра́здника. И҆ ны́нѣ, Пребл҃гослове́нна  є҆сѝ: и҆ Славосло́вїе вели́кое. Трист҃о́е. И҆ тропа́рь воскрⷭ҇нъ  то́чїю. Є҆ктєнїѝ, и҆ ѿпꙋ́стъ. Дае́тсѧ же и҆ є҆ле́й ѿ  канди́ла пра́здника. Та́же, Сла́ва, и҆ ны́нѣ, стїхи́ра  є҆ѵⷢ҇льскаѧ. И҆ ѡ҆глаше́нїе. И҆ ѻ҆бы́чное и҆схожде́нїе: и҆ ча́съ  а҃-й въ притво́рѣ. На а҃-мъ часѣ̀ тропа́рь воскрⷭ҇нъ. Сла́ва,  пра́здника: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ:  конда́къ воскрⷭ҇нъ, и҆ ѿпꙋ́стъ. Та́кожде и҆ на про́чихъ часѣ́хъ  тропа́рь воскрⷭ҇нъ. Сла́ва, пра́здника: И҆ ны́нѣ, бг҃оро́диченъ  часѡ́въ. Конда́къ пра́здника, и҆ воскрⷭ҇нъ, глаго́лемъ  премѣнѧ́юще. 
На лїтꙋргі́и: Бл҃жє́нна воскрⷭ҇на гла́са, на ѕ҃: и҆  пра́здника пѣ́снь г҃-ѧ, на д҃. По вхо́дѣ тропа́рь воскрⷭ҇нъ, и҆  пра́здника: Сла́ва, конда́къ воскрⷭ҇нъ: И҆ ны́нѣ, пра́здника.  Прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе, чте́мъ пре́жде  недѣ́ли предъ воздви́женїемъ, та́же рѧ́дъ, посе́мъ бцⷣы. А҆  прокі́менъ гла́са ѡ҆ставлѧ́етсѧ. Прича́стенъ: Хвали́те гдⷭ҇а съ  нб҃съ: и҆ пра́здника: Ча́шꙋ спасе́нїѧ прїимꙋ̀: (с. 169) 
🕅 А҆́ще слꙋчи́тсѧ попра́зднство ржⷭ҇тва̀ прест҃ы́ѧ  бцⷣы въ недѣ́лю: 
Въ сꙋббѡ́тꙋ, на ма́лѣй вече́рни, стїхи̑ры воскрⷭ҇ны, и҆  бцⷣы, по ѻ҆бы́чаю. На вели́цѣй вече́рни. На Гдⷭ҇и,  воззва́хъ, стїхи̑ры воскрⷭ҇ны трѝ, и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ пра́здника тогѡ̀ днѐ  на рѧдꙋ̀, трѝ: и҆ мине́и ст҃а́гѡ, г҃. Сла́ва, пра́здника, и҆лѝ  ст҃а́гѡ: И҆ ны́нѣ, бг҃оро́диченъ пе́рвый гла́са. Вхо́дъ.  Прокі́менъ днѐ: и҆ є҆ктєнїѝ. На лїті́и стїхи̑ры пра́здника,  стїхо́вна вече́рнѧѧ тогѡ̀ днѐ. Сла́ва, и҆ ны́нѣ, пра́здника.  На стїхо́внѣ стїхи̑ры воскрⷭ҇ны: Сла́ва ст҃а́гѡ: а҆́ще ли нѝ,  Сла́ва, и҆ ны́нѣ, пра́здника. На благослове́нїи хлѣ́бѡвъ  тропа́рь: Бцⷣе дв҃о ра́дꙋйсѧ: два́жды. и҆ пра́здника  є҆ди́ножды. И҆ чте́нїе во а҆пⷭ҇льскихъ посла́нїихъ. 
На оу҆́трени: Тропа́рь воскрⷭ҇нъ два́жды: Сла́ва, ст҃а́гѡ:  а҆́ще ли нѝ, Сла́ва, и҆ ны́нѣ, пра́здника. По ѻ҆бои́хъ  каѳі́смахъ сѣда́льны воскрⷭ҇ны съ бг҃орѡ́дичны и҆́хъ. И҆ чте́нїе  во є҆ѵⷢ҇лїи толково́мъ, недѣ́лѧ предъ воздви́женїемъ. Та́же  непоро́чны, и҆ тропарѝ: А҆́гг҃льскїй собо́ръ: и҆ ѵ҆пакоѝ  гла́са, и҆ чте́нїе во є҆ѵⷢ҇лїи толково́мъ, недѣ́лѧ рѧ́дъ.  Степє́нна, и҆ прокі́менъ, гла́са. Є҆ѵⷢ҇лїе воскрⷭ҇ное:  Воскрⷭ҇нїе хрⷭ҇то́во: и҆ ѱало́мъ н҃. и҆ прѡ́чаѧ воскрⷭ҇на.  Канѡ́нъ воскрⷭ҇нъ со і҆рмосо́мъ на д҃: и҆ бцⷣы на два̀: и҆  пра́здника на д҃: и҆ ст҃а́гѡ на д҃: Катава́сїа: Крⷭ҇тъ  начерта́въ: По г҃-й пѣ́сни, конда́къ и҆ і҆́косъ пра́здника: и҆  ст҃а́гѡ, а҆́ще и҆́мать, и҆ сѣда́ленъ. Сла́ва, и҆ ны́нѣ,  пра́здника. По ѕ҃-й пѣ́сни, конда́къ воскрⷭ҇нъ, и҆ і҆́косъ.  На ѳ҃-й пѣ́сни пое́мъ Честнѣ́йшꙋю: Свѣти́ленъ воскрⷭ҇нъ.  Сла́ва, ст҃а́гѡ: А҆́ще ли нѝ, Сла́ва, и҆ ны́нѣ, пра́здника.  На хвали́техъ стїхи̑ры воскрⷭ҇ны д҃: и҆ пра́здника д҃:  стїхо́вна тогѡ̀ днѐ, со Сла́внымъ, съ припѣ̑вы пра́здника.  Сла́ва, стїхи́ра є҆ѵⷢ҇льскаѧ. И҆ ны́нѣ, Пребл҃гослове́нна  є҆сѝ: По Славосло́вїи тропа́рь воскрⷭ҇нъ то́чїю: є҆ктєнїѝ, и҆  ѿпꙋ́стъ, и҆ ѡ҆глаше́нїе, и҆ и҆схожде́нїе въ притво́ръ, и҆ ча́съ  а҃-й. На а҃-мъ часѣ̀ тропа́рь воскрⷭ҇нъ: Сла́ва, пра́здника:  И҆ ны́нѣ, бг҃оро́диченъ часѡ́въ: По Ѻ҆́ч҃е на́шъ: конда́къ  пра́здника, и҆ коне́чный ѿпꙋ́стъ. На г҃-мъ часѣ̀ тропа́рь  воскрⷭ҇нъ: Сла́ва, (с. 170) ст҃а́гѡ: А҆́ще ли нѝ, Сла́ва,  пра́здника. По Трист҃о́мъ конда́къ пра́здника, и҆ воскрⷭ҇нъ,  глаго́лемъ премѣнѧ́юще. 
На лїтꙋргі́и: Бл҃жє́нна гла́са на ѕ҃: и҆ пра́здника ѿ  канѡ́на пѣ́снь рѧдова́ѧ, на д҃. По вхо́дѣ тропа́рь воскрⷭ҇нъ,  и҆ пра́здника: и҆ хра́ма ст҃а́гѡ, и҆лѝ ст҃ы́ѧ: и҆ ст҃а́гѡ, а҆́ще  є҆́сть. Та́же конда́къ воскрⷭ҇нъ, и҆ хра́ма ст҃а́гѡ, и҆лѝ ст҃ы́ѧ.  Сла́ва, ст҃а́гѡ, а҆́ще є҆́сть: А҆́ще ли нѝ, Сла́ва, хра́ма  ст҃а́гѡ: И҆ ны́нѣ, пра́здника. Прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе, пре́жде недѣ́ли предъ воздви́женїемъ, пото́мъ рѧ́дъ  подъ зача́ло: и҆ ст҃а́гѡ: Прича́стенъ: Хвали́те гдⷭ҇а съ нб҃съ:  и҆ ст҃а́гѡ, а҆́ще є҆́сть. А҆́ще ли нѝ, пра́здника. 
[зрѝ] Сꙋббѡ́та предъ воздви́женїемъ. 
На лїтꙋргі́и: Прокі́менъ, гла́съ г҃. По́йте бг҃ꙋ  на́шемꙋ, по́йте, по́йте цр҃е́ви на́шемꙋ, по́йте. Сті́хъ: Всѝ  ꙗ҆зы́цы восплещи́те рꙋка́ми: А҆пⷭ҇лъ къ корі́нѳѧнѡмъ, зача́ло  рк҃ѕ: Бра́тїе, премꙋ́дрость глаго́лемъ: А҆ллилꙋ́їа, гла́съ  є҃: Ми́лѡсти твоѧ̑, гдⷭ҇и, во вѣ́къ воспою̀ въ ро́дъ и҆  ро́дъ. Є҆ѵⷢ҇лїе матѳе́а, зача́ло л҃ѳ: Речѐ гдⷭ҇ь: и҆́же  лю́битъ ѻ҆тца̀, и҆лѝ ма́терь: А҆пⷭ҇лъ же и҆ є҆ѵⷢ҇лїе  сꙋббѡ́ты рѧдовы́ѧ, подъ зача́ло: Та́же ст҃а́гѡ, а҆́ще и҆́мать.  Прича́стенъ днѐ. 
Подоба́етъ вѣ́дати: 
А҆́ще слꙋчи́тсѧ ѿда́нїе ржⷭ҇тва̀ бцⷣы въ сꙋббѡ́тꙋ предъ  воздви́женїемъ. Прокі́менъ, а҆ллилꙋ́їа, и҆ прича́стенъ пра́здника.  А҆пⷭ҇лъ, и҆ є҆ѵⷢ҇лїе, пре́жде сꙋббѡ́ты предъ воздви́женїемъ, та́же  пра́здника. А҆ прокі́менъ сꙋббѡ́ты предъ воздви́женїемъ  ѡ҆ставлѧ́етсѧ. 
Недѣ́лѧ предъ воздви́женїемъ. 
На оу҆́трени чте́мъ въ толкова́нїи є҆ѵⷢ҇лїе і҆ѡа́нна, и҆  днѐ рѧ́дъ. 
На лїтꙋргі́и: Прокі́менъ, гла́съ ѕ҃: Спасѝ, гдⷭ҇и,  лю́ди твоѧ̑: Сті́хъ: Къ тебѣ̀, гдⷭ҇и, воззовꙋ̀: А҆пⷭ҇лъ къ  гала́тѡмъ, зача́ло сє҃і: Бра́тїе, ви́дите, коли́цѣми  кни́гами: А҆ллилꙋ́їа, гла́съ а҃: Вознесо́хъ и҆збра́ннаго:  Є҆ѵⷢ҇лїе і҆ѡа́нна, зача́ло ѳ҃: Речѐ гдⷭ҇ь: никто́же  взы́де на не́бо: та́же рѧ́дъ. Прича́стенъ днѐ. 


  
(с. 171) 
Мѣ́сѧца тогѡ́же въ ѳ҃-й де́нь. 
Ст҃ы́хъ и҆ пра́ведныхъ бг҃оѻтє́цъ і҆ѡакі́ма и҆ а҆́нны: 
И҆ ст҃а́гѡ мч҃ника севирїа́на: 
Въ то́йже де́нь преставле́нїе прпⷣбнагѡ ѻ҆тца̀ на́шегѡ  и҆гꙋ́мена і҆ѡ́сифа волоцка́гѡ, но́вагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
И҆ ст҃и́телѧ ѳеодо́сїѧ черни́говскагѡ. Слꙋ́жба є҆гѡ̀  пи́сана въ приложе́нїи. 
На Гдⷭ҇и, воззва́хъ: стїхи̑ры пра́здника, г҃, гла́съ а҃. 
Подо́бенъ: Нбⷭ҇ныхъ чинѡ́въ: 
І҆ѡакі́мъ и҆ а҆́нна торжествꙋ́ютъ, ꙳ нача́токъ ро́ждше  на́шегѡ спасе́нїѧ, ꙳ є҆ди́нꙋ бцⷣꙋ: ꙳ съ ни́миже и҆ мы̀  пра́зднꙋемъ дне́сь, ꙳ ѿ ко́рене ѻ҆́нагѡ і҆ессе́ева, ꙳ блажа́ще  дв҃ꙋ чⷭ҇тꙋю. 
Бг҃овмѣсти́маѧ ѻ҆трокови́ца, ꙳ и҆ бцⷣа чⷭ҇таѧ,  прⷪ҇ро́кѡвъ сла́ва, ꙳ дв҃дова дщѝ, ꙳ дне́сь ражда́етсѧ ѿ  і҆ѡакі́ма и҆ а҆́нны цѣломꙋ́дренныѧ: ꙳ и҆ а҆да́мова клѧ́тва ꙗ҆́же  на на́съ, ꙳ потреблѧ́етсѧ ржⷭ҇тво́мъ є҆ѧ̀. 
Ꙗ҆́же пре́жде непло́днаѧ страна̀, ꙳ зе́млю плодоно́снꙋ  ражда́етъ: ꙳ и҆ ѿ непло́дныѧ оу҆тро́бы пло́дъ свѧ́тъ да́вши,  млеко́мъ пита́етсѧ. ꙳ чꙋ́до стра́шно! пита́тельница жи́зни на́шеѧ,  ꙳ ꙗ҆́же нбⷭ҇ный хлѣ́бъ во чре́вѣ прїе́мши, ꙳ млеко́мъ ѿ сосцꙋ̑  пита́етсѧ. 
И҆́ны стїхи̑ры, ст҃ы́хъ, гла́съ д҃. Подо́бенъ: Да́лъ є҆сѝ  зна́менїе: 
Прїиди́те, ны́нѣ ликꙋ́имъ пѣ́сненнѡ, ꙳ ѽ празднолю́бцы. ꙳  и҆ вѣ́рнѡ пра́зднꙋимъ, ꙳ па́мѧть почита́юще і҆ѡакі́ма и҆ а҆́нны  честны́ѧ дво́ицы: ꙳ ті́и бо роди́ша на́мъ бг҃ома́терь, ꙳ и҆ дв҃ꙋ  чⷭ҇тꙋю. тѣ́мже и҆ преста́вишасѧ ѿ привре́менныхъ къ  нетлѣ̑ннымъ, ꙳ и҆ присноживы̑мъ жили́щємъ, ꙳ молѧ́щесѧ спасти́сѧ  на́мъ. (с. 172) 
Ве́селѡ красꙋ́етсѧ тва́рь всѧ̀ дне́сь, ꙳ бцⷣе всепѣ́таѧ, ꙳  лѣ́тнюю приносѧ́щи па́мѧть є҆диномꙋ́дреннѡ, ꙳ твои́хъ роди́телей,  ꙳ і҆ѡакі́ма чꙋ́днагѡ, ꙳ кꙋ́пнѡ и҆ а҆́нны торжествꙋ́ющи: ꙳ ра́дость  бо и҆схода́тайствоваша, ꙳ тѧ̀ па́че наде́жды и҆зрасти́вше, свѣ́тъ  ѡ҆блиста́вшꙋю, ꙳ и҆ пита́тельницꙋ жи́зни на́шеѧ. 
Ра́дꙋетсѧ дне́сь а҆́нна и҆гра́ющи дꙋ́хомъ, ꙳ и҆ весели́тсѧ  ра́дꙋющисѧ, ꙳ оу҆лꙋчи́вши жела́нїе, ꙳ є҆гѡ́же жела́ше дре́вле  благоча́дїѧ: ꙳ ѡ҆бѣща́нїѧ бо пло́дъ и҆ бл҃гослове́нїѧ бжⷭ҇твенный  прозѧбѐ, ꙳ марі́ю всенепоро́чнꙋю, ꙳ бг҃а на́шего ро́ждшꙋю, ꙳ и҆  сл҃нце возсїѧ́вшꙋю, ꙳ во тмѣ̀ спѧ́щымъ. 
Сла́ва, и҆ ны́нѣ, гла́съ є҃. Є҆фре́ма карі́а: 
Ѽ бл҃же́ннаѧ дво́ица, вы̀ всѣ́хъ роди́телей превзыдо́сте,  ꙗ҆́кѡ тва́ри всеѧ̀ преимꙋ́щꙋю прозѧблѝ є҆стѐ. и҆́стиннѡ  бл҃же́нъ є҆сѝ і҆ѡакі́ме, таковы̀ ѻ҆трокови́цы бы́въ роди́тель.  бл҃же́нна ложесна̀ твоѧ̑ а҆́нно, ꙗ҆́кѡ мт҃рь жи́зни на́шеѧ  прозѧбла̀ є҆сѝ. бл҃же́нни сосцы̀, и҆́миже воздои́ла є҆сѝ,  млеко́мъ пита́вшꙋю, пита́ющаго всѧ́кое дыха́нїе, є҆го́же моли́ти  ва́мъ всебл҃же́ннїи мо́лимсѧ, поми́ловатисѧ дꙋша́мъ на́шымъ. 
[Зрѝ] А҆́ще ли слꙋчи́тсѧ въ пѧто́къ ве́чера: Сла́ва,  пра́здника: И҆ ны́нѣ, бг҃оро́диченъ пе́рвый гла́са настоѧ́щагѡ. 
На стїхо́внѣ стїхи̑ры, гла́съ в҃. Подо́бенъ: Є҆гда̀ ѿ  дре́ва: 
А҆́нна бг҃омꙋ́дренна и҆́стиною, гнѣздо̀ пти́че ви́дѣвши на  дре́вѣ пре́жде, своѐ безча́дїе помѧнꙋ́вши, вопїѧ́ше: оу҆вы̀  мнѣ̀ гдⷭ҇и, гдⷭ҇и, а҆́зъ грѣ́шна є҆ди́на ѡ҆бнища́хъ  плодотворе́нїѧ ѿ тебє̀. тогда̀ чл҃вѣколю́бецъ бг҃ъ, пло́дъ  є҆́й дв҃ꙋ, честнѣ́йшꙋю всеѧ̀ тва́ри, дадѐ. 
Сті́хъ: Слы́ши, дщѝ, и҆ ви́ждь, и҆ приклонѝ оу҆́хо твоѐ. 
А҆́нна бг҃омꙋ́дренна вои́стиннꙋ, безча́дное болѣ́нїе  непло́дїю познава́ше пе́рвѣе, тѣ́мже молѧ́щисѧ, вопїѧ́ше (с. 173)  къ бг҃ꙋ: печа́льнꙋ и҆ непло́днꙋ оу҆́зꙋ разрѣшѝ: и҆ рождꙋ̀ ст҃о́е  роди́ти тѧ̀ и҆мꙋ́щꙋю сло́во, є҆́же влⷣко хрⷭ҇тѐ жизнода́телю  да́рꙋеши є҆́й: роди́тъ бо тѧ̀ сп҃са всѣ̑мъ человѣ́кѡмъ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
И҆́стиннѡ влⷣка и҆ бг҃ъ же твою̀ моли́твꙋ оу҆слы́шавъ,  ꙗ҆́кѡ са́рринꙋ пре́жде, внегда̀ оу҆слы́ша а҆́гг҃ловъ гла́съ,  ра́дость тебѣ̀ проповѣ́дающь: бж҃їю мт҃рь роди́ши. и҆ возопи́ла  є҆сѝ весе́лїемъ дꙋшѝ: влⷣка и҆ гдⷭ҇ь, бг҃ъ мо́й и҆ творе́цъ,  и҆́стиною мнѣ̀ ѡ҆ста́ви оу҆коре́нїе ро́ждшей приснодв҃ꙋ. 
Сла́ва, и҆ ны́нѣ, гла́съ и҃: 
И҆̀же и҆зъ непло́дныхъ ложе́снъ, же́злъ ст҃ꙋ́ю бцⷣꙋ  и҆зрасти́вше, и҆зъ неѧ́же спасе́нїе мі́рꙋ возсїѧ̀ хрⷭ҇то́съ бг҃ъ,  сопрꙋ́гъ свѧ́тъ, и҆ сожи́тельство свѧ́то, і҆ѡакі́мъ и҆ а҆́нна: ті́и  преста́вльшесѧ къ нбⷭ҇нымъ селе́нїємъ, съ свое́ю дще́рїю пречⷭ҇тою  дв҃ою, со а҆́гг҃лы ликꙋ́ютъ ѡ҆ мі́рѣ моли̑твы творѧ́ще. съ ни́миже  и҆ мы̀ соше́дшесѧ благоче́стнѡ, воспѣва́юще глаго́лемъ: и҆̀же  бг҃оѻтрокови́цею и҆ пречⷭ҇тою марі́ею, прароди́телє хрⷭ҇то́вы  наре́кшесѧ, моли́тесѧ ѡ҆ дꙋша́хъ на́шихъ. 
Тропа́рь ст҃ы́хъ, гла́съ в҃: 
Пра́ведныхъ твои́хъ гдⷭ҇и, па́мѧть пра́зднꙋюще, тѣ́ми  мо́лимъ тѧ̀, спасѝ дꙋ́шы на́шѧ. 
И҆лѝ се́й, гла́съ а҃: 
И҆̀же въ зако́ннѣй бл҃года́ти пра́ведни бы́вше, младе́нца  бг҃ода́ннаго породи́ша на́мъ, і҆ѡакі́мъ и҆ а҆́нна. тѣ́мже дне́сь  свѣ́тлѡ торжествꙋ́етъ ве́селѡ пра́зднꙋющи бжⷭ҇твеннаѧ цр҃ковь,  честнꙋ́ю ва́шꙋ па́мѧть, сла́вѧщи бг҃а, воздви́гшаго ро́гъ спасе́нїѧ  на́мъ въ домꙋ̀ дв҃довѣ. 
Сла́ва, и҆ ны́нѣ, пра́здника: Ржⷭ҇тво̀ твоѐ бцⷣе дв҃о: 
Пи́санъ на пра́здникъ. 
Слꙋ́жба мꙋ́ченика пое́тсѧ на повече́рїи. (с. 174) 
Канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ  пои́мъ. 
Ѡ҆держа́ше велѣ́нїе нечести́вое, жре́ти і҆́дѡлѡмъ  бездꙋ̑шнымъ же и҆ глꙋхи̑мъ: побѣжда́ше же хрⷭ҇то́съ. мч҃ническими  крѣ́пкими и҆ до́блими противлє́нїи. 
Свобожда́ше ѿ оу҆́зъ ѿмета́ющыѧсѧ хрⷭ҇та̀, и҆ всѧ̑,  ꙗ҆̀же ѡ҆брѣ́те чтꙋ́щыѧ того̀ бг҃а, всѧ́чески начина́ше мꙋ́чити:  но прилꙋ́чсѧ тебѣ̀, бг҃омꙋ́дре, посрами́сѧ. 
Оу҆диви́лъ є҆сѝ мч҃ниче ѕлочести́ваго, до́блественнѣ  оу҆стреми́всѧ на сꙋди́щи: и҆ богѡ́въ ло́жныхъ ѡ҆бличи́лъ є҆сѝ со  дерзнове́нїемъ не́мощь и҆ гни́лость, и҆ некрѣ́пость. 
Бг҃оро́диченъ: 
Вмѣсти́ла є҆сѝ є҆ди́на, нб҃сы̀ невмѣсти́маго,  ѻ҆трокови́це, во оу҆тро́бѣ твое́й, бг҃олѣ́пнѣ все́льшагосѧ въ  тѧ̀, и҆ є҆стество̀ человѣ́ческое ѿ тебє̀ прїе́мшаго. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀ гдⷭ҇и,  ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й. 
Ра́довалсѧ є҆сѝ бїе́мь за хрⷭ҇та̀ мꙋ́дре, ра́нами  неми́лостивнѡ: и҆мѣ́лъ є҆си́ бо и҆звѣ́стное болѣ́зней  воздаѧ́нїе. 
Жи́лами ссѣка́емь, и҆змѣне́нїемъ ча́стымъ, сла́вне,  мꙋчи́телей, и҆ сїѐ ꙗ҆́коже въ чꙋжде́мъ тѣлесѝ не ѡ҆щꙋща́лъ  є҆сѝ. 
Ѡ҆брѣ́лъ є҆сѝ возме́здїе ѿ хрⷭ҇та̀, мꙋ́дре, вѣне́цъ  прїе́мъ пра́вды, и҆ ра́дость несконча́емꙋю. (с. 175) 
Бг҃оро́диченъ: 
Всѧ̀ бли́жнѧѧ моѧ̀, добра̀ и҆ непоро́чна бы́сть, тѧ̀  прови́дѧ дре́вле вопїѧ́ше соломѡ́нъ въ пѣ́снехъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Ласка̑нїи мꙋчи́тель твою̀ оу҆мѧгчи́ти, мч҃ниче, крѣ́пость,  и҆ побѣди́ти тѧ̀ надѣ́ѧсѧ, не́бо стрѣлѧ́ти мнѧ́ше. 
Не чꙋ́вствꙋеши, безꙋ́мне, хрⷭ҇то́вꙋ си́лꙋ оу҆крѣплѧ́ющꙋ  мѧ̀, проти́вꙋ болѣ́знємъ и҆ трꙋдѡ́мъ, мꙋчи́телю взыва́лъ є҆сѝ,  пресла́вне. 
А҆́ще не бы̀ си́ла свы́ше пода́ннаѧ мнѣ̀, мꙋчи́телю  взыва́ше севирїа́нъ, ка́кѡ оу҆́бѡ бы́хъ мо́глъ, пло́ть сы́й,  претерпѣ́ти ѿсѣчє́нїѧ оу҆де́съ; 
Бг҃оро́диченъ: 
Прест҃а́ѧ бг҃оневѣ́сто, да́ждь мѝ по́мощь мольба́ми  твои́ми, и҆зба́витисѧ льсти́вагѡ, да тѧ̀ сла́влю наде́ждꙋ мою̀. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́ бо є҆сѝ  бг҃ъ на́шъ, ра́звѣ тебє̀ и҆но́гѡ не вѣ́мы. 
На дре́во воздви́женъ бы́лъ є҆сѝ, сла́вне, и҆ по тѣ́лꙋ  стро́ганъ ногтьмѝ, за всѣ́хъ влⷣчествꙋющаго. 
Бж҃е мо́й, вопїѧ́лъ є҆сѝ, оу҆крѣпѝ по́двигъ се́й  сконча́ти мнѣ̀ мꙋче́нїѧ, стрꙋ́жемꙋ. 
Ꙗ҆́кѡ ви́дѣ тѧ̀ мꙋчи́тель, сла́вне, неѡсла́бне, мꙋ̑ки  терпѧ́ще, оу҆жасе́сѧ ѻ҆каѧ́нный. 
Бг҃оро́диченъ: 
Наде́жда и҆ предста́тельнице, и҆ покро́ве мо́й бцⷣе,  спаса́й мольба́ми твои́ми ѿ собла̑знъ ѕмїи́ныхъ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ  ри́зою, многомлⷭ҇тиве хрⷭ҇тѐ бж҃е на́шъ. (с. 176) 
Въ темни́цѣ тѧ̀ заключѝ лю́тый, и҆ гла́домъ понꙋ́ди тѧ̀  ѿврещи́сѧ хрⷭ҇та̀, є҆го́же возлюби́лъ є҆сѝ, бл҃же́нне, ѿ  ю҆́ности. 
Ведо́мъ, мꙋ́дре, въ темни́цꙋ, всѧ̑ зрѧ́щыѧ тѧ̀, хрⷭ҇та̀ не  ѿстꙋпи́ти, со дерзнове́нїемъ оу҆чѧ̀, нака́зовалъ є҆сѝ. 
Мече́мъ оу҆сѣщи́ тѧ, мч҃нче, лю́тый и҆ безꙋ́мный мꙋчи́тель  повелѣ̀, не поже́рша і҆́дѡлѡмъ, но ты̀ небре́глъ є҆сѝ. 
Бг҃оро́диченъ: 
Въ ри́зꙋ мѝ ѡ҆блещи́сѧ свѣ́та, твои́ми моли́твами  сотворѝ, бг҃оневѣ́сто влⷣчце, въ де́нь сꙋ́дный, пою́ща тѧ̀. 
Сѣда́ленъ, гла́съ а҃. Подо́бенъ: Ли́къ а҆́гг҃льскїй: 
До́блестїю дꙋшѝ воѡрꙋже́нъ, бг҃омꙋ́дре, и҆зда́лъ є҆сѝ  себѐ къ разли̑чнымъ мꙋ́камъ, любо́вїю распала́емь влⷣки,  пребога́те. тѣ́мъ ѡ҆бличи́лъ є҆сѝ мꙋчи́телей неи́стовство, и҆  вѣне́цъ ѿ бг҃а прїѧ́лъ є҆сѝ побѣ́ды нетлѣ́нный. 
Пѣ́снь з҃. І҆рмо́съ: 
Въ нача́лѣ зе́млю ѡ҆снова́вый, и҆ небеса̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и, бж҃е  ѻ҆тє́цъ на́шихъ. 
Ка́менїемъ ѻ҆́стрымъ оу҆ста̀ твоѧ̑ сокрꙋшѝ нечести́вый,  проповѣ́дающа со дерзнове́нїемъ хрⷭ҇та̀ посредѣ̀  пребеззако́нникѡвъ. є҆гѡ́же сла́вы полꙋчи́въ, ны́нѣ ликꙋ́еши  та́мѡ. 
Повѣ́шенъ на стѣнѣ̀ страстоте́рпче, мꙋчи́телѧ мно́гимъ  гнѣ́вомъ, къ ка́мени тѧ́жкꙋ привѧ́занъ, не ѿве́рглсѧ є҆сѝ  хрⷭ҇та̀, ѻ҆тцє́въ бг҃а препросла́вленна. 
Ѽ тве́рдагѡ противле́нїѧ твоегѡ̀ бл҃же́нне! ѽ те́плыѧ  любвѐ къ зижди́телю! є҆ѧ́же ра́ди вѣнце́мъ оу҆краси́ тѧ  нетлѣ́ннымъ, до́брѣ пострада́вша. 
Бг҃оро́диченъ: 
Ты̀ мо́й є҆сѝ свѣ́тъ, дв҃о бцⷣе, ты̀ є҆сѝ ра́дость и҆  покро́въ, и҆ приста́нище моѐ бл҃гослове́ннаѧ, и҆ тѧ̀ сла́влю,  ꙗ҆́кѡ ро́ждшꙋю бг҃а ѻ҆тцє́въ на́шихъ. (с. 177) 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те  и҆ превозноси́те во всѧ̑ вѣ́ки. 
Претерпѣ́лъ є҆сѝ ра̑ны до конца̀, во́ине хрⷭ҇то́въ, и҆  преста́вилсѧ є҆сѝ ра́дꙋѧсѧ къ вы́шнемꙋ, пребл҃же́нне, црⷭ҇твїю. 
Не посрами́лсѧ є҆сѝ хрⷭ҇та̀ ра́ди, доблемꙋ́дренне,  претерпѣ́въ мꙋ̑ки разли̑чныѧ: тѣ́мже и҆ просла́вилсѧ є҆сѝ во  всѧ̑ вѣ́ки. 
Вѣнцено́сецъ со страда́льцы ны́нѣ ликꙋ́ѧ и҆́стиннѡ  ѡ҆крꙋ́гъ цр҃ѧ̀, помина́й вѣ́рою твою̀ па́мѧть творѧ́щихъ. 
Бг҃оро́диченъ: 
Бг҃ороди́тельнице, хрⷭ҇тїа́нъ предста́тельнице, и҆зми́ ны  всѧ́кїѧ нꙋ́жды, да тѧ̀ пое́мъ во всѧ̑ вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о  чⷭ҇таѧ, съ безпло́тными ли̑ки тѧ̀ велича́юще. 
Рꙋка́ми тебѐ лю́бѧщихъ, бл҃же́нне, твоѐ тѣ́ло ѡ҆прѧ́тано  погребе́сѧ, ꙗ҆́кѡ ст҃о, и҆ и҆сцѣле́нїй и҆сточа́етъ стрꙋи̑, въ  сла́вꙋ бж҃їю. 
Ѽ чꙋ́до, ка́кѡ воста̀ оу҆ме́рый ѻ҆́трокъ, и҆ срѣта́ше  твоѐ тѣ́ло на пꙋтѝ, къ погребе́нїю несо́мо, мꙋ́чениче всечꙋ́дне. 
Полꙋчи́въ вѣ́чное, бл҃же́нне, ца́рство, и҆ влⷣцѣ че́стнѣ  предстоѧ̀, ѡ҆ пою́щихъ тѧ̀ те́плѣ моли́сѧ. 
Бг҃оро́диченъ: 
Диви́шасѧ а҆́гг҃лѡвъ чинонача̑лїѧ, воплоще́нна зрѧ́ще, тѧ̀  носѧ́щꙋю творца̀ вѣкѡ́въ приснодв҃ꙋ. 
Стїхи̑ры, гла́съ д҃. Подо́бенъ: Да́лъ є҆сѝ зна́менїе: 
Жи́лами ссѣка́емь, ꙳ хрⷭ҇та̀ ра́ди сла́вне, и҆ на дре́вѣ  повѣ́шенъ, ꙳ и҆ пло́тїю стрꙋ́жемь неми́лостивнѡ бичмѝ, ꙳ жре́ти  же і҆́дѡлѡмъ повелѣва́емь мꙋ́дре, ꙳ не ѿве́рглсѧ є҆сѝ (с. 178)  всѣ́хъ гдⷭ҇а: ꙳ но ѡ҆бличи́лъ є҆сѝ болѣ́зньми твои́ми ꙳ не́мощь  и҆ хꙋ́дость і҆́дѡльскꙋю, ꙳ и҆ бы́лъ є҆сѝ а҆́гг҃лѡвъ  собесѣ́дникъ. 
Ра́дꙋѧсѧ ѿлꙋчи́лсѧ є҆сѝ къ по́двигꙋ, ꙳ ꙗ҆́кѡ зако́нный  страда́лецъ досточꙋ́дне, до́блимъ смы́сломъ, ꙳ ѡ҆ мꙋ́кахъ мч҃ниче  неради́въ, ꙳ сме́ртїю же хрⷭ҇тꙋ̀ ꙳ оу҆подо́битисѧ тща́сѧ, чꙋ́дне.  ꙳ тѣ́мъ тѧ̀ вѣнце́мъ црⷭ҇твїѧ оу҆красѝ ꙳ і҆и҃съ  чл҃вѣколю́бецъ, ꙳ и҆ сп҃съ дꙋ́шъ на́шихъ. 
Сла́ва, гла́съ то́йже: 
Оу҆́зникъ ведо́мъ, ꙳ и҆ ꙗ҆́звами красѧ́сѧ, ꙳ зрѧ́щымъ  повелѣва́лъ є҆сѝ ꙳ подо́битисѧ нра́вꙋ твоемꙋ̀, ꙳ къ нбⷭ҇нымъ,  бл҃же́нне, воздаѧ́нїємъ смотрѧ́щымъ, ꙳ ꙗ҆̀же мно́го весе́лїе и҆  красотꙋ̀ подаю́тъ, ꙗ҆́кѡ нетлѣ̑ннаѧ, и҆ во вѣ́ки пребыва̑ющаѧ, ꙳  въ ни́хъ пребыва́ющыѧ ꙳ творѧ́ще наслѣ́дники дх҃омъ. 
И҆ ны́нѣ, пра́здника. 
Дне́сь и҆злїѧ́сѧ бжⷭ҇твенное бога́тство ꙳ бл҃года́ти влⷣки,  ꙳ во всѧ̑ мі́ра концы̀, ꙳ ѿ и҆сто́чника непло́дныѧ, ꙳ дарова̑нїѧ  и҆сточа́ющагѡ и҆́стиннѡ, ꙳ и҆ возвѣща́ющагѡ сегѡ̀ происхожде́нїе,  ꙳ любо́вїю ржⷭ҇тво̀ є҆ѧ̀ чтꙋ́щымъ, ꙳ и҆ вопїю́щымъ: і҆и҃се  всеси́льне, ꙳ ты̀ є҆сѝ сп҃съ дꙋ́шъ на́шихъ. 
На оу҆́трени, на Бг҃ъ гдⷭ҇ь: тропа́рь пра́здника,  два́жды. Сла́ва, бг҃оѻтцє́въ. И҆ ны́нѣ, пра́здника. 
По а҃-мъ стїхосло́вїи сѣда́ленъ, гла́съ г҃. Подо́бенъ: Дв҃а  дне́сь: 
Дв҃а дне́сь и҆ бцⷣа марі́а, черто́гъ неразори́мый нбⷭ҇нагѡ  жениха̀, ражда́етсѧ ѿ непло́дныѧ а҆́нны бж҃їею во́лею, носи́ло  бж҃їѧ сло́ва оу҆гото́вльшисѧ: въ сїе́ бо предповелѣ́сѧ бы́ти  ѻ҆трокови́ца, и҆ мт҃и сꙋ́щаѧ жи́зни. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ д҃. Поⷣ: Ско́рѡ  предварѝ: 
Дв҃де, ꙗ҆̀же клѧ́тсѧ тебѣ̀ дре́вле пома́завый тѧ̀, пло́дъ  (с. 179) ѿ чресла̀ твоегѡ̀ на престо́лѣ твое́мъ и҆спо́лни, да́лъ  марі́ю. зри́ши бо ю҆́же ѿ а҆́нны і҆ꙋ́довы, и҆ ра́дꙋешисѧ: и҆зъ  неѧ́же хрⷭ҇то́съ воплоти́сѧ, сп҃съ всѧ́ческихъ, безмѣ́рною  бл҃гостїю спаса́ѧ ро́дъ на́шъ. 
Сла́ва, и҆ ны́нѣ, то́йже. Канѡ́нъ пра́здника, со  і҆рмосо́мъ на ѕ҃: и҆ ст҃ы́хъ на ѕ҃ же. Канѡ́нъ пра́здника. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ  мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты  є҆гѵ́петскїѧ, ꙗ҆́кѡ просла́висѧ. 
Грѧди́те вѣ́рнїи, дх҃омъ бжⷭ҇твеннымъ ра́дꙋющесѧ, ю҆́же ѿ  непло́дове дне́сь прише́дшꙋю, человѣ́кѡвъ на спасе́нїе, приснодв҃ꙋ  ѻ҆трокови́цꙋ пѣ́сньми почти́мъ. 
Ра́дꙋйсѧ, чⷭ҇таѧ, мт҃и и҆ рабо̀ хрⷭ҇та̀ бг҃а, ꙗ҆́же  пе́рвомꙋ хода́таица бл҃же́нствꙋ: человѣ́ческїй ро́дъ тѧ̀, всѝ  досто́йнѡ пѣ́сньми сла́вимъ. 
Жи́зни ражда́етсѧ дне́сь мо́стъ, и҆́мже человѣ́цы  воззва́нїе паде́нїѧ, є҆́же ѿ а҆́да, ѡ҆брѣ́тшїи, хрⷭ҇та̀  жизнода́вца пѣ́сньми прославлѧ́ютъ. 
И҆́нъ канѡ́нъ ст҃ы́хъ, є҆гѡ́же краегране́сїе: 
Твоѧ̑ роди́тєли, всечⷭ҇таѧ, пою̀ цѣломꙋ́дреннѡ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское всево́инство  преѡрꙋже́ннаѧ си́ла, вопло́щшеесѧ же сло́во всеѕло́бный грѣ́хъ  потреби́ло є҆́сть: препросла́вленный гдⷭ҇ь, сла́внѡ бо  просла́висѧ. 
Свѣщꙋ̀ мы́сленное сл҃нце возблиста́вшꙋю, пло́тїю ѿ неѧ̀  возсїѧ́вшее, добродѣ́телей свѣ́тлостьми просїѧва́юще, роди́ти  сподо́бистесѧ, а҆́нно бг҃омꙋ́драѧ, и҆ і҆ѡакі́мъ приснобл҃же́нный. 
Всеѻбра́знымъ зрѣ́нїемъ къ бг҃ꙋ, и҆́стиннѡ бг҃опрїѧ́тный  і҆ѡакі́мъ и҆ а҆́нна бжⷭ҇твеннаѧ, неꙋкло́ннѡ молѧ́щесѧ, (с. 180)  пречⷭ҇тꙋю бцⷣꙋ роди́ша, пребо́льшꙋю всеѧ̀ тва́ри свѧ́тостїю. 
Превысокꙋ̀ и҆мꙋ́ще жи́знь, житїѧ́ же свѣ́тлость, всѣ́хъ  вкꙋ́пѣ роди́телей бы́сте земны́хъ превы́шшїи, нетлѣ́ннꙋ дв҃ꙋ  ꙗ҆́кѡ роди́вше, и҆ бг҃оѻтцы̀ и҆́стиннѡ тоѧ̀ ра́ди бы́вше. 
Бг҃оро́диченъ: 
Спасе́нїѧ всегѡ̀ нача́льницы, бл҃же́ннѣйшїй і҆ѡакі́мъ, и҆  а҆́нна сла́внаѧ, чⷭ҇тꙋю и҆ непоро́чнꙋю, и҆ пречⷭ҇тꙋю бцⷣꙋ роди́ша,  бг҃оче́стїѧ сїю̀ прїе́мше воздаѧ́нїе. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ оу҆мерщвле́й  грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀. 
Непоро́чнѡ бг҃ꙋ пожи́вшїи, всѣ́хъ роди́сте спасе́нїе,  бг҃омꙋ́дрїи роди́телє зижди́телѧ ро́ждшїѧ и҆ бг҃а на́шегѡ. 
Всѣ̑мъ жи́знь и҆сточа́ѧй гдⷭ҇ь, ѿ непло́дове произведѐ  дв҃ꙋ, въ ню́же всели́тисѧ и҆зво́ли, и҆ по ржⷭ҇твѣ̀ сохрани́въ  нетлѣ́ннꙋ. 
А҆́ннинъ пло́дъ, марі́ю дне́сь, гро́здъ ро́ждшꙋю  живоно́сный, ꙗ҆́кѡ бцⷣꙋ воспои́мъ, предста́тельницꙋ же всѣ́хъ и҆  помо́щницꙋ. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ є҆сѝ  оу҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀  пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ,  па́че тебє̀, гдⷭ҇и. 
Непло́дствꙋющаѧ и҆ дѣте́й лише́ннаѧ, и҆ слеза́ми содѣ́телѧ  молѧ́щаѧ, є҆ди́нꙋ бл҃гослове́ннꙋю сподо́биласѧ є҆сѝ роди́ти,  благопрїѧ́тнаѧ а҆́нно, зовꙋ́щи: ꙗ҆́кѡ нѣ́сть свѧ́тъ ра́звѣ  тебє̀, гдⷭ҇и. 
И҆́же сожи́тельницꙋ ѡ҆богати́въ бжⷭ҇твенною бл҃года́тїю,  і҆ѡакі́мъ бжⷭ҇твенный и҆ бг҃оглаго́ливый, хода́таицꙋ спасе́нїѧ  человѣ́кѡмъ роди́ти сподо́бисѧ. къ не́йже взыва́емъ: ꙗ҆́кѡ  нѣ́сть непорѡ́чны, па́че тебє̀, влⷣчце. 
Воспое́мъ всечестнꙋ́ю сопрꙋ́гꙋ, ѿ неѧ́же возсїѧ̀ на́мъ (с.  181) дв҃а, всѣ́хъ тва́рей превы́шши сꙋ́щи, бг҃а бо родѝ, къ  немꙋ́же возопїи́мъ: ꙗ҆́кѡ нѣ́сть свѧ́тъ па́че тебє̀, гдⷭ҇и. 
Непло́днагѡ поно́са и҆збѣ́гши, родѝ а҆́нна бцⷣꙋ, є҆́ѵы  бо поно́съ пресла́внѡ потре́бльшꙋю, къ не́йже взыва́емъ: ꙗ҆́кѡ  нѣ́сть непоро́чны, па́че тебє̀, влⷣчце. 
Конда́къ пра́здника, гла́съ д҃: 
І҆ѡакі́мъ и҆ а҆́нна, поноше́нїѧ безча́дства, и҆ а҆да́мъ и҆  є҆́ѵа, ѿ тлѝ сме́ртныѧ свободи́стасѧ пречⷭ҇таѧ, во ст҃ѣ́мъ  ржⷭ҇твѣ̀ твое́мъ. то̀ пра́зднꙋютъ и҆ лю́дїе твоѝ, вины̀  прегрѣше́нїй и҆зба́вльшесѧ, внегда̀ зва́ти тѝ: непло́ды ражда́етъ  бцⷣꙋ, и҆ пита́тельницꙋ жи́зни на́шеѧ. 
І҆́косъ: 
Моли́тва кꙋ́пнѡ и҆ воздыха́нїе, непло́дства и҆ безча́дства,  і҆ѡакі́ма же и҆ а҆́нны благопрїѧ́тное, и҆ во оу҆́ши гдⷭ҇ни вни́де,  и҆ прозѧбѐ пло́дъ живоно́сенъ мі́рꙋ. ѻ҆́въ бо моли́твꙋ на горѣ̀  творѧ́ще, ѻ҆́ва же въ садѣ̀ поноше́нїе ноша́ше: но съ ра́достїю  непло́ды ражда́етъ бцⷣꙋ, и҆ пита́тельницꙋ жи́зни на́шеѧ. 
Сѣда́ленъ, гла́съ є҃. Подо́бенъ: Собезнача́льное: 
І҆ѡакі́мъ и҆ а҆́нна торжествꙋ́ютъ, по бз҃ѣ бо досто́йнѡ  бл҃года́ть ѡ҆брѣто́ша, и҆ роди́ша пло́дъ, бг҃опрїѧ́тенъ хра́мъ,  дв҃ꙋ и҆ чⷭ҇тꙋю мт҃рь бж҃їю, є҆ди́нꙋ бл҃гослове́ннꙋю, молѧ́щꙋюсѧ  непреста́ннѡ, спасти́сѧ дꙋша́мъ на́шымъ. 
Сла́ва, и҆ ны́нѣ, то́йже: 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀ є҆ди́не чл҃вѣколю́бче. 
Воспѣва́емъ тѧ̀, гдⷭ҇и, вѣ̑рнымъ спаси́тельное  приста́нище, пода́вшаго всѣ̑мъ тебѐ ро́ждшꙋю. 
Тѧ̀, бг҃оневѣ́сто, похвалꙋ̀ всѣ̑мъ хрⷭ҇то́съ ꙗ҆вѝ и҆  держа́вꙋ, пою́щымъ вѣ́рнѡ твоѐ та́инство. (с. 182) 
Неискꙋсобра́чнаѧ влⷣчце, твои́ми моли́твами и҆збавлѧ́еми  прегрѣше́нїй, благоразꙋ́мнѡ вси́ тѧ оу҆блажа́емъ. 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ, но  са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка.  тѣ́мъ зовꙋ́ ти: сла́ва си́лѣ твое́й, гдⷭ҇и. 
Ра́дꙋѧсѧ дв҃ꙋ ѿ непло́дове прїе́млетъ, є҆ѧ́же ра́ди  непло́дїе мїрско́е разрѣши́сѧ ржⷭ҇тво́мъ, дѣ́вствꙋющꙋю, і҆ѡакі́мъ  бг҃омꙋ́дрый и҆ бг҃опрїѧ́тный. 
Пра́ѻтецъ бж҃їй і҆ѡакі́мъ, ны́нѣ предлага́етъ на́мъ  трапе́зꙋ дꙋхо́внꙋю, пребога́тый: ꙗ҆́кѡ бг҃ома́терь, и҆  пренетлѣ́ннꙋю ѻ҆трокови́цꙋ роди́лъ є҆́сть. 
Оу҆мерщвле́нїѧ и҆ тлѝ человѣ́ки спа́сшꙋю, бл҃года́ть  предлага́етъ, хотѧ́щꙋю бы́ти мт҃рь бж҃їю, сло́во присносꙋ́щное  прїе́мшꙋю, несказа́ннѡ воплоща́емое. 
Ѿ ко́рене і҆ессе́ева сопрꙋ́гъ возсїѧ̀, ѿ негѡ́же  прозѧбѐ же́злъ, цвѣ́тъ носѧ́щїй, всего́ мѧ человѣ́ка  ѡ҆благово́нствꙋющь мѵ́ромъ бжⷭ҇тва̀. 
Напра́ви моѐ, бцⷣе, житїѐ, повелѣ̑нїи бжⷭ҇твенными  наставлѧ́ющи вопло́щшагѡсѧ сло́ва и҆зъ тебє̀, и҆ къ свѣ́тꙋ  наста́ви дв҃о мт҃и марі́е бг҃оневѣ́сто. 
Пѣ́снь є҃. І҆рмо́съ: 
Сѣннопи́санный мра́къ гада́нїй разори́въ, и҆ вѣ́рныхъ  прибы́тїемъ и҆́стины, бг҃оѻтрокови́цею ѡ҆зари́въ сердца̀, и҆ на́съ  свѣ́томъ твои́мъ, хрⷭ҇тѐ, наста́ви. 
Воспои́мъ лю́дїе всѣ́хъ винꙋ̀, сꙋ́щаго по на́мъ бы́ти  вино́внаго: є҆ѧ́же ѻ҆́бразꙋ ра́довахꙋсѧ сподоблѧ́еми прⷪ҇ро́цы,  ꙗ҆вле́нное спасе́нїе ѿ тоѧ̀ плодѧ́ще. 
Ѿ сꙋ́ха прозѧбе́нїе жезла̀ і҆ере́ева, і҆и҃лю показа̀  проразсꙋжде́нїе: и҆ ны́нѣ свѣ́тлость прозѧ́бшихъ пресла́внѡ  свѣ́титъ, ѿ непло́дове всесла́вное рожде́нїе. (с. 183) 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе ѿча́ѧнныхъ,  хрⷭ҇тѐ сп҃се мо́й, къ тебѣ̀ оу҆́тренюю цр҃ю̀ ми́ра, просвѣти́  мѧ сїѧ́нїемъ твои́мъ, и҆но́гѡ бо, ра́звѣ тебє̀, бо́га не зна́ю. 
Цѣломꙋ́дреннаѧ дво́ица, чистоты̀ зарѧ̀ сїѧ́ющаѧ, ю҆́же  дѣ́вства бжⷭ҇твеннымъ сїѧ́нїемъ оу҆краси́вшꙋю непло́дное  є҆стество̀ человѣ́ческое, на́мъ породѝ, а҆́нна и҆ і҆ѡакі́мъ  бг҃опрїѧ́тный. 
Дѣ́вственный бг҃оꙋкра́шенный престо́лъ, и҆́же всѣ́хъ  превы́шши дла́нїю бжⷭ҇твенною, цѣломꙋ́дрїѧ честны́й сопрꙋ́гъ, и҆  бг҃омꙋ́драѧ дво́ица породѝ, а҆́нна и҆ і҆ѡакі́мъ всехва́льнїи. 
Восто́кꙋ свы́ше ꙗ҆́вльшꙋсѧ, въ наставле́нїе заблꙋ́ждшихъ,  свѣтоно́снꙋю две́рь, бжⷭ҇твенный і҆ѡакі́мъ и҆ а҆́нна,  бг҃омꙋ́дреннѡ пожи́вшїи, роди́ти бг҃ови́дцы ꙗ҆́вѣ сподо́бишасѧ. 
Зако́на но́вагѡ бг҃опи́саннꙋю скрижа́ль, на не́йже рѣше́нїе  грѣхѡ́въ ве́тхагѡ зако́на, бжⷭ҇твенное сло́во проѡбразѝ пре́жде,  ꙗ҆́кѡ ѿ ка́мене ны́нѣ оу҆сѣчѐ, манове́нїемъ вседержи́тель  ѿ непло́дове. 
Бг҃оро́диченъ: 
Заре́ю твое́ю бг҃ома́ти, оу҆мꙋ̀ моемꙋ̀ ѡ҆зари́тисѧ  ѡ҆мраче́нномꙋ грѣхо́мъ, повелѝ дв҃о, невѣ́дѣнїѧ мра́къ и҆  прегрѣше́нїй потреблѧ́ющи: и҆ны́ѧ бо па́че тебє̀ храни́тельницы  не вѣ́мъ. 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ и҆зъ  глꙋбины̀ а҆́да, молю́сѧ, да ꙗ҆́кѡ и҆зба́вителю, во гла́сѣ  хвале́нїѧ, и҆́стины же дꙋ́хомъ пожрꙋ̀ тебѣ̀. 
Ко гдⷭ҇ꙋ въ ско́рби непло́дства возопи́ша, бг҃ома́тере  бг҃омꙋ́дрїи роди́тели: и҆ сїю̀ въ ро́ды родѡ́въ роди́ша: на  ѻ҆́бщее спасе́нїе и҆ похвалꙋ̀. 
Прїѧ́ша нбⷭ҇ный да́ръ ѿ бг҃а досто́инъ, бг҃омт҃ре  бг҃омꙋ́дрїи роди́тели, самѣ́хъ херꙋві́мѡвъ превы́шшее носи́ло,  сло́ва и҆ зижди́телѧ роди́тельницꙋ. (с. 184) 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ  твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ. 
Плодови́тое сѣ́мѧ, є҆́же дре́вле непло́ды а҆́нна  воспрїе́мши, ѿ бжⷭ҇твеннагѡ ѡ҆сїѧ́нїѧ ѻ҆трокови́цꙋ роди́ти  сподо́бисѧ, всѣ́ми тварьмѝ влады́чествꙋющꙋю. 
Ны́нѣ непло́ды ро́ждши во́лею бж҃їею, покоре́нїемъ прїѧ́ти  дв҃ꙋ, ро́ждшꙋю кромѣ̀ плотскі́ѧ во́ли, самомꙋ̀ восхотѣ́вшꙋ бг҃ꙋ  проѧвле́ннѡ. 
Ѡ҆зари́всѧ и҆са́їа дх҃омъ, і҆ѡакі́ма и҆ а҆́нны ржⷭ҇тво̀,  сви́токъ но́въ ви́дѣ, въ не́мже написа́сѧ сло́во воплоща́емо. 
Та́инствꙋ предтече́тъ та́инство: пре́жде бо неплодѧ́щаѧ  благода́ть породѝ, спасе́нїѧ хода́таицꙋ, дѣ́вства рожде́нїемъ  ꙗ҆́вльшꙋюсѧ на́мъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ра́дꙋетсѧ ны́нѣ а҆́нна, непло́дства разрѣши́вшисѧ соꙋ́зъ,  и҆ пита́етъ пречⷭ҇тꙋю, созыва́ющи всѧ̑ воспѣ́ти дарова́вшаго ѿ  чре́ва є҆ѧ̀ человѣ́кѡмъ, є҆ди́нꙋ мт҃рь и҆ неискꙋсомꙋ́жнꙋю. 
І҆́косъ: 
Ꙗ҆́же оу҆́зъ пре́жде безча́дства моли́твою и҆зба́вльшисѧ,  призыва́етъ ны̀ спра́здновати чꙋдесѝ, и҆ да́ры принестѝ  рожде́ннѣй, молѧ́щыѧсѧ предъ не́ю съ любо́вїю, є҆́йже ꙗ҆́кѡ  и҆ногда̀ дѣ́вы предтеча́хꙋ ско́рѡ ликꙋ́юще и҆ вопїю́ще: сѐ  прїи́де всѣ́хъ воззва́нїе, сѐ а҆да́мъ свободи́сѧ, ꙗ҆́кѡ а҆́нна  пло́дъ прозѧбѐ, є҆ди́нꙋ мт҃рь и҆ неискꙋсомꙋ́жнꙋю. 
Пѣ́снь з҃. І҆рмо́съ: 
Кꙋпина̀ въ горѣ̀ ѻ҆гненеѡпа́льнаѧ, и҆ росоно́снаѧ пе́щь  халде́йскаѧ, ꙗ҆́вѣ предписа́ тѧ, бг҃оневѣ́сто: бжⷭ҇твенный бо  невеще́ственный въ веще́ственнѣмъ чре́вѣ, ѻ҆́гнь неѡпа́льнѡ  прїѧ́ла є҆сѝ. тѣ́мже и҆зъ тебє̀ ро́ждшемꙋсѧ пое́мъ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 185) 
Твоѐ въ веще́ственныхъ ꙗ҆вле́нїихъ законополо́жникъ  возбрани́сѧ разꙋмѣ́ти, и҆ вели́кое пречⷭ҇таѧ та́инство, не  мꙋ́дрствовати земнорє́вностнаѧ, ѻ҆бра́знѡ наказꙋ́емь и҆ногда̀.  тѣ́мже оу҆ди́вльсѧ чꙋдесѝ, глаго́лаше: бл҃гослове́нъ бг҃ъ  ѻ҆тє́цъ на́шихъ. 
Го́рꙋ и҆ две́рь нбⷭ҇нꙋю, и҆ мы́сленнꙋю тѧ̀ лѣ́ствицꙋ  бг҃олѣ́пнѡ, ли́къ бжⷭ҇твенный пронаречѐ: ѿ тебє̀ ка́мень  ѿсѣче́сѧ, не рꙋка́ми мꙋ́жескими, и҆ две́рь є҆́юже про́йде  гдⷭ҇ь, и҆́же чꙋде́съ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ высо́къ  пла́мень вознесло̀ є҆́сть: хрⷭ҇то́съ же прострѐ бг҃очести̑вымъ  ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ. 
Ѿ ко́рене прозѧ́бши дво́ице ст҃а́ѧ дв҃да бг҃омꙋ́драгѡ,  же́злъ всесвѧще́нный, дв҃ꙋ чⷭ҇тꙋю мі́рꙋ породи́сте, цвѣ́тъ  свѧще́ннѣйшїй на́мъ хрⷭ҇та̀ безсѣ́меннѡ возсїѧ́вшꙋю. 
Свѣщꙋ̀ многосвѣ́тлꙋю бцⷣꙋ, а҆́нна бжⷭ҇твеннаѧ, ꙗ҆́коже  златоза́ренъ свѣ́щникъ носѧ́щи, мі́ръ ве́сь просвѣтѝ  бжⷭ҇твеннымъ свѣ́томъ, и҆ дѣ́вства свѣ́тлыми сїѧ́ньми. 
Прароди́телїе сла́внїи, воплоти́вшагосѧ, за неизрече́ннꙋю  ми́лость, бг҃а вседержи́телѧ, ѿ дще́ре бг҃омꙋ́дрыѧ ва́шеѧ,  пребога́тїи, ны́нѣ мнѣ̀ прибѣ́гшемꙋ къ ва́мъ, согрѣше́нїй  разрѣше́нїе и҆спроси́те. 
Бг҃оро́диченъ: 
Ꙗ҆́кѡ сꙋ́ще пребо́льшїи роди́телей, всѣ́ми влⷣчествꙋющꙋю  тва́рьми роди́сте, марі́ю пречⷭ҇тꙋю, ро́ждшꙋю бг҃а, пло́тїю  ѡ҆бложе́на, на́мъ оу҆подо́бльшасѧ, за бл҃гоꙋтро́бїе мно́гое. 
Пѣ́снь и҃. І҆рмо́съ: 
Въ пещѝ ѻ҆́трочестѣй проѡбрази́лъ є҆сѝ и҆ногда̀ твою̀  мт҃рь, гдⷭ҇и, ѻ҆́бразъ же сїѧ̀ и҆зъ ѻ҆гнѧ̀ и҆з̾има́ше,  неѡпа́льнѡ входѧ́щыѧ: ю҆́же пое́мъ ꙗ҆́вльшꙋюсѧ тобо́ю концє́мъ  дне́сь, и҆ превозно́симъ во всѧ̑ вѣ́ки. (с. 186) 
Ꙗ҆́же къ бг҃ꙋ на́шегѡ примире́нїѧ, пред̾ѡпредѣле́ннаѧ  ски́нїѧ, є҆́же бы́ти ны́нѣ начина́етъ, и҆мꙋ́щи роди́ти сло́ва,  на́мъ дебельство́мъ пло́ти ꙗ҆́вльшасѧ. є҆го́же пое́мъ, и҆зъ не  сꙋ́щихъ во є҆́же бы́ти тѣ́мъ прїе́мшїи, и҆ превозно́симъ во всѧ̑  вѣ́ки. 
Непло́дства преложе́нїе, мїрско́е благи́хъ разрѣшѝ  непло́дство, и҆ ꙗ҆́сно чꙋ́до хрⷭ҇та̀ показа̀, къ земны̑мъ  прише́дша. є҆го́же пое́мъ, и҆зъ не сꙋ́щихъ во є҆́же бы́ти тѣ́мъ  прїе́мшїи, и҆ превозно́симъ во всѧ̑ вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а, по́йте дѣла̀,  ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Бога́тствомъ кипѧ́щїи добродѣ́телей, сла́вою бжⷭ҇твенною  оу҆кра́шеннꙋю цр҃и́цꙋ дв҃ꙋ, і҆ѡакі́мъ чⷭ҇тны́й, и҆ а҆́нна  цѣломꙋ́дреннаѧ роди́ша. ю҆́же всѧ̀ тва́рь пое́тъ ꙗ҆́кѡ бцⷣꙋ. 
Же́злъ си́лы на́мъ, ва́ми дрꙋ́ги бж҃їими по́сланъ бы́сть,  всенепоро́чнаѧ невѣ́ста. є҆́юже посредѣ̀ врагѡ́въ, безбо́жныхъ  ѡ҆долѣва́емъ, кова̑рствїѧ тѣ́хъ попира́юще. 
Ѻ҆рꙋ́жїе на́мъ ѿ бг҃а бл҃говоле́нїѧ, тобо́ю сопрꙋ́же  свѧще́ннѣйшїй, дарова́сѧ, и҆́мже ны́нѣ мы̀ вѣ́рнїи кра́снѣ  при́снѡ вѣнча́емсѧ, бг҃а ро́ждшаѧ, чⷭ҇таѧ дв҃о мт҃и. 
Си́ла бж҃їѧ плодоноше́нїемъ непло́дствꙋющее чре́во  ѿве́рзе: и҆ предгрѧде́тъ две́рь дѣ́вства свѣ́тлостьми, є҆ѧ́же  ра́ди сло́во прїи́де къ зємны́мъ, вопло́щсѧ неизрече́ннымъ  сло́вомъ. 
Свѣтоли̑тїи и҆зъ тебє̀ воплоще́ннагѡ на́съ ра́ди,  просвѣще́ннаѧ дво́ица и҆зрѧ́днаѧ роди́телей твои́хъ, да бꙋ́детъ  пренепоро́чнаѧ влⷣчце, хода́тайство на́мъ бла̑гъ небе́сныхъ. 
Пѣ́снь ѳ҃. І҆рмо́съ: 
Ꙗ҆́же пре́жде со́лнца свѣти́льника бг҃а возсїѧ́вшаго,  пло́тски (с. 187) къ на́мъ прише́дшаго, и҆зъ бокꙋ̀ дв҃и́чꙋ,  неизрече́ннѡ воплоти́вшаѧ, бл҃гослове́ннаѧ, всечⷭ҇таѧ, тѧ̀, бцⷣꙋ,  велича́емъ. 
И҆́же непокори̑вымъ лю́демъ и҆зъ ка́мене и҆сточи́въ во́дꙋ,  благопокори̑вымъ же ꙗ҆зы́кѡмъ, да́рꙋетъ ѿ чре́слъ непло́дныхъ,  пло́дъ на весе́лїе на́мъ, тѧ̀ бг҃ома́ти пречⷭ҇таѧ: ю҆́же досто́йнѡ  велича́емъ. 
Напра́снагѡ дре́внѧгѡ ѿѧ́тельницꙋ ѡ҆сꙋжде́нїѧ, и҆  прама́тере и҆справле́нїе, ю҆́же ро́да къ бг҃ꙋ винꙋ̀ присвое́нїѧ, къ  зижди́телю мо́стъ, тѧ̀ бцⷣе велича́емъ. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ  дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти  расточє́ннаѧ. тѣ́мъ всепѣ́тꙋю бцⷣꙋ велича́емъ. 
Є҆диномꙋ́дреннїи, и҆ є҆динодꙋ́шнїи добродѣ́телїю сꙋ́ще,  пречⷭ҇тыѧ дв҃ы честні́и роди́телїе, соверша́ющымъ оу҆се́рднѡ  прехва́льнꙋю и҆ сла́внꙋю па́мѧть ва́шꙋ свѧще́ннѣйшїи, спасти́сѧ  моли́тесѧ. 
Па́жить разрꙋши́сте сме́ртнꙋю сла́внїи, жи́зни мт҃рь  свѣ́тлѡ ро́ждшїи, потре́бльшꙋю сеѧ̀ прило́гъ и҆ безсме́ртныѧ  жи́зни и҆схода́таившꙋю, наде́ждꙋ вѣ́ры ра́ди. 
Кра́сное ꙗ҆́кѡ со́лнце і҆ѡакі́мъ, є҆динѧ́ѧсѧ  свѣтоно́снѣй лꙋнѣ̀ а҆́ннѣ, породѝ дѣ́вства лꙋчꙋ̀, є҆́юже  зарѧ̀ бжⷭ҇твеннагѡ сꙋщества̀, пло́ти по ѵ҆поста́си соедини́вшисѧ,  на́мъ возсїѧ̀. 
Цѣломꙋ́дреннѡ пожи́вше и҆ благоче́стнѡ бл҃же́ннїи, ны́нѣ  сла́дости несказа́нныѧ сподо́бистесѧ, бг҃оѧвле́нїѧ полꙋчи́вше,  и҆́же ѿ ва́съ мі́рꙋ ꙗ҆́вльшагосѧ є҆го́же моли́те, спасти́сѧ  дꙋша́мъ на́шымъ. 
Свѣти́ленъ. Подо́бенъ: Посѣти́лъ ны̀ є҆́сть: 
Ꙗ҆́же є҆́ѵы клѧ́твꙋ потре́бльшаѧ, ны́нѣ ражда́етсѧ ѿ  ста́рєцъ непло́дныхъ, ѿ а҆́нны и҆ і҆ѡакі́ма. ю҆́же со а҆́гг҃лы  всѝ по до́лгꙋ въ пѣ́снехъ вѣ́рнїи да восхва́лимъ. (с. 188) 
Сла́ва, и҆ ны́нѣ: 
Ꙗ҆́кѡ ѿ со́лнца со́лнце, и҆ ѿ лꙋны̀ лꙋна̀, ѿ а҆́нны  и҆ і҆ѡакі́ма всенепоро́чнаѧ ѻ҆трокови́ца роди́сѧ, и҆ просвѣтѝ  мі́ра концы̀ свои́мъ сїѧ́нїемъ, ю҆́же пою́ще досто́йнѡ  оу҆блажи́мъ, соверша́юще честнꙋ́ю и҆́хъ па́мѧть. 
На стїхо́внѣ стїхи̑ры пра́здника, гла́съ ѕ҃. Поⷣ:  Тридне́венъ: 
Ны́нѣ и҆гра́й прⷪ҇ро́че дв҃де, ꙳ се́ бо ѿ чре́слъ твои́хъ  дв҃а, ꙳ бг҃оѻтрокови́ца марі́а ꙳ роди́сѧ пресла́внѡ: ꙳ є҆ѧ́же  ра́ди земні́и бжⷭ҇твеннѡ ꙳ ѡ҆брѣто́ша воззва́нїе паде́нїѧ. 
Сті́хъ: Слы́ши дщѝ, и҆ ви́ждь, и҆ приклонѝ оу҆́хо твоѐ. 
Оу҆мерщвле́нїѧ совлачи́тсѧ ти́ны, бл҃года́тїю, ꙳ а҆да́мъ со  є҆́ѵою, ꙳ и҆ ѡ҆живлѧ́ютсѧ всерѡ́днаѧ, ꙳ ѿ непло́дныѧ бо  ро́ждшисѧ и҆́стиннѡ бцⷣа, ꙳ мїрско́е разрѣшѝ непло́дство. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Всечестно́е твоѐ ржⷭ҇тво̀ ꙳ свѣ́тлѡ торжествꙋ́емъ со  а҆́гг҃лы, ꙳ мт҃и дв҃о чⷭ҇таѧ, ꙳ но ѽ бг҃ороди́тельнице. ꙳ не  преста́й защища́ти, ꙳ хрⷭ҇тїа́нъ воспѣва́ющихъ тѧ̀. 
Сла́ва, и҆ ны́нѣ, пра́здника, гла́съ в҃: 
Дне́сь всенепоро́чнаѧ чⷭ҇таѧ произы́де ѿ непло́дове,  дне́сь всѧ́чєскаѧ ра́дꙋютсѧ въ тоѧ̀ ржⷭ҇твѣ̀, а҆да́мъ оу҆́зъ  разрѣша́етсѧ, и҆ є҆́ѵа клѧ́твы свободи́сѧ, нбⷭ҇наѧ всѧ̑  веселѧ́тсѧ, и҆ ми́ръ человѣ́кѡмъ да́рꙋетсѧ. мы́ же славосло́вѧще  вопїе́мъ: сла́ва въ вы́шнихъ бг҃ꙋ, и҆ на землѝ ми́ръ, въ  человѣ́цѣхъ благоволе́нїе. 
На лїтꙋргі́и: Бл҃жє́нна пра́здника, пѣ́снь а҃, втора́гѡ  гла́са, на д҃: и҆ ст҃ы́хъ, пѣ́снь ѕ҃, на д҃. Прокі́менъ  пра́здника, и҆ до ѿда́нїѧ. Та́же ст҃ы́хъ, гла́съ д҃: Ди́венъ  бг҃ъ во ст҃ы́хъ свои́хъ: Сті́хъ: Въ цр҃квахъ благослови́те  бг҃а: А҆пⷭ҇лъ къ гала́тѡмъ, зача́ло с҃і, ѿ полꙋ̀. А҆ллилꙋ́їа,  гла́съ а҃: Спасе́нїе првⷣныхъ ѿ гдⷭ҇а. Є҆ѵⷢ҇лїе лꙋкѝ,  зача́ло л҃ѕ. Прича́стенъ пра́здника, и҆ ст҃ы́хъ: Ра́дꙋйтесѧ  првⷣнїи ѡ҆ гдⷭ҇ѣ: (с. 189) 
Слꙋ́жба прпⷣбнагѡ и҆гꙋ́мена і҆ѡ́сифа волоцка́гѡ, но́вагѡ  чꙋдотво́рца. 
Ве́черъ, на ма́лѣй вече́рни, стїхи̑ры на д҃, гла́съ а҃.  Подо́бенъ: Нбⷭ҇ныхъ чинѡ́въ: 
Дх҃а ст҃а́гѡ теплото́ю мꙋ́дре, ꙳ жела̑нїѧ се́рдца твоегѡ̀,  є҆́же къ бг҃ꙋ согрѣ́ѧвъ, ꙳ зи́мꙋ страсте́й многоко́зненнꙋю  оу҆мертви́въ, ꙳ де́мѡнскꙋю си́лꙋ низложи́лъ є҆сѝ, ꙳ нбⷭ҇ное же  во́инство, ꙳ терпѣ́нїемъ твои́мъ оу҆диви́лъ є҆сѝ. 
Два́жды. 
Крⷭ҇тъ гдⷭ҇ень взе́мъ, прпⷣбне і҆ѡ́сифе, ꙳ и҆́стиннѡ  послѣ́довалъ є҆сѝ хрⷭ҇тꙋ̀, ꙳ на́съ ра́ди на крⷭ҇тѣ̀  распе́ншемꙋсѧ, ꙳ и҆ є҆гѡ̀ ра́ди любвѐ всѧ̑ ѡ҆ста́вилъ є҆сѝ, ꙳  и҆ того̀ є҆ди́наго возлюби́лъ є҆сѝ, ꙳ є҆го́же молѝ, спасти́сѧ  на́мъ. 
Ꙗ҆́кѡ прїе́мь, ѻ҆́ч҃е, нбⷭ҇ное сѣ́мѧ въ се́рдце, ꙳ пло́дъ  стори́чествꙋющъ добродѣ́тели прине́слъ є҆сѝ, ꙳ пита́ѧ  благоче́стнѡ, ꙳ гла́домъ добродѣ́тели та́ющихъ дꙋ́шы: ꙳ но ꙗ҆́кѡ  и҆мѣ́ѧ дерзнове́нїе ко влⷣцѣ хрⷭ҇тꙋ̀, ꙳ молѝ ѡ҆ творѧ́щихъ  вѣ́рою и҆ любо́вїю па́мѧть твою̀. 
Сла́ва, гла́съ д҃: 
Свѣ́тлый дне́сь возсїѧ̀ на́мъ и҆ всепра́зднственный де́нь,  ꙗ҆́коже второ́е со́лнце, просвѣща́ѧ и҆ наставлѧ́ѧ, и҆ ѿгонѧ́ѧ  мглꙋ̀ помраче́нїѧ на́шегѡ, вселе́ннꙋю созыва́етъ, любо́вїю къ  честнѣ́й ра́цѣ припа́дающихъ, и҆ любе́знѡ ѡ҆блобыза́ющихъ. молѝ,  мо́лимсѧ, ѻ҆́ч҃е, мі́рꙋ ми́ръ дарова́ти, и҆ дꙋша́мъ на́шымъ ве́лїю  ми́лость. 
И҆ ны́нѣ, пра́здника, гла́съ то́йже: Всечестно́е твоѐ  ржⷭ҇тво̀: (с. 190) 
На стїхо́внѣ стїхи̑ры прпⷣбнагѡ, гла́съ в҃. Поⷣ: До́ме  є҆ѵфра́ѳовъ: 
До́мъ дх҃а ст҃а́гѡ ꙳ бы́лъ є҆сѝ прпⷣбне, ꙳ просвѣща́ѧ и҆  наставлѧ́ѧ ꙳ вѣ́рою и҆ любо́вїю ꙳ притека́ющыѧ къ тебѣ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́  ми; 
Бл҃же́нъ вои́стиннꙋ, ꙳ и҆ пребл҃же́нъ ꙗ҆ви́лсѧ є҆сѝ, ꙳  премꙋ́дре і҆ѡ́сифе, ꙳ мона́шествꙋющихъ наста́вниче, ꙳ и҆  благоче́стїѧ побо́рниче. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. 
Прїиди́те вѣ́рнїи, ꙳ стеце́мсѧ оу҆се́рднѡ, ꙳ восхва́лимъ  ѻ҆тца̀ на́шего, ꙳ и҆́стины сказа́телѧ, ꙳ и҆ нече́стїѧ  ѡ҆бличи́телѧ. 
Сла́ва, самогла́сенъ, гла́съ то́йже: 
Прїиди́те ли́цы мона́шестїи, дне́сь ра́достнѡ воспои́мъ  оу҆блажа́юще, и҆ прославлѧ́юще нача́льника на́шего, хрⷭ҇то́ва  оу҆го́дника, и҆ тогѡ̀ пречⷭ҇тыѧ мт҃ре, прпⷣбныхъ сожи́телѧ, и҆  собесѣ́дника а҆́гг҃лѡвъ, молѧ́щасѧ гдⷭ҇ꙋ, поми́ловатисѧ дꙋша́мъ  на́шымъ. 
И҆ ны́нѣ, пра́здника, гла́съ д҃: Всемі́рнаѧ ра́дость: 
Тропа́рь прпⷣбнагѡ і҆ѡ́сифа, гла́съ є҃: 
Ꙗ҆́кѡ по́стникѡвъ оу҆добре́нїе и҆ ѻ҆тцє́въ красотꙋ̀,  ми́лости пода́телѧ, разсꙋжде́нїѧ свѣти́льника, всѝ вѣ́рнїи  соше́дшесѧ восхва́лимъ, кро́тости оу҆чи́телѧ, и҆ є҆ресе́й  посрами́телѧ, премꙋ́драго і҆ѡ́сифа, рѡссі́йскꙋю ѕвѣздꙋ̀, молѧ́щасѧ  гдⷭ҇ꙋ, поми́ловатисѧ дꙋша́мъ на́шымъ. 
Сла́ва, и҆ ны́нѣ, пра́здника. Тропа́рь, гла́съ д҃: Ржⷭ҇тво̀  твоѐ бцⷣе дв҃о: 
На вели́цѣй вече́рни, Блаже́нъ мꙋ́жъ, а҃-й а҆нтїфѡ́нъ. 
На Гдⷭ҇и, воззва́хъ: стїхи̑ры на и҃: ст҃ы́хъ бг҃оѻтцє́въ  на д҃: и҆ прпⷣбнагѡ і҆ѡ́сифа на д҃. Гла́съ є҃: 
Прпⷣбне ѻ҆́ч҃е бл҃же́нне і҆ѡ́сифе, вельмѝ подвиза́лсѧ  є҆сѝ (с. 191) на врагѝ безплѡ́тныѧ, пѣ́сньми, посто́мъ и҆  моли́твою, бы́въ ѻ҆́бразъ твои̑мъ оу҆ченикѡ́мъ, и҆ нелѣ́ностнѡ  хрⷭ҇тꙋ̀ рабо́таѧ, ны́нѣ прпⷣбне, на нб҃сѣ́хъ ликꙋ́еши, со  а҆́гг҃лы славосло́вѧ трⷪ҇цꙋ є҆диносꙋ́щнꙋю, преклонѧ́ѧ на  чл҃вѣколю́бїе хрⷭ҇та̀ бг҃а на́шего, да спасе́тъ є҆стество̀  человѣ́ческое. того̀ оу҆̀бо молѝ, томꙋ̀ помоли́сѧ прпⷣбне,  дарова́ти вселе́ннѣй є҆диномышле́нїе, и҆ ча́дѡмъ твои̑мъ ми́ръ и҆  ве́лїю ми́лость. 
Два́жды. 
Прпⷣбне ѻ҆́ч҃е і҆ѡ́сифе, вельмѝ подвиза́лсѧ є҆сѝ на  врагѝ крⷭ҇та̀ хрⷭ҇то́ва, и҆ на ѿмета́ющыѧсѧ ѻ҆́браза сп҃сова,  и҆ є҆гѡ̀ пречⷭ҇тыѧ бг҃ома́тере, и҆ посрами́лъ є҆сѝ  є҆ресенача́льники. ны́нѣ оу҆́бѡ прпⷣбне, всѣ́хъ на́съ ко  хрⷭ҇тꙋ̀ помина́й, и҆ моли́сѧ ѡ҆ творѧ́щихъ вѣ́рнѡ свѧтꙋ́ю па́мѧть  твою̀, презрѣ́ти на̑ша согрѣшє́нїѧ, и҆ возвестѝ на́съ на  пе́рвое достоѧ́нїе. того̀ оу҆̀бо молѝ, томꙋ̀ помоли́сѧ прпⷣбне,  дарова́ти вселе́ннѣй є҆диномышле́нїе, и҆ вѣ̑рнымъ лю́демъ  твои̑мъ на врагѝ ѡ҆долѣ́нїе, и҆ ми́ръ, и҆ ве́лїю ми́лость. 
Прпⷣбне ѻ҆́ч҃е і҆ѡ́сифе, вельми́ тѧ хрⷭ҇то́съ просла́ви,  и҆ дарова̀ тебѣ̀ сло́во бжⷭ҇твеннагѡ ра́зꙋма, и҆́мже ѿсѣ́клъ  є҆сѝ лжꙋ̀ ѿ и҆́стины, и҆ и҆сто́рглъ є҆сѝ пле́велы невѣ́рїѧ,  и҆ наꙋчи́лъ є҆сѝ сла́вити трⷪ҇цꙋ є҆диносꙋ́щнꙋю, покланѧ́емаго въ  тре́хъ ѵ҆поста́сехъ є҆ди́наго бг҃а. того̀ оу҆̀бо молѝ, томꙋ̀  помоли́сѧ прпⷣбне, дарова́ти просѧ́щымъ и҆сцѣле́нїе, ми́ръ и҆  ве́лїю ми́лость. 
Сла́ва, гла́съ ѕ҃: 
Ра́дꙋйсѧ и҆ весели́сѧ цр҃ковь бж҃їѧ мт҃ре, со свѧщє́нники  же, и҆ съ людьмѝ благочести́выми, и҆ со благоро́дными и҆  хрⷭ҇тоимени́тыми, мѡна́хи же и҆ просты́ми, бл҃же́ннагѡ і҆ѡ́сифа  ѻ҆тца̀ на́шегѡ дне́сь па́мѧть почита́юще, дꙋхо́внѣ соше́дшесѧ  пра́зднꙋемъ, и҆ честны́й гро́бъ є҆гѡ̀ ѡ҆бстоѧ́ще, глаго́лемъ:  ра́дꙋйсѧ ѻ҆́ч҃е на́шъ і҆ѡ́сифе, свѣти́льниче (с. 192)  пресвѣ́тлый, врачꙋ̀ болѧ́щихъ, и҆ моли́твенниче ко сп҃сꙋ хрⷭ҇тꙋ̀  бг҃ꙋ на́шемꙋ. ѡ҆ вѣ́рою и҆ любо́вїю притека́ющихъ къ ра́цѣ моще́й  твои́хъ, молѝ спасти́сѧ дꙋша́мъ на́шымъ. 
И҆ ны́нѣ, пра́здника, гла́съ ѕ҃: 
Дне́сь непло́днаѧ а҆́нна ражда́етъ бг҃оѻтрокови́цꙋ, ѿ  всѣ́хъ родѡ́въ произбра́ннꙋю, въ жили́ще всецр҃ѧ̀ и҆ зижди́телѧ  хрⷭ҇та̀ бг҃а, во и҆сполне́нїе бжⷭ҇твеннагѡ смотре́нїѧ, и҆́мже  назда́хомсѧ земноро́днїи, и҆ ѡ҆бнови́хомсѧ ѿ тлѝ къ жи́зни  неконе́чнѣй. 
Вхо́дъ. Прокі́менъ днѐ, и҆ чтє́нїѧ: 
Премꙋ́дрости соломѡ́ни чте́нїе. 
[Глава̀ є҃ ] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀ ра́ди  прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ рꙋкѝ  гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ.  Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть  врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ,  сꙋ́дъ нелицемѣ́ренъ. Прїи́метъ щи́тъ непобѣди́мый преподо́бїе:  поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ  ни́мъ мі́ръ на безꙋ̑мныѧ. По́йдꙋтъ праволꙋ̑чныѧ стрѣ́лы мѡ́лнїины,  и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе  полетѧ́тъ. И҆ ѿ каменоме́тныѧ ꙗ҆́рости, и҆спо́лнь падꙋ́тъ  гра́ды, вознегодꙋ́етъ на ни́хъ вода̀ морска́ѧ: рѣ́ки же потопѧ́тъ  ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ  ви́хоръ развѣ́етъ и҆̀хъ. И҆ ѡ҆пꙋстоши́тъ всю̀ зе́млю беззако́нїе,  и҆ ѕлодѣ́йство преврати́тъ престо́лы си́льныхъ. [ѕ҃] Слы́шите  оу҆̀бо, ца́рїе, и҆ разꙋмѣ́йте: навы́кните сꙋдїи̑ концє́въ  землѝ. Внꙋши́те держа́щїи мно́жєства и҆ гордѧ́щїисѧ ѡ҆ наро́дѣхъ  ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла  ѿ вы́шнѧгѡ. (с. 193) 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ, и҆  є҆́же ѿ на́съ ше́ствїе сокрꙋше́нїе: ѻ҆ни́ же сꙋ́ть въ ми́рѣ.  И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ,  оу҆пова́нїе и҆́хъ безсме́ртїѧ и҆спо́лнено. И҆ вма́лѣ нака́зани  бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ  и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ  горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры  по сте́блїю потекꙋ́тъ: сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ,  и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь  разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀:  ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ сконча́тисѧ, въ  поко́и бꙋ́детъ. Ста́рость бо честна̀ не многолѣ́тна, нижѐ въ  числѣ̀ лѣ́тъ и҆счита́етсѧ: сѣди́на же є҆́сть мꙋ́дрость  человѣ́кѡмъ, и҆ во́зрастъ ста́рости, житїѐ нескве́рное.  Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀  грѣ̑шникъ преста́вленъ бы́сть. Восхище́нъ бы́сть, да не ѕло́ба  и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀.  Раче́нїе бо ѕло́бы помрача́етъ дѡ́браѧ, и҆ паре́нїе по́хоти  премѣнѧ́етъ оу҆́мъ неѕло́бивъ. Сконча́всѧ вма́лѣ, и҆спо́лни  лѣ̑та дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆ посѣще́нїе во  и҆збра́нныхъ є҆гѡ̀. (с. 194) 
На лїті́и стїхи̑ры, гла́съ є҃. Подо́бенъ: Ра́дꙋйсѧ: 
Ра́дꙋйсѧ, свѧще́ннаѧ главо̀, прпⷣбне ѻ҆́ч҃е на́шъ  і҆ѡ́сифе, а҆́гг҃льскихъ ликѡ́въ собесѣ́дниче въ вы́шнихъ: на  земли́ бо добродѣ́тельнѡ пожи́лъ є҆сѝ, и҆ ꙗ҆ви́лсѧ є҆сѝ  пречи́сто и҆ нескве́рно зерца́ло, дх҃а ст҃а́гѡ зарѧ́ми блиста́ѧсѧ  пребога́те, и҆ ѡ҆зарѧ́емь прозрѣ́лъ є҆сѝ бꙋ̑дꙋщаѧ. тѣ́мже  хрⷭ҇та̀ бг҃а молѝ, ми́ръ дарова́ти дꙋша́мъ на́шымъ, и҆ ве́лїю  ми́лость. 
Ра́дꙋйсѧ, свѧще́ннаѧ главо̀, по́стникѡвъ непоколеби́мый  сто́лпе, мона́шествꙋющихъ и҆справле́нїе, и҆ є҆ресе́й  новоѧвле́нныхъ, бг҃одохнове́нными твои́ми писа́ньми, ѕлочєсти́ваѧ  и҆́хъ оу҆ста̀ загради́лъ є҆сѝ, и҆ де́мѡнѡвъ стремлє́нїѧ  погꙋби́лъ є҆сѝ, крⷭ҇та̀ ѻ҆рꙋ́жїемъ всѧ̑ кознодѣ̑йства  ѿгонѧ́ѧ. и҆ по преставле́нїи твое́мъ жи́въ ст҃ѣ́й трⷪ҇цѣ  предстои́ши, ѡ҆ на́съ молѧ́сѧ ча́дѣхъ твои́хъ дарова́ти дꙋша́мъ  на́шымъ ми́ръ и҆ ве́лїю ми́лость. 
Ра́дꙋйсѧ, свѧще́ннаѧ главо̀, оу҆мо́мъ просвѣще́ннымъ дꙋ́шꙋ  твою̀ ѻ҆́ч҃е, просвѣти́лъ є҆сѝ, и҆ ѿ земны́хъ преста́вилсѧ  є҆сѝ во хрⷭ҇то́во црⷭ҇твїе, і҆ѡ́сифе пребл҃же́нне: въ  по́стницѣхъ ты̀ свѣ́телъ ꙗ҆ви́лсѧ є҆сѝ, сла́дости  нестарѣ́емыѧ ны́нѣ насыща́ѧсѧ. ѡ҆ на́съ рабѣ́хъ твои́хъ хрⷭ҇тꙋ̀  бг҃ꙋ моли́сѧ, пода́ти на́мъ ѡ҆ставле́нїе грѣхѡ́въ, и҆ ве́лїю  ми́лость. 
Сла́ва, гла́съ ѕ҃: 
Прпⷣбне ѻ҆́ч҃е, сохрани́лъ є҆сѝ добро́тꙋ є҆́же по  ѻ҆́бразꙋ бж҃їю, пло́ть покори́лъ є҆сѝ дꙋ́хꙋ: сегѡ̀ ра́ди  всели́сѧ въ тѧ̀ прест҃ы́й дх҃ъ. є҆гѡ́же дѣ́йствїемъ свѣ́тлѡ  оу҆кра́шенъ, прїѧ́лъ є҆сѝ да́ръ и҆сцѣле́нїй, притека́ющымъ съ  вѣ́рою ко гро́бꙋ моще́й твои́хъ: моли́сѧ хрⷭ҇тꙋ̀ бг҃ꙋ, дарова́ти  на́мъ на врагѝ побѣ́дꙋ, и҆ мі́рꙋ ми́ръ, и҆ цр҃квамъ  є҆диномы́слїе, и҆ дꙋша́мъ на́шымъ ве́лїю ми́лость. 
И҆ ны́нѣ, пра́здникъ, гла́съ и҃: Въ благознамени́тый де́нь:  (с. 195) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Прїиди́те оу҆блажи́мъ ꙳ прпⷣбнаго і҆ѡ́сифа, ꙳ по́стника и҆  возде́ржника, ꙳ и҆ мона́хѡвъ нача́льника, ꙳ хрⷭ҇то́ва оу҆го́дника. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. 
Дне́сь вѣ́рнїи оу҆блажи́мъ ꙳ прпⷣбнаго і҆ѡ́сифа, ꙳  и҆́стины сло́ва сказа́телѧ, ꙳ и҆ по хрⷭ҇то́вѣ і҆кѡ́нѣ побо́рника,  ꙳ и҆ нече́стїѧ ѡ҆бличи́телѧ. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́  ми: 
Бл҃же́нъ є҆сѝ і҆ѡ́сифе, ꙳ хрⷭ҇то́въ оу҆го́дниче, ꙳ и҆  пречⷭ҇тыѧ бг҃омт҃ре, ꙳ пꙋсты́нный жи́телю, ꙳ и҆ мона́шествꙋющихъ  наста́вниче. 
Сла́ва, гла́съ в҃: 
Прїиди́те дне́сь ли́цы мона́шестїи, притеце́мъ ко гро́бꙋ  прпⷣбнагѡ і҆ѡ́сифа, молѧ́щесѧ хрⷭ҇тꙋ̀ бг҃ꙋ на́шемꙋ, просѧ́ще  грѣхѡ́въ проще́нїѧ, и҆ во́инствꙋ на́шемꙋ на врагѝ побѣ́ды, и҆  плѣнє́нымъ свобожде́нїѧ, и҆ мі́рꙋ оу҆строе́нїѧ и҆ цр҃квамъ  соедине́нїѧ, и҆ дꙋша́мъ на́шымъ ве́лїѧ ми́лости. 
И҆ ны́нѣ, пра́здника, гла́съ то́йже: Пронарече́ннаѧ всѣ́хъ  цр҃и́ца: 
На оу҆́трени тропа́рь пра́здника, и҆ бг҃оѻтцє́въ. 
Сла́ва, прпⷣбнагѡ: И҆ ны́нѣ, пра́здника. 
По а҃-й каѳі́смѣ сѣда́ленъ, гла́съ а҃. Подо́бенъ: Ско́рѡ  предварѝ: 
Досто́йнѡ оу҆бл҃жа́емъ тѧ̀ прпⷣбне і҆ѡ́сифе, ꙗ҆́кѡ  дерзнове́нїе и҆мꙋ́ща ко гдⷭ҇ꙋ: ѡ҆ на́съ при́снѡ моли́сѧ,  и҆зба́витисѧ врагѡ́въ належа́щїѧ напа́сти, и҆ дарова́ти на́мъ на  сы́ны а҆га̑рѧнскїѧ ѡ҆долѣ́нїе, и҆ плѣнє́нымъ свобожде́нїе, и҆  на́мъ, соверша́ющымъ свѧтꙋ́ю па́мѧть твою̀, ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Оу҆́мъ человѣ́ческїй, по достоѧ́нїю пѣ́ти тѧ̀, влⷣчце  пречⷭ҇таѧ бцⷣе, недоꙋмѣ́етъ, но мы̀ зове́мъ тѝ, ꙗ҆̀же (с. 196)  а҆рха́гг҃лъ гаврїи́лъ провѣща̀: ра́дꙋйсѧ, а҆да́мово свобожде́нїе.  ра́дꙋйсѧ, прама́тере є҆́ѵы ѡ҆правда́нїе. ра́дꙋйсѧ, мі́ра  спасе́нїе. ра́дꙋйсѧ, мт҃и хрⷭ҇та̀ бг҃а. 
По в҃-й каѳі́смѣ сѣда́ленъ, гла́съ и҃. Поⷣ: Взбра́нной  воево́дѣ: 
Соше́дшесѧ вѣ́рнїи въ па́мѧть прпⷣбнагѡ і҆ѡ́сифа дꙋхо́внѡ  пра́зднꙋемъ, восхвалѧ́юще хрⷭ҇та̀ бг҃а на́шего, прославлѧ́юща  своего̀ оу҆го́дника, и҆ да́ромъ чꙋде́съ ѡ҆богати́вшаго, притеце́мъ  вѣ́рнѡ бо гро́бꙋ моще́й є҆гѡ̀, и҆ почерпе́мъ тѣлесє́мъ  здра́вїе, кꙋ́пнѡ и҆ дꙋша́мъ спасе́нїе, и҆ торжествꙋ́емъ свѣ́тлѡ во  свѧтꙋ́ю па́мѧть є҆гѡ̀. 
Два́жды. 
Сла́ва, и҆ ны́нѣ, бг҃оро́диченъ: 
Взбра́нной воево́дѣ и҆ застꙋ́пницѣ на́шей, къ тебѣ̀  прибѣга́емъ, пречⷭ҇таѧ бцⷣе, поборѝ чⷭ҇таѧ, плѣнѧ́ющаго ны̀  дїа́вола, и҆ сводѧ́ща въ стра̑сти безче́стїѧ. тѣ́мже припа́даемъ  къ твоемꙋ̀, пречⷭ҇таѧ, ѻ҆́бразꙋ, просѧ́ще и҆зба́витисѧ всѧ́кїѧ  мꙋ́ки, и҆ ѻ҆гнѧ̀ вѣ́чнагѡ, застꙋпи́ ны мт҃и хрⷭ҇та̀ цр҃ѧ̀  нбⷭ҇нагѡ, да зове́мъ тѝ: ра́дꙋйсѧ, невѣ́сто неискꙋсобра́чнаѧ. 
По полѷеле́и сѣда́ленъ, гла́съ є҃. Подо́бенъ: Ра́дꙋйсѧ: 
Ра́дꙋйсѧ, прпⷣбне, принесы́й себѐ хрⷭ҇тꙋ̀ же́ртвꙋ жи́вꙋ,  и҆ ѿ ю҆́ности оу҆се́рднѡ рабо́таѧ хрⷭ҇тꙋ̀ бг҃ꙋ, пѣ́сньми,  посто́мъ и҆ воздержа́нїемъ, водвори́лсѧ є҆сѝ въ пꙋсты́ни,  є҆ди́нъ є҆ди́номꙋ бесѣ́дꙋѧ. тѣ́мъ ви́дѣвъ гдⷭ҇ь твоѐ до́брое  и҆зволе́нїе, со всѣ́ми оу҆чини́ тѧ преподо́бными и҆ пра́ведными  водворѧ́тисѧ въ нбⷭ҇нѣмъ црⷭ҇твїи, и҆ со а҆́гг҃лы хрⷭ҇тꙋ̀ пѣ́ти  пѣ́снь немо́лчнꙋю. но ꙗ҆́кѡ и҆́маши дерзнове́нїе къ немꙋ̀, молѝ,  мо́лимсѧ, спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Къ бцⷣѣ возопїи́мъ любо́вїю: ра́дꙋйсѧ, гра́де гдⷭ҇ень. (с.  197) ра́дꙋйсѧ, ски́птре дв҃довъ. ра́дꙋйсѧ, пала́то ѡ҆дꙋшевле́ннаѧ.  ра́дꙋйсѧ, ста́мно бжⷭ҇твенныѧ ма́нны. ра́дꙋйсѧ, неѡпали́маѧ  кꙋпино̀. ра́дꙋйсѧ, свѣщѐ пресвѣ́тлаѧ, и҆ свѣти́льниче златы́й.  ра́дꙋйсѧ, горо̀ бж҃їѧ приѡсѣне́ннаѧ. ра́дꙋйсѧ, ѻ҆гнено́сный  престо́ле. ра́дꙋйсѧ, лѣ́ствице и҆ две́ре нбⷭ҇наѧ. ра́дꙋйсѧ, же́зле  невла́жнѡ прозѧбы́й. ра́дꙋйсѧ всѧ̑ спаса́ющи ѿ всѧ́кихъ бѣ́дъ и҆  скорбе́й. ра́дꙋйсѧ, влⷣчце, мі́ра спасе́нїе. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ, гла́съ  д҃: Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Є҆ѵⷢ҇лїе  ѿ матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е і҆ѡ́сифе, ѡ҆чи́стилъ є҆сѝ оу҆́мное  сꙋщество̀, и҆ сохрани́лъ є҆сѝ добро́тꙋ є҆́же по ѻ҆́бразꙋ бж҃їю,  и҆ пло́ть покори́лъ є҆сѝ дꙋ́хꙋ: тогѡ̀ ра́ди въ тѧ̀ всели́сѧ си́ла  бж҃їѧ, и҆ прїѧ́лъ є҆сѝ да́ръ и҆сцѣле́нїй. и҆дѣ́же бо любо́вь и҆  согла́сїе, та́мѡ добродѣ́тели позна́нїе: а҆ и҆дѣ́же за́висть и҆  рве́нїе, та́мѡ ѕло́бы ꙗ҆вле́нїе. но оу҆́бѡ мы̀ бѣ́гаемъ сегѡ̀  оу҆бі́йственнагѡ по́мысла, ѿ негѡ́же да и҆зба́витъ ны̀ хрⷭ҇то́съ  бг҃ъ, моли́твами твои́ми прпⷣбне і҆ѡ́сифе, и҆ пода́стъ дꙋша́мъ  на́шымъ ми́ръ и҆ ве́лїю ми́лость. 
Канѡ́ны пра́здника и҆ бг҃оѻтцє́въ, на и҃. 
И҆ прпⷣбнагѡ і҆ѡ́сифа канѡ́нъ, на ѕ҃. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀, фараѡни́тское всево́инство  преѻрꙋже́ннаѧ си́ла, вопло́щшеесѧ же сло́во всеѕло́бный грѣ́хъ  потреби́ло є҆́сть, препросла́вленный гдⷭ҇ь, сла́внѡ бо  просла́висѧ. 
Тебѣ̀ твоегѡ̀, бл҃же́нне, оу҆че́нїѧ до́лгъ приносѧ́ще,  воздаѧ̑нїѧ простира́емъ, вѣне́цъ похва́льный плетꙋ́ще: ты́ же  любо́вїю оу҆вѧзе́нъ пребога́те, твои́ми ст҃ы́ми моли́твами  бл҃года́ть на́мъ пода́ждь дꙋхо́внꙋю. 
Всегꙋби́тельное стремле́нїе страсте́й, ѻ҆́ч҃е, оу҆вѧди́лъ  є҆сѝ, (с. 198) слове́снымъ ѡ҆б̾ѧ́тъ бг҃омꙋ́дрїемъ,  благопребы́тенъ бы́лъ є҆сѝ, и҆ благогла́сенъ, кро́токъ же и҆  смире́нъ, сло́вомъ же премꙋ́дрости прпⷣбне ѻ҆́ч҃е і҆ѡ́сифе, и҆  ра́зꙋмомъ вѣнча́нъ. 
Свѧще́ннѡ оу҆краси́лъ є҆сѝ себѐ, прпⷣбне ѻ҆́ч҃е,  дѣ́тельнымъ ра́зꙋмомъ бл҃года́ти бг҃оглаго́ливе і҆ѡ́сифе, жела́ѧ  вѣнца̀ сла́вы хрⷭ҇то́вы, и҆ своеѧ̀ наде́жды и҆зрѧ́днѡ бл҃же́нне не  погрѣши́лъ є҆сѝ. 
Цѣломꙋ́дрїе оу҆держа́лъ є҆сѝ ꙗ҆́вѣ, кра́йнюю же  кро́тость, и҆ высокогла́сное смире́нїе: и҆́миже возвыша́емь,  трꙋдѡ́въ твои́хъ дѣ́йствомъ и҆ видѣ́нїемъ ра́дꙋѧсѧ принесе́сѧ,  вѣне́цъ неꙋвѧда́емый прїи́мъ трꙋдѡ́въ твои́хъ воздаѧ̑нїѧ. 
Бг҃оро́диченъ: 
Тва́рей ꙗ҆ви́ласѧ є҆сѝ чⷭ҇таѧ, всѣ́хъ ви́димыхъ и҆  неви́димыхъ превы́шши всенепоро́чнаѧ, зижди́телѧ бо родила̀ є҆сѝ,  ꙗ҆́коже и҆зво́ли воплоти́тисѧ во оу҆тро́бѣ твое́й. є҆го́же со  дерзнове́нїемъ молѝ спастѝ пою́щыѧ тѧ̀. 
И҆́ный канѡ́нъ прпⷣбнагѡ і҆ѡ́сифа чꙋдотво́рца. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю скры́вшаго дре́вле, гони́телѧ мꙋчи́телѧ,  подъ земле́ю скры́ша, спасе́нныхъ ѻ҆́троцы: но мы̀ ꙗ҆́кѡ  ѻ҆трокови́цы, гдⷭ҇еви пои́мъ: сла́внѡ бо просла́висѧ. 
Ѽ бж҃їй сло́ве, ми́лостиве, хрⷭ҇тѐ цр҃ю̀! пре́зри моѧ̑  мнѡ́гаѧ согрѣшє́нїѧ, и҆ ѿве́рзи мѝ косноѧзы̑чнаѧ оу҆ста̀, и҆  дꙋ́хъ пра́въ ѡ҆бновѝ во оу҆тро́бѣ мое́й, и҆ да́ждь мѝ хрⷭ҇тѐ,  сло́во ра́зꙋма, да воспою̀ твоего̀ оу҆го́дника прпⷣбнаго  і҆ѡ́сифа. 
Повинꙋ́лсѧ є҆сѝ прпⷣбне, вседꙋ́шнѡ твоемꙋ̀ ѻ҆ц҃ꙋ̀,  прпⷣбномꙋ пафнꙋ́тїю: и҆ бы́лъ є҆сѝ ꙗ҆́кѡ дрꙋгі́й і҆саа́къ,  ра́ди кра́йнѧгѡ послꙋша́нїѧ. тѣ́мже прпⷣбне, въ тѧ̀ всели́сѧ  прест҃ы́й дх҃ъ, є҆гѡ́же дѣ́йствїемъ свѣ́тлѡ оу҆краша́емый, и҆  ны́нѣ предстои́ши ст҃ѣ́й трⷪ҇цѣ ра́дꙋѧсѧ. (с. 199) 
Оу҆подо́билсѧ є҆сѝ, прпⷣбне і҆ѡ́сифе, дре́внемꙋ  і҆а́кѡвꙋ, послꙋ́шавшꙋ своеѧ̀ мт҃ре, ѻ҆́тчее благослове́нїе  прїе́мшемꙋ: ты́ же прпⷣбномꙋ пафнꙋ́тїю повинꙋ́лсѧ є҆сѝ, и҆ ѿ  негѡ̀ благослове́нїе прїи́мъ, оу҆строѧ́ешисѧ па́стырь хрⷭ҇то́ва  ста́да въ то́йже ѻ҆би́тели, бг҃ꙋ та́кѡ и҆зво́льшꙋ. 
Бг҃оро́диченъ: 
Къ тебѣ̀ прибѣга́емъ бцⷣе всепѣ́таѧ, и҆ тебѣ̀  припа́дающе мо́лимсѧ, твои́мъ хода́тайствомъ влⷣчце, и҆ моли́твами  твоегѡ̀ оу҆го́дника прпⷣбнагѡ і҆ѡ́сифа, ми́лостива на́мъ  сотворѝ, є҆го́же пречи́стѡ и҆ недовѣ́домѡ родила̀ є҆сѝ хрⷭ҇та̀  бг҃а на́шего. 
Катава́сїа: Крⷭ҇тъ начерта́въ: 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ це́рковь, прише́ствїемъ твои́мъ, въ не́йже  оу҆тверди́сѧ моѐ се́рдце. 
Да́ждь хрⷭ҇тѐ сп҃се, проще́нїе мно́гихъ на́шихъ  согрѣше́нїй, ꙗ҆́кѡ да и҆ мы̀ почита́емъ па́мѧть твоегѡ̀  оу҆го́дника прпⷣбнагѡ і҆ѡ́сифа, є҆гѡ́же моли́твами спаси́ ны. 
Твои́ми моли́твами ми́лостиваго оу҆молѧ́й бг҃а, прпⷣбне  ѻ҆́ч҃е на́шъ і҆ѡ́сифе, и҆ грѣхо́вный мра́къ печа́ли на́шеѧ  разорѝ, и҆ бл҃годꙋ́шїѧ оу҆тѣше́нїе низпослѝ. 
Ѿ младе́нства ты̀ бл҃же́нне і҆ѡ́сифе, позна́нъ бы́лъ  є҆сѝ бг҃омъ, и҆ на того̀ надѣ́ѧлсѧ є҆сѝ, наставлѧ́емь на  спаси́тєльнаѧ є҆гѡ̀ повелѣ̑нїѧ. є҆мꙋ́же ны́нѣ предстоѧ̀, со  дерзнове́нїемъ ѡ҆ на́съ моли́сѧ. 
Бг҃оро́диченъ: 
Є҆ди́наго ст҃ы́ѧ трⷪ҇цы, сло́ва сн҃а родила̀ є҆сѝ дв҃о  пречⷭ҇таѧ, є҆го́же съ прпⷣбнымъ і҆ѡ́сифомъ ѡ҆ рабѣ́хъ твои́хъ  молѝ, вѣ́рою просѧ́щихъ грѣхѡ́въ проще́нїѧ. 
И҆́нъ. І҆рмо́съ: 
Тобо́ю, хрⷭ҇тѐ, небеса̀ оу҆твержда́ема всѧ̑, сло́во бж҃їе  и҆ си́ла, (с. 200) и҆сповѣ́дꙋютъ сла́вꙋ неизрече́ннꙋ, и҆  вседѣ́тельныѧ рꙋкѝ твоеѧ̀ сотворе́нїе: нѣ́сть бо пресвѧ́тъ,  ра́звѣ тебє̀, гдⷭ҇и. 
Не преда́ждь, влⷣко, твоегѡ̀ достоѧ́нїѧ врагѡ́мъ  хва́лѧщымсѧ на ны̀, мо́лимъ тѧ̀ ми́лостиве, спасѝ правосла́вныѧ  хрⷭ҇тїа́ны и҆ бꙋ́ди ми́лостивъ твои̑мъ рабѡ́мъ: и҆ и҆зба́ви ны̀  хрⷭ҇тѐ цр҃ю̀, мꙋче́нїѧ и҆ ѻ҆гнѧ̀ негаси́магѡ, и҆ сподо́би ны̀  десна́гѡ предстоѧ́нїѧ, моли́твами прпⷣбнагѡ і҆ѡ́сифа. 
Напо́лнисѧ се́рдце твоѐ, прпⷣбне, бл҃года́ти хрⷭ҇то́вы, и҆  пра́вагѡ оу҆че́нїѧ, бы́лъ є҆сѝ ѻ҆́бразъ мона́шествꙋющихъ,  всѧ́кими добро́тами дꙋхо́вными: не да́лъ бо є҆сѝ сна̀ твои̑мъ  ѻ҆чесє́мъ, ни вѣ́ждамъ дрема́нїѧ: но ꙗ҆́кѡ стѧжа́лъ є҆сѝ  дерзнове́нїе ко гдⷭ҇ꙋ, молѝ ѡ҆ на́съ, мо́лимъ тѧ̀ да бꙋ́детъ на́мъ  ми́лостивъ въ де́нь сꙋ́дный. 
Ꙗ҆́кѡ ле́въ стра́шенъ и҆зъ пꙋсты́ни оу҆стреми́всѧ,  оу҆страши́лъ є҆сѝ безбѡ́жныѧ є҆ретїкѝ, и҆мѣ́ѧ прпⷣбне ме́чь  дꙋхо́вный, и҆́же є҆́сть глаго́лъ бж҃їй, посѣ́клъ є҆сѝ  и҆зни̑кшаѧ нечє́стїѧ, и҆ и҆зъ ко́рене и҆сто́рглъ є҆сѝ  ѕлосла́вныхъ оу҆чє́нїѧ, собра́лъ є҆сѝ ꙗ҆́кѡ трꙋдолюби́ва  пчела̀ ѿ всѣ́хъ писа́нїй бжⷭ҇твєннаѧ словеса̀, и҆ си́ми  оу҆ста̀ сквє́рнаѧ безбо́жныхъ загради́лъ є҆сѝ, прпⷣбне  і҆ѡ́сифе. 
Бг҃оро́диченъ: 
Дивѧ́тсѧ, мт҃и бж҃їѧ, нбⷭ҇нїи чи́ни красотѣ̀ дꙋшѝ твоеѧ̀,  и҆ чистотѣ̀ дѣ́вства твоегѡ̀: мы́ же земні́и недоꙋмѣ́емъ  глаго́лати несказа́ннагѡ ржⷭ҇тва̀ твоегѡ̀, є҆мꙋ́же та́йнѡ  наꙋча́ющесѧ, позна́хомъ тѧ̀ ро́ждшꙋю хрⷭ҇та̀ бг҃а на́шего. є҆го́же  ми́лостива на́мъ сотворѝ въ де́нь сꙋ́дный стра́шнагѡ прише́ствїѧ  є҆гѡ̀. 
Конда́къ и҆ і҆́косъ пра́здника. 
Та́же, прпⷣбнагѡ сѣда́ленъ, гла́съ г҃. Подо́бенъ:  Красотѣ̀ дѣ́вства: 
Хрⷭ҇то́ва оу҆го́дника, є҆ѵⷢ҇льскагѡ оу҆че́нїѧ  послꙋ́шника, (с. 201) свѣ́тлѡ пра́зднꙋемъ прпⷣбнагѡ і҆ѡ́сифа  па́мѧть: прїиди́те оу҆блажи́мъ страннопрїи́мца сꙋ́ща, сирота́мъ и҆  вдова́мъ застꙋ́пника те́пла, и҆ ни́щымъ да́телѧ нескꙋ́дна,  цѣломꙋ́дрїѧ храни́телѧ, и҆ добродѣ́телей дѣ́лателѧ, и҆ є҆ресе́й  ѡ҆бличи́телѧ непосты́дна, и҆ свѣти́льника рꙋ́сскаго, є҆гѡ́же  ра́ди просѧ́ще ѿ хрⷭ҇та̀ дꙋша́мъ на́шымъ спасе́нїѧ, и҆ мі́рꙋ  ве́лїѧ ми́лости. 
Сла́ва, и҆ ны́нѣ, пра́здника. 
А҆́ще ли пое́ши прпⷣбнагѡ і҆ѡ́сифа кромѣ̀ попра́зднства,  глаго́ли по сѣда́льнѣ: Сла́ва, и҆ ны́нѣ, се́й бг҃оро́диченъ: 
Земноро́днїи тобо́ю спасе́ни бы́хомъ, пречⷭ҇таѧ бцⷣе:  пре́жде вѣ̑къ бо и҆зъ ѻ҆ц҃а̀ ро́ждшагосѧ сн҃а бж҃їѧ породила̀  є҆сѝ, за милосе́рдїе мно́гое благоволи́вшаго и҆зъ тебє̀  роди́тисѧ: и҆́же спасѐ а҆да́ма пра́ѻтца, и҆ раѧ̀ сотворѝ  жи́телѧ. є҆го́же молѝ мт҃и пребл҃гослове́ннаѧ, спасти́сѧ на́мъ  вѣ́рнѡ пою́щымъ тѧ̀. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай ни а҆́гг҃лъ, но са́мъ,  гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ  зовꙋ́ ти: сла́ва си́лѣ твое́й, гдⷭ҇и. 
Ты̀ прпⷣбне і҆ѡ́сифе, мона́шествꙋющихъ бы́лъ є҆сѝ  вѣне́цъ, не ка́менїемъ многоцѣ́ннымъ оу҆кра́шенъ, но  добродѣ́тельми ѡ҆бложе́нъ, и҆ ꙗ҆ви́лсѧ є҆сѝ, бл҃же́нне,  благодарова́нное вои́стиннꙋ оу҆краше́нїе. 
Бжⷭ҇твеннꙋю бг҃омꙋ́дре, почти́лъ є҆сѝ мꙋ́дрость, ꙗ҆́же  тѧ̀ дарова̑нїи благи́ми ѡ҆богатѝ, сла́вꙋ вѣ́чнꙋю тебѣ̀  и҆схода́тайствовавши, прпⷣбне ѻ҆́ч҃е і҆ѡ́сифе всече́стне. 
Свѣ́тлостїю нра́вѡмъ твои́хъ, и҆ ѻ҆́бразы бл҃года́ти,  прпⷣбне ѻ҆́ч҃е і҆ѡ́сифе, подо́бнѣ пожи́лъ є҆сѝ: тѣ́мже  благопристꙋ́пенъ ты̀ всѣ̑мъ бы́лъ є҆сѝ, всебл҃же́нне  досточꙋ́дне. 
Бг҃оро́диченъ: 
Оу҆мерщвле́нїе плодо́мъ мнѣ̀ є҆́ѵа принесѐ, ты́ же  жи́знь (с. 202) ро́ждши ѵ҆поста́снꙋю пречⷭ҇таѧ, а҆́бїе и҆спра́вила  є҆сѝ. тѣ́мже зове́мъ тѝ: сла́ва си́лѣ твое́й. 
И҆́нъ. І҆рмо́съ: 
Оу҆диви́сѧ тво́й ра́зꙋмъ ѿ менє̀, оу҆слы́шавшꙋ  пресла̑внаѧ велѣ̑нїѧ смотре́нїѧ твоегѡ̀, оу҆крѣпи́сѧ же  возлюбле́нїемъ твоегѡ̀ схожде́нїѧ: ты́ бо моеѧ̀ нищеты̀ не  ѿве́рглсѧ є҆сѝ. 
Ꙗ҆́коже дре́вле і҆ѡ́сифꙋ прекра́сномꙋ зави́дѣвше бра́тїѧ,  совѣ́тъ лꙋка́въ оу҆мы́слиша: та́кѡ и҆ на тѧ̀, прпⷣбне і҆ѡ́сифе,  совѣ́товаша лꙋка́вое оу҆мышле́нїе. ты́ же любо́вїю ко хрⷭ҇тꙋ̀  вперѧ́емь, си́хъ негодова̑нїѧ въ ничто́же вмѣни́въ, непреста́ннѡ  моли́сѧ ѡ҆ на́съ гдⷭ҇ꙋ. 
И҆зше́лъ є҆сѝ, прпⷣбне, ѿ и҆дѣ́же пре́жде  нача́льствꙋѧ, хрⷭ҇тꙋ̀ цр҃ю̀ нбⷭ҇номꙋ молѧ́сѧ и҆ пречⷭ҇тѣй бцⷣѣ,  ше́ствꙋѧ на мѣ́сто, бг҃омъ тебѣ̀ пока́занное, и҆ та́мѡ пꙋсты́ню  населѧ́еши, хрⷭ҇та̀ ра́ди: въ не́йже зарю̀ свѣ́тлꙋ оу҆зрѣ́ти  сподо́билсѧ є҆сѝ бл҃года́ти дх҃о́вныѧ, бл҃же́нне і҆ѡ́сифе. 
Прпⷣбне ѻ҆́ч҃е, оу҆подо́билсѧ є҆сѝ і҆ѡ́сифꙋ  прекра́сномꙋ: не покори́лсѧ бо є҆сѝ сладостра́стїю, и҆ ѕѣлѡ̀  тща́лсѧ є҆сѝ ѡ҆ цѣломꙋ́дрїи, мы́сленнаго ѕмі́ѧ побѣди́лъ  є҆сѝ, и҆ со́ннагѡ житїѧ̀ небре́глъ є҆сѝ, и҆зъ темни́цы тѣ́ла  и҆зше́лъ є҆сѝ, и҆ ца́рь не є҆гѵ́пта, но страсте́й бы́лъ є҆сѝ,  и҆ добродѣ́тели пшени́цꙋ собра́лъ є҆сѝ, є҆́юже ны̀ ча̑да твоѧ̑  пита́еши. 
Бг҃оро́диченъ: 
Пречⷭ҇таѧ бцⷣе, вѣ́мы тѧ̀ хрⷭ҇тїа́не тве́рдꙋю защи́тницꙋ,  и҆ ско́рꙋю помо́щницꙋ, и҆ въ бѣда́хъ и҆збавле́нїе. тѣ́мже мо́лимъ  тѧ̀: и҆спросѝ на́мъ оу҆ хрⷭ҇та̀ мно́жествꙋ согрѣше́нїй  проще́нїе, и҆ вѣ́чныѧ мꙋ́ки и҆збавле́нїе. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е:  тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи  невѣ́дѣнїѧ приведе́нїе и҆́мамы. 
Оу҆мо́мъ чи́стымъ писа́нїємъ бжⷭ҇твєннымъ бесѣ́довалъ  (с. 203) є҆сѝ, бг҃оглаго́ливе і҆ѡ́сифе, и҆ видѣ́нїѧ и҆ дѣѧ́нїѧ  собра́въ бога́тство, ѻ҆́ч҃е прпⷣбне. 
Премꙋ́дрости глꙋбинꙋ̀ и҆спыта́въ мꙋ́дре і҆ѡ́сифе, дости́глъ  є҆сѝ ѡ҆брѣстѝ, є҆ли́кѡ благопотре́бно, и҆ би́серъ  многоцѣ́нный болѣ́зньми стѧжа́лъ є҆сѝ, пребл҃же́нне, ра́зꙋма. 
А҆́ще земно́е ѻ҆те́чество бл҃же́нне і҆ѡ́сифе, ѡ҆ста́вилъ  є҆сѝ, всѧ́чески благоимени́тнꙋ бж҃їи мт҃ри ѻ҆би́тель созда́лъ  є҆сѝ, и҆ мно́жество мона́шествꙋющихъ въ не́й собра́лъ є҆сѝ:  сегѡ̀ ра́ди пе́рвое ѻ҆те́чество нбⷭ҇ное прїѧ́лъ є҆сѝ, со  дерзнове́нїемъ, ѻ҆́ч҃е, за ны̀ моли́сѧ хрⷭ҇тꙋ̀ бг҃ꙋ, рабы̑ твоѧ̑. 
Бг҃оро́диченъ: 
Сѐ во чре́вѣ, бцⷣе пречⷭ҇таѧ, хрⷭ҇та̀ бг҃а па́че сло́ва  и҆мѣ́ла є҆сѝ, ꙗ҆́коже и҆са́їа провозгласѝ: вы́ше є҆стества̀  сего̀ бг҃ороди́тельнице родила̀ є҆сѝ. 
И҆́нъ. І҆рмо́съ: 
Ми́ръ мно́гъ лю́бѧщымъ тѧ̀, хрⷭ҇тѐ, и҆ но́щь просвѣще́нїѧ  въ пи́щи слове́съ твои́хъ: сегѡ̀ ра́ди ѿ но́щи оу҆́тренююще,  про́симъ ми́лости ѿ тебє̀, чл҃вѣколю́бче. 
Всѧ́къ пи́сменникъ наꙋчи́всѧ бжⷭ҇твенномꙋ писа́нїю,  подо́бенъ є҆́сть црⷭ҇твїю нбⷭ҇номꙋ: ты́ же прпⷣбне, поревнова́въ  є҆ѵⷢ҇льскомꙋ оу҆че́нїю, и҆ ѿ сегѡ̀ прїѧ́лъ є҆сѝ крѣ́пость  дꙋхо́внꙋю. сха́рїа є҆вре́ина посрами́лъ є҆сѝ, и҆ є҆гѡ̀  проклѧ̑тыѧ оу҆ченикѝ та̑ѧжде мꙋ́дрствꙋющыѧ, и҆ а҆на́ѳемѣ  пре́далъ є҆сѝ. 
Прпⷣбне ѻ҆́ч҃е, дарова̀ тебѣ̀ бг҃ъ мꙋ́дрость, и҆ сло́во  ра́зꙋма: ты́ же проповѣ́далъ є҆сѝ въ трїе́хъ ли́цѣхъ є҆ди́наго  бг҃а, и҆ семꙋ̀ свидѣ́тельство приве́лъ є҆сѝ ѿ бжⷭ҇твенныхъ  писа́нїй, наꙋча́ѧ покланѧ́тисѧ въ трⷪ҇цѣ є҆ди́номꙋ бг҃ꙋ. 
Прпⷣбне ѻ҆́ч҃е і҆ѡ́сифе, безꙋ̑мныѧ є҆ретїкѝ глаго́лющыѧ,  ꙗ҆́кѡ є҆щѐ хрⷭ҇то́съ не роди́сѧ, ѡ҆бличи́въ ꙗ҆́снѡ сказа́лъ  є҆сѝ, ꙗ҆́кѡ роди́сѧ хрⷭ҇то́съ на́шегѡ ра́ди спасе́нїѧ ѿ  пречⷭ҇тыѧ дв҃ы марі́и, и҆ на́съ ра́ди пострада̀ во́лею распѧ́тїе,  (с. 204) и҆ воскр҃се тридне́внѡ: и҆ па́ки грѧде́тъ со ст҃ы́ми  а҆́гг҃лы, сꙋди́ти ве́сь мі́ръ. 
Бг҃оро́диченъ: 
Ѽ безꙋ́мнїи є҆ретїцы̀ и҆ ѿстꙋ́пницы, и҆ непокори́вїи  є҆вре́є. є҆го́же вы̀ ча́ете, то́й нѣ́сть хрїсто́съ, но  а҆нті́хрїстъ є҆́сть, ꙗ҆́коже свидѣ́тельствꙋютъ бжⷭ҇твєннаѧ  писа̑нїѧ. мы́ же и҆сповѣ́дꙋемъ хрⷭ҇та̀ бг҃а на́шего, ро́ждшагосѧ  неискꙋсомꙋ́жнѡ ѿ дв҃ы чⷭ҇тыѧ марі́и: є҆ѧ́же моли́твами и҆зба́ви  на́съ хрⷭ҇тѐ, ѿ таковы́ѧ пре́лести, и҆ спасѝ дꙋ́шы на́шѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ  твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ. 
Вселе́ннѣй свѣти́ло пресвѣ́тлое, ѻ҆́ч҃е, ꙗ҆ви́лсѧ  є҆сѝ і҆ѡ́сифе, словесы̀ дꙋхо́вными просвѣща́ѧ, вѣ́рою и҆  любо́вїю къ тебѣ̀ притека́ющыѧ. 
Бл҃же́нное житїѐ, ѻ҆́ч҃е, преше́лъ є҆сѝ, назда́въ  оу҆́бѡ чꙋ̑вства, внѣ̀ бы́лъ є҆сѝ мїрска́гѡ мѧте́жа, и҆ бг҃ꙋ  прибли́жилсѧ є҆сѝ, прпⷣбне і҆ѡ́сифе. 
Ѕѣлѡ̀ ми́лостива, и҆ страннопрїи́мца показа́ тѧ сп҃съ на́шъ  мі́рꙋ, ѻ҆́ч҃е, и҆ врача̀ болѧ́щымъ і҆ѡ́сифе, сирота́мъ и҆  оу҆бѡ́гимъ застꙋ́пника любе́зна. 
Бг҃оро́диченъ: 
Па́че є҆стества̀, дв҃о, родила̀ є҆сѝ, и҆ вѣ́чнꙋеши дв҃а,  ꙗ҆́вльшисѧ и҆́стиннагѡ сн҃а и҆ бг҃а твоегѡ̀ мт҃и чⷭ҇таѧ. 
И҆́нъ. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆ волне́нїѧ не  ктомꙋ̀ терпѧ̀, ꙗ҆́кѡ і҆ѡ́на влⷣцѣ вопїю́ ти: ѿ тли́ мѧ  возведѝ. 
Ꙗ҆́кѡ свѧще́нникъ сы́й пои́стиннѣ приносѧ̀ хрⷭ҇тꙋ̀ бг҃ꙋ  же́ртвꙋ безкро́внꙋ, та́йнѡ возложе́ннꙋю, и҆ ѿ а҆́гг҃лъ сла́вимꙋю,  ѿ бг҃а ѻ҆ц҃а̀ прїе́млемꙋ, и҆ ст҃ы́мъ дх҃омъ ѡ҆сѣнѧ́емꙋ, и҆  на́мъ на спасе́нїе да́рꙋемꙋ. 
Ѽ безꙋ́мнїи є҆ретїцы̀, что̀ поѡщрѧ́ете ѧ҆зы́ки (с. 205)  бг҃охꙋ̑льныѧ, глаго́люще: не можа́ше ли бг҃ъ не роди́всѧ спастѝ  мі́ръ и҆на́кѡ; ты́ же прпⷣбне і҆ѡ́сифе, си́хъ оу҆ста̀ загради́лъ  є҆сѝ, наꙋча́ѧ сла́вити хрⷭ҇та̀ бг҃а на́шего. 
Прпⷣбне ѻ҆́ч҃е і҆ѡ́сифе, є҆ретїкѡ́въ оу҆ста̀ загради́лъ  є҆сѝ, приводѧ̀ свидѣ́тєльства ѿ бжⷭ҇твенныхъ писа́нїй:  пыта́йте, речѐ, безꙋ́мнїи, писа̑нїѧ, ꙗ҆́кѡ ꙗ҆ви́ласѧ є҆́сть  ст҃а́ѧ трⷪ҇ца а҆враа́мꙋ въ тре́хъ ли́цахъ, во є҆ди́номъ бжⷭ҇твѣ̀. 
Бг҃оро́диченъ: 
Припа́даемъ тебѣ̀ пречⷭ҇таѧ бцⷣе, со оу҆миле́нїемъ,  глаго́люще: и҆зба́ви ны̀ мт҃и хрⷭ҇та̀ бг҃а, всѧ́кїѧ пре́лести  разлꙋча́ющїѧ ѿ бг҃а, и҆ сподо́би въ де́нь сꙋ́дный полꙋчи́ти ѿ  хрⷭ҇та̀ ми́лость, и҆ не ѿпа́сти десна́гѡ предстоѧ́нїѧ. 
Конда́къ, гла́съ и҃. Подо́бенъ: Взбра́нной: 
Житїѧ̀ треволнє́нїѧ, и҆ мѧте́жъ мїрскі́й, и҆ стра̑стнаѧ  взыгра̑нїѧ въ ничто́же вмѣни́въ, пꙋсты́нный граждани́нъ показа́лсѧ  є҆сѝ, мно́гихъ бы́въ наста́вникъ і҆ѡ́сифе прпⷣбне: мона́хѡвъ  собра́тель, и҆ моле́бникъ вѣ́ренъ, чистоты̀ рачи́тель, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
І҆́косъ: 
Бжⷭ҇твенными добродѣ́тельми твои́ми, себѐ, мꙋ́дре,  оу҆краси́лъ є҆сѝ, и҆ сп҃са хрⷭ҇та̀ жили́ще содѣ́лалъ є҆сѝ  ѻ҆́ч҃е, мꙋ́жественнѣ, ꙗ҆́коже зла́то и҆скꙋси́всѧ вѣ́рою къ бг҃ꙋ  и҆ наде́ждею, и҆ любо́вїю ѻ҆бѣ́ты полага́ѧ: воздержа́нїемъ  пости́всѧ ꙗ҆́кѡ безпло́тенъ, въ цѣломꙋ́дрїи, и҆ въ смире́нїи  возвы́силсѧ є҆сѝ. тѣ́мже и҆ мы̀ моли́твами твои́ми  просвѣ́щшесѧ, прпⷣбне і҆ѡ́сифе, вопїе́мъ тѝ: ра́дꙋйсѧ, ꙗ҆́кѡ  и҆змла́да бг҃ꙋ послꙋжи́лъ є҆сѝ: ра́дꙋйсѧ, ꙗ҆́кѡ притека́ющихъ къ  тебѣ̀ ко спасе́нїю хода́тай бы́лъ є҆сѝ: ра́дꙋйсѧ,  хрⷭ҇толюби́вомꙋ во́инствꙋ похвала̀: ра́дꙋйсѧ, ꙗ҆́кѡ твои́ми  моли́твами проти́внїи побѣжда́ютсѧ: ра́дꙋйсѧ, ꙗ҆́кѡ всѣ̑мъ  просѧ́щымъ дае́ши да́ръ, ѿ гдⷭ҇а дарова́нный тебѣ̀: (с. 206)  ра́дꙋйсѧ, ꙗ҆́кѡ чꙋдесы́ тѧ бг҃ъ прославлѧ́етъ, и҆ всѣ́хъ зва́ти  тебѣ̀ наꙋча́етъ: ра́дꙋйсѧ, прпⷣбне ѻ҆́ч҃е і҆ѡ́сифе, по́стникѡвъ  оу҆добре́нїе. молѝ хрⷭ҇та̀ бг҃а, спасти́сѧ дꙋша́мъ на́шымъ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ, высо́къ  пла́мень вознесло̀ є҆́сть: хрⷭ҇то́съ же прострѐ благочести̑вымъ  ѻ҆трокѡ́мъ ро́сꙋ дꙋхо́внꙋю, сы́й бл҃гослове́нъ и҆ препросла́вленъ. 
Благоꙋха́ютъ прпⷣбне і҆ѡ́сифе, твои́хъ оу҆че́нїй сла̑дкаѧ  словеса̀ лю́бѧщымъ та̑ѧ: оу҆страша́ютъ же є҆ретїкѡ́въ  мꙋдрова̑нїѧ. бл҃года́тїю бо ст҃а́гѡ дх҃а глаго́лалъ є҆сѝ,  бжⷭ҇тво̀ є҆ди́но проповѣ́дꙋѧ въ тре́хъ ли́цѣхъ: сло́ва же  воплоще́нїе поѧ̀, благоꙋха́еши на́съ пребога́те. 
Ри́зъ хꙋ́дость и҆мѣ́лъ є҆сѝ прпⷣбне і҆ѡ́сифе, въ зимѣ́  же и҆ лѣ́тѣ не премѣнѧ́ѧ, болѣ́зненнѡ претерпѣва́лъ є҆сѝ  бг҃а ра́ди соверше́ннѡ: тѣ́мже и҆ нбⷭ҇нагѡ прїѧ́тїѧ сподо́билсѧ  є҆сѝ наслѣ́дникъ бы́ти. 
Сло́во твоѐ со́лїю растворе́но, ѻ҆́ч҃е, и҆ житїѐ твоѐ  бл҃года́тїю пребл҃же́нне сїѧ́ѧ ꙗ҆ви́сѧ пречꙋ́дне: тѣ́мже и҆ въ  вы̑шнїѧ ѻ҆би́тєли ра́дꙋѧсѧ всели́лсѧ є҆сѝ, хрⷭ҇тꙋ̀ со  дерзнове́нїемъ ны́нѣ предстои́ши ѡ҆ на́съ молѧ́сѧ. 
Бг҃оро́диченъ: 
Оу҆правлѧ́ющи пречⷭ҇таѧ на́ше житїѐ, къ твоемꙋ̀ всети́хомꙋ  приста́нищꙋ напра́ви: бг҃а бо родила̀ є҆сѝ бл҃ги́хъ и҆сто́чника,  всѣ̑мъ подаю́щи вѣ̑рнымъ нетлѣ́нїѧ бл҃года̑ти. 
И҆́нъ. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не оу҆боѧ́шасѧ,  но посредѣ̀ пла́мене вве́ржени, ѡ҆роша́еми поѧ́хꙋ: бл҃гослове́нъ  є҆сѝ, гдⷭ҇и, бж҃е ѻ҆тє́цъ на́шихъ. 
Сказꙋ́ѧ, прпⷣбне, ѿ бжⷭ҇твенныхъ писа́нїй, ка́кѡ и҆ ко́еѧ  ра́ди вины̀ подоба́етъ хрⷭ҇тїа́нѡмъ покланѧ́тисѧ, и҆ почита́ти  ст҃ы̑ѧ і҆кѡ́ны, и҆ честны́й крⷭ҇тъ хрⷭ҇то́въ, и҆ прѡ́чаѧ (с. 207)  свѧщє́ннаѧ воѡбражє́нїѧ. си́мъ прїѧ́лъ є҆сѝ ѿ хрⷭ҇та̀  дарова̑нїѧ, поѧ̀: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
И҆зъ є҆гѵ́пта страсте́й и҆зше́лъ є҆сѝ прпⷣбне, и҆  преше́лъ є҆сѝ мо́ре жите́йское безъ и҆стопле́нїѧ, и҆ дости́глъ  є҆сѝ го́рꙋ небе́снꙋю, мнѡ́гїѧ грѣ́шныхъ дꙋ́шы приводѧ̀ хрⷭ҇тꙋ̀  покаѧ́нїемъ, и҆ поѧ̀: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Потопи́лъ є҆сѝ прпⷣбне, фараѡ́на мы́сленнаго въ вода́хъ  сле́зъ твои́хъ, и҆ є҆гѡ̀ колесни̑цы, и҆̀же сꙋ́ть лꙋка̑выѧ де́мѡны,  и҆ ко́ни и҆ вса́дники, ѕлоꙋ̑мныѧ є҆ретїкѝ и҆ безбѡ́жныѧ, и҆  ра́дꙋѧсѧ пѣ́снь побѣ́днꙋю воспѣ́лъ є҆сѝ: бл҃гослове́нъ є҆сѝ  гдⷭ҇и бж҃е ѻ҆тє́цъ на́шихъ. 
Бг҃оро́диченъ: 
А҆́зъ, дв҃о чⷭ҇таѧ, къ тебѣ̀ прибѣга́ю ѻ҆каѧ́нный, и҆скі́й  тобо́ю ѡ҆брѣстѝ спасе́нїе: вѣ́мъ бо пречⷭ҇таѧ влⷣчце, ꙗ҆́кѡ  мо́жеши, є҆ли̑ка хо́щеши. хрⷭ҇та̀ є҆го́же родила̀ є҆сѝ  пречⷭ҇таѧ, молѝ, да бꙋ́детъ на́мъ ми́лостивъ въ де́нь и҆спыта́нїѧ,  пою́щымъ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ, вѣ̑рныѧ же  ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а. 
Вѣне́цъ благолѣ́пенъ, хрⷭ҇то́съ жизнода́вецъ на ве́рхъ  тво́й положѝ, тезоиме́нне і҆ѡ́сифе, дѣѧ́ньми бо просїѧ́лъ є҆сѝ  и҆ видѣ̑нїи, зовы́й: благослови́те, всѧ̑ дѣла̀ гдⷭ҇нѧ, гдⷭ҇а. 
Всѧ̑ преше́дъ чꙋ́вствєннаѧ пребл҃же́нне, оу҆мꙋ̀ пе́рвомꙋ  прибли́жилсѧ є҆сѝ, дꙋшѝ твоеѧ̀ чистото́ю, житїѧ́ же свѣ́тлостїю  вѣнчено́сче і҆ѡ́сифе, зовы́й: благослови́те, всѧ̑ дѣла̀ гдⷭ҇нѧ,  гдⷭ҇а. 
Въ дꙋшѝ твое́й бжⷭ҇твенное бога́тство дх҃а ст҃а́гѡ  собра́въ, непоро́чнꙋю моли́твꙋ, и҆ чистотꙋ̀ краснолѣ́пнꙋю,  бдѣ́нїе и҆ воздержа́нїе: сегѡ̀ ра́ди жили́ще ст҃ы́ѧ трⷪ҇цы  ꙗ҆ви́лсѧ є҆сѝ, прпⷣбне і҆ѡ́сифе. (с. 208) 
Бг҃оро́диченъ: 
Влⷣчце пречⷭ҇таѧ, грѣ́шникѡвъ спасе́нїе, прїимѝ мольбꙋ̀  сїю̀, и҆ и҆зба́ви мѧ̀ ѿ грѣхѡ́въ мои́хъ, твоемꙋ̀ сн҃ꙋ  прибѣга́ющаго, моли́твами оу҆го́дника твоегѡ̀ прпⷣбнагѡ  і҆ѡ́сифа. 
И҆́нъ. І҆рмо́съ: 
Оу҆жасни́сѧ боѧ́йсѧ не́бо, и҆ да подви́жатсѧ ѡ҆снова̑нїѧ  землѝ. се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆  во гро́бъ ма́лъ страннопрїе́млетсѧ: є҆гѡ́же ѻ҆́троцы  благослови́те, свѧще́нницы воспо́йте, лю́дїе превозноси́те во всѧ̑  вѣ́ки. 
Что̀ безꙋ́мнїи є҆ретїцы̀ всꙋ́е мѧте́тесѧ, глаго́люще:  ꙗ҆́кѡ оу҆жѐ се́дмь ты́сѧщъ лѣ́тъ сконча́шасѧ. хрⷭ҇то́во же  прише́ствїе є҆щѐ нѣ́сть; сїѧ̑ глаго́лющихъ де́рзостнѣ  ѡ҆бличи́лъ є҆сѝ, сказꙋ́ѧ: бли́зъ є҆́сть при две́рехъ  прише́ствїе, ꙗ҆́кѡ гл҃го́лютъ прⷪ҇ро́цы, и҆ а҆пⷭ҇ли, и҆̀мже сказа̀  ст҃ы́й дх҃ъ, и҆ наꙋча́ѧ пѣ́ти: є҆го́же дѣ́ти бл҃гослови́те,  свѧще́нницы по́йте, и҆ превозноси́те во всѧ̑ вѣ́ки. 
Стра́шно є҆́сть впа́сти въ рꙋ́цѣ бг҃а жи́ва, безꙋ́мнїи не  льсти́тесѧ, не крести́тъ хрⷭ҇то́съ по сме́рти спасе́нымъ  креще́нїемъ, непра́вѣ ѡ҆ не́мъ мꙋ́дрствꙋющихъ, но во ѻ҆гнѝ  негаса́ющемъ мꙋ́читъ: мы́ же вѣ́рнїи оу҆ хрⷭ҇та̀ про́симъ вре́мѧ  покаѧ́нїѧ, да бꙋ́детъ на́мъ ми́лостивъ въ де́нь стра́шнагѡ є҆гѡ̀  прише́ствїѧ. сїѧ̑ прпⷣбне глаго́лалъ є҆сѝ, и҆ на́съ оу҆чи́лъ  є҆сѝ пѣ́ть: гдⷭ҇а дѣ́ти благослови́те, свѧще́нницы по́йте, и҆  превозноси́те є҆го̀ во вѣ́ки. 
Мѡѷсе́й вели́кїй къ пꙋсты́ни повелѣ̀ і҆и҃лю вы́спрь на  мѣ́дный ѕмі́й взира́ти, и҆ та́кѡ оу҆грызе́нїѧ ѕмїи́на  и҆збавлѧ́хꙋсѧ: ты́ же прпⷣбне, нечести̑выѧ наꙋча́ѧ покланѧ́тисѧ  крⷭ҇тꙋ̀ животворѧ́щемꙋ, и҆ сла́вити ст҃ꙋ́ю трⷪ҇цꙋ во є҆ди́номъ  бжⷭ҇твѣ̀, и҆ си́мъ и҆збавлѧ́тисѧ пре́лести ѕмі́ѧ мы́сленнагѡ  дїа́вола, и҆ на́съ оу҆чѧ̀ пѣ́ти: дѣ́ти благослови́те гдⷭ҇а,  свѧще́нницы по́йте, и҆ превозноси́те є҆го̀ во вѣ́ки. (с. 209) 
Бг҃оро́диченъ: 
Тобо́ю пречⷭ҇таѧ бцⷣе, ѿ всѧ́кїѧ напа́сти и҆збавлѧ́емсѧ,  и҆зба́ви ны̀ мт҃и бж҃їѧ вѣ́чнагѡ ѡ҆сꙋжде́нїѧ, да зове́мъ тѝ  немо́лчнѡ: ра́дꙋйсѧ, кꙋпино̀ неѡпали́маѧ, ра́дꙋйсѧ, горо̀  присѣ́ннаѧ, ра́дꙋйсѧ, запеча́танный и҆сто́чниче, ра́дꙋйсѧ, дв҃о  чⷭ҇таѧ, гдⷭ҇ь съ тобо́ю. є҆го́же благослови́тъ всѧ̀ тва́рь, и҆  превозно́ситъ во всѧ̑ вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ  дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти  расточє́ннаѧ. тѣ́мъ всепѣ́тꙋю бцⷣꙋ велича́емъ. 
Пречестны́й ѻ҆́ч҃е і҆ѡ́сифе, ны́нѣ чи́стѡ оу҆слажда́ешисѧ  пи́щею па́че оу҆́мною, и҆дѣ́же собо́ри ст҃ы́хъ ѻ҆́крестъ гдⷭ҇а  ликꙋ́ютъ бл҃же́нне, и҆̀же ны́нѣ чтꙋ́щыѧ тѧ̀, хода́тайствꙋѧ къ  себѣ̀ привлецы̀. 
Преше́лъ є҆сѝ ра́дꙋѧсѧ къ жела́нїємъ раѧ̀, ко є҆ди́номꙋ  и҆́стиннѡ ꙗ҆́вѣ бл҃же́нствꙋ, къ пребо́льшей добро́тѣ, и҆ къ  жи́зни и҆́стиннѡ нестарѣ́ющейсѧ, и҆ къ свѣ́тꙋ невече́рнемꙋ  бг҃оно́се ѻ҆́ч҃е і҆ѡ́сифе. 
Ꙗ҆́коже со́лнце просїѧ́лъ є҆сѝ въ мона́шескихъ  собо́рѣхъ: ѿ млады́хъ бо ногте́й ѡ҆свѧще́нъ бы́лъ є҆сѝ,  ꙗ҆́коже зарю̀ и҆спꙋща́ѧ добродѣ́тєли своегѡ̀ житїѧ̀, прпⷣбне  і҆ѡ́сифе, бг҃оно́се ѻ҆́ч҃е пребога́те. 
Бг҃оро́диченъ: 
Разꙋмѣ́вше и҆здале́ча, прозорли́выми ѻ҆чесы̀, прⷪ҇ро́цы  тѧ̀ ꙗ҆́вѣ провозвѣсти́ша, хотѧ́щꙋю мт҃рь бы́ти вседѣ́телѧ и҆  влⷣки всѣ́хъ. тѣ́мъ тѧ̀ всепѣ́таѧ, бцⷣꙋ и҆сповѣ́дꙋемъ. 
И҆́нъ. І҆рмо́съ: 
Не рыда́й менѐ, мт҃и, зрѧ́щи во гро́бѣ, є҆го́же во  чре́вѣ безъ сѣ́мене зачала̀ є҆сѝ сн҃а: воста́нꙋ бо и҆  просла́влюсѧ, и҆ вознесꙋ̀ со сла́вою непреста́ннѡ ꙗ҆́кѡ бг҃ъ,  вѣ́рою и҆ любо́вїю тѧ̀ велича́ющыѧ. (с. 210) 
Прпⷣбне ѻ҆́ч҃е і҆ѡ́сифе, помина́й на́съ ча̑да твоѧ̑ ко  хрⷭ҇тꙋ̀ бг҃ꙋ на́шемꙋ, да спасе́тъ ѿ всѧ́кихъ бѣ́дъ и҆ скорбе́й,  и҆ сподо́битъ ми́лости и҆ десна́гѡ предстоѧ́нїѧ въ де́нь сꙋ́дный,  сла́вити своѐ бж҃ество̀, вѣ́рою и҆ любо́вїю того̀ велича́ющыѧ. 
Прпⷣбне ѻ҆́ч҃е і҆ѡ́сифе, мона́шеское житїѐ возлюби́лъ  є҆сѝ, и҆ хꙋ́лѧщихъ то́е оу҆ста̀ загради́лъ є҆сѝ, а҆пⷭ҇ла  па́ѵла ꙗ҆̀же къ тїмоѳе́ю словеса̀ возвѣща́ѧ, ꙗ҆́кѡ мона́шеское  житїѐ бг҃ꙋ прїѧ́тно є҆́сть, є҆мꙋ́же и҆ ты̀ си́мъ благоꙋгоди́лъ  є҆сѝ: сегѡ̀ ра́ди тѧ̀ оу҆блажа́емъ. 
Ꙗ҆́кѡ і҆исꙋ́съ наѵи́нъ подвиза́сѧ на і҆ерїхѡ́нѧны, та́кѡ  ты̀ бл҃же́нне, словесы̀ твои́ми безбо́жныхъ оу҆ста̀ загради́лъ  є҆сѝ ѿстꙋ́пникѡвъ, и҆ мнѡ́гаѧ невѣ̑рїѧ оу҆кроти́лъ є҆сѝ,  наꙋча́ѧ сла́вити ст҃ꙋ́ю трⷪ҇цꙋ: сегѡ̀ ра́ди тѧ̀ оу҆блажа́емъ. 
Бг҃оро́диченъ: 
Ѽ прест҃а́ѧ влⷣчце бцⷣе! не и҆́мамы по́мощи и҆ны́ѧ  ра́звѣ тебє̀, моли́сѧ сн҃ꙋ твоемꙋ̀ и҆ бг҃ꙋ на́шемꙋ, съ прпⷣбнымъ  і҆ѡ́сифомъ, да соблюде́тъ лю́ди твоѧ̑, и҆ сохрани́тъ странꙋ̀ на́шꙋ  нерꙋши́мꙋ, и҆ да спасе́тъ ны̀ вѣ́рою и҆ любо́вїю тѧ̀ велича́ющыѧ. 
Свѣти́ленъ прпⷣбнагѡ: 
Мїрска́гѡ пристра́стїѧ ꙗ҆́кѡ скве́рны оу҆клони́лсѧ є҆сѝ,  и҆ а҆́лчбою пло́ть твою̀ оу҆вѧди́лъ є҆сѝ ѻ҆́ч҃е, и҆ нбⷭ҇ною  сла́вою со а҆́гг҃лы ѡ҆богати́лсѧ є҆сѝ: тѣ́мже непреста́ннѡ молѝ  хрⷭ҇та̀ бг҃а прпⷣбне і҆ѡ́сифе. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры, на д҃, гла́съ є҃. Подо́бенъ:  Прпⷣбне ѻ҆́ч҃е: 
Прпⷣбне ѻ҆́ч҃е, дꙋ́шꙋ твою̀ съ тѣ́ломъ ѡ҆чи́стилъ є҆сѝ,  и҆ ст҃а́гѡ дх҃а прекра́снаѧ ѻ҆би́тель ꙗ҆ви́лсѧ є҆сѝ, и҆ сла́вна  тѧ̀ концє́мъ, пребл҃же́нне і҆ѡ́сифе, содѣ́ла. въ чꙋдесѣ́хъ же  (с. 211) вели́ка свѣти́льника, просвѣти́вшаго сꙋ́щыѧ во мра́цѣ  невѣ́дѣнїѧ: ꙗ҆́кѡ наста́вника мно́гихъ мона́хѡвъ, соше́дшесѧ  велемꙋ́дреннѡ оу҆блажи́мъ. 
Ꙗ҆ви́лсѧ є҆сѝ бг҃обл҃же́нне, мꙋ́драѧ плени́ца, свѧзꙋ́ющаѧ  мнѡ́гаѧ врагѡ́въ ѡ҆полчє́нїѧ: тѣ́мже и҆ вѣнце́мъ вѣнча́лсѧ  є҆сѝ неꙋвѧда́емымъ, весе́лїе и҆ ра́дость вѣ́чнꙋю воспрїѧ́лъ  є҆сѝ бг҃омꙋ́дре і҆ѡ́сифе, молѝ дарова́ти ми́ръ мі́рꙋ, и҆ дꙋша́мъ  на́шымъ ве́лїю ми́лость. 
Прпⷣбне ѻ҆́ч҃е, тѣлє́сныѧ стра̑сти ѕѣ́льнымъ  воздержа́нїемъ, и҆ по́стническими моли́твами же и҆ трꙋды̑  оу҆спи́лъ є҆сѝ, сле́зными же потѡ́ки и҆ пѡ́ты оу҆́глїе  сладостра́стїѧ погаси́лъ є҆сѝ: тогѡ̀ ра́ди въ чꙋдесѣ́хъ сла́вна  тѧ̀ показа̀ гдⷭ҇ь рѡссі̑йскимъ лю́демъ і҆ѡ́сифе бл҃же́нне, и҆  оу҆краси́ тѧ вы́шними дарова̑нїи. є҆мꙋ́же слꙋ́жиши съ нбⷭ҇ными  си́лами, і҆и҃сꙋ чл҃вѣколю́бцꙋ и҆ сп҃сꙋ дꙋ́шъ на́шихъ. 
Сла́ва, гла́съ ѕ҃: 
Прїиди́те празднолю́бцы, и҆ по́стникѡвъ сосло́вїе вѣ́рою  соше́дшесѧ, и҆́стиннаго по́стника дне́сь почита́юще, ра́достнѡ  ше́ствовавшаго по стопа́мъ влⷣки хрⷭ҇та̀, оу҆́зкїй пꙋ́ть, и҆  безстра́стное житїѐ, ꙗ҆́коже дре́вле а҆враа́мъ пра́ведный,  прпⷣбне ѻ҆́ч҃е і҆ѡ́сифе, страннолю́бїе притѧжа́лъ є҆сѝ,  та́кожде пресели́лсѧ є҆сѝ ѿ ѻ҆те́чества твоегѡ̀ до мѣ́ста,  и҆дѣ́же ны́нѣ лежи́тъ честно́е тѣ́ло твоѐ. тѣ́мже всѝ  притека́юще вопїе́мъ тѝ: ѽ всебл҃же́нне и҆ прпⷣбне і҆ѡ́сифе!  по́стникѡвъ похвало̀, и҆ собесѣ́дниче безпло́тныхъ, во́инствꙋ  на́шемꙋ на пога̑ныѧ спосо́бниче, и҆ наста́вниче мона́хѡвъ, и҆ ѡ҆  на́съ моли́сѧ рабѣ́хъ твои́хъ хрⷭ҇тꙋ̀ бг҃ꙋ на́шемꙋ, спасти́сѧ  дꙋша́мъ на́шымъ. 
И҆ ны́нѣ, пра́здника. 
На лїтꙋргі́и: Бл҃жє́нна ѿ канѡ́на, пѣ́снь г҃, и҆ ѕ҃-ѧ.  Прокі́менъ: Честна̀ предъ гдⷭ҇емъ сме́рть прпⷣбныхъ є҆гѡ̀.  Сті́хъ: Что̀ (с. 212) возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ, къ гала́тѡмъ, зача́ло сг҃і. А҆ллилꙋ́їа.  Блаже́нъ мꙋ́жъ боѧ́йсѧ гдⷭ҇а: Сті́хъ: Си́льно на землѝ  бꙋ́детъ сѣ́мѧ є҆гѡ̀. Є҆ѵⷢ҇лїе матѳе́а, зача́ло м҃г.  Прича́стенъ: Въ па́мѧть вѣ́чнꙋю бꙋ́детъ првⷣникъ: 


  
(с. 212) 
Мѣ́сѧца тогѡ́же въ і҃-й де́нь. 
Ст҃ы́хъ мч҃ницъ, минодѡ́ры, митродѡ́ры и҆ нѷмфодѡ́ры. 
На Гдⷭ҇и, воззва́хъ: стїхи̑ры пра́здника, г҃, гла́съ и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ ꙗ҆́кѡ ѿ безча́дна ложесна̀ ꙳  и҆ непло́дна чре́ва, ꙳ же́злъ цвѣ́тъ носѧ́щїй прозѧба́етъ дне́сь,  ꙳ бг҃ома́ти и҆ неискꙋсобра́чнаѧ, ꙳ ѿ пра́ведныхъ і҆ѡакі́ма и҆  а҆́нны: ꙳ тѣ́мже ра́дꙋютсѧ прⷪ҇ро́честїи собо́ри, ꙳ и҆  патрїа́рхѡвъ ве́сь со́нмъ, ꙳ въ рождествѣ̀ є҆ѧ̀. 
Дне́сь дв҃дъ ра́дꙋетсѧ, ꙳ и҆ і҆ессе́й ликꙋ́етъ, ꙳ и҆ леѵі́й  велича́етсѧ, ꙳ и҆ и҆гра́етъ дꙋ́хомъ і҆ѡакі́мъ пра́ведный, ꙳ и҆  безча́дїе рѣши́тсѧ а҆́ннино ꙗ҆́вѣ, ꙳ твои́мъ рождество́мъ марі́е  чⷭ҇таѧ. ꙳ ѽ неискꙋсобра́чнаѧ, ꙳ и҆ а҆́гг҃лѡвъ совокꙋпле́нїе съ  земны́ми всѣ́ми, ꙳ бл҃жа́тъ бжⷭ҇твенное чре́во твоѐ. 
Ра́дꙋйсѧ, земны́хъ совокꙋпле́нїе, ꙳ ра́дꙋйсѧ, хра́ме  гдⷭ҇ень. ꙳ ра́дꙋйсѧ, мт҃и безневѣ́стнаѧ, ꙳ ꙗ҆́же а҆́ннино  разрѣ́шшаѧ пресла́внѡ непло́дство, ꙳ и҆ земны̑мъ и҆сточи́вшаѧ  ѡ҆ставле́нїе грѣхѡ́въ рождество́мъ твои́мъ. ꙳ ра́дꙋйсѧ,  всенепоро́чнаѧ. ꙳ ра́дꙋйсѧ, бжⷭ҇твенный хра́ме. ꙳ ра́дꙋйсѧ,  ски́нїе, ꙳ въ ню́же всели́сѧ творе́цъ и҆ гдⷭ҇ь. 
И҆́ны стїхи̑ры ст҃ы́хъ, гла́съ д҃. Подо́бенъ: Ꙗ҆́кѡ до́блѧ: 
Ѡ҆багрє́нїи кро́вными ꙳ себѐ оу҆краси́вше, ꙳ кра́сномꙋ  (с. 213) добро́тою дѣ̑вы ѻ҆трокови̑цы, ꙳ нетлѣ́ннѡ  совокꙋпи́стесѧ ꙳ хрⷭ҇тꙋ̀ бг҃ꙋ на́шемꙋ, ꙳ соблюда́ющемꙋ ва́ше  дѣ́вство нескве́рнено, ꙳ въ безсме́ртномъ нетлѣ́нїѧ  невѣ́стницѣ, ꙳ во ѻ҆би́телехъ небе́сныхъ, ꙳ въ черто́зѣ  нерꙋкотворе́ннѣмъ мч҃ницы. 
Несоверше́нными оу҆́бѡ тѣлесы̀, ꙳ и҆ соверше́ннымъ  оу҆мо́мъ, ꙳ ве́тхаго ѕмі́ѧ ѕлонача́льнаго ꙳ побѣди́сте сла́внїи  си́лою дх҃а, ꙳ и҆ не́мощнꙋ тогѡ̀ крѣ́пость показа́сте. тѣ́мъ  воспрїѧ́сте вѣнцы̀ побѣ́ды, ꙳ минодѡ́ра, митродѡ́ра и҆  нѷмфодѡ́ра, ꙳ трⷪ҇цы побѡ́рницы. 
И҆ на оу҆́ды раздроблѧ́еми, ꙳ и҆ ѻ҆гне́мъ снѣда́еми, ꙳ и҆  желѣ́зными ногты̀ терза́еми, ꙳ и҆ на дре́вѣ повѣ́шаеми, и҆  мече́мъ ссѣка́еми, ꙳ не ѿверго́стесѧ хрⷭ҇та̀, ꙳ страстотє́рпицы  прехва́льнїи. ꙳ тѣ́мже прїѧ́сте вѣне́цъ побѣ́ды, ꙳ минодѡ́ра,  митродѡ́ра и҆ нѷмфодѡ́ра, ꙳ трⷪ҇цы побѡ́рницы. 
Сла́ва, и҆ ны́нѣ, гла́съ в҃: 
Что̀ шꙋ́мъ пра́зднꙋющихъ быва́етъ; і҆ѡакі́мъ и҆ а҆́нна  торжествꙋ́ютъ та́йнѡ, ра́дꙋйтесѧ съ на́ми, глаго́люще, а҆да́ме и҆  є҆́ѵо дне́сь: ꙗ҆́кѡ и҆́мже дре́вле престꙋпле́нїемъ затвори́ша  ра́й, пло́дъ бл҃госла́венъ на́мъ даде́сѧ, бг҃оѻтрокови́ца марі́а,  ѿверза́ющи є҆гѡ̀ всѣ̑мъ вхо́дъ. 
На стїхо́внѣ стїхи̑ры пра́здника, гла́съ а҃. Поⷣ: Нбⷭ҇ныхъ  чинѡ́въ: 
Да ѿве́рзетсѧ две́рь бг҃опрїе́мнагѡ хра́ма: ꙳ хра́мъ бо  всѣ́хъ цр҃ѧ̀ и҆ престо́лъ, ꙳ дне́сь со сла́вою внꙋ́трь прїе́мъ, ꙳  і҆ѡакі́мъ возлага́етъ ѡ҆свѧти́въ гдⷭ҇ꙋ, ꙳ ю҆́же и҆зъ негѡ̀  и҆збра́ннꙋю ꙳ бы́ти мт҃рь бж҃їю. 
Сті́хъ: Слы́ши, дщѝ, и҆ ви́ждь, и҆ приклонѝ оу҆́хо твоѐ. 
Всемі́рнаѧ мі́рꙋ ра́дости возсїѧ́ша ꙳ мы́слєнныѧ лꙋчѝ, ꙳  предвозвѣща́ющыѧ всѣ̑мъ ꙳ сл҃нце сла́вы хрⷭ҇та̀ бг҃а, ꙳ въ  ржⷭ҇твѣ̀ твое́мъ пречⷭ҇таѧ. ꙳ ты́ бо хода́таица ꙗ҆ви́ласѧ є҆сѝ  ꙳ и҆́стиннагѡ весе́лїѧ же и҆ бл҃года́ти. (с. 214) 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Всечестна́ѧ сїѧ̀ сла́ва твоѧ̀ чⷭ҇таѧ, ꙳ провозвѣща́етъ  всѣ̑мъ лю́демъ ꙳ твоегѡ̀ благосе́рдагѡ благодѣ́тельства. ꙳ ты́ бо  ны́нѣшнѧгѡ весе́лїѧ хода́таица є҆сѝ, ꙳ и҆ бꙋ́дꙋщїѧ ра́дости  вина̀, чⷭ҇таѧ, ꙳ моли́твою твое́ю ꙗ҆ви́сѧ на́мъ. 
Сла́ва, и҆ ны́нѣ, гла́съ в҃. Самогла́сенъ: 
Пронарече́ннаѧ всѣ́хъ цр҃и́ца, бж҃їе ѻ҆би́телище, ѿ  непло́дныѧ дне́сь оу҆тро́бы про́йде а҆́нны сла́внаѧ,  присносꙋ́щнагѡ сꙋщества̀ бжⷭ҇твенное пребыва́лище: є҆́юже  безстꙋ́дный а҆́дъ попра́сѧ, и҆ всеро́днаѧ є҆́ѵа въ тве́рдꙋю жи́знь  вво́дитсѧ. то́й досто́йнѡ возопїи́мъ: бл҃же́нна ты̀ въ жена́хъ, и҆  пло́дъ чре́ва твоегѡ̀ бл҃гослове́нъ. 
Тропа́рь пра́здника: Ржⷭ҇тво̀ твоѐ бцⷣе дв҃о: 
На оу҆́трени, по а҃-й каѳі́смѣ сѣда́ленъ, гла́съ д҃. 
Подо́бенъ: Ско́рѡ предварѝ: 
І҆ꙋ́до велича́йсѧ, и҆ да весели́тсѧ дв҃дъ, а҆да́ме  ѡ҆бнови́сѧ, и҆ да крѣпи́тсѧ леѵі́й, ѿ ни́хже мнѣ̀ роди́сѧ  хрⷭ҇то́съ, дви́гни цѣвни́цꙋ пѣснопи́сче, и҆ глаго́ли: кто̀  є҆́сть роди́вшаѧсѧ, ю҆́же нарица́еши дще́рь; пита́тельница є҆́сть  жи́зни на́шеѧ, мт҃и хрⷭ҇та̀ бг҃а. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ и҃. 
Поⷣ: Повелѣ́нное та́йнѡ: 
Ѡ҆бнови́сѧ а҆да́ме, ра́дꙋйсѧ є҆́ѵо, весели́сѧ дв҃де,  бл҃годꙋ́шствꙋй а҆́нно, и҆́бо мт҃и зижди́телѧ твоегѡ̀ ражда́етсѧ  пресла́внѡ. ликꙋ́етъ ѡ҆бно́вльшисѧ всѧ̀ землѧ̀, и҆ ра́дꙋетсѧ  ѡ҆дѣ́ѧна во ѻ҆де́ждꙋ. всѧ́къ ꙗ҆зы́къ ликꙋ́ѧ да вопїе́тъ ны́нѣ  марі́и: бл҃же́нъ до́мъ дв҃довъ, ꙗ҆́кѡ пита́етъ пита́тельницꙋ  жи́зни на́шеѧ. 
Сла́ва, и҆ ны́нѣ, то́йже. (с. 215) 
Канѡ́нъ пра́здника со і҆рмосо́мъ на и҃: и҆ мꙋ́ченицъ на д҃. 
Канѡ́нъ пра́здника: 
Гла́съ и҃. Пѣ́снь а҃. І҆рмо́съ: 
Сокрꙋши́вшемꙋ бра̑ни мы́шцею свое́ю, и҆ прове́дшемꙋ і҆и҃лѧ  сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ  бг҃ꙋ: ꙗ҆́кѡ просла́висѧ. 
Ст҃а́ѧ ст҃ы́хъ, во ст҃ѣ́мъ ст҃и́лищи младе́нецъ  возлага́етсѧ, воспита́тисѧ ѿ рꙋкѝ а҆́гг҃ловы: всѝ оу҆̀бо  вѣ́рнѡ спра́зднꙋемъ въ ржⷭ҇твѣ̀ є҆ѧ̀. 
Да ликовствꙋ́етъ всѧ̀ тва́рь, да весели́тсѧ же и҆ дв҃дъ,  ꙗ҆́кѡ ѿ колѣ́на и҆ ѿ сѣ́мене є҆гѡ̀ произы́де же́злъ,  цвѣ́тъ носѧ́щи гдⷭ҇а, творца̀ всѧ́ческихъ. 
Непло́ды неражда́ющаѧ а҆́нна, но не безча́дна бг҃ꙋ: се́ бо  пронарече́сѧ ѿ родѡ́въ чⷭ҇таѧ дв҃а мт҃и. тѣ́мже є҆стества̀  и҆зрастѝ зижди́телѧ въ ра́бїи ѻ҆́бразѣ. 
Тѧ̀ неѕло́бивꙋю а҆́гницꙋ, а҆́гнца хрⷭ҇та̀, млⷣнца ѿ  чре́ва твоегѡ̀ приве́дшꙋю въ на́ше сꙋщество̀, всѝ ѿ а҆́нны  рожде́ннꙋю тѧ̀ пѣ́сньми почита́емъ. 
Трⷪ҇ченъ: 
Трѝ безнача́льна сла́влю, трѝ ст҃а пою̀, трѝ  соприсносꙋ́щна въ сꙋществѣ̀ є҆ди́номъ проповѣ́дꙋю: є҆ди́нъ бо  во ѻ҆ц҃ѣ̀ и҆ сн҃ѣ и҆ дс҃ѣ славосло́витсѧ бг҃ъ. 
Бг҃оро́диченъ: 
Кто̀ ви́дѣ ѻ҆троча̀, є҆го́же не всѣ́ѧ ѻ҆те́цъ, млеко́мъ  пита́емое; и҆лѝ гдѣ̀ ви́дѣна бы́сть дѣ́ва ма́ти; и҆́стиннѡ  па́че оу҆ма̀ ѻ҆боѧ̑, бг҃ороди́тельнице чⷭ҇таѧ. 
Канѡ́нъ ст҃ы́хъ же́нъ, є҆гѡ́же краегране́сїе: 
Тре́хъ сестре́ницъ и҆́скреннихъ страда̑нїѧ чтꙋ̀.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆ сло́во  ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆  воспою̀ ра́дꙋѧсѧ тоѧ̀ чꙋдеса̀. (с. 216) 
Трⷪ҇цꙋ несозда́ннꙋю, ю҆́же благоче́стнѡ проповѣ́дасте,  ми́лостивꙋ на́мъ сотвори́те, мч҃ницы сла́внїи, ны́нѣ чтꙋ́щымъ  ва́шѧ бжⷭ҇твєнныѧ стра̑сти, и҆ и҆справлє́нїѧ, бг҃обл҃же́ннїи. 
Ѡ҆ глаго́лѣхъ небрего́ша мꙋчи́телѧ ѻ҆трокови̑цы,  бж҃е́ственнымъ ѡ҆гражда́еми ѻ҆рꙋ́жїемъ вѣ́ры, и҆ под̾ѧ́ша мꙋ́къ  треволне́нїе, и҆ сме́рть непра́веднꙋ, за всѧ́ческихъ жи́знь. 
Си́лою оу҆крѣплѧ́емы всемо́щною зижди́телѧ, мꙋ́жескїй  прїѧ́ша нра́въ всечестны̑ѧ, и҆ ѕмі́ѧ стропти́ваго и҆ велича́ваго  нога́ми попра́ша, и҆ на зе́млю низложи́ша. 
Бг҃оро́диченъ: 
Ꙗ҆́кѡ ѡ҆дꙋшевле́нъ хра́мъ, ꙗ҆́кѡ нетлѣ́ннꙋ ски́нїю,  ꙗ҆́кѡ две́рь нбⷭ҇нꙋю, ꙗ҆́кѡ бжⷭ҇твеннꙋю трапе́зꙋ, ꙗ҆́кѡ пала́тꙋ  и҆ прⷭ҇то́лъ влⷣчень, мр҃і́ю чⷭ҇тꙋю пѣ́сньми почти́мъ. 
Пѣ́снь г҃. І҆рмо́съ: 
Оу҆тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й  въ бз҃ѣ мое́мъ, разшири́шасѧ на врагѝ моѧ̑ оу҆ста̀ моѧ̑,  возвесели́хсѧ ѡ҆ спасе́нїи твое́мъ. 
Воспита́вшисѧ во ст҃а̑ѧ ст҃ы́хъ, дв҃о пречⷭ҇таѧ бцⷣе,  вы́шши ꙗ҆ви́ласѧ є҆сѝ тва́ри, зижди́телѧ пло́тїю поро́ждши. 
Бл҃гослове́но чре́во твоѐ цѣломꙋ́дреннаѧ а҆́нно, пло́дъ бо  и҆зрасти́ла є҆сѝ дѣ́вства, ю҆́же безсѣ́меннѡ, пита́телѧ тва́ри  ро́ждшꙋю, и҆ и҆зба́вителѧ і҆и҃са. 
Тѧ̀ блажи́тъ приснодв҃о, всѧ̀ тва́рь, ѿ а҆́нны дне́сь,  ро́ждшꙋюсѧ, ѿ ко́рене і҆ессе́ева же́злъ, пречⷭ҇тъ цвѣ́тъ,  хрⷭ҇та̀ и҆зрасти́вшꙋю. 
Тѧ̀ вы́шшꙋ всеѧ̀ тва́ри бцⷣе, показꙋ́ѧ чⷭ҇таѧ, сн҃ъ тво́й,  є҆́же ѿ а҆́нны вели́читъ твоѐ ржⷭ҇тво̀, и҆ всѣ́хъ весели́тъ  дне́сь. 
Трⷪ҇ченъ: 
Тебѣ̀ покланѧ́емсѧ, ѻ҆́ч҃е безнача́льне сꙋщество́мъ,  пое́мъ безлѣ́тнаго сн҃а твоего̀, и҆ чте́мъ соприсносꙋ́щнаго дх҃а  твоего̀, ꙗ҆́кѡ є҆ди́наго тро́е є҆стество́мъ бг҃а. (с. 217) 
Бг҃оро́диченъ: 
Свѣтода́вца, и҆ нача́льника жи́зни человѣ́ческїѧ, ро́ждшаѧ  чⷭ҇таѧ бцⷣе, ꙗ҆ви́ласѧ є҆сѝ сокро́вище жи́зни на́шеѧ, и҆ две́рь  непристꙋ́пнагѡ свѣ́та. 
И҆́нъ. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ, но  тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо  свѧ́тъ, па́че тебє̀, чл҃вѣколю́бче. 
Оу҆мерщвле́нный оу҆мо́мъ пребеззако́нный мꙋчи́тель, жи́зни  на́шеѧ хрⷭ҇та̀ лю́тѣ ѿврещи́сѧ понꙋжда́ше тѧ̀, мч҃нице  минодѡ́ро, оу҆ранѧ́ѧ. 
Взира́ющїѧ къ бг҃ꙋ мꙋчи́тель не пощадѣ̀, но же́злїемъ  неми́лостивнѡ сокрꙋшѝ оу҆́ды твоѧ̑, вѣне́цъ тебѣ̀ плеты́й  вѣ́чный мч҃нице, неꙋвѧда́ющїй. 
Мꙋ́ками требога́тїи ст҃і́и мч҃ницы, сокро́вище на нб҃сѣ́хъ,  и҆ вѣ́чнꙋющꙋю сла́вꙋ ѡ҆брѣто́ша, ꙗ҆́снѡ бг҃ꙋ прибли́жишасѧ. 
Бг҃оро́диченъ: 
Ꙗ҆́вльшисѧ, дꙋшѝ моеѧ̀ тмꙋ̀ ѿженѝ, и҆ грѣхѡ́вныѧ  плени̑цы расто́ргни, чⷭ҇таѧ дв҃о, и҆ спаси́ мѧ, ро́ждшаѧ  всеще́драго. 
Конда́къ, гла́съ д҃. Подо́бенъ: Вознесы́йсѧ: 
За трⷪ҇цꙋ терпѣли́внѡ страда́льчествовавшыѧ,  многоко́зненнаго врага̀ побѣди́сте, бра́тски ѡ҆бле́кшесѧ дх҃омъ:  тѣ́мже водвори́стесѧ съ пѧтьмѝ дѣ́вами, въ нбⷭ҇номъ  страстотє́рпицы черто́зѣ, и҆ со а҆́гг҃лы всецр҃ю̀ въ весе́лїи  непреста́ннѡ предстоитѐ. 
Сѣда́ленъ, гла́съ д҃. Подо́бенъ: Оу҆диви́сѧ: 
Оу҆диви́шасѧ ва́шемꙋ терпѣ́нїю мно́гомꙋ небе́снїи ли́цы  безпло́тныхъ си́лъ: ꙗ҆́коже бо и҆но́мꙋ стра́ждꙋщꙋ пребыва́сте,  го́лєни и҆ соста́вы сокрꙋша́еми, сме́рть го́рькꙋю терпѧ́ще, и҆  же́нскимъ тѣ́ломъ ѕмі́ѧ ѿстꙋ́пника сокрꙋша́юще, дѣ̑вы невѣ̑сты  жизнода́вца, вѣ́ры побѡ́рницы. (с. 218) 
Сла́ва, и҆ ны́нѣ, пра́здника, гла́съ то́йже: 
Ѿ ко́рене і҆ессе́ева, и҆ ѿ чре́слъ дв҃довыхъ,  бг҃оѻтрокови́ца марїа́мъ ражда́етсѧ дне́сь на́мъ: ра́достїю бо  ра́дꙋютсѧ всѧ́чєскаѧ и҆ ѡ҆бновлѧ́ютсѧ. сра́дꙋйтесѧ кꙋ́пнѡ не́бо и҆  землѧ̀, восхвали́те ю҆̀ ѻ҆те́чєствїѧ ꙗ҆зы̑къ: і҆ѡакі́мъ  весели́тсѧ, и҆ а҆́нна торжествꙋ́етъ зовꙋ́щи: непло́ды ражда́етъ  бцⷣꙋ, и҆ пита́тельницꙋ жи́зни на́шеѧ. 
Пѣ́снь д҃. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ, гдⷭ҇и,  прише́ствїе твоѐ. тѣ́мъ и҆ вопїѧ́ше: ѿ ю҆́га прїи́детъ бг҃ъ.  сла́ва си́лѣ твое́й, сла́ва снисхожде́нїю твоемꙋ̀. 
Патрїа́рхъ і҆а́кѡвъ прови́дѣвъ, сп҃се, вели̑чїѧ ꙗ҆́снѡ  строе́нїѧ твоегѡ̀, вопїѧ́ше дх҃омъ, ко і҆ꙋ́дѣ глаго́лѧ та́йнѡ: ѿ  лѣ́торасли возше́лъ є҆сѝ, сы́не мо́й, возвѣща́ѧ тѧ̀ ѿ дв҃ы  бг҃а. 
Ны́нѣ же́злъ а҆арѡ́новъ, ѿ ко́рене дв҃дова прозѧ́бшїй,  ны́нѣ дв҃а чⷭ҇таѧ происхо́дитъ: и҆ сликовствꙋ́етъ нб҃о и҆ землѧ̀,  и҆ всѧ̑ ѻ҆те́чєствїѧ ꙗ҆зы́кѡвъ, и҆ а҆́нна и҆ і҆ѡакі́мъ  та́инственнѡ. 
Ны́нѣ да весели́тсѧ нб҃о, да ра́дꙋетсѧ же землѧ̀, и҆ да  ликꙋ́етъ і҆ѡакі́мъ и҆ дв҃дъ: ѻ҆́въ оу҆́бѡ ꙗ҆́кѡ роди́тель тво́й,  и҆́стиннѡ ро́ждшїѧ бг҃а: ѻ҆́въ же ꙗ҆́кѡ пра́ѻтецъ тво́й,  проповѣ́даѧ твоѧ̑ вели́чєствїѧ, чⷭ҇таѧ. 
Сра́дꙋетсѧ тебѣ̀ дне́сь, бг҃омꙋ́дреннаѧ а҆́нно, вселе́ннаѧ:  и҆зба́вителѧ бо тоѧ̀ мт҃рь процвѣла̀ є҆сѝ, ю҆́же ѿ ко́рене  прозѧ́бшꙋю дв҃дова, же́злъ си́лы на́мъ носѧ́щꙋю цвѣ́тъ хрⷭ҇та̀. 
Трⷪ҇ченъ: 
Сла́влю безнача́льна бг҃а ѻ҆ц҃а̀, и҆ сн҃а, и҆ ст҃а́го дх҃а,  є҆диносꙋ́щнꙋю трⷪ҇цꙋ несозда́ннꙋю, є҆́йже предстоѧ́тъ серафі́ми  благоговѣ́йнѡ, зовꙋ́ще: ст҃ъ, ст҃ъ, ст҃ъ є҆сѝ бж҃е. 
Бг҃оро́диченъ: 
Пребезнача́льное нача́ло нача́ло прїе́млетъ и҆зъ тебє̀, (с.  219) бг҃ороди́тельнице, плотски́мъ вре́менемъ: и҆ пребыва́етъ  собезнача́ленъ, и҆ вопло́щсѧ сло́во ѻ҆́ч҃ее, и҆ дх҃ꙋ  соприсносꙋ́щное, сохранѧ́ѧ бжⷭ҇твенное досто́инство. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ  ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆  спасѐ зовꙋ́щыѧ: сла́ва, хрⷭ҇тѐ, си́лѣ твое́й. 
Сїѧ́ющи лꙋча́ми крⷭ҇та̀ приснобл҃же́ннаѧ митродѡ́ра, къ  дре́вꙋ привѧ́зана терпѧ́ше ѻ҆́гненнꙋю мꙋ́кꙋ, пре́лести оу҆́глїе  росо́ю любвѐ хрⷭ҇то́вы погаша́ющи. 
Ꙗ҆́вленнымъ видѣ́нїемъ по́мыслъ простира́ющи, зрѧ́щи  жениха̀ добрѡ́ты недомы́слєнныѧ, бїе́ма же́злїемъ приснобл҃же́ннаѧ  митродѡ́ра, терпѧ́ше до́блественнѣ болѣ̑зни. 
Оу҆краси́стесѧ дѣ̑вы, и҆ свѣ́тлѡ просла́вистесѧ,  препросла́вленное сло́во всѧ́чески возлюби́вше. є҆гѡ́же  оу҆ѧ́звлены любо́вїю, претерпѣ́сте страсте́й нашє́ствїѧ  крѣ́пцѣ. 
Бг҃оро́диченъ: 
Оу҆мерщвле́нна мѧ̀ ѕло́бою льсти́вагѡ, всенепоро́чнаѧ,  жи́знь ро́ждшаѧ, ѡ҆живѝ, къ тебѣ́ бо прибѣго́хъ: и҆ впа́дшасѧ во  глꙋбинꙋ̀ грѣхо́внꙋю, возведѝ ꙗ҆́кѡ ми́лостива, всенепоро́чнаѧ. 
Пѣ́снь є҃. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ,  стѧжи́ ны, гдⷭ҇и, ра́звѣ тебє̀ и҆но́гѡ не вѣ́мы, и҆́мѧ твоѐ  и҆менꙋ́емъ. 
Пречⷭ҇тое твоѐ ржⷭ҇тво̀, дв҃о непоро́чнаѧ, несказа́нное, и҆  зача́тїе неизглаго́ланно, и҆ рожде́нїе твоѐ, невѣ́сто  неневѣ́стнаѧ: бг҃ъ бо бѣ̀ ве́сь въ мѧ̀ ѡ҆блекі́йсѧ. 
Дне́сь да веселѧ́тсѧ а҆́гг҃льстїи чи́ни, пѣ́сньми да  ликꙋ́ютъ сꙋ́щїи и҆зъ а҆да́ма: роди́сѧ бо же́злъ, цвѣ́тъ  возрасти́вшїй хрⷭ҇та̀ є҆ди́наго, и҆зба́вителѧ на́шего. 
Дне́сь є҆́ѵа разрѣша́етсѧ ѡ҆сꙋжде́нїѧ, разрѣша́етсѧ же  (с. 220) и҆ непло́дства, и҆ а҆да́мъ дре́внїѧ клѧ́твы, ѡ҆  рождествѣ̀ твое́мъ: тобо́ю бо ѿ тлѝ и҆зба́вихомсѧ. 
Сла́ва тебѣ̀ просла́вльшемꙋ непло́днꙋю дне́сь: роди́сѧ бо  же́злъ присноцвѣтꙋ́щїй ѿ ѡ҆бѣща́нїѧ, ѿ негѡ́же прозѧбѐ  хрⷭ҇то́съ, цвѣ́тъ жи́зни на́шеѧ. 
Трⷪ҇ченъ: 
Сла́ва тебѣ̀, ѻ҆́ч҃е ст҃ы́й, бж҃е нерожде́нне: сла́ва  тебѣ̀, сн҃е безлѣ́тне, є҆диноро́дне: сла́ва тебѣ̀, дш҃е  бжⷭ҇твенный и҆ сопресто́льный, ѿ ѻ҆ц҃а̀ происходѧ́й, и҆ въ сн҃ѣ  пребыва́ѧй. 
Бг҃оро́диченъ: 
Бы́сть чре́во твоѐ сл҃нца носи́ло: пребы́сть чистота̀  твоѧ̀, ꙗ҆́коже пре́жде, невреди́ма дв҃о: хрⷭ҇то́съ бо сл҃нце,  ꙗ҆́кѡ ѿ черто́га жени́хъ, ꙗ҆ви́сѧ и҆зъ тебє̀. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ  ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ  тѧ̀. 
Нра́въ терпѣли́въ, и҆ непобѣди́мь смы́слъ, мч҃ницы предъ  сꙋди́щемъ показа́вше, побѣ́ды вѣне́цъ себѣ̀ и҆сплето́ша. 
Ны́нѣ терпи́тъ желѣ́зныхъ ногте́й терза̑нїѧ крѣ́пкѡ,  повѣ́шена нѷмфодѡ́ра, жениха̀ возлюби́вши безсме́ртнаго. 
Трисвѣ̑тлыѧ свѣщы̀, трикро́внаѧ хра́мина, селе́нїе трⷪ҇цы,  да похва́лѧтсѧ пѣ́сньми дѣ̑вы бг҃омꙋ̑дрыѧ. 
Бг҃оро́диченъ: 
Тѧ̀ є҆ди́нꙋ и҆збра́ннꙋ и҆ добрꙋ̀ и҆ непоро́чнꙋ ѡ҆брѣ́тъ,  воплоща́етсѧ пребжⷭ҇твенное сло́во и҆зъ тебє̀, бг҃ора́дованнаѧ. 
Пѣ́снь ѕ҃. І҆рмо́съ: 
Ꙗ҆́кѡ во́ды морскі̑ѧ, чл҃вѣколю́бче, волна́ми жите́йскими  ѡ҆бꙋрева́юсѧ. тѣ́мже ꙗ҆́кѡ і҆ѡ́на, та́кѡ вопїю́ ти: возведѝ ѿ  тлѝ живо́тъ мо́й, бл҃гоꙋтро́бне гдⷭ҇и. 
Ст҃ꙋ́ю ст҃ы́хъ сꙋ́щꙋ, цѣломꙋ́дреннїи роди́тели твоѝ  чⷭ҇таѧ, возложи́ша тѧ̀ въ хра́мѣ гдⷭ҇ни воспита́тисѧ че́стнѡ, и҆  оу҆гото́ватисѧ въ мт҃рь є҆мꙋ̀. (с. 221) 
Неплѡ́ды и҆ ма́тери ликꙋ́йте, дерза́йте и҆ и҆гра́йте  безча̑дныѧ: безча́дна бо непло́ды бцⷣꙋ прозѧба́етъ, ꙗ҆́же  и҆зба́витъ ѿ болѣ́зней є҆́ѵꙋ, и҆ клѧ́твы а҆да́ма. 
Слы́шꙋ дв҃да пою́ща тебѣ̀: приведꙋ́тсѧ дв҃ы во слѣ́дъ  тебє̀, приведꙋ́тсѧ въ хра́мъ цр҃е́въ. и҆ съ ни́мъ тѧ̀ и҆ а҆́зъ  дще́рь цр҃е́вꙋ воспѣва́ю. 
Пое́мъ ст҃о́е твоѐ ржⷭ҇тво̀, чти́мъ и҆ непоро́чное зача́тїе  твоѐ, невѣ́сто бг҃озва́ннаѧ и҆ дв҃о. сла́вѧтъ же съ на́ми  а҆́гг҃лѡвъ чи́ни, и҆ ст҃ы́хъ дꙋ́шы. 
Трⷪ҇ченъ: 
Въ тебѣ̀ трⷪ҇ческое та́инство пое́тсѧ и҆ сла́витсѧ, чⷭ҇таѧ:  ѻ҆ц҃ъ бо благоволѝ, и҆ сло́во всели́сѧ въ тѧ̀, и҆ бжⷭ҇твенный  дх҃ъ тебѐ ѡ҆сѣнѝ. 
Бг҃оро́диченъ: 
Злата́ѧ кади́льница была̀ є҆сѝ, ѻ҆́гнь бо во оу҆тро́бѣ  твое́й всели́сѧ, сло́во ѿ дх҃а ст҃а, и҆ человѣ́ческимъ зра́комъ  въ тебѣ̀ ви́дѣсѧ, бг҃ороди́тельнице чⷭ҇таѧ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ  тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ  твои́хъ и҆сте́кшею кро́вїю. 
Ви́дѣти жела́юще твою̀ добро́тꙋ недомы́сленнꙋю,  оу҆ѧзвлѧ́еми любо́вїю твое́ю сладча́йшею, безнача́льне сло́ве,  мꙋ́къ лю́тость до́блественнѣ претерпѣ́ша. 
Ꙗ҆́кѡ крі́ны въ ве́ртѣ страда́льцєвъ процвѣто́ша  пресла̑вныѧ ѻ҆трокови̑цы, и҆ цр҃ковь вонѧ́ми разли́чныхъ мꙋ́къ  ѡ҆благово́ниша, дх҃а бл҃года́тїю. 
Жениха̀ безсме́ртнагѡ є҆ди́нїи жела́юще, неви́димою си́лою  оу҆крѣплѧ́еми, ви́димꙋю сме́рть ꙗ҆вле́ннѡ преѡби́дѣша дѣ̑вы  ѻ҆трокови̑цы. 
Бг҃оро́диченъ: 
Ст҃ъ всели́выйсѧ въ ложесна̀ твоѧ̑ гдⷭ҇и, ст҃ѣ́йшꙋ  ѡ҆брѣ́тъ тѧ̀, и҆ чистѣ́йшꙋ тва́ри всеѧ̀, бг҃ома́ти  господоимени́таѧ, пречⷭ҇таѧ влⷣчце. (с. 222) 
Конда́къ пра́здника, гла́съ д҃: 
І҆ѡакі́мъ и҆ а҆́нна, поноше́нїѧ безча́дства, и҆ а҆да́мъ и҆  є҆́ѵа, ѿ тлѝ сме́ртныѧ свободи́стасѧ пречⷭ҇таѧ, во ст҃ѣ́мъ  ржⷭ҇твѣ̀ твое́мъ. то̀ пра́зднꙋютъ и҆ лю́дїе твоѝ, вины̀  прегрѣше́нїй и҆зба́вльшесѧ, внегда̀ зва́ти тѝ: непло́ды ражда́етъ  бцⷣꙋ, и҆ пита́тельницꙋ жи́зни на́шеѧ. 
І҆́косъ: 
Моли́тва кꙋ́пнѡ и҆ воздыха́нїе, непло́дства и҆ безча́дства,  і҆ѡакі́ма же и҆ а҆́нны благопрїѧ́тное, и҆ во оу҆́ши гдⷭ҇ни вни́де,  и҆ прозѧбѐ пло́дъ живоно́сенъ мі́рꙋ. ѻ҆́въ бо моли́твꙋ на горѣ̀  творѧ́ще, ѻ҆́ва же въ садѣ̀ поноше́нїе ноша́ше: но съ ра́достїю  непло́ды ражда́етъ бцⷣꙋ, и҆ пита́тельницꙋ жи́зни на́шеѧ. 
Пѣ́снь з҃. І҆рмо́съ: 
Халде́йскаѧ пе́щь ѻ҆гне́мъ распала́емаѧ, ѡ҆роша́шесѧ дх҃омъ  бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ,  бж҃е ѻ҆тє́цъ на́шихъ. 
Пра́зднꙋемъ, чⷭ҇таѧ, и҆ вѣ́рнѡ покланѧ́емсѧ ст҃о́мꙋ твоемꙋ̀  ржⷭ҇твꙋ̀, пою́ще сн҃а твоего̀, и҆́мже и҆зба́вихомсѧ дре́внѧгѡ  а҆да́мова ны́нѣ ѡ҆сꙋжде́нїѧ. 
Ны́нѣ а҆́нна весели́тсѧ, и҆ вопїе́тъ хва́лѧщисѧ: непло́ды  сꙋ́щи, роди́хъ бж҃їю мт҃рь: є҆ѧ́же ра́ди ѡ҆сꙋжде́нїе є҆́ѵино  разрѣши́сѧ, и҆ ꙗ҆́же въ печа́лехъ болѣ́знь. 
А҆да́мъ свободи́сѧ, и҆ є҆́ѵа ликꙋ́етъ, и҆ вопїю́тъ дꙋ́хомъ  къ тебѣ̀ бцⷣе: тобо́ю и҆зба́вихомсѧ перворо́дныѧ клѧ́твы,  ꙗ҆́вльшꙋсѧ хрⷭ҇тꙋ̀. 
Ѽ чре́во, вмѣсти́вшее бж҃їе селе́нїе! ѽ оу҆тро́бо,  носи́вшаѧ нб҃съ ши́ршꙋю! престо́лъ ст҃ы́й, мы́сленный кївѡ́тъ  свѧще́нїѧ. 
Трⷪ҇ченъ: 
Ѻ҆ц҃а̀ просла́вимъ, сн҃а и҆ дх҃а, во є҆ди́нствѣ бжⷭ҇тва̀,  трⷪ҇цꙋ прест҃ꙋ́ю, нераздѣ́льнꙋю, несозда́ннꙋю, и҆ соприсносꙋ́щнꙋю,  и҆ є҆диносꙋ́щнꙋю. (с. 223) 
Бг҃оро́диченъ: 
Ты̀ бг҃а є҆ди́на родила̀ є҆сѝ дв҃о, пресла́внѡ: ты̀  є҆стество̀ ѡ҆бнови́ла є҆сѝ ржⷭ҇тво́мъ твои́мъ, марі́е: ты̀  є҆́ѵꙋ разрѣши́ла є҆сѝ перворо́дныѧ клѧ́твы, бг҃ороди́тельнице  чⷭ҇таѧ. 
И҆́нъ. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы пе́щный  пла́мень попра́ша, пѣ́сньми взыва́юще: ѻ҆тє́цъ на́шихъ бж҃е,  бл҃гослове́нъ є҆сѝ. 
Жре́ти і҆́дѡлѡмъ глꙋхи̑мъ ѕлочести́ваго мꙋчи́телѧ  повелѣва́юща ѡ҆плева́сте, вопїю́ще ѻ҆трокови̑цы: ѻ҆тцє́въ  на́шихъ бж҃е, бл҃гослове́нъ є҆сѝ. 
Просвѣще́ннїи оу҆мо́мъ бг҃онача́льными зарѧ́ми, мглꙋ̀  і҆́дѡльскꙋю ѡ҆черни́сте всехва́льнїи, пою́ще: ѻ҆тцє́въ на́шихъ  бж҃е, бл҃гослове́нъ є҆сѝ. 
Ни ѿсѣчє́нїѧ оу҆де́съ, ни гоне́нїе, ни ско́рбь, хрⷭ҇та̀  ѿлꙋчи́ти ѿню́дъ возмого́ша, вопїю́щымъ мч҃ницамъ: ѻ҆тцє́въ  на́шихъ бж҃е, бл҃гослове́нъ є҆сѝ. 
Бг҃оро́диченъ: 
Преесте́ственнѡ зижди́телѧ ѿ оу҆тро́бы твоеѧ̀ дв҃о,  роди́ти сподо́биласѧ є҆сѝ, земны̑ѧ назида́юща, пою́щыѧ вѣ́рою:  бж҃е бл҃гослове́нъ є҆сѝ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй мо́рю  предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀  сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ  содѣ́телю всѣ́хъ во вѣ́ки. 
Сотвори́вый пресла̑внаѧ непло́днѣй оу҆тро́бѣ, ѿве́рзый  а҆́нны неражда̑ющаѧ ложесна̀, и҆ пло́дъ є҆́й да́въ, ты̀ бж҃е  ст҃ы́й, ты̀ сн҃е дв҃ы, ты̀ ѿ сеѧ̀ пло́ть прїѧ́лъ є҆сѝ  присноцвѣтꙋ́щїѧ дв҃ы и҆ бцⷣы. 
Затворѧ́ѧй бе́зднꙋ, и҆ ѿверза́ѧй ю҆̀, возносѧ́й во́дꙋ во  ѻ҆́блацѣхъ, и҆ даѧ́й до́ждь: ты̀ да́вый гдⷭ҇и, ѿ (с. 224)  непло́днагѡ ко́рене прозѧ́бнꙋти а҆́нны ст҃ы́ѧ, пречⷭ҇тъ пло́дъ, и҆  роди́ти бцⷣꙋ. 
Дѣ́лателю мы́слей на́шихъ, и҆ насади́телю дꙋ́шъ на́шихъ,  ты̀ непло́днꙋю зе́млю, благопло́днꙋю показа́вый: ты̀ дре́вле  сꙋхꙋ́ю, родови́тꙋ, бл҃гокла́снꙋ браздꙋ̀, плодоно́снꙋ содѣ́лалъ  є҆сѝ, а҆́ннꙋ свѧтꙋ́ю, пречи́стъ пло́дъ и҆зрасти́ти бцⷣꙋ. 
Прїиди́те всѝ оу҆́зримъ, ꙗ҆́кѡ ѿ черто́га ма́ла бж҃їй  гра́дъ ны́нѣ ражда́емый: и҆́же ѿ две́ри оу҆тро́бныѧ, и҆схо́дъ  и҆мꙋ́щꙋю, вхо́дъ же невѣ́дꙋщꙋ ѻ҆бще́нїѧ: є҆ди́нъ бг҃ъ зижди́тель  се́ю про́йде стезе́ю стра́нною. 
Трⷪ҇ченъ: 
Ѽ трⷪ҇це пресꙋ́щнаѧ, є҆ди́нице собезнача́льнаѧ! тѧ̀ пое́тъ  и҆ трепе́щетъ мно́жество а҆́гг҃лъ: нб҃о и҆ землѧ̀, и҆ бє́здны  оу҆жаса́ютсѧ, человѣ́цы благосло́вѧтъ, ѻ҆́гнь рабо́таетъ: всѧ̑  послꙋ́шаютъ тебѐ трⷪ҇це ст҃а́ѧ, со стра́хомъ, ꙗ҆́же въ тва́ри. 
Бг҃оро́диченъ: 
Ѽ новѣ́йшагѡ слы́шанїѧ! бг҃ъ, сы́нъ жены̀. ѽ  безсѣ́меннагѡ ржⷭ҇тва̀! безмꙋ́жнаѧ ма́ти, и҆ рожде́нное бг҃ъ. ѽ  оу҆жа́снагѡ видѣ́нїѧ! ѽ зача́тїѧ стра́ннагѡ дв҃ыѧ! ѽ  несказа́ннагѡ ржⷭ҇тва̀! и҆́стиннѡ па́че оу҆ма̀ всѧ̑ и҆ видѣ́нїѧ. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ є҆сѝ  пѣ́ти: всѧ̑ дѣла̀ благослови́те, по́йте гдⷭ҇а. 
И҆з̾ѡстри́вшесѧ любо́вїю творца̀, притꙋпи́сте жа̑ла  ѕмїи̑наѧ въ же́нстѣмъ тѣлесѝ мꙋ́жєскїѧ воспрїе́мше по́двиги, и҆  вѣнцы̑ нбⷭ҇ными вѣнча́стесѧ. 
Спле́тшесѧ посредѣ̀ по́двига, неви̑димыѧ врагѝ, съ  пло́тїю, безплѡ́тныѧ побѣди́ша, бг҃омꙋ́дрїи ѻ҆трокови̑цы  вопїю́ще: благослови́те, всѧ̑ дѣла̀ гдⷭ҇нѧ, гдⷭ҇а. 
Ѡ҆ бз҃ѣ сп҃сѣ вжилѧ́еми, ѡ҆ хрⷭ҇тѣ̀ і҆и҃сѣ возмога́юще,  (с. 225) вра́жїю некрѣ́пкꙋю погꙋби́сте держа́вꙋ, воспѣва́юще:  всѧ̑каѧ дѣла̀ благослови́те, гдⷭ҇нѧ, гдⷭ҇а. 
Црⷭ҇тво вы́шнее полꙋчи́сте, со хрⷭ҇то́мъ і҆и҃сомъ  црⷭ҇твꙋюще. и҆спещрє́ны ра́нами мꙋ́къ, добро́тою оу҆кра́шєны,  досточꙋ̑дныѧ ѻ҆трокови̑цы. 
Бг҃оро́диченъ: 
Ꙗ҆́кѡ бж҃їе нескве́рное жили́ще, є҆го́же прїѧ́ла є҆сѝ  воплоща́ема, и҆ во двꙋ̀ є҆стєствꙋ̀ зна́ема, ѻ҆трокови́це.  є҆мꙋ́же пое́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Чꙋ́жде ма́терємъ дѣ́вство, и҆ стра́нно дѣ́вамъ  дѣторожде́нїе, на тебѣ̀, бцⷣе, ѻ҆боѧ̀ оу҆стро́ишасѧ: тѣ́мъ  тѧ̀ всѧ̑ племена̀ зємна́ѧ, непреста́ннѡ велича́емъ. 
Досто́йное бг҃ома́ти твоеѧ̀ чистоты̀ ржⷭ҇тво̀ наслѣ́довала  є҆сѝ, чре́зъ ѡ҆бѣща́нїе и҆ногда́ бо непло́днѣй, бг҃опрозѧбе́нъ  пло́дъ вдала́сѧ є҆сѝ. тѣ́мъ тѧ̀ всѧ̑ племена̀ зємна́ѧ  непреста́ннѡ велича́емъ. 
И҆спо́лнисѧ вопїю́щагѡ прⷪ҇ро́чество, глаго́летъ бо:  возста́влю ски́нїю па́дшꙋю свѧще́ннагѡ дв҃да, въ тебѣ̀ чⷭ҇таѧ  проѡбрази́вшꙋюсѧ: є҆ѧ́же ра́ди всѣ́хъ человѣ́кѡвъ пе́рсть въ  тѣ́ло созда́сѧ бж҃їе. 
Пелена́мъ покланѧ́емсѧ твои́мъ бцⷣе, сла́вимъ да́вшаго  пло́дъ пре́жде непло́днѣй, и҆ ѿве́рзшаго ложесна̀ неражда́ющей  пресла́внѡ: твори́тъ бо всѧ̑, є҆ли̑ка хо́щетъ, бг҃ъ сы́й  самовла́стенъ. 
Ꙗ҆́кѡ да́ръ тебѣ̀ бцⷣе, пѣснопѣ́нїе ѿ а҆́нны  ро́ждшейсѧ вѣ́рнѡ дароно́симъ: ма́тєри, мт҃рь: дѣ̑вы же, дв҃ꙋ  є҆ди́нꙋ: славосло́вѧще покланѧ́емсѧ тебѣ̀, пое́мъ и҆ сла́вимъ. 
Трⷪ҇ченъ: 
Чꙋ́жде є҆́сть беззакѡ́ннымъ сла́вити безнача́льнꙋю трⷪ҇цꙋ,  ѻ҆ц҃а̀, и҆ сн҃а же, и҆ ст҃а́го дх҃а, несозда́нное вседержа́вство:  є҆́юже мі́ръ ве́сь содержи́тсѧ, ма́нїемъ держа́вы є҆ѧ̀. (с. 226) 
Бг҃оро́диченъ: 
Вмѣсти́ла є҆сѝ во оу҆тро́бѣ твое́й дв҃ома́ти,  є҆ди́наго ѿ трⷪ҇цы хрⷭ҇та̀ цр҃ѧ̀, є҆го́же пое́тъ всѧ̀ тва́рь,  и҆ трепе́щꙋтъ вы́шнїи чи́ни. того̀ молѝ всечⷭ҇таѧ, спасти́сѧ  дꙋша́мъ на́шымъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀, тебє̀, дв҃о,  краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ  є҆стєства̀. тѣ́мъ, веселѧ́щесѧ, тѧ̀, бцⷣе, велича́емъ. 
Ви́дѣти жела́юще добро́тꙋ жениха̀, всеѻбра́знымъ ма́нїемъ,  къ немꙋ̀ бг҃онѡ́сицы, безсме́ртїю поꙋчи́стесѧ, въ ме́ртвеннѣмъ  тѣлесѝ. тѣ́мъ досто́йнѡ оу҆блажа́етесѧ. 
Ꙗ҆ви́стесѧ мꙋчи́телей посредѣ̀, а҆́ки въ во́лцѣхъ  сꙋро́выхъ а҆́гницы несквє́рныѧ, си́хъ ѕвѣрови́дное пребора́ющыѧ,  и҆ хрⷭ҇тꙋ̀ бл҃гопрїѧ́тна ꙗ҆́кѡ же́ртва принесо́стесѧ. 
Вѣне́цъ и҆сплето́сте кꙋ́пнѡ неветша́ющъ дѣ̑вы, бжⷭ҇твенныѧ  оу҆лꙋчи́вше сла́вы, и҆ црⷭ҇твїѧ и҆́стиннѡ непоколеби́магѡ прїѧ́ти  ꙗ҆́кѡ мꙋ́чєницы, съ мч҃ники сподо́бистесѧ. 
Є҆ѧ́же сподо́бистесѧ сла́вы, є҆́же полꙋчи́сте ликова́нїе,  соверша́ющымъ любо́вїю ва́шꙋ па́мѧть, оу҆лꙋчи́ти моли́тесѧ, ꙗ҆́кѡ  дерзнове́нїе и҆мꙋ́ще ко влⷣцѣ, честны̑ѧ дѣ̑вы. 
Бг҃оро́диченъ: 
Пощади́ мѧ хрⷭ҇тѐ, є҆гда̀ хо́щеши сꙋди́ти мі́ръ со  сла́вою, разорѝ мглꙋ̀ страсте́й мои́хъ, моли́твами ро́ждшїѧ тѧ̀,  и҆ честны́хъ мч҃ницъ твои́хъ, ꙗ҆́кѡ бл҃гъ и҆ многоми́лостивъ. 
Свѣти́ленъ. Подо́бенъ: Свѣ́те неизмѣ́нный: 
Со́лнце, ѿню́дꙋже произы́де мы́сленное по пло́ти, дне́сь  ѡ҆зарѝ мі́ръ ѿ непло́дныхъ ложе́снъ. тѣ́мже и҆гра́юще вопїе́мъ:  ра́дꙋйсѧ, марі́е, пра́ѻтцєвъ и҆збавле́нїе. 
Сла́ва, и҆ ны́нѣ, то́йже: (с. 227) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ бж҃їй, ꙳ є҆ди́на бцⷣа, ꙳ ѿ непло́дове, ꙳ и҆  безча́дныѧ происхо́дитъ, ꙳ и҆ ра́дꙋетсѧ а҆да́мъ ѡ҆бновлѧ́емый. 
Сті́хъ: Слы́ши, дщѝ, и҆ ви́ждь, и҆ приклонѝ оу҆́хо твоѐ. 
Дне́сь ра́дость ꙳ ражда́етсѧ ѿ а҆́нны, возвѣща́ющи мі́рꙋ  ꙳ разрѣше́нїе клѧ́твы, ꙳ возра́дꙋйтесѧ всѧ́чєскаѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Ра́дꙋйсѧ і҆ѡакі́ме ꙳ и҆ а҆́нно бг҃омꙋ́драѧ, ꙳ ꙗ҆́кѡ  ро́ждшаѧ мі́рꙋ ꙳ ра́дость и҆ весе́лїе, ꙳ и҆ спасе́нїѧ хода́таицꙋ. 
Сла́ва, и҆ ны́нѣ, гла́съ д҃: 
Всемі́рнаѧ ра́дость ѿ пра́ведныхъ возсїѧ̀ на́мъ, ѿ  і҆ѡакі́ма и҆ а҆́нны, всепѣ́таѧ дв҃а, ꙗ҆́же премно́гїѧ ра́ди  чистоты̀, хра́мъ бж҃їй ѡ҆дꙋшевле́нный быва́етъ, и҆ є҆ди́на  вои́стиннꙋ бцⷣа познава́етсѧ. тоѧ̀ моли́твами, хрⷭ҇тѐ бж҃е, ми́ръ  мі́рꙋ низпослѝ, и҆ дꙋша́мъ на́шымъ ве́лїю ми́лость. 
На лїтꙋргі́и, Бл҃жє́нна пра́здника, пѣ́снь д҃-ѧ, и҆ є҃-ѧ,  на и҃. 


  
(с. 227) 
Мѣ́сѧца тогѡ́же въ а҃і-й де́нь. 
Прпⷣбныѧ ма́тере на́шеѧ ѳеодѡ́ры, ꙗ҆́же во  а҆леѯандрі́и: 
И҆ пренесе́нїе моще́й прпⷣбныхъ ѻ҆тє́цъ, се́ргїа и҆  ге́рмана, валаа́мскихъ чꙋдотво́рцєвъ, и҆зъ нова́града  ѡ҆бра́тнѡ на валаа́мъ въ ѻ҆би́тель и҆́хъ. Слꙋ́жбꙋ и҆́хъ  зрѝ і҆ꙋ́нїа к҃и днѐ. 
И҆ прпⷣбнагѡ сїлꙋа́на а҆ѳѡ́нскагѡ. Слꙋ́жба є҆гѡ̀  пи́сана въ приложе́нїи. 
Здѣ́ же пое́тсѧ слꙋ́жба и҆ свѧщенномꙋ́ченика  а҆ѵтоно́ма. 
На Гдⷭ҇и, воззва́хъ: стїхи̑ры прпⷣбныѧ, г҃,  гла́съ д҃. Поⷣ: Ꙗ҆́кѡ до́блѧ. 
Въ же́нстѣмъ тѣлесѝ, ꙳ и҆ въ мꙋ́жестѣмъ  ѻ҆́бразѣ, ꙳ мꙋ́жєскїѧ прошла̀ є҆сѝ по́двиги, ꙳  посредѣ̀ мꙋже́й (с. 228) все́льшисѧ, ꙳ и҆ стра̑сти  ѡ҆хꙋ́ждши, ꙳ и҆ стремлє́нїѧ похоте́й всеконе́чнѡ  ѡ҆бꙋзда́вши, ꙳ пощє́нїи, и҆ непреста́нными мольба́ми  ѳеодѡ́ро, ꙳ и҆ бжⷭ҇твенными къ бг҃ꙋ, ꙳ и҆ неꙋкло́нными  твои́ми воззрѣ̑нїи. 
Подъ зе́млю тѧ̀ со́лнце заше́дъ, ꙳ не ви́дѧше  погрѣша́ющꙋ: ꙳ позна́ же тѧ̀ незаходи́мое, ꙳ серцевѣ́децъ  и҆ гдⷭ҇ь, ꙳ ви́дѧй сокровє́ннаѧ, ꙳ и҆ ѡ҆зарѝ свѣ́томъ  покаѧ́нїѧ, ꙳ ѻ҆́чи се́рдца твоегѡ̀. ꙳ тѣ́мже потща́ласѧ  є҆сѝ семꙋ̀ оу҆годи́ти ꙳ болѣ́зненнымъ воздержа́нїемъ, ꙳  и҆ добродѣ́телей соверше́нїемъ. 
Вра́жїихъ мꙋдрова́нїй ꙳ ника́коже разꙋмѣ́вши, ꙳  є҆го́же не родила̀ є҆сѝ, лю́биши ѻ҆троча̀, ꙳ и҆  ѻ҆те́ческимъ милосе́рдїемъ, ꙳ сла́внаѧ пита́еши, ꙳ терпѧ́щи  бл҃гочести́вымъ по́мысломъ ꙳ человѣ́ческое поноше́нїе, ꙳  непови́нное запреще́нїе вои́стиннꙋ ѳеодѡ́ро. ꙳ сегѡ̀ ра́ди  честно́е твоѐ соверша́емъ торжество̀. 
И҆́ны стїхи̑ры а҆ѵтоно́ма, гла́съ и҆ подо́бенъ  то́йже: 
Добродѣ́тельми просвѣща́ѧсѧ, благоче́стїемъ  оу҆краша́емь, ꙳ і҆ера́рхъ бжⷭ҇твенный бы́лъ є҆сѝ, ꙳ и҆  ꙗ҆́кѡ многосвѣ́тлое со́лнце, мі́ръ проте́клъ є҆сѝ, ꙳  насѣва́ѧ всю́дꙋ вѣ́ры проповѣ́данїе, ꙳ пре́лесть же  и҆скоренѧ́ѧ ꙳ серпо́мъ твоегѡ̀ ѧ҆зы́ка, ꙳ і҆ера́рше  бг҃омꙋ́дре, ꙳ великопроповѣ́дателю а҆ѵтоно́ме. 
Къ болѣ́знєннымъ страда́нїємъ, ꙳ къ  мꙋ́жествєннымъ боре́нїємъ, ꙳ къ ꙗ҆́звамъ и҆ ра́намъ  оу҆стреми́лсѧ є҆сѝ: ꙳ мно́жествомъ бо ка́менїѧ ꙳  посыпа́емь а҆ѵтоно́ме, ꙳ сотвори́въ є҆̀, ꙗ҆́кѡ степє́ни  и҆ лѣ́ствицꙋ, ꙳ возше́лъ є҆сѝ къ бг҃ꙋ вѣне́чникъ, ꙳ и҆  совокꙋпи́лсѧ є҆сѝ во́инствѡмъ безпло́тныхъ, ꙳ ѡ҆ мі́рѣ  молѧ́сѧ. 
Ѡ҆дѣѧ́нїе твое́ю кро́вїю, ꙳ мꙋче́нїѧ соверши́лъ  є҆сѝ свѣтлѣ́йше, ꙳ бл҃года́тїю бжⷭ҇твеннагѡ дх҃а: ꙳ и҆  свѧще́ннѡ во ст҃а̑ѧ ꙳ вы̑шнѧѧ восте́клъ є҆сѝ, ꙳ а҆́може  предте́ча на́шъ і҆и҃съ (с. 229) вни́де, ꙳ побѣ́ды вѣне́цъ  ѿ бг҃а прїе́мъ, ꙳ со всѣ́ми, честно́ю кро́вїю, ꙳  сконча́вшимисѧ, а҆ѵтоно́ме. 
Сла́ва, и҆ ны́нѣ, пра́здника, гла́съ то́йже. 
Самогла́сенъ: 
А҆́гг҃ловымъ прорече́нїемъ, пло́дъ пречи́стъ, ѿ  і҆ѡакі́ма и҆ а҆́нны пра́ведникѡвъ, дне́сь произы́де дв҃о,  не́бо и҆ престо́лъ бж҃їй, и҆ прїѧ́телище чистоты̀, ра́дость  провозвѣща́ющи всемꙋ̀ мі́рꙋ, жи́зни на́шеѧ хода́таице,  клѧ́твы ѿѧ́тїе, бл҃гослове́нїѧ пода́нїе. тѣ́мъ въ  рождествѣ̀ твое́мъ, дв҃о бг҃озва́ннаѧ, мі́рꙋ ми́ръ  и҆спросѝ, и҆ дꙋша́мъ на́шымъ ве́лїю ми́лость. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Пла́кала є҆сѝ ѿ дꙋшѝ, ꙳ ꙗ҆́кѡ безча́дна  рыда́ющи, ꙳ ѻ҆троча́те жела́ющи: ꙳ но родила̀ є҆сѝ  ѻ҆троча̀, ꙳ ро́да всегѡ̀ похвалꙋ̀. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Рожде́нїе че́стно ꙳ дв҃ы всест҃ы́ѧ, ꙳ є҆ѧ́же ра́ди  ꙳ ѡ҆бнови́сѧ мі́ръ, ꙳ пѣ́сненными гла́сы почти́мъ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Ра́дꙋйтесѧ мꙋ́дрїи, ꙳ прⷪ҇ро́цы бг҃оглаго́ливїи, ꙳  ражда́етсѧ бо дв҃а, ꙳ и҆зъ неѧ́же спасе́нїе мі́ра ꙳ хо́щетъ  роди́тисѧ. 
Сла́ва, и҆ ны́нѣ, гла́съ д҃: 
Непло́ды безча́днаѧ а҆́нна дне́сь рꙋка́ми да  воспле́щетъ свѣ́тлѡ, да свѣтлоно́сѧтъ земна̑ѧ, ца́рїе да  и҆гра́ютъ, ст҃и́телїе во благослове́нїи да веселѧ́тсѧ, да  пра́зднꙋетъ ве́сь мі́ръ: се́ бо цр҃и́ца и҆ непоро́чнаѧ  невѣ́ста ѻ҆́ч҃а, ѿ ко́рене і҆ессе́ева прозѧбѐ, ктомꙋ̀  жєны̀ въ печа́лехъ не родѧ́тъ ча̑дъ: ра́дость бо  процвѣтѐ, и҆ живо́тъ всѣ̑мъ человѣ́кѡмъ въ мі́рѣ  жи́тельствꙋетъ. и҆ ктомꙋ̀ да́ры і҆ѡакі́мовы не  возвраща́ютсѧ, рыда́нїе бо а҆́нны въ ра́дость преложи́сѧ:  сра́дꙋйтесѧ мнѣ̀, глаго́лющи, ве́сь и҆збра́нный (с. 230)  і҆и҃ль: се́ бо даде́ ми гдⷭ҇ь ѡ҆дꙋшевле́ннꙋю пала́тꙋ  бжⷭ҇твенныѧ сла́вы є҆гѡ̀, во ѻ҆́бщее весе́лїе и҆ ра́дость  и҆ спасе́нїе дꙋ́шъ на́шихъ. 
Тропа́рь прпⷣбныѧ, гла́съ и҃: 
Въ тебѣ̀ ма́ти и҆звѣ́стнѡ спасе́сѧ, є҆́же по  ѻ҆́бразꙋ: прїи́мши бо крⷭ҇тъ, послѣ́довала є҆сѝ хрⷭ҇тꙋ̀,  и҆ дѣ́ющи оу҆чи́ла є҆сѝ, презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ ве́щи безсме́ртнѣй:  тѣ́мже и҆ со а҆́гг҃лы сра́дꙋетсѧ, прпⷣбнаѧ ѳеодѡ́ро, дꙋ́хъ  тво́й. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. 
Сла́ва, ст҃ы́ѧ: И҆ ны́нѣ, пра́здника. И҆ ѻ҆бы̑чныѧ  каѳі̑смы. 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
Ро́ждшисѧ пресла́внѡ ѿ непло́дныхъ ложе́снъ, ѿ  дѣ́вственныхъ чре́слъ родила̀ є҆сѝ па́че є҆стества̀:  красе́нъ бо ꙗ҆́вльшисѧ сте́бль, и҆зрасти́ла є҆сѝ мі́рꙋ  жи́знь. сегѡ̀ ра́ди си̑лы нбⷭ҇ныѧ вопїю́тъ тебѣ̀ бцⷣе:  сла́ва происхожде́нїю твоемꙋ̀, чⷭ҇таѧ: сла́ва ржⷭ҇твꙋ̀  твоемꙋ̀: сла́ва дѣ́вствꙋ твоемꙋ̀, мт҃и безневѣ́стнаѧ. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ д҃. Поⷣ:  Ꙗ҆ви́лсѧ є҆сѝ: 
Лꙋчѝ возсїѧ́ша всемі́рныѧ ра́дости ржⷭ҇тва̀  твоегѡ̀, дв҃о мт҃и марі́е, на землѝ, и҆ ѡ҆зари́ша мы̑сли  любо́вїю пою́щихъ тѧ̀. 
Сла́ва, и҆ ны́нѣ, то́йже. 
Канѡ́нъ пра́здника, со і҆рмосо́мъ на ѕ҃: и҆ прпⷣбныѧ  на д҃: и҆ а҆ѵтоно́ма на д҃. Канѡ́нъ пра́здника. 
Гла́съ в҃. Пѣ́снь а҃. І҆рмо́съ: 
Грѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. (с. 231) 
Грѧди́те вѣ́рнїи, дх҃омъ бжⷭ҇твеннымъ ра́дꙋющесѧ,  ю҆́же ѿ непло́дове дне́сь прише́дшꙋю, человѣ́кѡвъ на  спасе́нїе, приснодв҃ꙋ ѻ҆трокови́цꙋ пѣ́сньми почти́мъ. 
Ра́дꙋйсѧ, чⷭ҇таѧ, мт҃и и҆ рабо̀ хрⷭ҇та̀ бг҃а, ꙗ҆́же  пе́рвомꙋ хода́таице бл҃же́нствꙋ, человѣ́ческїй ро́дъ тѧ̀,  всѝ досто́йнѡ пѣ́сньми сла́вимъ. 
Жи́зни ражда́етсѧ дне́сь мо́стъ, и҆́мже человѣ́цы  воззва́нїе паде́нїѧ є҆́же ѿ а҆́да ѡ҆брѣ́тшїи, хрⷭ҇та̀  жизнода́вца пѣ́сньми прославлѧ́ютъ. 
Канѡ́нъ прпⷣбныѧ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Оу҆ста̀ моѧ̑ и҆спо́лни твоегѡ̀ хвале́нїѧ, гдⷭ҇и,  пою́щꙋ сла́вꙋ твою̀ многопѣ́тꙋю, и҆ чествꙋ́ющꙋ болѣ̑зни  ѳеодѡ́ры, оу҆го́ждшїѧ тебѣ̀ житїѧ̀ свѣ́тлостїю. 
Возсїѧ̀ дне́сь свѧще́нное твоѐ торжество̀, со́лнца  свѣтлѣ́йше, сꙋ́щыѧ во тмѣ̀ дꙋ́шы ѡ҆зарѧ́ющее мра́къ  де́мѡнскїй всегда̀ ѿгонѧ́ющее, досточꙋ́днаѧ. 
Не позна̀ заходѧ́ тѧ погрѣша́ющꙋ со́лнце,  незаходѧ́щее же позна̀ є҆ди́нъ ꙗ҆́кѡ всевѣ́дый, и҆  ѡ҆зарѝ лꙋча́ми покаѧ́нїѧ дꙋшѝ твоеѧ̀ ѻ҆́чи,  бг҃облаже́ннаѧ. 
Напи́санъ бы́сть грѣ́хъ тво́й, всечестна́ѧ,  ꙗ҆́вѣ, ꙗ҆́кѡ сказа́ша є҆ѵⷢ҇лїа: но потща́вшисѧ, пѡ́ты  воздержа́нїѧ, сле́зными же тѡ́ки се́й и҆згла́дила є҆сѝ. 
Бг҃оро́диченъ: 
Ꙗ҆́кѡ ѡ҆дꙋшевле́нъ черто́гъ, ꙗ҆́кѡ нетлѣ́ннꙋю  ски́нїю, ꙗ҆́кѡ две́рь нбⷭ҇нꙋю, ꙗ҆́кѡ бжⷭ҇твеннꙋю трапе́зꙋ,  ꙗ҆́кѡ пала́тꙋ и҆ престо́лъ влⷣчень, марі́ю чⷭ҇тꙋю  пѣ́сньми почти́мъ. (с. 232) 
И҆́нъ канѡ́нъ мꙋ́ченика, є҆гѡ́же краегране́сїе: 
Зако́нное, бг҃омꙋ́дре, соверши́лъ є҆сѝ тече́нїе. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Зако́ны и҆змла́да творца̀ своспита́всѧ, возра́слъ  є҆сѝ въ зако́нѣ добродѣ́телей, и҆ благоче́стїѧ верстѣ̀:  тѣ́мъ зако́ннѡ, ѻ҆́ч҃е, пострада́лъ є҆сѝ. 
Воѻрꙋжи́лъ є҆сѝ по́мыслъ терпѣ́нїѧ и҆ мꙋ́жества  ѻ҆рꙋ́жїемъ, мꙋ́дре, на прє́лести ра́ть ѡ҆полчи́всѧ,  невозвра́тнѡ побѣди́въ тꙋ̀. 
Зако́нѡвъ благоче́стїѧ наста́вникъ, и҆ догма́тѡвъ,  ѻ҆́ч҃е, и҆́стины проповѣ́дникъ ꙗ҆́вльсѧ, во все́й тва́ри  ѡ҆гласи́лсѧ є҆сѝ, ꙗ҆́кѡ а҆пⷭ҇ли, а҆ѵтоно́ме. 
Бг҃оро́диченъ: 
Позна́вше ꙗ҆́вльшагосѧ на землѝ бг҃а воплоще́нна,  и҆ ѡ҆божи́вшесѧ ѿ негѡ̀ бл҃года́тїю, пое́мъ тѧ̀, дв҃о,  дарова́нїй наслади́вшесѧ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщвле́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Непоро́чнѡ бг҃ꙋ пожи́вшїи, всѣ́хъ роди́сте  спасе́нїе, бг҃омꙋ́дрїи роди́телє зижди́телѧ ро́ждшїѧ и҆  бг҃а на́шего. 
Всѣ̑мъ жи́знь и҆сточа́ѧй гдⷭ҇ь ѿ непло́дове  произведѐ дв҃ꙋ, въ ню́же всели́тисѧ и҆зво́ли, и҆ по  ржⷭ҇твѣ̀ сохрани́въ нетлѣ́ннꙋ. 
А҆́ннинъ пло́дъ, марі́ю дне́сь, гро́здъ ро́ждшꙋю  живоно́сный, ꙗ҆́кѡ бг҃ꙋ воспои́мъ, предста́тельницꙋ же  всѣ́хъ и҆ помо́щницꙋ. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Въ мꙋ́жескꙋю ѻ҆де́ждꙋ ѡ҆бле́кшисѧ, и҆ мꙋ́дрѣ  потекла̀ (с. 233) є҆сѝ со тща́нїемъ, и҆ мона́шескомꙋ  собо́рꙋ, честна́ѧ, себѐ примѣси́ла є҆сѝ, къ нача́лѡмъ  бо́рствꙋющи лꙋка́вагѡ мїроде́ржца. 
Сла́бость же́нскꙋю мꙋ́жески и҆змѣни́ла є҆сѝ,  зва́нїемъ и҆́стиннѡ, и҆ но́вымъ ѻ҆́бразомъ, дѣ́лы да́ръ  че́стенъ, и҆ бг҃ꙋ возжелѣ́ненъ, тебѐ самꙋ́ю, прпⷣбнаѧ,  показꙋ́ющи. 
Безпло́тно житїѐ показа́ла є҆сѝ въ тѣлесѝ,  сла́внаѧ, ме́ртвеннѣ, несосꙋ́дное воздержа́нїе, и҆ бдѣ́нїе  непреста́нное, и҆ моли́твꙋ вы́нꙋ, ѽ ѳеодѡ́ро! держа́вши. 
Бг҃оро́диченъ: 
Волнꙋ́етъ мѧ̀ бꙋ́рѧ грѣхо́внаѧ, и҆ возмꙋще́нїе  безмѣ́стныхъ помышле́нїй, оу҆милосе́рдисѧ, всенепоро́чнаѧ,  и҆ рꙋ́кꙋ мѝ по́мощи ꙗ҆́кѡ ми́лостива прострѝ, ꙗ҆́кѡ да  спа́ссѧ велича́ю тѧ̀. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Тꙋ́чами слове́съ твои́хъ, безбо́жїѧ потопи́лъ є҆сѝ  стра́стнꙋю ти́нꙋ, і҆ера́рше, и҆ вѣ̑рныѧ напои́лъ є҆сѝ. 
Оу҆чи́тель бы́лъ є҆сѝ, и҆ слꙋжи́тель хрⷭ҇то́въ,  прпⷣбне, и҆ тогѡ̀ бжⷭ҇твенныхъ стрⷭ҇те́й соѻ́бщникъ, и҆  прича́стникъ. 
Ѻ҆рꙋ́жїемъ оу҆тверди́лъ є҆сѝ проповѣ́данїѧ,  прпⷣбне, благопослꙋшли̑выѧ, и҆ проти́вѧщыѧсѧ безпа́гꙋбны  сохрани́лъ є҆сѝ. 
Бг҃оро́диченъ: 
Ꙗ҆ви́сѧ пречꙋ́дное на нб҃сѝ и҆ на землѝ  слы́шанїе, творца́ бо всѣ́хъ сꙋ́щихъ, бцⷣе, неизрече́ннѡ  родила̀ є҆сѝ. 
По г҃-й пѣ́сни конда́къ ст҃ы́ѧ, гла́съ в҃. Поⷣ:  Вы́шнихъ и҆щѧ̀: 
Тѣ́ло твоѐ поста́ми и҆знꙋри́вши, бдѣ́нными  моли́твами творца̀ оу҆моли́ла є҆сѝ ѡ҆ грѣсѣ̀ твое́мъ,  ꙗ҆́кѡ да прїи́меши соверше́нное проще́нїе: и҆ прїѧ́ла  є҆сѝ ѡ҆ставле́нїе, пꙋ́ть покаѧ́нїѧ показа́вши. (с. 234) 
И҆ ст҃а́гѡ конда́къ, гла́съ в҃. Подо́бенъ: Вы́шнихъ  и҆щѧ̀: 
Бжⷭ҇твєннаѧ, премꙋ́дре, непоро́чнѣ тайноводи́лъ  є҆сѝ, же́ртва прїѧ́тнаѧ бы́лъ є҆сѝ, бг҃облаже́нне:  хрⷭ҇то́вꙋ бо пи́лъ є҆сѝ ча́шꙋ, пресла́вне, свѣти́льниче  всемі́рный, молѧ̀ непреста́ннѡ ѡ҆ всѣ́хъ на́съ. 
Сѣда́ленъ, гла́съ є҃. Подо́бенъ: Собезнача́льное  сло́во: 
Мꙋ́жески по́двиги воздержа́нїѧ претерпѣ́вши,  низложи́ла є҆сѝ многоко́зненнаго, съ мꙋ̑жи жи́знь  пожи́вши, ѳеодѡ́ро, благоче́стнѡ, и҆ ны́нѣ прешла̀ є҆сѝ  къ бг҃ꙋ, молѧ́щи ѡ҆ всѣ́хъ, свѧще́ннѡ ст҃о́е соверша́ющихъ  твоѐ оу҆спе́нїе. 
Сла́ва, мꙋ́ченика, гла́съ д҃. Подо́бенъ: Ско́рѡ  предварѝ: 
Сꙋгꙋ́бъ тебѣ̀ вѣне́цъ нетлѣ́нїѧ, хрⷭ҇то́съ,  всебл҃же́нне, дарова̀, ꙗ҆́кѡ страда́льцꙋ и҆ че́стнꙋ  і҆ера́рхꙋ, а҆ѵтоно́ме: томꙋ́ бо безкрѡ́вныѧ прине́слъ є҆сѝ  жє́ртвы, тогѡ̀ бжⷭ҇твеннꙋю стрⷭ҇ть неле́стнѡ подража́ѧ,  тогѡ̀ и҆ нестарѣ́ющїѧсѧ сла́дости, бл҃же́нне, наслади́сѧ  є҆сѝ. 
И҆ ны́нѣ, пра́здника, гла́съ є҃. Подо́бенъ:  Собезнача́льное сло́во: 
І҆ѡакі́мъ и҆ а҆́нна торжествꙋ́ютъ, по бз҃ѣ бо  досто́йнѡ бл҃года́ть ѡ҆брѣто́ша, и҆ роди́ша пло́дъ,  бг҃опрїѧ́тенъ хра́мъ, дв҃ꙋ и҆ чⷭ҇тꙋю мт҃рь бж҃їю, є҆ди́нꙋ  бл҃гослове́ннꙋю, молѧ́щꙋюсѧ непреста́ннѡ, спасти́сѧ дꙋша́мъ  на́шымъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Воспѣва́емъ тѧ̀, гдⷭ҇и, вѣ̑рнымъ спаси́тельное  приста́нище, пода́вшаго всѣ̑мъ, тебѐ ро́ждшꙋю. 
Тѧ̀, бг҃оневѣ́сто, похвалꙋ̀ всѣ̑мъ хрⷭ҇то́съ  ꙗ҆вѝ и҆ держа́вꙋ, пою́щымъ вѣ́рнѡ твоѐ та́инство. 
Неискꙋсобра́чнаѧ влⷣчце, твои́ми моли́твами  и҆збавлѧ́еми прегрѣше́нїй, благоразꙋ́мнѡ вси́ тѧ  оу҆блажа́емъ. (с. 235) 
И҆́нъ. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебѐ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й, гдⷭ҇и. 
Терпи́ши на мно́ги днѝ до́блественнѡ, сла́внаѧ,  поще́нїе ꙗ҆́кѡ безпло́тна, не́мощь твою̀ оу҆крѣплѧ́ющꙋ  хрⷭ҇тꙋ̀ всеси́льною во́лею, и҆ бжⷭ҇твенною пита́ющꙋ тѧ̀  благода́тїю. 
Ви́ждь смире́нїе и҆ пла́чь, ви́ждь мою̀ ско́рбь, и҆  ѡ҆блегчѝ грѣха̀ тѧжча́йшее бре́мѧ, ѳеодѡ́ра вопїѧ́ше къ  є҆ди́номꙋ спастѝ могꙋ́щемꙋ. 
Ловле́нїемъ запе́ншаго тѧ̀ ле́стнѡ, тꙋ́чами твои́хъ  сле́зъ потопи́вши, ловле́нїемъ побѣди́ла є҆сѝ ловѧ́щаго  дꙋ́шы, въ приста́нищи бл҃года́тїю бжⷭ҇твенною покрыва́ема,  сла́внаѧ. 
Бг҃оро́диченъ: 
Всепречꙋ́днаѧ мт҃и бж҃їѧ, возсїѧ́й мѝ покаѧ́нїѧ  лꙋчꙋ̀, разорѝ мра́къ безмѣ́рныхъ мои́хъ ѕѡ́лъ, лꙋка̑выѧ  ѿженѝ, дв҃о, по́мыслы се́рдца моегѡ̀. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Споспѣша́юща и҆мѣ́ѧ побо́рника, въ бжⷭ҇твеннѣй  ра́ти гдⷭ҇а, врага̀ ста́раго земны́хъ побѣди́лъ є҆сѝ,  ѻ҆́ч҃е, пѡ́двиги твои́ми. 
Видѣ́нїемъ прекло́нсѧ ѻ҆́ч҃е, во глꙋбины̑  сокрове́нїй бж҃їихъ, и҆ ѿтꙋ́дꙋ та́йны навы́клъ є҆сѝ  тогѡ̀ неизрече́нныѧ. 
Возглаше́нїемъ слове́съ твои́хъ трє́бища  і҆́дѡльскаѧ па́дахꙋ, мꙋ́дре, и҆ попали́шасѧ чти̑лища  пре́лести, ѻ҆гне́мъ велѣ́нїй твои́хъ. 
Пла́мень оу҆че́нїй твои́хъ, на высо́кое взѧ́тсѧ  житїѐ, мꙋ́дре, тебѐ концє́мъ ꙗ҆влѧ́ѧ наста́вника къ бг҃ꙋ  непреле́стна. (с. 236) 
Бг҃оро́диченъ: 
Ѡ҆скве́рншыѧсѧ страстьмѝ, ѡ҆мы́й бцⷣе, моли́твами  твои́ми, и҆ сподо́би ны̀ чи́стыми помышлє́нїи, пѣ́ти твоѐ  ржⷭ҇тво̀. 
Пѣ́снь є҃. І҆рмо́съ: 
Сѣннопи́санный мра́къ гада́нїй разори́въ, и҆  вѣ́рныхъ прибы́тїемъ и҆́стины, бг҃оѻтрокови́цею ѡ҆зари́въ  сердца̀, и҆ на́съ свѣ́томъ твои́мъ, хрⷭ҇тѐ, наста́ви. 
Воспои́мъ, лю́дїе, всѣ́хъ винꙋ̀, сꙋ́щаго по на́мъ  бы́ти вино́внаго: є҆ѧ́же ѻ҆́бразꙋ ра́довахꙋсѧ сподоблѧ́еми  прⷪ҇ро́цы, ꙗ҆вле́нное спасе́нїе ѿ тоѧ̀ плодѧ́ще. 
Ѿ сꙋ́ха прозѧбе́нїе жезла̀ і҆ере́ева, і҆и҃лю  показа̀ проразсꙋжде́нїе: и҆ ны́нѣ свѣ́тлость прозѧ́бшихъ  пресла́внѡ свѣ́титъ, ѿ непло́дове всесла́вное рожде́нїе. 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Оу҆диви́шасѧ чи́ни безтѣле́сныхъ, зрѧ́ще тѧ̀ въ  тѣлесѝ бре́ннѣмъ, подо́бѧщꙋюсѧ тѣ́хъ житїю̀, и҆  честно́мꙋ пребыва́нїю, и҆ пребори́вшꙋю врага̀, дре́вле  подпе́ншаго тѧ̀, ѳеодѡ́ро, ле́стїю. 
Ѕвѣре́й стремлє́нїѧ бг҃ъ тебѣ̀ покорѝ,  бл҃года́ть и҆сцѣле́нїй да́въ тебѣ̀, сїѐ проповѣ́даетъ,  рꙋко́ю твое́ю и҆зба́вивый снѣде́нїѧ ди́вїѧгѡ ѕвѣ́рѧ,  є҆го́же сокрꙋше́нна и҆сцѣли́ла є҆сѝ, сла́внаѧ. 
Пита́еши младе́нца, соверше́ннымъ смы́сломъ,  терпѧ́щи лю́тое ѡ҆клевета́нїе, благодарѧ́щи вседержи́телю  да́вшемꙋ тебѣ̀ крѣ́пость, и҆ тѧ̀ оу҆ди́вльшемꙋ, ѳеодѡ́ро  всехва́льнаѧ. 
Бг҃оро́диченъ: 
Крѣ́пость и҆ оу҆твержде́нїе немощна́гѡ моегѡ̀  се́рдца (с. 237) ты̀ є҆сѝ неискꙋсобра́чнаѧ дв҃о,  неѡбори́маѧ стѣна̀ ѿ лица̀ вра́жїѧ, спаса́ющи мѧ̀ ѿ  всѣ́хъ лю́тыхъ, побѣжда́ющи полкѝ лю́тагѡ борца̀. 
И҆́нъ. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Свѣ́тъ тѧ̀ оу҆́мный ѡ҆зарѝ а҆ѵтоно́ме, и҆ жи́зни  сло́во и҆мꙋ́щаго, свѣти́льника всѣ̑мъ концє́мъ ꙗ҆ви́ тѧ. 
Глаго́лъ бж҃їй ꙗ҆́кѡ ме́чь и҆звле́къ, ѡ҆полче́нїе  ссѣ́клъ є҆сѝ лжеиме́нныѧ мꙋ́дрости, ѻ҆́ч҃е а҆ѵтоно́ме. 
Ве́сь вра́жїй тꙋ́лъ стрѣ́лъ и҆стощи́лъ є҆сѝ, и҆  всꙋ́е си́хъ показа́лъ є҆сѝ воѻрꙋжи́вшихсѧ на тѧ̀,  бл҃же́нне а҆ѵтоно́ме. 
Бг҃оро́диченъ: 
Бы́ша нѡ́ваѧ и҆ пресла̑внаѧ, всечⷭ҇тна́ѧ, тобо́ю бо  на землѝ бг҃ъ пло́тїю ꙗ҆ви́сѧ, и҆ земні́и ѡ҆божи́хомсѧ. 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ  и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во  гла́сѣ хвале́нїѧ, и҆́стины же дꙋ́хомъ пожрꙋ̀ тебѣ̀. 
Ко гдⷭ҇ꙋ въ ско́рби непло́дства возопи́ша,  бг҃ома́тере бг҃омꙋ́дрїи роди́тели: и҆ сїю̀ въ ро́ды родѡ́въ  роди́ша, на ѻ҆́бщее спасе́нїе и҆ похвалꙋ̀. 
Прїѧ́ша нбⷭ҇ный да́ръ ѿ бг҃а досто́инъ,  бг҃ома́тере бг҃омꙋ́дрїи роди́тели, самѣ́хъ херꙋві́мѡвъ  превы́шшее носи́ло, сло́ва и҆ зижди́телѧ роди́тельницꙋ. 
И҆́нъ. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
И҆сто́чникъ сле́зъ приносѧ́щи непреста́ннѡ,  дрꙋча́щисѧ и҆ стенѧ́щи, запреще́нїе мона́хѡвъ, и҆  ѿлꙋче́нїе, благодарѧ́щи терпи́ши, бг҃облаже́ннаѧ. (с. 238) 
Питїѐ ѿ мо́рѧ и҆мꙋ́щи, ди́вїимъ же бы́лїемъ  пита́ющисѧ, со ѕвѣрьми́ же въ пꙋсты́ни водворѧ́ющисѧ,  ꙗ҆́кѡ на нб҃сѝ ѡ҆бита́ла є҆сѝ, досточꙋ́днаѧ. 
Ѡ҆пале́нїе со́лнца понесла̀ є҆сѝ, нощнꙋ́ю стꙋ́день  терпѣ́ла є҆сѝ, дх҃а бжⷭ҇твеннагѡ согрѣва́ема  бл҃года́тїю: тѣ́мъ наслажда́ешисѧ го́рнѧгѡ бл҃же́нства. 
Бг҃оро́диченъ: 
Бжⷭ҇твеннꙋю ста́мнꙋ, и҆ трапе́зꙋ, хлѣ́бъ жи́зни  поне́сшꙋю, недѣ́ланнꙋю ни́вꙋ, го́рꙋ ст҃ꙋ́ю бцⷣꙋ дв҃ꙋ  пѣ́сньми сла́вимъ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Си́ла тѧ̀, мꙋ́дре, оу҆тѣ́шителева оу҆крѣпѝ,  ꙗ҆́коже пре́жде оу҆ч҃никѝ, и҆ ѧ҆зы́комъ воѻрꙋжѝ  ѻ҆́гненнымъ, а҆ѵтоно́ме, земны̑ѧ просвѣща́ти,  ѻ҆гнепопалѧ́ти же нече́стїе. 
Младе́нствꙋющꙋ дꙋше́внымъ тѝ мꙋдрова́нїемъ, ѻ҆́ч҃е  прпⷣбне, по́двиги па́че є҆стества̀ за проповѣ́данїе и҆  трꙋ́дъ неѡсла́бный благомо́щнѡ прїѧ́лъ є҆сѝ, не́мощїю  є҆стества̀ тѣлесѐ. 
Положи́лъ є҆сѝ подъ но́ги благочести́выхъ главꙋ̀  вра́жїю, на созда́телѧ вознесе́ннꙋю, вѣ́рою слове́съ  воѻрꙋжи́въ на ню̀ сїѧ̑, бл҃года́тїю. 
Бг҃оро́диченъ: 
И҆сцѣли́ти тобо́ю є҆стества̀ сокрꙋшє́нїѧ,  созда́тель и҆ творе́цъ восхотѣ́въ, бцⷣе, подаде́ тѧ  врачевство̀ бжⷭ҇твенное, въ не́мощехъ прибѣга́ющымъ тебѣ̀. 
Конда́къ пра́здника, гла́съ д҃: 
І҆ѡакі́мъ и҆ а҆́нна, поноше́нїѧ безча́дства, и҆  а҆да́мъ и҆ є҆́ѵа, ѿ тлѝ сме́ртныѧ свободи́стасѧ,  пречⷭ҇таѧ, во ст҃ѣ́мъ ржⷭ҇твѣ̀ твое́мъ: то̀ пра́зднꙋютъ и҆  лю́дїе твоѝ, вины̀ (с. 239) прегрѣше́нїй и҆зба́вльшесѧ,  внегда̀ зва́ти тѝ: непло́ды ражда́етъ бцⷣꙋ, и҆  пита́тельницꙋ жи́зни на́шеѧ. 
І҆́косъ: 
Моли́твами кꙋ́пнѡ и҆ воздыха́нїе, непло́дства и҆  безча́дства, і҆ѡакі́ма же и҆ а҆́нны благопрїѧ́тное, и҆ во  оу҆́ши гдⷭ҇ни вни́де, и҆ прозѧбѐ пло́дъ живоно́сенъ мі́рꙋ:  ѻ҆́въ бо моли́твꙋ на горѣ̀ творѧ́ше, ѻ҆́ва же въ садѣ̀  поноше́нїе ноша́ше: но съ ра́достїю непло́ды ражда́етъ  бцⷣꙋ, и҆ пита́тельницꙋ жи́зни на́шеѧ. 
Пѣ́снь з҃. І҆рмо́съ: 
Кꙋпина̀ въ горѣ̀ ѻ҆гненеѡпа́льнаѧ, и҆ росоно́снаѧ  пе́щь халде́йскаѧ, ꙗ҆́вѣ предписа̀ тѧ̀, бг҃оневѣ́сто:  бжⷭ҇твенный бо невеще́ственный въ веще́ственнѣмъ чре́вѣ,  ѻ҆́гнь неѡпа́льнѡ прїѧ́ла є҆сѝ. тѣ́мже и҆зъ тебє̀  ро́ждшемꙋсѧ пое́мъ: бл҃гослове́нъ є҆сѝ, бж҃е ѻ҆тє́цъ  на́шихъ. 
Твоѐ въ веще́ственныхъ ꙗ҆вле́нїихъ,  законополо́жникъ возбрани́сѧ разꙋмѣ́ти, и҆ вели́кое,  пречⷭ҇таѧ, та́инство, не мꙋ́дрствовати земнорє́вностнаѧ,  ѻ҆бра́знѡ наказꙋ́емь и҆ногда̀. тѣ́мже оу҆ди́вльсѧ  чꙋдесѝ, глаго́лаше: бл҃гослове́нъ бг҃ъ ѻ҆тє́цъ на́шихъ. 
Го́рꙋ и҆ две́рь небе́снꙋю, и҆ мы́сленнꙋю тѧ̀  лѣ́ствицꙋ бг҃олѣ́пнѡ, ли́къ бжⷭ҇твенный пронаречѐ: ѿ  тебє́ бо ка́мень ѿсѣче́сѧ, не рꙋка́ми мꙋ́жескими, и҆  две́рь є҆́юже про́йде гдⷭ҇ь, и҆́же чꙋде́съ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Не послꙋжи́ша тва́ри, бг҃омꙋ́дрїи, па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ  благослове́нъ є҆сѝ. 
Нестерпи́мыми тѧ̀ ра́нами многоко́зненный вра́гъ  оу҆дрꙋчѝ, въ привидѣ́нїихъ мечта́ѧсѧ: но тогѡ̀ низложи́ла  є҆сѝ сꙋ́етное свирѣ́пство, воспѣва́ющи: ѻ҆тцє́въ  на́шихъ бж҃е, бл҃гослове́нъ є҆сѝ. (с. 240) 
Сꙋхі̑ѧ ро́вы напо́лнила є҆сѝ во́дъ, моли́твами  твои́ми, сла́внаѧ, чꙋдодѣ́йствꙋющи ꙗ҆́вѣ, бг҃а  велича́ющи, тѧ̀ просла́вльшаго, є҆мꙋ́же взыва́емъ:  ѻ҆тцє́въ на́шихъ бж҃е, бл҃гослове́нъ є҆сѝ. 
Соверша́ющихъ твою̀ па́мѧть, сла́внаѧ, при́снѡ  помина́й со дерзнове́нїемъ мно́гимъ, бг҃а молѧ́щи  всеще́драго, є҆мꙋ́же зове́мъ: ѻ҆тцє́въ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Цр҃и́це дв҃о ро́ждшаѧ цр҃ѧ̀ хрⷭ҇та̀, оу҆ще́дривши  спаси́ мѧ, коле́блема страстьмѝ, вѣ́рою оу҆твердѝ, и҆  наста́ви мѧ̀ ко спасе́ннѣй стезѝ, вѣ́рныхъ спасе́нїе. 
И҆́нъ. І҆рмо́съ: 
Ѿ і҆ꙋде́и доше́дше ѻ҆́троцы, въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, благослове́нъ є҆сѝ. 
Сочлени́въ во є҆ди́но благоче́стїѧ ликова̑нїѧ,  ѻ҆́ч҃е а҆ѵтоно́ме, вѣ́рою просвѣщє́нныѧ словесы̀  твои́ми, непреста́ннѡ взыва́ти оу҆чи́лъ є҆сѝ: ѻ҆тцє́въ  на́шихъ бж҃е, бл҃гослове́нъ є҆сѝ. 
Неѡсла́бнымъ мꙋ́жествомъ стрѧ́слъ є҆сѝ, мꙋ́чениче,  безбо́жныхъ велѣ̑нїѧ, въ дꙋша́хъ оу҆тверждє́ннаѧ  невѣ́рныхъ, и҆ ѿ ѻ҆снова́нїй сїѧ̑, мꙋ́дре, и҆сто́рглъ  є҆сѝ, въ сердца́хъ вѣ́рныхъ бл҃года́ть оу҆твержда́ѧ. 
Твоегѡ̀ свѧще́нства смѣ́шено пома́занїе, ѻ҆́ч҃е  а҆ѵтоно́ме, страда́нїе бжⷭ҇твенно: кро́вь бо тѧ̀ свѣ́тла  і҆ера́рха показа̀, вопїю́щымъ вѣ́рнѡ: хрⷭ҇тѐ,  бл҃гослове́нъ є҆сѝ. 
Бг҃оро́диченъ: 
И҆́же ѿ землѝ созда́въ человѣ́ческое  є҆стество̀, ꙗ҆́кѡ творе́цъ и҆ бг҃ъ, и҆стлѣ́вшее  поновлѧ́етъ, ѿ тебє̀ бг҃ома́ти, сїѐ прїе́мъ, и҆  та́инственнагѡ сподоблѧ́етъ, чⷭ҇таѧ, сынотворе́нїѧ. (с. 241) 
Пѣ́снь и҃. І҆рмо́съ: 
Въ пещѝ ѻ҆́трочестѣй проѡбрази́лъ є҆сѝ и҆ногда̀  твою̀ мт҃рь, гдⷭ҇и, ѻ҆́бразъ же сїѧ̀ и҆зъ ѻ҆гнѧ̀  и҆з̾има́ше, неѡпа́льнѡ входѧ́щыѧ: ю҆́же пое́мъ ꙗ҆́вльшꙋюсѧ  тобо́ю концє́мъ дне́сь, и҆ превозно́симъ во всѧ̑ вѣ́ки. 
Ꙗ҆́же къ бг҃ꙋ на́шегѡ примире́нїѧ,  пред̾ѡпредѣле́ннаѧ ски́нїѧ, є҆́же бы́ти ны́нѣ  начина́етъ, и҆мꙋ́щи роди́ти сло́ва, на́мъ дебельство́мъ  пло́ти ꙗ҆́вльшасѧ. є҆го́же пое́мъ, и҆зъ не сꙋ́щихъ во  є҆́же бы́ти тѣ́мъ прїе́мшїи, и҆ превозно́симъ во всѧ̑  вѣ́ки. 
Непло́дства преложе́нїе, мїрско́е благи́хъ разрѣшѝ  непло́дство, и҆ ꙗ҆́сно чꙋ́до хрⷭ҇та̀ показа̀, къ земны̑мъ  прише́дша. є҆го́же пое́мъ, и҆зъ не сꙋ́щихъ во є҆́же бы́ти  тѣ́мъ прїе́мшїи, и҆ превозно́симъ во всѧ̑ вѣ́ки. 
И҆́нъ. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Оу҆мо́мъ чи́стымъ просвѣще́нъ тво́й началово́ждь  восхище́нъ бы́въ, ви́дѣ ꙗ҆̀же оу҆гото́ва бл҃га̑ѧ тебѣ̀  гдⷭ҇ь, свѣтови́дный ра́й, и҆ неизрече́нный черто́гъ,  ѳеодѡ́ро, въ не́мже тѧ̀ подвигополо́жникъ вселѝ жени́хъ. 
А҆́гг҃лѡвъ, мч҃никѡвъ и҆ прпⷣбныхъ ли́цы, дꙋшѝ  твое́й предначина́юще, сїю̀, къ нбⷭ҇нымъ несо́ша  ѻ҆би́телемъ, къ та́мошнемꙋ поко́ю веселѧ́щихсѧ, въ не́мже  є҆́сть жили́ще вопїю́щихъ, и҆ превозносѧ́щихъ хрⷭ҇та̀ во  вѣ́ки. 
Мно́жество мона́шествꙋющихъ собра́вшесѧ, бл҃же́нное  погреба́ютъ вѣ́рою тѣ́ло твоѐ, ви́дѣвше бо пресла̑внаѧ,  позна́ша и҆зрѧ̑днаѧ: ꙗ҆́кѡ жена̀ тѣ́ломъ, посредѣ̀ мꙋже́й  жи́ти благоволи́ла є҆сѝ, рꙋко́ю покрыва́ема всеси́льнагѡ,  бг҃омꙋ́драѧ ѳеодѡ́ро. (с. 242) 
Моли́твами всено́щными терпѧ́щи, страсте́й  оу҆спи́ла є҆сѝ двиза̑нїѧ, оу҆снꙋ́ла же є҆сѝ  пра́веднымъ сно́мъ подо́бнымъ, и҆ къ зарѝ невече́рнѣй  прешла̀ є҆сѝ пою́щи: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Бг҃оро́диченъ: 
Въ слѣ́дъ тебѐ теко́ша жєны̀, мѵ́ра сладковѡ́ннаѧ  чꙋ́вствꙋюще, пречⷭ҇таѧ бг҃оневѣ́сто, ѻ҆трокови́це  неискꙋсобра́чнаѧ: и҆зъ оу҆тро́бы твоеѧ̀ возсїѧ́вшаго,  є҆диноро́днаго сн҃а, и҆ тебѣ̀ сцрⷭ҇твꙋютъ и҆́стиннѡ,  воспѣва́юще хрⷭ҇та̀ во вѣ́ки. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Оу҆крѣплѧ́ющꙋсѧ тебѣ̀ во хрⷭ҇тѣ̀, мꙋчи́телей  крѣ́пость па́даше, бг҃омꙋ́дре: стра́шенъ бо є҆́й дꙋ́хомъ  бы́лъ є҆сѝ. 
До́блестїю ра́зꙋма пре́лести гнило́е ѡ҆бличи́лъ  є҆сѝ, всебл҃же́нне, крѣ́пость въ дѣ́лѣхъ ꙗ҆ви́въ  благоче́стїѧ. 
Чꙋде́съ твои́хъ рѣ́ки и҆злїѧ́вшесѧ, и҆сцѣле́нїй  бе́зднꙋ тѧ̀, ѻ҆́ч҃е, ꙗ҆ви́ша въ мі́рѣ, и҆сточа́ющꙋю  бл҃года́ть. 
Бг҃оро́диченъ: 
Препросла́висѧ и҆́стиннѡ, въ зна́менїихъ на землѝ,  бл҃года́ть твоѧ̀, дв҃о: стра́ннѡ бо чꙋ́до твоегѡ̀ рожде́нїѧ. 
Пѣ́снь ѳ҃. І҆рмо́съ: 
Ꙗ҆́же пре́жде со́лнца свѣти́льника бг҃а  возсїѧ́вшаго, пло́тски къ на́мъ прише́дшаго, и҆зъ бокꙋ̀  дв҃и́чꙋ, неизрече́ннѡ воплоти́вшаѧ, бл҃гослове́ннаѧ,  всечⷭ҇таѧ, тѧ̀, бцⷣꙋ, велича́емъ. 
И҆́же непокори̑вымъ лю́демъ и҆зъ ка́мене и҆сточи́въ  во́дꙋ, бл҃гопокори̑вымъ же ꙗ҆зы́кѡмъ да́рꙋетъ ѿ чре́слъ  непло́дныхъ пло́дъ на весе́лїе на́мъ, тѧ̀ бг҃ома́ти  пречⷭ҇таѧ: ю҆́же досто́йнѡ велича́емъ. 
Напра́снагѡ дре́внѧгѡ ѿѧ́тельницꙋ ѡ҆сꙋжде́нїѧ, и҆  прама́тере и҆справле́нїе, ю҆́же ро́да къ бг҃ꙋ винꙋ̀  присвое́нїѧ, къ зижди́телю мо́стъ, тѧ̀ бцⷣе велича́емъ. (с.  243) 
И҆́нъ. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емъ, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Зашла̀ є҆сѝ ꙗ҆́кѡ ѕвѣзда̀ ѿ мі́ра  прехва́льнаѧ, и҆ возсїѧ́ла є҆сѝ въ премі́рнѣй жи́зни,  ѡ҆ста́вльши ꙗ҆́кѡ зари̑ на́мъ добродѣ́тєли житїѧ̀  твоегѡ̀, и҆ и҆справлє́нїѧ, сердца̀ всѣ́хъ ѡ҆зарѧ́ющи,  вѣ́рнѡ соверша́ющихъ па́мѧть твою̀. 
Двє́ри нбⷭ҇ныѧ свѣ́тлѡ ѿверзо́шасѧ, под̾е́млюще  тѧ̀, и҆ перворо́дныхъ ны́нѣ цр҃ковь и҆мѣ́етъ,  ликовствꙋ́ющꙋ со и҆збра́нными, приснопа́мѧтнаѧ, свѧще́ннꙋю  твою̀ дꙋ́шꙋ, и҆дѣ́же є҆́сть шꙋ́мъ пра́зднꙋющихъ ѳеодѡ́ро,  и҆ свѣ́тъ невече́рнїй. 
Ѡ҆брѣла̀ є҆сѝ возме́здїе болѣ́зней, ꙗ҆́кѡ  надѣ́ѧласѧ є҆сѝ, нбⷭ҇ныѧ че́сти: оу҆ста́вила є҆сѝ  жела́нїе, ѡ҆брѣ́тши и҆сто́чникъ, бл҃ги́хъ наслажда́ешисѧ,  ꙗ҆снѣ́йши и҆ чистѣ́йши жениха̀ зрѧ́щи, ѳеодѡ́ро, ꙗ҆́коже  а҆́гг҃ли зрѣ́ти сподо́бишасѧ. 
Разрѣше́нїе неꙋдо́бныхъ, и҆збавле́нїе страсте́й, и҆  житїѧ̀ и҆справле́нїе, и҆спросѝ приснопа́мѧтнаѧ, низпосла́ти  хва́лѧщымъ тѧ̀, и҆ чⷭ҇тнꙋ́ю па́мѧть соверша́ющымъ твою̀,  дерзнове́нїе и҆мꙋ́щи ко гдⷭ҇ꙋ, ѳеодѡ́ро честна́ѧ и҆  достосла́внаѧ. 
Бг҃оро́диченъ: 
Спаси́ мѧ чⷭ҇таѧ, сп҃са ро́ждшаѧ и҆ всеще́драго,  оу҆ще́дри раба̀ твоего̀, къ покаѧ́нїѧ пꙋтѝ напра́ви:  лꙋка́вагѡ собла́зны ѿ среды̀ ѿженѝ, тогѡ́ же и҆зба́ви  мѧ̀ ловле́нїѧ, бцⷣе вѣ́рныхъ помо́щнице. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чи́стаѧ, съ безпло́тными ли́ки тѧ̀ велича́юще. 
Лета́ѧ на высотꙋ̀ благоче́стїѧ, добродѣ́тельми (с.  244) возноша́емь а҆ѵтоно́ме, и҆ хрⷭ҇тꙋ̀ страда́нїемъ,  ѻ҆́ч҃е, восте́клъ є҆сѝ. 
Болѣ̑зни твоѧ̑ со слеза́ми сѣ́ѧвшесѧ бг҃омꙋ́дре,  неѿе́млемыѧ плоды̀ разплоди́ша, ра́дости и҆ сла́вы,  сла́дости ꙗ҆́же во хрⷭ҇тѣ̀ і҆и҃сѣ. 
Зако́ннѡ вѣнцє́въ, и҆ бжⷭ҇твенныхъ дарова́нїй  сподо́бивсѧ, і҆ера́рше а҆ѵтоно́ме, зако́ны бжⷭ҇твенными  оу҆твержда́еши ны̀, моли́твами твои́ми. 
Бг҃оро́диченъ: 
Жи́знь и҆ нетлѣ́нїе родила̀ є҆сѝ, дв҃о,  побѣди́тели сме́рти сотво́ршаго, бцⷣꙋ вои́стиннꙋ тѧ̀  велича́ющыѧ. 
Свѣти́ленъ пра́здника. Подо́бенъ: Дх҃омъ во  ст҃и́лищи: 
Ѿ непло́дныѧ и҆ ста́рицы, престарѣ́лыѧ а҆́нны,  жи́знь и҆ свѣ́тъ возсїѧ̀, всенепоро́чнаѧ ѻ҆трокови́ца,  две́рь восто́ка, свѣ́тъ возсїѧ́вшаѧ концє́мъ неизрече́ннѡ:  ли́къ соста́вльше оу҆блажи́мъ ю҆̀, ꙗ҆́кѡ земны́хъ  превы́шшꙋю. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Ѿ а҆́нны дне́сь цвѣ́тъ, ꙳ са́дъ бг҃ода́нный,  бцⷣа прозѧбѐ. ꙳ спасе́нїе человѣ́кѡвъ, ꙳ и҆зъ неѧ́же  всѣ́хъ зижди́тель ро́ждсѧ па́че оу҆ма̀, ꙳ а҆да́мовꙋ  ѡ҆чища́етъ, ꙗ҆́кѡ бл҃гъ, ꙳ всю̀ скве́рнꙋ бл҃гостїю. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Кто̀ дово́льнѡ по досто́инствꙋ ꙳ пѣ́ти возмо́жетъ,  ꙳ ѿ а҆́нны неизрече́ннѡ младе́нствꙋющꙋю дв҃ꙋ; ꙳ го́ры  оу҆́бѡ и҆ хо́лми сла́дость и҆ска́пайте дне́сь: ꙳ всѣ́хъ бо  жи́знь и҆ ѡ҆чище́нїе ꙳ млеко́мъ пита́етсѧ, бцⷣа чⷭ҇таѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Пре́жде безча́днаѧ непло́ды, ꙳ ражда́етъ всѣ́хъ  жи́знь, є҆ди́нꙋ бцⷣꙋ. ꙳ весе́лїѧ и҆сполнѧ́етсѧ, ꙳ и҆  ра́дꙋетсѧ земно́е є҆стество̀ ны́нѣ человѣ́ческое, ꙳  сла́вѧще и҆́стиннꙋю роди́тельницꙋ, ꙳ и҆зба́вителѧ і҆и҃са  є҆ди́наго гдⷭ҇а. (с. 245) 
Сла́ва, и҆ ны́нѣ, гла́съ и҃: 
Въ благознамени́тый де́нь пра́здника на́шегѡ  вострꙋ́бимъ дꙋхо́вною цѣвни́цею: ꙗ҆́же бо ѿ сѣ́мене  дв҃дова, дне́сь ражда́етсѧ мт҃и живота̀, тмꙋ̀ разрѣша́ющи,  а҆да́мово ѡ҆бновле́нїе, и҆ є҆́ѵино воззва́нїе, и҆  нетлѣ́нїѧ и҆сто́чникъ, тлѝ премѣне́нїе: є҆ѧ́же ра́ди мы̀  ѡ҆божи́хомсѧ, и҆ ѿ сме́рти и҆зба́влени бы́хомъ, и҆  возопїи́мъ то́й съ гаврїи́ломъ вѣ́рнїи: ра́дꙋйсѧ,  бл҃года́тнаѧ, гдⷭ҇ь съ тобо́ю, тебє̀ ра́ди да́рꙋѧ на́мъ  ве́лїю ми́лость. 
На лїтꙋргі́и: Бл҃жє́нна пра́здника, пѣ́снь з҃-ѧ, и҆  и҃-ѧ, на и҃. Прокі́менъ, гла́съ д҃: Ди́венъ бг҃ъ во  ст҃ы́хъ свои́хъ, бг҃ъ і҆и҃левъ. Сті́хъ: Въ цр҃квахъ  благослови́те бг҃а: А҆пⷭ҇лъ къ гала́тѡмъ, зача́ло с҃и:  Пре́жде прише́ствїѧ вѣ́ры: А҆ллилꙋ́їа, гла́съ а҃:  Терпѧ̀ потерпѣ́хъ гдⷭ҇а, и҆ внѧ́тъ мѝ. Є҆ѵⷢ҇лїе  і҆ѡа́нна, зача́ло к҃и: Приведо́ша кни̑жницы:  Прича́стенъ: Въ па́мѧть вѣ́чнꙋю бꙋ́детъ првⷣникъ: 


  
(с. 245) 
Мѣ́сѧца тогѡ́же въ в҃і-й де́нь. 
Ст҃а́гѡ свѧщенномꙋ́ченика а҆ѵтоно́ма. 
И҆ пра́веднагѡ сѷмеѡ́на верхотꙋ́рскагѡ.  
Слꙋ́жба є҆гѡ̀ пи́сана въ приложе́нїи. 
Въ се́й де́нь ѿдае́тсѧ пра́здникъ ржⷭ҇тва̀  прест҃ы́ѧ бцⷣы, и҆ пое́тсѧ всѐ пра́здника. 
Ве́черъ, ѻ҆бы́чное стїхосло́вїе. На Гдⷭ҇и,  воззва́хъ, стїхи̑ры пра́здника на ѕ҃. Сла́ва, и҆ ны́нѣ,  пра́здника. А҆́ще же въ пѧто́къ ве́чера, Сла́ва,  пра́здника: И҆ ны́нѣ, догма́тикъ настоѧ́щагѡ гла́са.  Прокі́менъ днѐ, кромѣ̀ вхо́да и҆ паремі́й. Та́же,  Сподо́би, гдⷭ҇и: и҆ є҆ктенїа̀: И҆спо́лнимъ  вече́рнюю: На стїхо́внѣ, стїхи̑ры, и҆ Сла́ва, и҆  ны́нѣ, пра́здника. По Ѻ҆́ч҃е на́шъ: тропа́рь  пра́здника. Та́же, є҆ктенїа̀, и҆ ѿпꙋ́стъ. На  повече́рїи конда́къ пра́здника. Полꙋ́нощницꙋ же пое́мъ  по ѻ҆бы́чаю, съ каѳі́смою, (с. 246) и҆ трѡпарѝ  ѻ҆бы́чными, а҆ не пра́здника. Глаго́лемъ же и҆ моли́твꙋ:  Помѧнѝ, гдⷭ҇и, въ наде́жди: 
На оу҆́трени: На Бг҃ъ гдⷭ҇ь: тропа́рь пра́здника,  два́жды: Сла́ва, и҆ ны́нѣ, то́йже. По каѳі́смахъ  сѣда́льны пра́здника, и҆ чте́нїе. Ѱало́мъ н҃. Канѡ́нъ  пра́здника, пе́рвый со і҆рмосо́мъ на и҃: и҆ дрꙋгі́й со  і҆рмосо́мъ на ѕ҃: і҆рмосы́ же пое́мъ ѻ҆бою̀ канѡ́нѡвъ по  два́жды. Катава́сїа: Крⷭ҇тъ начерта́въ: По г҃-й  пѣ́сни, сѣда́ленъ пра́здника, два́жды. По ѕ҃-й  пѣ́сни, конда́къ и҆ і҆́косъ пра́здника. На ѳ҃-й  пѣ́сни, Честнѣ́йшꙋю: не пое́мъ, но пое́мъ припѣ́вы  пра́здника. На схо́дѣ катава́сїа: Та́инъ є҆сѝ: и҆  дрꙋгі́й: Снѣ́дїю дре́ва: съ припѣ́вы пра́здника.  Свѣти́ленъ пра́здника, два́жды. На хвали́техъ стїхи̑ры  пра́здника на д҃: Сла́ва, и҆ ны́нѣ, пра́здника.  Славосло́вїе вели́кое. По трист҃о́мъ, тропа́рь  пра́здника. є҆ди́ножды, и҆ є҆ктєнїѝ. и҆ ѿпꙋ́стъ. и҆  и҆схожде́нїе въ притво́ръ. и҆ ча́съ а҃-й. На часѣ́хъ  тропа́рь и҆ конда́къ пра́здника. 
На лїтꙋргі́и: Бл҃жє́нна ѻ҆бо́ихъ канѡ́нѡвъ,  пѣ́снь ѳ҃-ѧ, на и҃. По вхо́дѣ тропа́рь пра́здника.  Сла́ва, и҆ ны́нѣ, конда́къ пра́здника. Прокі́менъ,  а҆ллилꙋ́їа, и҆ прича́стенъ пра́здника. А҆пⷭ҇лъ, и҆  є҆ѵⷢ҇лїе днѐ, и҆ пра́здника. 
🕅 Подоба́етъ вѣ́дати, а҆́ще слꙋчи́тсѧ  ѿда́нїе ржⷭ҇тва̀ бцⷣы въ недѣ́лю. 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны  по ѻ҆бы́чаю. На стїхо́внѣ стїхи́ра воскрⷭ҇на є҆ди́на,  и҆ пра́здника стїхо́вна, съ припѣ̑вы свои́ми вели́кїѧ  вече́рни. Сла́ва, и҆ ны́нѣ, пра́здника. Тропа́рь  воскрⷭ҇нъ: Сла́ва, и҆ ны́нѣ, пра́здника. 
На вели́цѣй вече́рни: По ѻ҆бы́чной каѳі́смѣ, на  Гдⷭ҇и, воззва́хъ, стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ, и҆ пра́здника ѕ҃:  поє́мыѧ на са́мый пра́здникъ. Сла́ва, пра́здника: И҆  ны́нѣ, бг҃оро́диченъ пе́рвый гла́са. На лїті́и  стїхи̑ры, и҆ Сла́ва, и҆ ны́нѣ, пра́здника. На  стїхо́внѣ стїхи̑ры воскрⷭ҇ны: Сла́ва, и҆ ны́нѣ,  пра́здника. На благослове́нїи хлѣ́бѡвъ тропа́рь,  Бцⷣе дв҃о: два́жды. (с. 247) и҆ пра́здника є҆ди́ножды.  И҆ чте́нїе въ посла́нїихъ а҆пⷭ҇льскихъ. 
На оу҆́трени: На Бг҃ъ гдⷭ҇ь: тропа́рь воскрⷭ҇нъ,  два́жды. Сла́ва и҆ ны́нѣ, пра́здника. По каѳі́смахъ  сѣда́льны воскрⷭ҇ны, съ бг҃орѡ́дичны и҆́хъ. И҆ чте́нїе во  є҆ѵⷢ҇лїи толково́мъ, недѣ́лѧ предъ воздви́женїемъ. Посе́мъ  непоро́чны, и҆ ѵ҆пакоѝ гла́са. И҆ чте́нїе, недѣ́лѧ рѧ́дъ.  Степє́нна и҆ прокі́менъ гла́са. Всѧ́кое дыха́нїе:  Є҆ѵⷢ҇лїе воскрⷭ҇ное. Воскрⷭ҇нїе хрⷭ҇то́во: ѱало́мъ  н҃. Стїхи́ра воскрⷭ҇на. И҆ прѡ́чаѧ по ѻ҆бы́чаю.  Канѡ́нъ воскрⷭ҇нъ со і҆рмосо́мъ на д҃, и҆ бцⷣы на два̀,  и҆ пра́здника ѻ҆́ба канѡ́на на и҃. Катава́сїа:  Крⷭ҇тъ начерта́въ: По г҃-й пѣ́сни, конда́къ и҆  і҆́косъ пра́здника. И҆ сѣда́ленъ пра́здника, два́жды.  По ѕ҃-й пѣ́сни, конда́къ, и҆ і҆́косъ воскрⷭ҇нъ. И҆  про́логъ. На ѳ҃-й пѣ́сни пое́мъ: Честнѣ́йшꙋю:  Свѣти́ленъ воскрⷭ҇нъ. Сла́ва, и҆ ны́нѣ, пра́здника. На  хвали́техъ стїхи̑ры воскрⷭ҇ны на д҃: и҆ пра́здника со  Сла́внымъ на д҃, съ припѣ́вы пра́здника: Сла́ва,  стїхи́ра є҆ѵⷢ҇льскаѧ: И҆ ны́нѣ, Пребл҃гослове́нна  є҆сѝ: Славосло́вїе вели́кое. По трист҃о́мъ тропа́рь  воскрⷭ҇нъ то́чїю. Є҆ктєнїѝ, и҆ ѿпꙋ́стъ, и҆ ѡ҆глаше́нїе  стꙋді́тово, и҆ и҆схожде́нїе ѻ҆бы́чное въ притво́ръ, и҆  ча́съ а҃-й, и҆ коне́чный ѿпꙋ́стъ. На часѣ́хъ тропа́рь  воскрⷭ҇нъ: Сла́ва, пра́здника: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ: конда́къ пра́здника, и҆  воскрⷭ҇нъ, премѣнѧ́юще глаго́лемъ. 
На лїтꙋргі́и: Бл҃жє́нна гла́са на ѕ҃: и҆ пра́здника  пѣ́снь ѳ҃, на д҃. По вхо́дѣ тропа́рь воскрⷭ҇нъ, и҆  пра́здника. Сла́ва, конда́къ воскрⷭ҇нъ: И҆ ны́нѣ,  пра́здника. Прокі́менъ, а҆пⷭ҇лъ, а҆ллилꙋ́їа, и҆  є҆ѵⷢ҇лїе, недѣ́ли предъ воздви́женїемъ, и҆ рѧ́дъ подъ  зача́ло, та́же, бцⷣы. Прича́стенъ: Хвали́те гдⷭ҇а  съ нб҃съ: Дрꙋгі́й, пра́здника: Ча́шꙋ спасе́нїѧ: 


  
(с. 248) 
Мѣ́сѧца тогѡ́же въ г҃і-й де́нь. 
Па́мѧть ѡ҆бновле́нїй хра́ма ст҃а́гѡ, хрⷭ҇та̀ и҆ бг҃а на́шегѡ  воскрⷭ҇нїѧ: 
И҆ предпра́зднство воздви́женїѧ честна́гѡ и҆ животворѧ́щагѡ  крⷭ҇та̀. И҆ ст҃а́гѡ свѧщенномꙋ́ченика корни́лїа со́тника. 
Ве́черъ, ѻ҆бы́чнаѧ каѳі́сма. На Гдⷭ҇и, воззва́хъ:  стїхи̑ры на ѕ҃: ѡ҆бновле́нїѧ г҃. Гла́съ ѕ҃. Самогла́сны: 
Ѡ҆бновлє́нїѧ почита́ти, ве́тхїй зако́нъ и҆ до́брѣ  и҆мѣ́ющсѧ, па́че же нѡ́ваѧ почита́ти ѡ҆бновле́ньми, ѡ҆бновлѧ́ютсѧ  бо ѻ҆́строви къ бг҃ꙋ, ꙗ҆́кѡ глаго́летъ и҆са́їа: ꙗ҆̀же разꙋмѣ́ти  подоба́етъ ѿ ꙗ҆зы̑къ цр҃кви ны́нѣ оу҆строѧ́ємыѧ, и҆  водрꙋже́нїе прїе́млющыѧ тве́рдое бг҃омъ. тѣ́мже и҆ мы̀ настоѧ́щаѧ  ѡ҆бновлє́нїѧ дꙋхо́внѡ да торжествꙋ́имъ. 
Ѡ҆бновлѧ́йтесѧ бра́тїе, и҆ ве́тхаго человѣ́ка ѿложи́вше,  въ но́вости жи́зни жи́тельствꙋйте, всѣ̑мъ оу҆здꙋ̀ наложи́вше, ѿ  ни́хже сме́рть: всѧ̀ оу҆́ды нака́жемъ, всѧ́кꙋю лꙋка́вꙋю дре́ва  снѣ́дь возненави́дѣвше: и҆ сегѡ̀ ра́ди то́чїю помина́юще,  дре́внихъ да бѣжи́мъ. та́кѡ да ѡ҆бновлѧ́етсѧ человѣ́къ: си́це  чти́тсѧ ѡ҆бновле́нїй де́нь. 
А҆нато́лїево: 
Положи́лъ є҆сѝ сто́лпъ крѣ́пости цр҃ковь твою̀, хрⷭ҇тѐ,  превѣ́чный сло́ве, ѡ҆снова́лъ є҆си́ бо сїю̀ на ка́мени вѣ́ры.  тѣ́мже недви́жна пребыва́етъ во вѣ́къ, и҆мꙋ́щи тѧ̀ тоѧ̀ ра́ди въ  послѣ̑днѧѧ, невра́щнѡ бы́вша чл҃вѣ́ка. бл҃годарѧ́ще оу҆́бѡ  воспѣва́емъ тѧ̀ глаго́люще: ты̀ є҆сѝ пре́жде вѣкѡ́въ, и҆ на  вѣ́къ, и҆ є҆щѐ, цр҃ь на́шъ, сла́ва тебѣ̀. (с. 249) 
И҆́ны стїхи̑ры ст҃а́гѡ, гла́съ д҃. Подо́бенъ: Да́лъ є҆сѝ  зна́менїе: 
Хрⷭ҇то́съ призрѣ́въ ꙳ на твоѧ̑ благотворє́нїѧ, корни́лїе,  ꙳ и҆ бжⷭ҇твєнныѧ моли̑твы, ꙳ а҆́гг҃ла тебѣ̀ ст҃а́го посыла́етъ, ꙳  всего́ тѧ просвѣща́юща, ꙳ и҆ а҆пⷭ҇лѡвъ свѧще́нныхъ верхо́внаго, ꙳  ѡ҆бновлѧ́юща водо́ю и҆ дх҃омъ, ꙳ тѧ̀ вседомо́внѡ достосла́вне, ꙳ и҆  наꙋча́юща лꙋ́чшымъ дх҃а бл҃года́тїю. 
Ма́стїю пома́занъ свѧще́нства, ꙳ поте́клъ є҆сѝ  спаси́тельное проповѣ́данїе ꙳ возвѣсти́ти страна́мъ, ꙳  и҆скоренѧ́ѧ пре́лести те́рнїе бг҃омꙋ́дре, ꙳ и҆ насажда́ѧ неле́стное  оу҆че́нїе въ дꙋша́хъ дх҃омъ. ꙳ тѣ́мже тѧ̀ блажи́мъ, ꙳ ꙗ҆́кѡ  і҆ера́рха бг҃опрїѧ́тна, ꙳ и҆ непобѣди́ма мч҃ника, ꙳ веселѧ́щесѧ  корни́лїе. 
Нра́вѡмъ твоеѧ̀ бл҃гости ꙳ послѣ́дствꙋюще немꙋ́дрїи, ꙳  ꙗ҆ви́шасѧ разꙋ́мнїи: ꙳ оу҆́меръ же, и҆ є҆стества̀ зако́номъ  всели́всѧ, бл҃же́нне, во гро́бъ, ꙳ сего̀ и҆сто́чникъ соверша́еши ꙳  мно́гихъ чꙋде́съ, мꙋ́дре корни́лїе, ꙳ и҆сцѣлѧ́ѧ болѧ́щыѧ, ꙳ и҆  ѿгонѧ́ѧ дꙋ́хи лꙋка́вствїѧ, ꙳ дх҃омъ ст҃ы́мъ, бг҃одохнове́нне. 
Сла́ва, ѡ҆бновле́нїѧ, гла́съ ѕ҃. Самогла́сенъ. І҆ѡа́нна  мона́ха: 
Па́мѧть ѡ҆бновле́нїй соверша́юще, гдⷭ҇и, тѧ̀ ст҃ы́ни да́телѧ  сла́вѧще мо́лимъ, ѡ҆свѧти́тисѧ на́шымъ чꙋ́вствѡмъ дꙋ́шъ, моли́твами  сла́вныхъ страстоте́рпєцъ, бл҃же всеси́льне. 
И҆ ны́нѣ, предпра́зднства, гла́съ то́йже: 
Дне́сь дре́во ꙗ҆ви́сѧ, дне́сь ро́дъ є҆вре́йскїй поги́бе,  дне́сь вѣ́рными цари̑ вѣ́ра ꙗ҆влѧ́етсѧ, и҆ а҆да́мъ дре́ва ра́ди  и҆спадѐ, и҆ па́ки дре́вомъ де́мѡни вострепета́ша: всеси́льне  гдⷭ҇и, сла́ва тебѣ̀. 
А҆́ще ли въ пѧто́къ ве́чера: И҆ ны́нѣ, бг҃оро́диченъ пе́рвый  настоѧ́щагѡ гла́са. Вхо́дъ. Прокі́менъ днѐ, и҆ чтє́нїѧ трѝ. 
Ца́рствъ тре́тїихъ чте́нїе. 
[Глава̀ и҃] Ста̀ соломѡ́нъ предъ лице́мъ же́ртвенника  гдⷭ҇нѧ, предъ всѣ́мъ собо́ромъ і҆и҃левымъ: и҆ воздѣ́въ рꙋ́цѣ  своѝ на нб҃о, и҆ речѐ: гдⷭ҇и бж҃е і҆и҃левъ, нѣ́сть бо́гъ,  ꙗ҆́коже ты̀ на (с. 250) нб҃сѝ горѣ̀, и҆ на землѝ до́лѣ. А҆́ще  бо не́бо, и҆ не́бо нб҃сѐ не довлѣ́ютъ тебѣ̀, ка́кѡ до́мъ се́й,  є҆го́же созда́хъ и҆́мени твоемꙋ̀; Ѻ҆ба́че и҆ при́зриши на  моли́твꙋ мою̀, гдⷭ҇и бж҃е і҆и҃левъ, оу҆слы́шати моле́нїе и҆  моли́твꙋ, є҆́юже ра́бъ тво́й мо́литсѧ предъ тобо́ю къ тебѣ̀  дне́сь. Да бꙋ́дꙋтъ ѻ҆́чи твоѝ ѿвє́рсты на до́мъ се́й де́нь и҆  но́щь, на мѣ́сто сїѐ, ѡ҆ не́мже гл҃го́лалъ є҆сѝ: бꙋ́детъ и҆́мѧ  моѐ та́мѡ, є҆́же оу҆слы́шати моли́твꙋ, є҆́юже мо́литсѧ ра́бъ  тво́й на мѣ́стѣ се́мъ, во днѝ и҆ но́щи: И҆ послꙋ́шати мольбꙋ̀  раба̀ твоегѡ̀, и҆ люде́й твои́хъ і҆и҃лѧ. Є҆ли̑ка а҆́ще помо́лѧтсѧ  къ тебѣ̀ на мѣ́стѣ се́мъ, и҆ ты̀ оу҆слы́шиши на мѣ́стѣ  жили́ща твоегѡ̀ на нб҃сѝ и҆ сотвори́ши, и҆ ми́лостивъ бꙋ́деши  и҆̀мъ. 
При́тчей чте́нїе. 
[Глава̀ г҃] Бг҃ъ премꙋ́дростїю ѡ҆снова̀ зе́млю,  оу҆гото́ва же нб҃са̀ ра́зꙋмомъ: въ чꙋ́вствѣ є҆гѡ̀ бє́здны  разверго́шасѧ, ѻ҆́блацы же и҆сточи́ша ро́сꙋ. Сы́не, да не  премине́ши, соблюди́ же мо́й совѣ́тъ и҆ мы́сль, да живе́тъ дꙋша̀  твоѧ̀, и҆ бл҃года́ть бꙋ́детъ на твое́й вы́и: бꙋ́детъ же  и҆сцѣле́нїе пло́темъ твои̑мъ, и҆ попече́нїе косте́мъ твои̑мъ. Да  хо́диши надѣ́ѧсѧ въ ми́рѣ во всѣ́хъ пꙋте́хъ твои́хъ, нога́ же  твоѧ̀ не по́ткнетсѧ. А҆́ще бо сѧ́деши, безбоѧ́зненъ бꙋ́деши: а҆́ще  же поспи́ши, сла́достнѡ поспи́ши. И҆ не оу҆бои́шисѧ боѧ́зни  наше́дшїѧ, нижѐ стремле́нїй нечести́выхъ находѧ́щихъ. Гдⷭ҇ь бо  бꙋ́детъ на всѣ́хъ пꙋте́хъ твои́хъ, и҆ оу҆тверди́тъ твою̀ но́гꙋ,  да не позы́блешисѧ. Не ѿрецы́сѧ благотвори́ти тре́бꙋющемꙋ,  внегда̀ а҆́ще и҆́мать рꙋка̀ твоѧ̀ помога́ти. Не рцы̀: ѿше́дъ  возврати́сѧ, и҆ оу҆́трѡ да́мъ, си́льнꙋ тѝ сꙋ́щꙋ бла́го твори́ти:  не вѣ́си бо, что̀ породи́тъ находѧ́й. Не дѣ́лай на дрꙋ́га твоегѡ̀  ѕла̀, прише́льствꙋюща и҆ оу҆пова́юща на тѧ̀. Не любовра́жствꙋй (с.  251) на человѣ́ка всꙋ́е, да не что̀ на тѧ̀ содѣ́лаетъ ѕло́е. Не  стѧжѝ ѕлы́хъ мꙋже́й поноше́нїѧ, нижѐ ревнꙋ́й пꙋтє́мъ и҆́хъ.  Нечи́стъ бо предъ гдⷭ҇емъ всѧ́кїй законопрестꙋ́пникъ, съ  пра́ведными же не сочетава́етсѧ. Клѧ́тва гдⷭ҇нѧ въ домѣ́хъ  нечести́выхъ, дворы́ же пра́ведныхъ благословлѧ́ютсѧ. Гдⷭ҇ь  гѡ́рдымъ проти́витсѧ, смирє́ннымъ же дае́тъ благода́ть. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀ трапе́зꙋ.  Посла̀ своѧ̑ рабы̑ созыва́ющи съ высо́кимъ проповѣ́данїемъ на  ча́шꙋ, глаго́лющи: и҆́же є҆́сть безꙋ́менъ, да оу҆клони́тсѧ ко  мнѣ̀, и҆ тре́бꙋющымъ оу҆ма̀ речѐ: прїиди́те, ꙗ҆ди́те мо́й  хлѣ́бъ, и҆ пі́йте вїно̀, є҆́же раствори́хъ ва́мъ. Ѡ҆ста́вите  безꙋ́мїе, и҆ жи́ви бꙋ́дете: и҆ взыщи́те ра́зꙋма, да поживетѐ, и҆  и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ  себѣ̀ безче́стїе: ѡ҆блича́ѧй же нечести́ваго, ѡ҆поро́читъ себѐ:  ѡ҆бличе́нїе бо нечести́вомꙋ, ра̑ны є҆мꙋ̀. Не ѡ҆блича́й ѕлы́хъ, да  не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀.  Да́ждь премꙋ́дромꙋ винꙋ̀, и҆ премꙋ́дршїй бꙋ́детъ: сказꙋ́й  пра́ведномꙋ, и҆ приложи́тъ прїима́ти. Нача́ло премꙋ́дрости, стра́хъ  гдⷭ҇ень, и҆ совѣ́тъ ст҃ы́хъ, ра́зꙋмъ. Разꙋмѣ́ти бо зако́нъ,  по́мысла є҆́сть блага́гѡ: си́мъ бо ѻ҆́бразомъ мно́гое поживе́ши  вре́мѧ, и҆ приложа́тсѧ тебѣ̀ лѣ̑та живота̀. 
На стїхо́внѣ стїхи̑ры предпра́зднства, гла́съ є҃.  Подо́бенъ: 
Ра́дꙋйсѧ, живоно́сный крⷭ҇те, благоче́стїѧ непобѣди́маѧ  побѣ́да, две́рь ра́йскаѧ, вѣ́рныхъ оу҆твержде́нїе, цр҃кве  ѡ҆гражде́нїе: и҆́мже тлѧ̀ разори́сѧ и҆ оу҆праздни́сѧ, и҆ попра́сѧ  сме́ртнаѧ си́ла, и҆ вознесо́хомсѧ ѿ землѝ къ нбⷭ҇нымъ. ѻ҆рꙋ́жїе  непобѣди́мое, бѣсѡ́въ сопротивобо́рче, сла́ва мꙋ́ченикѡвъ, (с.  252) прпⷣбныхъ ꙗ҆́кѡ вои́стиннꙋ оу҆добре́нїе, приста́нище  спасе́нїѧ, да́рꙋѧй мі́рꙋ ве́лїю ми́лость. 
Сті́хъ: Возноси́те гдⷭ҇а бг҃а на́шего, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Ра́дꙋйсѧ, гдⷭ҇ень крⷭ҇те, и҆́мже разрѣши́сѧ ѿ клѧ́твы  человѣ́чество, сꙋ́щїѧ ра́дости зна́менїе, прогонѧ́ѧй врагѝ во  твое́мъ воздви́женїи, всече́стне, на́мъ помо́щниче, крѣ́пость  првⷣныхъ, свѧще́нникѡвъ благолѣ́пїе, воѡбража́емый, и҆ лю́тыхъ  и҆збавлѧ́ѧй: же́злъ си́лы, и҆́мже пасе́мсѧ: ѻ҆рꙋ́жїе ми́ра,  є҆го́же со стра́хомъ ѡ҆бстоѧ́тъ а҆́гг҃ли: хрⷭ҇та̀ бжⷭ҇твеннаѧ  сла́ва, подаю́щагѡ мі́рꙋ ве́лїю ми́лость. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Ра́дꙋйсѧ, слѣпы́хъ наста́вниче, немощны́хъ врачꙋ̀,  воскресе́нїе всѣ́хъ оу҆ме́ршихъ, воздви́гнꙋвый ны̀ во тлю̀  па́дшыѧ, крⷭ҇те честны́й: и҆́мже разрꙋши́сѧ клѧ́тва, и҆ процвѣтѐ  нетлѣ́нїе: и҆ земні́и ѡ҆божи́хомсѧ, и҆ дїа́волъ всеконе́чнѡ  низве́ржесѧ. дне́сь воздвиза́ема тѧ̀ ви́дѧще, рꙋка́ми  а҆рхїере́йскими, возно́симъ вознесе́ннаго посредѣ̀ тебѐ, и҆  тебѣ̀ покланѧ́емсѧ, почерпа́юще бога́тнѡ ве́лїю ми́лость. 
Сла́ва, ѡ҆бновле́нїѧ, гла́съ в҃. А҆нато́лїево: 
Ѡ҆бновле́нїе соверша́юще всесвѧще́ннагѡ хра́ма твоегѡ̀  воскрⷭ҇нїѧ, тебѐ сла́вимъ, гдⷭ҇и, ѡ҆свѧти́вшаго сего̀, и҆  соверши́вша самосоверше́нною твое́ю бл҃года́тїю, и҆ красѧ́щаго въ  не́мъ свѧще́нствꙋемыми ѿ вѣ́рныхъ та́инственными и҆ свѧще́нными  же́ртвами, и҆ прїе́млюща ѿ рꙋ́къ ра̑бъ твои́хъ безкрѡ́вныѧ и҆  пречⷭ҇тыѧ жє́ртвы, воздава́юща же пра́вѡ приносѧ́щымъ грѣхѡ́въ  ѡ҆чище́нїе, и҆ ве́лїю ми́лость. 
И҆ ны́нѣ, предпра́зднства, гла́съ то́йже: 
Бжⷭ҇твенное сокро́вище въ землѝ кры́емое, жизнода́вца (с.  253) крⷭ҇тъ, на небесѣ́хъ показа́сѧ царю̀ благочести́вомꙋ, и҆  побѣ́ды на врагѝ подписа́нїе ꙗ҆влѧ́етъ разꙋ́мнѡ: є҆го́же,  ра́достнѡ вѣ́рою и҆ любо́вїю бжⷭ҇твеннѡ восте́къ къ высотѣ̀  зрѣ́нїѧ, тща́нїемъ же того̀ ѿ земны́хъ нѣ́дръ и҆знесѐ во  и҆збавле́нїе мі́ра, и҆ спасе́нїе дꙋ́шъ на́шихъ. 
Тропа́рь ѡ҆бновле́нїѧ, гла́съ д҃: 
Ꙗ҆́коже вы́шнїѧ тве́рди благолѣ́пїе, и҆ ни́жнюю споказа́лъ  є҆сѝ красотꙋ̀ ст҃а́гѡ селе́нїѧ сла́вы твоеѧ̀, гдⷭ҇и, оу҆твердѝ  сїѐ во вѣ́къ вѣ́ка, и҆ прїимѝ на̑ша въ не́мъ непреста́ннѡ  приноси̑маѧ тебѣ̀ молє́нїѧ, бцⷣею, всѣ́хъ животѐ и҆  воскресе́нїе. 
Сла́ва, мꙋ́ченика, гла́съ то́йже: 
И҆ нра́вѡмъ прича́стникъ, и҆ престо́лѡмъ намѣ́стникъ  а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ, бг҃одохнове́нне, въ  видѣ́нїѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆  вѣ́ры ра́ди пострада́лъ є҆сѝ да́же до кро́ве, свѧщенномꙋ́чениче  корни́лїе, молѝ хрⷭ҇та̀ бг҃а, спасти́сѧ дꙋша́мъ на́шымъ. 
И҆ ны́нѣ, предпра́зднства, гла́съ то́йже: 
Животворѧ́щїй крⷭ҇тъ твоеѧ̀ бл҃гости, є҆го́же дарова́лъ  є҆сѝ на́мъ недостѡ́йнымъ, гдⷭ҇и, тебѣ̀ прино́симъ въ моли́твꙋ,  спасѝ лю́ди, и҆ гра́дъ тво́й молѧ́щїйсѧ, бцⷣею, є҆ди́не  чл҃вѣколю́бче. 
На оу҆́трени, по а҃-й каѳі́смѣ, сѣда́ленъ, гла́съ д҃. 
Подо́бенъ: Ско́рѡ предварѝ: 
Всѧ̑ просвѣтѝ прише́ствїемъ хрⷭ҇то́съ, мі́ръ ѡ҆бновѝ  дх҃омъ бжⷭ҇твеннымъ свои́мъ, дꙋ́шы ѡ҆бновлѧ́ютсѧ: до́мъ бо  возложи́сѧ ны́нѣ въ сла́вꙋ гдⷭ҇ню, и҆дѣ́же и҆ ѡ҆бновлѧ́етъ  вѣ́рныхъ сердца̀ хрⷭ҇то́съ бг҃ъ на́шъ, во спасе́нїе человѣ́кѡвъ. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ д҃. Поⷣ: Ско́рѡ  предварѝ: 
Пра́зднственный дне́сь ѡ҆бновле́нїй, вѣ́рнїи, де́нь  дости́же (с. 254) на́съ, повелѣва́ющїй и҆збра́нїю хрⷭ҇то́вꙋ,  всѣ̑мъ ѡ҆бнови́тисѧ, и҆ свѣ́тлымъ лице́мъ, пѣ̑сни влⷣцѣ и҆зъ  глꙋбины̀ се́рдца воспѣ́ти вѣ́рнѡ, ꙗ҆́кѡ и҆зба́вителю, и҆ на́съ  ѡ҆бновлѧ́ющемꙋ. 
Сла́ва, и҆ ны́нѣ, то́йже. 
Канѡ́ны трѝ: ѡ҆бновле́нїѧ, со і҆рмосо́мъ на ѕ҃:  предпра́зднства на д҃: и҆ ст҃а́гѡ на д҃. 
Канѡ́нъ ѡ҆бновле́нїѧ, творе́нїе і҆ѡа́нна мона́ха. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми, дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма,  а҆мали́ковꙋ си́лꙋ въ пꙋсты́ни побѣди́лъ є҆́сть. 
Столпо́мъ пꙋтеводѧ́й дре́вле и҆збра́ннаго і҆и҃лѧ, ба́нею  креще́нїѧ, хрⷭ҇тѐ, въ сїѡ́нѣ насади́лъ є҆сѝ цр҃ковь, зовꙋ́щꙋ:  воспои́мъ пѣ́снь бг҃ꙋ на́шемꙋ. 
Дне́сь непристꙋ́пныѧ твоеѧ̀ сла́вы прише́ствїе, и҆́же на  землѝ водрꙋже́нный тебѣ̀ хра́мъ, не́бо оу҆стро́и: въ не́мже  согла́снѡ воспои́мъ пѣ́снь бг҃ꙋ на́шемꙋ. 
Не зако́номъ цр҃ковь, гдⷭ҇и, оу҆краша́етсѧ, ни ра́бскихъ  просте́ртїемъ рꙋ́къ, но крⷭ҇та̀ бл҃года́тїю хва́лѧщисѧ, пое́тъ  тебѣ̀: воспои́мъ пѣ́снь бг҃ꙋ на́шемꙋ. 
Бг҃оро́диченъ: 
Безсѣ́меннѡ ѻ҆́ч҃ею во́лею, ѿ бжⷭ҇твеннагѡ дх҃а бж҃їѧ  зачала̀ є҆сѝ сн҃а, и҆ пло́тїю породила̀ є҆сѝ, и҆зъ ѻ҆ц҃а̀  безма́тернѧ, и҆ на́съ ра́ди и҆зъ тебє̀ без̾ѻ́тча. 
И҆́нъ канѡ́нъ предпра́зднства по а҆лфави́тꙋ, безъ  бг҃оро́дичнѡвъ. І҆ѡ́сифъ. 
Гла́съ то́йже. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы, безстра́стїѧ во  глꙋбинѣ̀, дꙋшѝ трича́стное потопѝ, молю́сѧ, да тебѣ̀ ꙗ҆́кѡ въ  тѷмпа́нѣ, во оу҆мерщвле́нїи тѣлесѐ побѣ́дное воспою̀ пѣ́нїе. 
Весели́сѧ нб҃о, и҆ землѐ ра́дꙋйсѧ: прест҃ы́й бо крⷭ҇тъ  происхо́дитъ, (с. 255) ѡ҆свѧща́ѧ ны̀ бл҃года́тїю. сего̀ цѣлꙋ́ющыѧ,  ꙗ҆́кѡ и҆сто́чника ст҃ы́ни, и҆ всѣ́хъ ѡ҆боже́нїѧ винꙋ̀. 
Ше́ствовати благоче́стнѡ нбⷭ҇нꙋю стезю̀, оу҆крѣпѝ на́съ  прест҃ы́й крⷭ҇те, вѣ́рнѡ покланѧ́ющыѧсѧ тебѣ̀: ꙗ҆́кѡ да  проти́вныхъ оу҆кло́ншесѧ про́пастей, ѻ҆́бщницы бжⷭ҇твенныѧ сла́вы  бꙋ́демъ. 
Зна́нны творцꙋ̀ тобо́ю бы́вше, всечⷭ҇тны́й крⷭ҇те, се́рдцемъ  и҆ дꙋше́ю ѡ҆б̾е́млемъ всегда́ тѧ предлежа́ща зрѧ́ще, и҆ оу҆мо́мъ  просвѣща́емсѧ, всевино́вное сло́во сла́вѧще. 
Бг҃оро́диченъ: 
Гра́дъ бг҃а всецр҃ѧ̀, бг҃опрїѧ́тное сокро́вище честно́е,  бцⷣе всенепоро́чнаѧ, сохранѝ тво́й жре́бїй всегда̀ благохва́лѧщїй  тѧ̀, и҆ почита́ющїй вѣ́рою ржⷭ҇тво̀ твоѐ. 
И҆́нъ канѡ́нъ ст҃а́гѡ, є҆гѡ́же краегране́сїе: Чꙋде́съ твои́хъ  сла́вꙋ пою̀, блаже́нне: І҆ѡ́сифъ. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй бра̑ни  мы́шцею высо́кою, хрⷭ҇то́съ и҆стрѧсѐ, і҆и҃лѧ же спасѐ, побѣ́днꙋю  пѣ́снь пою́ща. 
Сїѐ твоѐ свѣтоно́сное, и҆ бжⷭ҇твенное оу҆спе́нїе, и҆  пресвѣ́тлꙋю па́мѧть, и҆ свѧще́нное торжество̀ торжествꙋ́ющыѧ,  моли́твами твои́ми просвѣтѝ, і҆ера́рше бг҃облаже́нне. 
Ꙗ҆ви́лсѧ є҆сѝ и҆ пре́жде соверше́ннагѡ мꙋ́дре, та́инствъ  навыче́нїѧ ми́лостынѧми и҆ моли́твами корни́лїе, оу҆пражднѧ́ѧсѧ  всебл҃же́нне, и҆ всѣ́хъ гдⷭ҇а мы́сли и҆щѧ̀ пра́востїю. 
Зако́нѡвъ спаси́тельныхъ ꙗ҆́вѣ наꙋчи́лсѧ є҆сѝ, пло́ти  соедини́вшагѡсѧ кра́йнїѧ ра́ди бл҃гости, а҆пⷭ҇лѡвъ верхо́вномꙋ  ма́нїемъ влⷣчнимъ, бл҃же́нне наꙋчи́вшꙋ тѧ̀. 
Бг҃оро́диченъ: 
Распалѧ́еши вѣ́рныхъ сердца̀, при́снѡ сла́вити тѧ̀,  несы́тною любо́вїю, бг҃ороди́тельнице влⷣчце: сла́ва бо є҆сѝ  человѣ́кѡвъ, ро́ждшаѧ сла́вы гдⷭ҇а, чⷭ҇таѧ. (с. 256) 
Катава́сїа: Крⷭ҇тъ начерта́въ: 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀  моѧ̀ крѣ́пость, гдⷭ҇и, и҆ прибѣ́жище, и҆ оу҆твержде́нїе. 
Ѡ҆свѧти́лъ є҆сѝ на землѝ цр҃ковь твою̀ хрⷭ҇тѐ, дх҃омъ,  пома́завъ сїю̀ дне́сь твоегѡ̀ ра́дованїѧ є҆ле́емъ. 
Ꙗ҆ви́лъ є҆сѝ, бл҃же, рꙋкотворе́ннꙋю ски́нїю дне́сь па́че  оу҆ма̀, сла́вы твоеѧ̀, строи́тельнѡ бы́вшее жили́ще. 
Ѡ҆снова́нїе тѧ̀, хрⷭ҇тѐ, цр҃ковь нерꙋши́мо и҆мꙋ́щи, твои́мъ  крⷭ҇то́мъ вѣнча́етсѧ, ꙗ҆́коже ца́рскою дїади́мою. 
Бг҃оро́диченъ: 
Ты̀ є҆ди́на на землѝ, па́че є҆стества̀ благи́хъ  хода́таица мт҃и бж҃їѧ была̀ є҆сѝ: тѣ́мже тебѣ̀, є҆́же  ра́дꙋйсѧ, прино́симъ. 
И҆́нъ. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ, но  тобо́ю ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо  свѧ́тъ, па́че тебє̀, чл҃вѣколю́бче. 
Сла́вꙋ хрⷭ҇то́вꙋ тѧ̀ быва́ющꙋ вѣ́рою сла́вимъ,  прославлѧ́еми твои́мъ пресла́вне гдⷭ҇ень крⷭ҇те, честны́мъ  ѡ҆б̾ѧ́тїемъ, и҆ просвѣща́еми. 
Въ весе́лїи прише́дше, вѣ́рнїи, почерпе́мъ ꙗ҆́кѡ ѿ  и҆сто́чника чи́ста, крⷭ҇та̀, присноживꙋ́щыѧ во́ды, и҆ спаса́еми  бг҃а восхва́лимъ. 
Жи́знь сы́й і҆и҃съ, повѣ́шенъ оу҆мертви́сѧ на дре́вѣ  крⷭ҇тнѣмъ, є҆го́же ны́нѣ вѣ́рнѡ ѡ҆б̾е́млюще, стра̑сти  ѿгонѧ́емъ, сме́рти хода́тай. 
Бг҃оро́диченъ: 
Ꙗ҆ви́вшисѧ дꙋшѝ моеѧ̀ тмꙋ̀ ѿженѝ, грѣхѡ́вныѧ оу҆́зы,  чⷭ҇таѧ дв҃о, расто́ргни, и҆ спаси́ мѧ, ро́ждшаѧ всеще́драго. 
И҆́нъ. І҆рмо́съ: 
Водрꙋзи́вый на ничесо́мже зе́млю повелѣ́нїемъ твои́мъ, и҆  повѣ́сивый неѡдержи́мѡ тѧготѣ́ющꙋю, на недви́жимѣмъ, хрⷭ҇тѐ,  (с. 257) ка́мени за́повѣдей твои́хъ, цр҃ковь твою̀ оу҆твердѝ,  є҆ди́не бла́же и҆ чл҃вѣколю́бче. 
Ст҃а́гѡ просвѣще́нїе прїѧ́лъ є҆сѝ дх҃а, и҆ бжⷭ҇твеннꙋю  бл҃года́ть ѿ бжⷭ҇твенныхъ оу҆́стъ, всю̀ прїе́мъ вседомо́внѡ  бжⷭ҇твеннагѡ верхо́внагѡ а҆пⷭ҇ла прише́ствїемъ, возвѣща́ющагѡ  спаси́тєльнаѧ оу҆чє́нїѧ. 
Возвы́сивсѧ добродѣ́тельми ꙗ҆́кѡ ке́дръ высокора́стный, и҆  плоды̀ благово́нны на́мъ и҆зрасти́въ оу҆че́нїй пода́нїе,  бл҃года́ть чꙋде́съ и҆ и҆сцѣле́нїй дѣ́йство, бл҃же́нне і҆ера́рше  корни́лїе. 
Велича́йшагѡ сподо́бивсѧ благосла́вїѧ корни́лїе, съ  верхо́внымъ, и҆ и҆ны́ми мно́гими, поте́клъ є҆сѝ проповѣ́дꙋѧ  всю́дꙋ проповѣ́данїе бжⷭ҇твенное: и҆́мже мы̀ просвѣща́еми, тмы̀  невѣ́дѣнїѧ и҆зба́вихомсѧ: 
Бг҃оро́диченъ: 
Чистоты̀ свѣтови́дное была̀ є҆сѝ селе́нїе, свѣтода́телѧ  носи́вши воплоща́ема, человѣ́ка ꙗ҆ви́вшасѧ по на́мъ за  чл҃вѣколю́бїе, и҆ тлю̀ разори́вша, пречⷭ҇таѧ дв҃о бг҃оневѣ́сто,  нетлѣ́нное человѣ́кѡвъ воззва́нїе. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Не́бо многосвѣ́тлое цр҃ковь показа́сѧ, всѧ̑ просвѣща́ющаѧ  вѣ̑рныѧ, въ не́йже стоѧ́ще зове́мъ: се́й до́мъ оу҆твердѝ, гдⷭ҇и. 
Та́же сѣда́ленъ, гла́съ и҃. Подо́бенъ: Повелѣ́нное: 
Свидѣ́тельства ски́нїю хрⷭ҇то́съ показа̀, и҆ бжⷭ҇твенный  мѡѷсе́й на землѝ водрꙋжѝ, и҆ хра́мъ ѡ҆бновлѧ́етъ соломѡ́нъ въ  же́ртвахъ: мы́ же къ но́вомꙋ і҆ерⷭ҇ли́мꙋ вѣ́рою прибѣга́юще,  дв҃дски дади́мъ бжⷭ҇твенное воспѣва́нїе распе́ншемꙋсѧ на́съ ра́ди,  просѧ́ще проще́нїѧ всѣ́хъ, и҆́миже согрѣши́хомъ. 
Сла́ва, ст҃а́гѡ, гла́съ д҃. Подо́бенъ: Ꙗ҆ви́лсѧ є҆сѝ: 
Нача́токъ ст҃ы́й тѧ̀ цр҃ковь ѿ ꙗ҆зы̑къ прїѧ́тъ, (с. 258)  просвѣща́ющаго сїю̀ добродѣ́тельными твои́ми дѣѧ́ньми,  свѧщеннотаи́нниче бг҃омꙋ́дре корни́лїе. 
И҆ ны́нѣ, предпра́зднства, гла́съ то́йже. Поⷣ: Оу҆диви́сѧ  і҆ѡ́сифъ. 
Просте́ръ мѡѷсе́й рꙋ́ки къ высотѣ̀ нбⷭ҇нѣй,  проѡбразова́ше крⷭ҇тъ, бжⷭ҇твенное ѻ҆рꙋ́жїе вѣ́рныхъ, на не́мже  хрⷭ҇то́съ грѣхѝ пригвоздѝ. тѣ́мъ вра́гъ пла́каше стражда̀  болѣ́зненнѡ чꙋ́вствы, глаго́лаше, древѧно́е мѧ̀ копїѐ прободѐ  посредѣ̀ се́рдца моегѡ̀. хрⷭ҇то́съ всѧ̑ ѿ а҆́дскихъ оу҆́зъ  рѣши́тъ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи: сла́ва  си́лѣ твое́й, гдⷭ҇и. 
Не же́ртвами безслове́сныхъ цр҃ковь, но твое́ю честно́ю и҆зъ  ре́бръ живоно́сною кро́вїю ѡ҆кроплѧ́етсѧ, лѣ́потнѡ взыва́ющи:  сла́ва си́лѣ твое́й, гдⷭ҇и. 
Селє́нїѧ гдⷭ҇нѧ возлю́блєннаѧ, жела́ющымъ ви́дѣти  ѿкрове́ннѡ сла́вꙋ лица̀ є҆гѡ̀, согла́снѡ зовꙋ́тъ: сла́ва си́лѣ  твое́й, гдⷭ҇и. 
Ѡ҆бразꙋ́ющи пома́занїе цр҃ковь и҆збра́нныхъ люде́й твои́хъ,  многоцѣ́ннымъ мѵ́ромъ дне́сь помазꙋ́етсѧ, бжⷭ҇твеннꙋю дх҃а  бл҃года́ть неви́димѡ прїе́млющи. 
Бг҃оро́диченъ: 
Неискꙋсобра́чнѡ родила̀ є҆сѝ, ѽ дв҃о! и҆ по ржⷭ҇твѣ̀  ꙗ҆ви́ласѧ є҆сѝ дѣ́вствꙋющи па́ки: тѣ́мже немо́лчными гла́сы,  є҆́же ра́дꙋйсѧ, тебѣ̀ влⷣчце вѣ́рою несꙋмнѣ́нною зове́мъ. 
И҆́нъ. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крестѣ̀ твое́мъ  ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ,  чл҃вѣколю́бче, крѣ́пость моѧ̀ и҆ хвале́нїе. 
Солнцезра́ченъ ви́дитсѧ, покланѧ́емый ѿ вѣ́рныхъ  человѣ́кѡвъ крⷭ҇тъ гдⷭ҇ень, є҆го́же цѣлꙋ́юще, дꙋша́ми  просвѣща́емсѧ. (с. 259) 
Бг҃ъ гдⷭ҇ь воплоща́емь ꙗ҆ви́сѧ, и҆ возвы́сивсѧ на дре́вѣ:  томꙋ̀ покланѧ́ющыѧсѧ просвѣща́етъ, при́снѡ ѿ лю́тыхъ  и҆збавлѧ́ѧй. 
Ѡ҆чище́нїе на́мъ и҆ ѡ҆ставле́нїе согрѣше́нїй, сло́ве бж҃їй  пода́ждь, вѣ́рнѡ покланѧ́ющымсѧ дне́сь, предлежа́щемꙋ крⷭ҇тꙋ̀  твоемꙋ̀ честно́мꙋ. 
Бг҃оро́диченъ: 
Не и҆стощи́въ ѻ҆ч҃ескихъ нѣ́дръ сло́во, въ твои́хъ  нѣ́дрѣхъ, ѻ҆трокови́це, восклони́сѧ ꙗ҆́кѡ млⷣнецъ, хотѧ̀  ѡ҆бнови́ти мѧ̀ тлѝ подлежа́щаго. 
И҆́нъ. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во спасе́нїе  люде́й твои́хъ спастѝ пома̑занныѧ твоѧ̑ прише́лъ є҆сѝ. 
Дх҃а бл҃года́ть прїи́мъ, ꙗ҆́коже со́лнце свѣтоза́рное,  зе́млю проше́лъ є҆сѝ, корни́лїе, ѿгонѧ́ѧ тмꙋ̀  і҆дѡлонеи́стовства, прехва́льне. 
Ꙗ҆́кѡ вели́ка рѣка̀ и҆сходѧ̀, всѐ лицѐ землѝ напаѧ́еши  бжⷭ҇твенными оу҆чє́нїи, и҆ пле́велы подавлѧ́ѧ многобо́жїѧ,  корни́лїе. 
Ме́ртвъ всемꙋ̀ мі́рꙋ бы́въ, оу҆мерщвле́ннагѡ на́съ ра́ди,  бжⷭ҇твенное воста́нїе всѣ̑мъ страстьмѝ оу҆ме́ршымъ возвѣсти́лъ  є҆сѝ, корни́лїе всебл҃же́нне. 
Бг҃оро́диченъ: 
Мꙋ́дрости чⷭ҇тое ѻ҆би́телище ѻ҆́ч҃їѧ, преесте́ственнѡ  чⷭ҇таѧ дв҃о была̀ є҆сѝ, є҆́юже мы̀ ѕло́бы ны́нѣ хитреца̀  и҆зба́вихомсѧ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ  ст҃ы́й, ѡ҆браща́ѧй и҆зъ мра́чна невѣ́дѣнїѧ, вѣ́рою воспѣва́ющыѧ  тѧ̀. 
Ты̀ дре́вле на сїна́и ски́нїю нерꙋкотворе́ннꙋю показа́лъ  є҆сѝ бг҃ови́дцꙋ мѡѷсе́ю, прописꙋ́ѧ, хрⷭ҇тѐ, цр҃ковь твою̀. 
Ты̀, гдⷭ҇и, ски́нїю на землѝ оу҆стро́илъ є҆сѝ: ты̀  чинѡ́мъ (с. 260) нбⷭ҇нымъ, чл҃вѣ́кѡмъ ликостоѧ̑нїѧ сочетава́еши  си́лою твое́ю. 
Тѧ̀, гдⷭ҇и, и҆сто́чникъ жи́зни вѣ́мы: ты̀, ст҃е, ми́ръ  прише́дъ бл҃говѣсти́лъ є҆сѝ хрⷭ҇тѐ, цр҃кви твое́й. 
Бг҃оро́диченъ: 
Тѧ̀ ѻ҆рꙋ́жїе тве́рдое на врагѝ предлага́емъ: тѧ̀ держа́вꙋ  и҆ наде́ждꙋ на́шегѡ спасе́нїѧ, бг҃оневѣ́сто, стѧжа́хомъ. 
И҆́нъ. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ мглы̀  прегрѣше́нїй разрѣшѝ ны̀, бл҃же, тво́й ми́ръ да́рꙋѧй. 
На стра̑сти оу҆крѣпѝ на́съ тлетвѡ́рныѧ, тѧ̀ почита́ющихъ,  и҆ цѣлꙋ́ющихъ, честны́й крⷭ҇те, ст҃ы́ѧ стрⷭ҇ти, ст҃ѣ́йшее  зна́менїе. 
Просвѣще́ннїи дне́сь сердцы̀ и҆ дꙋша́ми, до́брыми ви́ды  пристꙋ́пимъ, вѣ́рнїи, и҆ свѧще́нномꙋ, и҆ бжⷭ҇твенномꙋ дре́вꙋ  крⷭ҇та̀ поклони́мсѧ. 
Мє́ррскїѧ ѡ҆слажда́ѧ пре́жде во́ды мѡѷсе́й, зна́менꙋѧ  дре́вомъ тебѐ, честны́й крⷭ҇те, и҆́мже сла́дость спаси́тельнꙋю  человѣ́кѡмъ и҆ска́палъ є҆сѝ. 
Бг҃оро́диченъ: 
За ны̀ помоли́сѧ хрⷭ҇тꙋ̀, ѿ твои́хъ чⷭ҇тыхъ крове́й,  пречⷭ҇таѧ ѻ҆трокови́це, пло́тїю веще́ственною ѡ҆дѣ́ѧннꙋ, и҆  земны̑ѧ ѡ҆бно́вльшꙋ. 
И҆́нъ. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀ оу҆́тренюю,  и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю, хрⷭ҇тѐ,  ꙗ҆́кѡ є҆ди́нъ благоꙋтро́бенъ. 
Ве́сь возложи́всѧ вседержи́телю, глꙋхи̑мъ кꙋмі́рѡмъ че́сти  не прине́слъ є҆сѝ свѧщеннотаи́нниче, ѿ скверноꙋбі́йственныхъ  человѣ̑къ понꙋжда́емь. 
Высоча́йшаго неви́димаго бг҃а, корни́лїе, въ моли́твахъ  призва́лъ є҆сѝ, и҆ хра́мъ низложи́лъ є҆сѝ ме́рзскихъ кꙋмі́рѡвъ,  вельмѝ оу҆дивлѧ́емь. 
Вседержи́телѧ хранѧ̀ повелѣ̑нїѧ, въ темни́цѣ оу҆́зы (с.  261) претерпѣ́лъ є҆сѝ, и҆ оу҆́зъ ѿрѣша́лъ є҆сѝ ѕловѣ́рїѧ  безꙋ̑мныѧ, бг҃омꙋ́дре. 
Бг҃оро́диченъ: 
Ѡ҆дожди́ ми, пречⷭ҇таѧ, грѣхѡ́въ ѡ҆ставле́нїе, посѣти́ мѧ  немощствꙋ́юща, и҆ вла́ема напа́стьми жите́йскими, и҆ страстьмѝ  тѣле́сными. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ  тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ  твои́хъ и҆сте́кшею кро́вїю. 
Добро́ты цр҃ь хрⷭ҇то́съ возжела̀, ны́нѣ и҆збра́нныѧ цр҃кве,  и҆ ꙗ҆зы́кѡвъ ма́терь показа̀, ѿ рабо́ты сынотвори́мыхъ дх҃омъ. 
Трепе́щꙋтъ вражде́бныхъ де́мѡнѡвъ полкѝ, хрⷭ҇то́вѣ цр҃кви  крⷭ҇та̀ ѻ҆́бразомъ знаменꙋ́емѣй, и҆ ѡ҆сѣнѧ́емѣй свѧща́тельнымъ  дх҃а ѡ҆сїѧ́нїемъ. 
Не песо́къ, но хрⷭ҇та̀ ѡ҆снова́нїе и҆мꙋ́щи, ꙗ҆́же ѿ  ꙗ҆зы̑къ цр҃ковь вѣнча́етсѧ добро́тою непристꙋ́пною, и҆ дїади́мою  ца́рскою оу҆краша́етсѧ. 
Бг҃оро́диченъ: 
Ѽ чꙋ́до всѣ́хъ чꙋде́съ новѣ́е! ꙗ҆́кѡ дв҃а во оу҆тро́бѣ  всѧ̑ содержа́щаго, неискꙋсомꙋ́жнѡ заче́нши, не тѣсновмѣстѝ. 
И҆́нъ. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀ є҆́сть  бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ глꙋбины̀ возведѝ  живо́тъ мо́й, многоми́лостиве. 
Прободе́нъ на тебѣ̀ въ рє́бра зижди́тель, крⷭ҇те, во́льнѡ  повѣ́шенъ, кро́вь и҆ во́дꙋ и҆сточа́етъ, и҆́миже назда́хомсѧ  вѣ́рнѡ тѧ̀ цѣлꙋ́ющїи. 
Дре́во гдⷭ҇не жизнода́рное, и҆сто́чникъ безсме́ртїѧ,  и҆збавле́нїе всегѡ̀ мі́ра: спаси́ ны цѣлꙋ́ющыѧ тѧ̀, ꙗ҆́кѡ  храни́телѧ на́шего спаси́тельнаго. 
Ѻ҆рꙋ́жїе на́мъ крѣ́пкое показа́лсѧ є҆сѝ, и҆́мже  побѣжда́емъ (с. 262) всѧ̑ навѣ́ты проти́вныхъ, бжⷭ҇твенный  крⷭ҇те, пра́востїю дꙋше́вною свѧще́ннѡ тѧ̀ цѣлꙋ́ющїи. 
Бг҃оро́диченъ: 
Ст҃ы́й хра́мъ во ст҃ы́хъ почива́ющагѡ, была̀ є҆сѝ  бг҃ороди́тельнице: тѣ́мже ны̀ вѣ́рнѡ пою́щыѧ тѧ̀, ѡ҆свѧща́еши  дв҃о мт҃и. 
И҆́нъ. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ,  страсте́й мо́ре оу҆кротѝ, и҆ ѿ тлѝ возведи́ мѧ, ꙗ҆́кѡ  бл҃гоꙋтро́бенъ. 
Чи́стѡ творѧ̀ моли̑твы твоѧ̑, а҆́гг҃ла бж҃їѧ ꙗ҆́вственнѡ  ви́дѣлъ є҆сѝ, наꙋча́юща тѧ̀, лꙋ́чшаѧ и҆ спасє́наѧ и҆мꙋ́щымъ. 
Просвѣти́всѧ дх҃омъ, свѣтода́тельнаѧ показа́лсѧ є҆сѝ  ѕвѣзда̀, свѣтоза́рными сїѧ̑нїи концы̀ просвѣща́ѧ,  свѧщеннотаи́нниче корни́лїе. 
Позна́въ гдⷭ҇а сла́вы, и҆́же ле́стїю пре́жде помраче́нъ,  прозира́еши, бл҃же́нне, моли́твою твое́ю, и҆ вседомо́внѡ прїе́млеши  бжⷭ҇твенное ѡ҆чище́нїе. 
Бг҃оро́диченъ: 
Сла́вы гдⷭ҇и ѿ крове́й твои́хъ дѣ́вственныхъ воплоти́сѧ,  є҆ди́нъ ꙗ҆́кѡ вѣ́сть всепѣ́таѧ, спаса́ѧ ны̀ бл҃гостїю. 
Конда́къ, гла́съ в҃. Подо́бенъ: Твє́рдыѧ: 
Ѡ҆бновлє́нїѧ дх҃а въ сердца́хъ, и҆ просвѣще́нїемъ  внꙋ́трєннимъ да́рꙋй, вѣ́рою соверша́ющымъ свѧщє́ннаѧ  ѡ҆бновлє́нїѧ хра́ма до́мꙋ твоегѡ̀, є҆мꙋ́же благоволи́лъ є҆сѝ  созда́тисѧ, въ твоѐ бжⷭ҇твенное и҆́мѧ, є҆ди́не во ст҃ы́хъ  прославлѧ́емый. 
І҆́косъ: 
Па́мѧть соверша́ѧ ѡ҆бновле́нїй, мꙋдрѣ́йшїй дре́вле  соломѡ́нъ бг҃ꙋ, живо́тныхъ безслове́сныхъ приноша́ше всесожжє́нїѧ  и҆ жє́ртвы: є҆гда́ же ны́нѣ и҆́стина и҆ бл҃года́ть прїи́де на  зе́млю: жє́ртвы а҆́бїе преложѝ, же́ртвовавъ же́ртвꙋ на спасе́нїе  на́ше въ себѣ̀, ꙗ҆́кѡ чл҃вѣколю́бецъ. цр҃ковь ѡ҆свѧтѝ и҆  непоколеби́мꙋ сїю̀ покажѝ, є҆ди́нъ во ст҃ы́хъ прославлѧ́емый. (с.  263) 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣ	й, любо́вїю  благоче́стїѧ па́че, не́жели пла́менемъ ѡ҆палѧ́еми, взыва́хꙋ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Росода́тельный оу҆́бѡ пе́щный пла́мень показа́сѧ дре́вле:  ны́нѣ же ѿ є҆ле́а пома́занїе дꙋхо́вное ѡ҆свѧща́етъ зовꙋ́щыѧ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Ꙗ҆́кѡ въ пещѝ бг҃опрїѧ́тнѣй, но́вѣй се́й ски́нїи, всѝ,  и҆̀же ѿ і҆и҃лѧ дꙋхо́внагѡ, ѡ҆роша́еми взыва́емъ: бл҃гослове́нъ  є҆сѝ въ хра́мѣ сла́вы твоеѧ̀, гдⷭ҇и. 
Оу҆ѧ́звленїи сладча́йшимъ бжⷭ҇твеннымъ жела́нїемъ,  прїиди́те, въ черто́зѣ се́мъ ца́рскомъ счета́емсѧ женихꙋ̀ хрⷭ҇тꙋ̀:  бл҃гослове́нъ є҆сѝ въ хра́мѣ, зовꙋ́ще, сла́вы твоеѧ̀, гдⷭ҇и. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе, ра́дꙋйсѧ. тобо́ю  бо даде́сѧ ра́дость, бцⷣе, зовꙋ́щымъ: бл҃гослове́на ты̀ въ жена́хъ  є҆сѝ, всенепоро́чнаѧ влⷣчце. 
И҆́нъ. І҆рмо́съ: 
Ю҆́ношы трѝ въ вавѷлѡ́нѣ, велѣ́нїе мꙋчи́телево на  бꙋ́йство прело́жше, посредѣ̀ пла́мене вопїѧ́хꙋ: бл҃гослове́нъ  є҆сѝ, гдⷭ҇и, бж҃е ѻ҆тє́цъ на́шихъ. 
Дре́вле въ благослове́нїихъ дѣте́й і҆а́кѡвъ тѧ̀  проначерта̀, честны́й крⷭ҇те: но мы́ тѧ ны́нѣ покланѧ́ющесѧ  чти́мъ, просвѣще́нїе почерпа́юще. 
Глаго́лы прїѧ́ша коне́цъ ны́нѣ бжⷭ҇твенныхъ прⷪ҇ро́кѡвъ  крⷭ҇те свѧще́ннѣйше: всѣ́хъ бо гдⷭ҇и на тебѣ̀ возвы́сисѧ всѧ̑  ѿ тлѝ и҆збавлѧ́ѧ. 
Оу҆сты́ тѧ и҆ се́рдцемъ всечестны́й крⷭ҇те, ны́нѣ  ѡ҆б̾е́млюще, ѡ҆свѧще́нїе, здра́вїе и҆ спасе́нїе всегда̀  почерпа́емъ дꙋши́ же и҆ тѣлесѐ. 
Бг҃оро́диченъ: 
Дв҃о бл҃гослове́ннаѧ, моли́сѧ ѡ҆ на́съ молѧ́щихсѧ тебѣ̀ (с.  264) на тѧ́ бо надѣ́емсѧ всѝ, и҆ тебѣ̀ вопїе́мъ: влⷣчце, не  пре́зри па́ствы твоеѧ̀. 
И҆́нъ. І҆рмо́съ: 
Превозноси́мый ѻ҆тцє́въ гдⷭ҇ь пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ є҆сѝ. 
Ты̀ ꙗ҆зы́кѡвъ нача́токъ бы́лъ є҆сѝ, корни́лїе: пе́рвый бо  креще́нїе прїѧ́лъ є҆сѝ ст҃о́е, и҆ дх҃а бл҃года́ть, пре́жде  бг҃оглаго́ливїи. 
Велича̑йшаѧ чꙋдеса̀ соверша́ѧ бжⷭ҇твенною бл҃года́тїю, къ  вѣ́рѣ оу҆лови́лъ є҆сѝ дре́вле ѕломꙋ́дрствꙋющыѧ, наꙋча́ѧ  воспѣва́ти: бж҃е, бл҃гослове́нъ є҆сѝ. 
Въ землѝ кры́емь, и҆ кꙋпино́ю покрове́нъ, бжⷭ҇твенными  сказа́ньми, мꙋ́дре, ꙗ҆ви́лсѧ є҆сѝ чꙋде́съ точѧ̀ бл҃года́ть, и҆  недꙋ́ги ѿгонѧ́ѧ. 
Цѣвни́це сладковоспѣ́вшаѧ оу҆чє́нїѧ спаси́тєльнаѧ, и҆  всѣ́хъ, корни́лїе, дꙋ́шы оу҆слажда́ющаѧ, показа́лсѧ є҆сѝ  воспѣва́ѧ: бж҃е, бл҃гослове́нъ є҆сѝ. 
Трⷪ҇ченъ: 
Всѝ трїѷпоста́снꙋю є҆ди́ницꙋ да просла́вимъ: ѻ҆ц҃а̀  пребезнача́льнаго, сн҃а є҆диносꙋ́щнаго, и҆ дх҃а ст҃а́го,  пѣснопою́ще: бж҃е, бл҃гослове́нъ є҆сѝ. 
Бг҃оро́диченъ: 
Ꙗ҆ви́ласѧ є҆сѝ, человѣ́ческое смѣше́нїе ѡ҆божи́вши  бжⷭ҇твеннымъ твои́мъ ржⷭ҇тво́мъ, дв҃о всенепоро́чнаѧ: тѣ́мъ тѧ̀ по  до́лгꙋ вѣ́рнїи славосло́вимъ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ  затчѐ: ѻ҆́гненнꙋю же си́лꙋ оу҆гаси́ша, добродѣ́телїю  препоѧ́савшесѧ, благоче́стїѧ рачи́тели ѻ҆́троцы, взыва́юще:  благослови́те, всѧ̑ дѣла̀ гдⷭ҇нѧ, гдⷭ҇а. 
Дне́сь ри́зою оу҆́мною, свы́ше и҆стка́нною ѿ бжⷭ҇твенныѧ  бл҃года́ти, цр҃ковь твоѧ̀, гдⷭ҇и, ꙗ҆́коже невѣ́ста оу҆краси́сѧ,  и҆ своѧ̑ созыва́етъ къ весе́лїю лю́ди, во є҆́же пѣ́ти:  благослови́те, всѧ̑ дѣла̀ гдⷭ҇нѧ, гдⷭ҇а. (с. 265) 
Дне́сь вторы́й а҆да́мъ хрⷭ҇то́съ показа̀ ра́й мы́сленный,  но́вꙋю сїю̀ ски́нїю, приносѧ́щꙋю вмѣ́стѡ дре́ва зна́нїѧ,  живоно́сное крⷭ҇та̀ ѻ҆рꙋ́жїе, пою́щымъ: благослови́те, всѧ̑ дѣла̀  гдⷭ҇нѧ, гдⷭ҇а. 
Трⷪ҇ченъ: 
Ѻ҆ц҃а̀ безнача́льнаго тѧ̀, сн҃а, и҆ дх҃а ст҃а́го, є҆ди́но  бжⷭ҇тво̀, соверше́нно, безнача́льно, несѣко́мо, є҆диносꙋ́щно,  несли́тно, во ѵ҆поста́сѣхъ тре́хъ чтꙋ́ще пое́мъ: благослови́те,  всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ты̀ є҆ди́на во всѣ́хъ ро́дѣхъ, дв҃о пречⷭ҇таѧ, мт҃и бж҃їѧ  показа́ласѧ є҆сѝ: ты̀ бжⷭ҇тва̀ была̀ є҆сѝ ѻ҆бита́лище,  всенепоро́чнаѧ, неѡпали́вшисѧ ѻ҆гне́мъ непристꙋ́пнагѡ свѣ́та.  тѣ́мъ вси́ тѧ бл҃гослови́мъ, марі́е бг҃оневѣ́сто. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ є҆сѝ  пѣ́ти: всѧ̑ дѣла̀ благослови́те, по́йте гдⷭ҇а. 
Спаси́тельномꙋ ѻ҆рꙋ́жїю, и҆ нерасте́рзномꙋ, вѣ́рныхъ  гото́вой по́мощи, крѣ́пкомꙋ защище́нїе, крⷭ҇тꙋ̀ гдⷭ҇ню ны́нѣ  поклони́мсѧ, предъ всѣ́ми предлежа́щꙋ. 
Высо́цѣ на дре́вѣ возвѣ́си впрекѝ ѕмі́ѧ, ꙗ҆́кѡ писа́сѧ,  мѡѷсе́й прописꙋ́ѧ тѧ̀ всечестно́е дре́во, и҆́мже пре́лести  мы́сленныхъ ѕмїє́въ и҆збавлѧ́емсѧ. 
Свѣще́нїе дꙋ́шъ на́шихъ є҆сѝ, свѣтода́вче крⷭ҇те  всече́стне: тѧ́ бо ѡ҆б̾е́млюще, нача̑ла тмы̑ же и҆ вла̑сти  ѿража́емъ бжⷭ҇твенною твое́ю си́лою. 
Бг҃оро́диченъ: 
Чтⷭ҇ꙋю и҆ дв҃ꙋ почти́мъ, безнача́льное сло́во, и҆  несозда́нное, преесте́ственнѡ ро́ждшꙋю въ на́ше спасе́нїе,  пѣ́сненнѡ вопїю́ще: бл҃гослови́мъ дв҃о ржⷭ҇тво̀ твоѐ. 
И҆́нъ. І҆рмо́съ: 
Тебѣ̀, вседѣ́телю, въ пещѝ ѻ҆́троцы всемі́рный ли́къ  спле́тше, поѧ́хꙋ: дѣла̀ всѧ́каѧ гдⷭ҇а по́йте, и҆ превозноси́те во  всѧ̑ вѣ́ки. (с. 266) 
Є҆ди́наго ѿ дꙋшѝ на землѝ ꙗ҆́вльшагосѧ бг҃а взыска́лъ  є҆сѝ, оу҆ма̀ пра́востїю: тѣ́мъ бы́лъ є҆сѝ нача́токъ  бг҃оно́сне, ꙗ҆зы́кѡвъ честны́й, и҆ дх҃а прїѧ́телище. 
Оу҆́глїемъ твои́хъ, бл҃же́нне, ѻ҆́гненныхъ слове́съ,  вещество̀ поже́глъ є҆сѝ сꙋ́етства: тѣ́мъ къ свѣ́тꙋ невече́рнемꙋ  преше́лъ є҆сѝ, всѧ̑ ѡ҆зарѧ́ѧ любо́вїю тѧ̀ поѧ́щыѧ. 
Жре́бїй, и҆ ча́сть, и҆ по́мощь, и҆ и҆зба́витель, крѣ́пость  же и҆ хвала̀, и҆ свѣ́тъ тебѣ̀ бы́сть сло́во, всѧ̑ призыва́ющее  и҆зъ несꙋ́щагѡ, и҆ рꙋковожде́нїе, корни́лїе бг҃омꙋ́дре. 
Трⷪ҇ченъ: 
Ст҃ы́й ѻ҆́ч҃е, ст҃ы́й сло́ве, всест҃ы́й дш҃е несозда́нне,  трⷪ҇це нераздѣ́льнаѧ, спасѝ любо́вїю пою́щыѧ твою̀ держа́вꙋ, и҆  црⷭ҇тво, и҆ вели́чество. 
Бг҃оро́диченъ. 
И҆зле́й на ны̀ твоѧ̑ ми́лѡсти ѡ҆бы́чнѡ, ѻ҆трокови́це, и҆  и҆спросѝ на́мъ, чⷭ҇таѧ, проще́нїе всѣ́хъ прегрѣше́нїй, въ  вѣ́дѣнїи же и҆ невѣ́дѣнїи, и҆ ѿ невнима́нїѧ на́мъ  прилꙋ́чшихсѧ. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀, дв҃о,  краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ  є҆стєства̀. тѣ́мъ веселѧ́щесѧ, тѧ̀, бцⷣе, велича́емъ. 
Прїиди́те чи́стымъ се́рдцемъ, и҆ тре́звенными оу҆́мными  ѻ҆чесы̀, цр҃е́вы дще́ре, цр҃кве красотꙋ̀, па́че зла́та  свѣтѧ́щꙋюсѧ зрѧ́ще, велича́емъ. 
Ра́дꙋйсѧ, и҆ весели́сѧ, невѣ́сто цр҃ѧ̀ вели́кагѡ, зрѧ́щи  свѣ́тлѡ твоегѡ̀ жениха̀ красотꙋ̀, съ людьмѝ твои́ми зовꙋ́щи: тѧ̀  жизнода́вче, велича́емъ. 
Є҆́же съ высоты̀ и҆зѧ́щество, сп҃се, цр҃кви твое́й  пода́ждь: и҆но́гѡ бо не вѣ́сть ра́звѣ тебє̀, за ню́же твою̀  дре́вле дꙋ́шꙋ поло́жшаго, въ позна́нїи велича́ющꙋю. 
Бг҃оро́диченъ: 
Ра́дꙋйсѧ, ѡ҆бра́дованнаѧ невѣ́сто цр҃ѧ̀ вели́кагѡ, ꙗ҆́кѡ  (с. 267) тобо́ю ѿ клѧ́твы є҆́ѵины всѝ, чⷭ҇таѧ, и҆зба́вихомсѧ,  и҆ жи́знь ѡ҆брѣто́хомъ въ ржⷭ҇твѣ̀ твое́мъ, неневѣ́стнаѧ. 
И҆́нъ. І҆рмо́съ: 
Ржⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀ твоє́ю  про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ́ки  поживѐ: тѧ̀, бцⷣе, тѣ́мъ всѝ велича́емъ. 
Хрⷭ҇то́съ на тебѣ̀ повѣ́шенъ, мі́ръ возвы́си па́дшїй  поги́бели во глꙋбинꙋ̀, и҆́стиннѡ крⷭ҇те гдⷭ҇ень: тѣ́мже тебѣ̀  любо́вїю ны́нѣ покланѧ́емсѧ, и҆ чти́мъ и҆ сла́вимъ. 
Дꙋ́шы да ѡ҆чи́стимъ и҆ сердца̀, до́брыми є҆ди́нѣми  дѣѧ̑нїи, и҆ предлежа́щее посредѣ̀, спаси́тельное зрѧ́ще дре́во  крⷭ҇та̀, вѣ́рою и҆ любо́вїю бг҃омꙋ́дреннѡ поклони́мсѧ. 
Ꙗ҆́кѡ со́лнце вели́кое, блиста́ньми твои́ми ѡ҆зарѧ́еши  сꙋ́щыѧ во тмѣ̀, и҆ де́мѡны попалѧ́еши, краснѣ́йшїй крⷭ҇те.  тѣ́мже вопїе́мъ: просвѣтѝ всѧ̑ вѣ́рою покланѧ́ющыѧсѧ тебѣ̀. 
Бг҃оро́диченъ: 
Свѣ́томъ мѧ̀ ѡ҆зарѝ бжⷭ҇твеннымъ, свѣ́та прїѧ́телище,  дв҃о, страсте́й мои́хъ тмꙋ̀, и҆ сласте́й глꙋбоча́йшꙋю и҆́стиннѡ  но́щь, бг҃ороди́тельнице всест҃а́ѧ, ѿгонѧ́щи. 
И҆́нъ. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ сн҃а  є҆мманꙋ́ила, бг҃а же и҆ чл҃вѣ́ка, восто́къ и҆́мѧ є҆мꙋ̀: є҆го́же  велича́юще, дв҃ꙋ оу҆блажа́емъ. 
Ко свѧще́нномꙋ торжествꙋ̀ цр҃ковь всѧ̑ собира́етъ въ па́мѧть  твою̀ честнꙋ́ю, проповѣ́дниче хрⷭ҇то́въ: ты́ бо равностоѧ́тель  ст҃ы́хъ ꙗ҆ви́лсѧ є҆сѝ оу҆ченикѡ́въ, дх҃а ст҃а́гѡ, ꙗ҆́кѡ  ѻ҆нѝ, наслѣ́довавъ. 
Оу҆краси́лсѧ є҆сѝ догма́ты благоче́стїѧ, ꙗ҆́кѡ  свѧщеннодѣ́латель, оу҆подо́билсѧ є҆сѝ бж҃їимъ бжⷭ҇твєннымъ  слꙋжи́телємъ, то́чиши же враче́вствъ всегда̀, бл҃же́нне: рѣ́ки,  ѿгонѧ́ѧ недꙋ́ги человѣ́кѡвъ, корни́лїе свѧще́ннѣйшїй. (с. 268) 
Оу҆краси́всѧ ри́зою спаси́тельною, ю҆́же хрⷭ҇то́съ и҆стка̀  воплоти́всѧ, ны́нѣ прера́достнѡ вы̑шнѧѧ црⷭ҇тва ѡ҆бхо́диши, зрѧ̀  чи́стѡ добро́тꙋ недомы́сленнꙋю женихо́вꙋ, достосла́вне. 
Честна́ѧ ра́ка твоѧ̀, ꙗ҆́кѡ и҆сто́чникъ то́читъ вѣ̑рнымъ  врачєвства̀ ѻ҆би́льнѡ, и҆ ѿгонѧ́етъ, корни́лїе, дꙋ́хи лꙋка̑выѧ,  и҆ просвѣща́етъ всѣ́хъ ѻ҆чеса̀, вѣ́рою благохва́лѧщихъ тѧ̀. 
Бг҃оро́диченъ: 
Просвѣще́нїе мѝ и҆спросѝ, ро́ждшаѧ свѣ́тъ, ѿ свѣ́та  возсїѧ́вшїй, ѡ҆мраче́нїе дале́че ѿ менє̀ ѿгонѧ́щи и҆ сласте́й  и҆ и҆скꙋше́нїй, пречⷭ҇таѧ влⷣчце, предста́тельнице непосты́днаѧ. 
Свѣти́ленъ ѡ҆бновле́нїѧ. Подо́бенъ: Дх҃омъ во ст҃и́лищи: 
Ю҆́же пречⷭ҇тою кро́вїю и҆скꙋпи́лъ є҆сѝ, сло́ве,  всечꙋ́днꙋю и҆ всечестнꙋ́ю, и҆ ст҃ꙋ́ю цр҃ковь ѡ҆бновѝ дх҃омъ,  бл҃же, и҆ оу҆добрѝ зарѧ́ми бжⷭ҇твеннѣйшими, сла́вою прославлѧ́ѧ,  досто́йнѡ твоегѡ̀ хра́ма ѡ҆бновле́нїе соверша́ющихъ. 
Сла́ва, и҆ ны́нѣ, предпра́зднства. Подо́бенъ то́йже. 
Свѣтода́тельными сїѧ́ньми крⷭ҇тъ гдⷭ҇ень въ тогѡ̀  вознесе́нїе, всѧ̑ любо́вїю бжⷭ҇твенною предлежа̀ призыва́етъ:  прїиди́те сего̀ всѝ ра́достїю, и҆ любо́вїю, и҆ стра́хомъ цѣлꙋ́емъ  вѣ́рнѡ, и҆ просла́вимъ є҆ди́наго творца̀, и҆ влⷣкꙋ. 
На хвали́техъ стїхи̑ры ѡ҆бновле́нїѧ на ѕ҃, гла́съ д҃: 
Подо́бенъ: Да́лъ є҆сѝ зна́менїе: 
Дне́сь бжⷭ҇твенный, ꙳ и҆ свѧще́нный, и҆ честны́й хрⷭ҇то́ва  воскрⷭ҇нїѧ, ꙳ свѣ́тлѡ ѡ҆бновлѧ́етсѧ свѣтоно́сный до́мъ: ꙳ и҆  дае́тъ мі́рꙋ гро́бъ, ꙳ бжⷭ҇твенный живо́тъ: ꙳ и҆ врꙋча́етъ  и҆сто́чникъ безсме́ртный, ꙳ то́читъ стрꙋи̑ благода́ти чꙋде́съ,  ѡ҆би́лꙋетъ во́ды, ꙳ и҆ да́рꙋетъ и҆сцѣлє́нїѧ, ꙳ того̀ вѣ́рою  пою́щымъ. 
Возсїѧ̀ свы́ше свѣтови́днаѧ зарѧ̀ сїѧ́ющи, ꙳ и҆ всѧ̑  просвѣща́ющи: ꙳ вѣ́рнѡ оу҆́бѡ почти́мъ хрⷭ҇та̀ содѣ́телѧ ꙳  воскрⷭ҇нїе всѝ, ꙳ и҆ ѡ҆бновле́нїй свѧще́нныхъ живоно́сное ꙳ (с.  269) бжⷭ҇твенное торжество̀ ꙳ въ пѣ́снехъ возпра́зднꙋимъ, и҆ во  ѱалмѣ́хъ воскли́кнемъ, ꙳ ꙗ҆́кѡ да ми́лостива ѡ҆брѧ́щемъ ꙳ сп҃са  и҆ гдⷭ҇а. 
Посредѣ̀ землѝ возноси́ма, ꙳ пред̾ꙋви́дѣти жела́юще, ꙳  крⷭ҇та̀ ски́птръ ст҃ы́й, ꙳ дꙋ́шы пред̾ѡчи́стимъ, и҆ ѡ҆зари́мъ  ра́зꙋмы, ꙳ свѣ́томъ просвѣща́ющесѧ: ꙳ и҆ си́лою бжⷭ҇твенною  ѡ҆блиста́еми, хрⷭ҇та̀ воспои́мъ, ꙳ дре́вомъ честны́мъ є҆гѡ̀  свѧще́нїе подаю́щаго, ꙳ вѣ́рою взыва́ющымъ, ꙳ и҆ те́плѣ того̀  пою́щымъ. 
И҆́ны стїхи̑ры, гла́съ а҃. Самогла́сны. І҆ѡа́нна мона́ха: 
Ѡ҆бновлѧ́йсѧ, ѡ҆бновлѧ́йсѧ, но́вый і҆ерⷭ҇ли́ме: прїи́де бо  тво́й свѣ́тъ, и҆ сла́ва гдⷭ҇нѧ на тебѣ̀ возсїѧ̀. се́й до́мъ  ѻ҆ц҃ъ созда̀: се́й до́мъ сн҃ъ оу҆твердѝ: се́й до́мъ дх҃ъ ст҃ы́й  ѡ҆бновѝ, просвѣща́ѧй, и҆ оу҆твержда́ѧй, и҆ ѡ҆сщ҃а́ѧй дꙋ́шы  на́шѧ. 
А҆нато́лїа: 
Дре́вле оу҆́бѡ ѡ҆бновлѧ́ѧ хра́мъ соломѡ́нъ, безслове́сныхъ  живо́тныхъ жє́ртвы, и҆ всесожжє́нїѧ принесѐ, гдⷭ҇и. є҆гда́ же  благоволи́лъ є҆сѝ, сп҃се, ѻ҆бразѡ́мъ оу҆́бѡ оу҆праздни́тисѧ,  позна́тисѧ же и҆́стинѣ, безкрѡ́вныѧ жє́ртвы ро́ди человѣ́честїи  прино́сѧтъ сла́вѣ твое́й, всѣ́ми бо влады́чествꙋѧй всѧ́чєскаѧ  ѡ҆свѧща́еши ст҃ы́мъ дх҃омъ. 
Гла́съ д҃. І҆ѡа́нна мона́ха: 
Ѡ҆бновлѧ́етсѧ дне́сь, ꙗ҆́же ѿ ꙗ҆зы̑къ, цр҃ковь честно́ю  и҆ живото́чною кро́вїю, ѿ пречи́стыхъ и҆ нетлѣ́нныхъ ре́бръ  вопло́щшагѡсѧ ѿ ст҃ы́ѧ дв҃ы, хрⷭ҇та̀ бг҃а на́шегѡ. тѣ́мже  собра́вшесѧ вѣ́рныхъ ли́цы, просла́вимъ ѻ҆ц҃а̀, и҆ сн҃а, и҆  ст҃а́гѡ дх҃а, є҆ди́но бж҃ество̀, содержа́щее всѧ́чєскаѧ. 
Сла́ва, гла́съ г҃. Самогла́сенъ: 
Къ себѣ̀ восходѝ, человѣ́че, бꙋ́ди но́въ вмѣ́стѡ  ве́тхагѡ: и҆ дꙋшѝ пра́зднꙋй ѡ҆бновлє́нїѧ до́ндеже вре́мѧ ꙾ житїѧ̀:  да ѡ҆бновлѧ́етсѧ тебѣ̀ всѧ́кагѡ житїѧ̀ пꙋ́ть.  дрє́внѧѧ бо преидо́ша, сѐ бы́ша всѧ̑ нова̑. (с. 270) сїѐ  пра́здникꙋ плодопринесѝ, до́брымъ и҆змѣне́нїемъ и҆змѣнѧ́емь:  си́це ѡ҆бновлѧ́етсѧ человѣ́къ, та́кѡ чти́тсѧ ѡ҆бновле́нїй де́нь. 
И҆ ны́нѣ, предпра́зднства, гла́съ то́йже. І҆ѡа́нна мона́ха: 
Хрⷭ҇тѐ бж҃е на́шъ, во́льное твоѐ распѧ́тїе, во ѻ҆́бщее  воскресе́нїе ро́да человѣ́ческагѡ воспрїе́мый, и҆ тро́стїю  крⷭ҇та̀, ѡ҆багре́нїемъ червле́нымъ твоѧ̑ пє́рсты ѡ҆кровави́вый,  ѡ҆ста́витєльнаѧ на́мъ ца́рски подписа́ти чл҃вѣколю́бствовавъ, не  пре́зри на́съ бѣ́дствꙋющихъ, и҆ па́ки є҆́же ѿ тебє̀  разстоѧ́нїѧ. но оу҆ще́дри, є҆ди́не долготерпѣли́ве, сꙋ́щыѧ во  ѡ҆бстоѧ́нїи лю́ди твоѧ̑, и҆ воста́ни, поборѝ борю́щыѧ ны̀, ꙗ҆́кѡ  всеси́ленъ. 
Славосло́вїе вели́кое, и҆ ѿпꙋ́стъ. 
На лїтꙋргі́и: Бл҃жє́нна ѿ канѡ́на ѡ҆бновле́нїѧ, пѣ́снь  г҃-ѧ, и҆ ѕ҃-ѧ. Прокі́менъ, гла́съ д҃: До́мꙋ твоемꙋ̀ подоба́етъ  ст҃ы́нѧ, гдⷭ҇и, въ долготꙋ̀ дні́й. Сті́хъ: Гдⷭ҇ь воцр҃и́сѧ, въ  лѣ́потꙋ ѡ҆блече́сѧ. А҆пⷭ҇лъ во є҆вре́ємъ, зача́ло т҃з.  А҆ллилꙋ́їа, гла́съ в҃: Ѡ҆снова̑нїѧ є҆гѡ̀ на гора́хъ ст҃ы́хъ.  Сті́хъ: Пресла̑внаѧ глаго́лашасѧ ѡ҆ тебѣ̀ гра́де бж҃їй.  Є҆ѵⷢ҇лїе матѳе́а, зача́ло ѯ҃з. Прича́стенъ: Гдⷭ҇и,  возлюби́хъ благолѣ́пїе до́мꙋ твоегѡ̀, и҆ мѣ́сто селе́нїѧ сла́вы  твоеѧ̀. А҆ллилꙋ́їа, три́жды. 
Вѣ́домо же бꙋ́ди и҆ сїѐ: 
[Зрѝ] А҆́ще прилꙋчи́тсѧ воздви́женїе честна́гѡ креста̀  въ недѣ́лю. Въ сꙋббѡ́тꙋ же предъ воздви́женїемъ, на  лїтꙋргі́и: Прокі́менъ, и҆ а҆ллилꙋ́їа, ѡ҆бновле́нїѧ є҆ди́нъ, а҆  сꙋббѡ́ты прокі́менъ предъ Воздви́женїемъ ѡ҆ставлѧ́етсѧ: а҆пⷭ҇лъ  же, и҆ є҆ѵⷢ҇лїе чте́тсѧ пре́жде ѡ҆бновле́нїѧ, и҆ пото́мъ сꙋббѡ́ты  предъ воздви́женїемъ. Прича́стенъ ѡ҆бновле́нїѧ. Рѧдовы́й же а҆пⷭ҇лъ  и҆ є҆ѵⷢ҇лїе, вычита́емъ напредѝ, а҆ недѣ́ли предъ  воздви́женїемъ, чте́тсѧ а҆пⷭ҇лъ и҆ є҆ѵⷢ҇лїе въ мимоше́дшꙋю  недѣ́лю. (с. 271) 
Подоба́етъ вѣ́дати: 
🕅 Ꙗ҆́кѡ а҆́ще слꙋчи́тсѧ ѡ҆бновле́нїѧ, въ г҃і-й  де́нь, въ недѣ́лю, ѡ҆ставлѧ́етсѧ слꙋ́жба ст҃а́гѡ корни́лїа, и҆  пое́тсѧ, є҆гда̀ разсꙋ́дитъ є҆кклисїа́рхъ: пое́тсѧ же воскрⷭ҇наѧ  слꙋ́жба со ѡ҆бновле́нїемъ, и҆ съ предпра́зднствомъ честна́гѡ  крⷭ҇та̀. 
На ма́лѣй вече́рни: стїхи̑ры воскрⷭ҇ны и҆ бцⷣы, по  ѻ҆бы́чаю. Тропа́рь воскрⷭ҇нъ. Сла́ва, и҆ ны́нѣ, бг҃оро́диченъ. 
На вели́цѣй вече́рни: Блаже́нъ мꙋ́жъ: каѳі́сма всѧ̀. На  Гдⷭ҇и, воззва́хъ: стїхи̑ры воскрⷭ҇ны г҃: и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ ѡ҆бновле́нїѧ г҃: и҆  крⷭ҇та̀ г҃, гла́съ є҃. Подо́бенъ: Ра́дꙋйсѧ: пи́саны на  стїхо́внѣ. Сла́ва, ѡ҆бновле́нїѧ: И҆ ны́нѣ, бг҃оро́диченъ а҃-й  гла́са. Вхо́дъ. И҆ чтє́нїѧ г҃, ѡ҆бновле́нїѧ. На лїті́и  стїхи́ра хра́ма: и҆ ѡ҆бновле́нїѧ хвали̑тныѧ, гла́съ а҃:  Ѡ҆бновлѧ́йсѧ, ѡ҆бновлѧ́йсѧ: и҆ гла́са д҃-гѡ: Ѡ҆бновлѧ́етсѧ  дне́сь: гла́съ то́йже: Посредѣ̀ землѝ возноси́ма: 
Сла́ва, гла́съ є҃: 
И҆́же въ нѣ́дрѣхъ ѻ҆ч҃ескихъ препочива́ѧй, сло́ве, дх҃омъ  твои́мъ ст҃ы́мъ ѡ҆бновѝ хра́мъ, и҆́же во и҆́мѧ твоѐ  воздви́женный. 
И҆ ны́нѣ, гла́съ ѕ҃: Дне́сь дре́во ꙗ҆ви́сѧ: На  стїхо́внѣ стїхи̑ры воскрⷭ҇ны гла́са. Сла́ва, гла́съ в҃:  Ѡ҆бновле́нїе соверша́юще: И҆ ны́нѣ, крⷭ҇та̀, гла́съ то́йже:  Бжⷭ҇твенное сокро́вище: На благослове́нїи хлѣ́бѡвъ:  тропа́рь, Бцⷣе дв҃о: два́жды: и҆ ѡ҆бновле́нїѧ, є҆ди́ножды. и҆  чте́нїе въ посла́нїихъ а҆пⷭ҇льскихъ. 
На оу҆́трени: На Бг҃ъ гдⷭ҇ь: тропа́рь воскрⷭ҇нъ,  два́жды: Сла́ва, ѡ҆бновле́нїѧ: И҆ ны́нѣ, крⷭ҇та̀. По каѳі́смахъ,  сѣда́льны воскрⷭ҇ны. Сла́ва, и҆ ны́нѣ, ѡ҆бновле́нїѧ: Бг҃оро́дичны  же ѡ҆ставлѧ́ютсѧ. И҆ чте́нїе во є҆ѵⷢ҇лїи, недѣ́лѧ предъ  воздви́женїемъ. По непоро́чнахъ, ѵ҆пакоѝ. И҆ чте́мъ во є҆ѵⷢ҇лїи  недѣ́лю рѧдовꙋ́ю. Степє́нны, и҆ прокі́менъ гла́са: Всѧ́кое  дыха́нїе: Є҆ѵⷢ҇лїе воскрⷭ҇ное. Воскрⷭ҇нїе хрⷭ҇то́во: и҆  ѱало́мъ н҃. Стїхи́ра воскрⷭ҇на. Канѡ́нъ воскрⷭ҇нъ со  і҆рмосо́мъ на д҃: и҆ бцⷣы на в҃: и҆ ѡ҆бновле́нїѧ на д҃: и҆ крⷭ҇та̀  на д҃. Катава́сїа: (с. 272) Крⷭ҇тъ начерта́въ: По г҃-й  пѣ́сни, конда́къ и҆ і҆́косъ ѡ҆бновле́нїѧ, и҆ сѣда́ленъ: Сла́ва,  и҆ ны́нѣ, крⷭ҇та̀, и҆ чте́нїе. По ѕ҃-й пѣ́сни конда́къ  воскрⷭ҇нъ, и҆ і҆́косъ. И҆ про́логъ. На ѳ҃-й пѣ́сни пое́мъ  Честнѣ́йшꙋю: Свѣти́ленъ воскрⷭ҇нъ: Сла́ва, ѡ҆бновле́нїѧ: И҆  ны́нѣ, крⷭ҇та̀. На хвали́техъ стїхи̑ры воскрⷭ҇ны д҃: и҆  ѡ҆бновле́нїѧ, гла́съ д҃. Подо́бенъ: Да́лъ є҆сѝ зна́менїе:  двѣ̀, и҆ самогла́сны двѣ̀, гла́съ г҃: Къ себѣ̀ восходѝ,  чл҃вѣ́че: Дрꙋгі́й: Хрⷭ҇тѐ бж҃е на́шъ: Пе́рвый припѣ́въ:  До́мꙋ твоемꙋ̀ подоба́етъ ст҃ы́нѧ, гдⷭ҇и, въ долготꙋ̀ дні́й.  Дрꙋгі́й: Гдⷭ҇ь воцр҃и́сѧ, въ лѣ́потꙋ ѻ҆блече́сѧ. Сла́ва,  стїхи́ра є҆ѵⷢ҇льскаѧ. И҆ ны́нѣ, Пребл҃гослове́нна є҆сѝ,  бцⷣе дв҃о: Славосло́вїе вели́кое. Тропа́рь воскрⷭ҇нъ, и҆  є҆ктєнїѝ, и҆ ѿпꙋ́стъ, и҆ ѡ҆глаше́нїе, и҆ ѻ҆бы́чное  и҆схожде́нїе въ притво́ръ, и҆ ча́съ а҃-й. На часѣ́хъ тропа́рь  воскрⷭ҇нъ: Сла́ва, ѡ҆бновле́нїѧ: И҆ ны́нѣ, бг҃оро́диченъ часѡ́въ.  По Ѻ҆́ч҃е на́шъ: конда́къ воскрⷭ҇нъ, и҆ ѡ҆бновле́нїѧ,  глаго́лемъ премѣнѧ́юще. 
На лїтꙋргі́и: Бл҃жє́нна воскрⷭ҇на гла́са на ѕ҃ и҆  ѡ҆бновле́нїѧ пѣ́снь г҃-ѧ, на д҃. По вхо́дѣ тропа́рь воскрⷭ҇нъ, и҆  ѡ҆бновле́нїѧ, и҆ крⷭ҇та̀. Конда́къ воскрⷭ҇нъ. Сла́ва, и҆ ны́нѣ,  ѡ҆бновле́нїѧ. Прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе,  пре́жде недѣ́ли предъ воздви́женїемъ, и҆ рѧ́дъ подъ зача́ло, та́же  ѡ҆бновле́нїѧ. Прича́стенъ: Хвали́те гдⷭ҇а съ нб҃съ: И҆  ѡ҆бновле́нїѧ. 


  
(с. 273) 
Мѣ́сѧца тогѡ́же въ д҃і-й де́нь. 
Всемі́рное воздви́женїе честна́гѡ и҆ животворѧ́щагѡ крⷭ҇та̀: 
И҆ оу҆спе́нїе и҆́же во ст҃ы́хъ ѻ҆ц҃а̀ на́шегѡ і҆ѡа́нна,  а҆рхїепі́скопа кѡнстанті́нѧ гра́да, златоꙋ́стагѡ. 
Вѣ́домо же бꙋ́ди: 
Ꙗ҆́кѡ златоꙋ́стагѡ послѣ́дованїе въ се́й пресвѣ́тлый  де́нь, въ кѡнстанті́нѣ гра́дѣ, и҆ повсю́дꙋ не пое́тсѧ,  воздви́женїѧ ра́ди честна́гѡ крⷭ҇та̀, гдⷭ҇ьскагѡ пра́здника: и҆  преложи́сѧ въ г҃і-й де́нь ное́мврїа мѣ́сѧца. 
На ма́лѣй вече́рни стїхи̑ры, гла́съ а҃. Поⷣ: Нбⷭ҇ныхъ  чинѡ́въ: 
Крⷭ҇тъ возно́ситсѧ, ꙳ и҆ де́мѡни прогонѧ́ютсѧ, ꙳ разбо́йникъ  є҆де́ма оу҆́бѡ врата̀ ѿверза́етъ, ꙳ сме́рть оу҆мерщвлѧ́етсѧ,  и҆ ны́нѣ пꙋста̀ ꙗ҆ви́сѧ, ꙳ хрⷭ҇то́съ велича́етсѧ. ꙳ тѣ́мъ  весели́тесѧ всѝ земноро́днїи, ꙳ клѧ́тва разрꙋши́сѧ. 
Два́жды. 
Прїиди́те боголюби́вїи всѝ, ꙳ крⷭ҇тъ честны́й возноси́мый  ви́дѧще, ꙳ возвели́чимъ кꙋ́пнѡ, и҆ сла́вꙋ дади́мъ ꙳ є҆ди́номꙋ  и҆зба́вителю и҆ бг҃ꙋ, взыва́юще: ꙳ распны́йсѧ на дре́вѣ  крⷭ҇тнѣмъ, ꙳ не пре́зри молѧ́щихсѧ на́съ. 
Го́ресть дре́вле ѡ҆слажда́ѧ мѡѷсе́й, ꙳ и҆зба́ви і҆и҃лѧ,  ѻ҆́бразомъ крⷭ҇тъ прописꙋ́ѧ: ꙳ мы́ же сего̀ всѝ бжⷭ҇твеннѡ  вѣ́рнїи, ꙳ та́инственнѡ воѡбража́юще въ сердца́хъ на́шихъ всегда̀,  ꙳ спаса́емсѧ держа́вою є҆гѡ̀. (с. 274) 
Сла́ва, и҆ ны́нѣ, гла́съ ѕ҃. Самогла́сенъ: 
Дне́сь са́дъ живо́тный, ѿ земны́хъ незаходи́мыхъ нѣ́дръ  происхо́дитъ, на не́мъ пригвожде́ннагѡ хрⷭ҇та̀ и҆звѣствꙋ́етъ  воскресе́нїе: и҆ воздвиза́емый рꙋка́ми свѧще́нническими, тогѡ̀ на  нб҃са̀ возвѣща́етъ возноше́нїе. и҆́мже на́ше смѣше́нїе, ѿ  є҆́же на зе́млю паде́нїѧ, на нб҃сѣ́хъ жи́тельствꙋетъ. тѣ́мже  благода́рственнѣ возопїи́мъ: гдⷭ҇и, вознесы́йсѧ на не́мъ, и҆  тѣ́мъ совозне́съ на́съ, нбⷭ҇ныѧ твоеѧ̀ ра́дости сподо́би, ꙗ҆́кѡ  чл҃вѣколю́бецъ. 
Прокі́менъ днѐ. И҆ Сподо́би, гдⷭ҇и: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Водо́ю бг҃отво́рною, ꙳ и҆ кро́вїю твое́ю, сло́ве, ꙳ свѣ́тлѡ  цр҃ковь оу҆краша́етсѧ, ꙳ ꙗ҆́кѡ невѣ́ста, ꙳ крⷭ҇та̀ сла́вꙋ  пою́щи. 
Сті́хъ: Возноси́те гдⷭ҇а бг҃а на́шего, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Копїѐ со крⷭ҇то́мъ, ꙳ гво́зди, и҆ и҆на̑ѧ, ꙳ и҆́миже  живоно́сное ꙳ хрⷭ҇то́во пригвозди́сѧ тѣ́ло, ꙳ возносѧ́ще  поклони́мсѧ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Є҆гда̀ а҆мали́ка ꙳ мѡѷсе́й побѣжда́ше, ꙳ на высотꙋ̀  рꙋ́цѣ и҆мѣ́ѧ ꙳ крⷭ҇тоѧвле́ннѡ, ꙳ ѡ҆бразова́ше хрⷭ҇то́вꙋ стрⷭ҇ть  пречⷭ҇тꙋю. 
Сла́ва, и҆ ны́нѣ, гла́съ ѕ҃: 
Дне́сь дре́во ꙗ҆ви́сѧ, дне́сь ро́дъ є҆вре́йскїй поги́бе,  дне́сь вѣ́рными цари̑ вѣ́ра ꙗ҆влѧ́етсѧ, и҆ а҆да́мъ дре́ва ра́ди  и҆спадѐ, и҆ па́ки дре́вомъ де́мѡни вострепета́ша: всеси́льне  гдⷭ҇и, сла́ва тебѣ̀. 
Тропа́рь, гла́съ а҃: 
Спасѝ, гдⷭ҇и, лю́ди твоѧ̑, и҆ благословѝ достоѧ́нїе твоѐ,  побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ  твои́мъ жи́тельство. (с. 275) 
По ѿпꙋще́нїи же ма́лыѧ вече́рни, вхо́дитъ є҆кклисїа́рхъ  со і҆ере́емъ и҆ дїа́кономъ и҆ параекклисїа́рхомъ въ же́ртвенникъ со  свѣща́ми, и҆ ѡ҆блачи́тсѧ і҆ере́й, и҆ дїа́конъ: и҆ кади́въ честны́й  крⷭ҇тъ, глаго́летъ: Благословѝ, влады́ко. І҆ере́й:  Бл҃гослове́нъ бг҃ъ на́шъ: Та́же, Трист҃о́е, и҆ по Ѻ҆́ч҃е  на́шъ: тропа́рь крⷭ҇та̀: Спасѝ, гдⷭ҇и, лю́ди твоѧ̑: Сла́ва, и҆  ны́нѣ, конда́къ. И҆ взима́етъ і҆ере́й честны́й крⷭ҇тъ съ блю́домъ  на главꙋ̀, и҆ вно́ситъ є҆го̀ во ст҃ы́й ѻ҆лта́рь: пред̾идꙋ́щымъ  же предъ ни́мъ со двѣма̀ лампа́дами. И҆ полага́етъ честны́й крⷭ҇тъ  на ст҃о́й трапе́зѣ на є҆ѵⷢ҇льскомъ мѣ́стѣ, и҆ вжига́ютъ предъ  ни́мъ свѣщꙋ̀ на всю̀ но́щь: а҆ є҆ѵⷢ҇лїе поставлѧ́етъ на го́рнее  мѣ́сто. 
Подоба́етъ вѣ́дати: 
Ꙗ҆́кѡ а҆́ще слꙋчи́тсѧ пра́здникъ се́й въ недѣ́лю, ничто́же  пое́тсѧ воскрⷭ҇но, ни стїхи̑ры воскрⷭ҇ны, нижѐ непорѡ́чны, ни  степє́нна гла́са, ни є҆ѵⷢ҇лїе воскрⷭ҇но чте́тсѧ: то́чїю,  Воскрⷭ҇нїе хрⷭ҇то́во: глаго́лемъ: не пое́тсѧ же и҆ Ст҃ъ  гдⷭ҇ь бг҃ъ: но пое́мъ всю̀ слꙋ́жбꙋ пра́здника. 
На вели́цѣй вече́рни. А҆́ще въ сꙋббѡ́тꙋ ве́чера, пое́мъ  Блаже́нъ мꙋ́жъ: каѳі́смꙋ всю̀. А҆́ще же въ недѣ́лю ве́чера,  пое́мъ Блаже́нъ мꙋ́жъ: а҃-й а҆нтїфѡ́нъ. А҆́ще ли во и҆ны́й  де́нь, Блаже́нъ мꙋ́жъ: не пое́мъ, но по предначина́тельномъ  ѱалмѣ̀ пое́мъ: Гдⷭ҇и, воззва́хъ: на гла́съ ѕ҃. 
И҆ пое́мъ стїхи̑ры, гла́съ ѕ҃. Подо́бенъ: Всѐ ѿло́жше: 
Крⷭ҇тъ воздвиза́емь, ꙳ на не́мъ вознесе́ннагѡ ꙳ стрⷭ҇ть  пречⷭ҇тꙋю, ꙳ пѣ́ти повелѣва́етъ тва́ри все́й. ꙳ на то́мъ бо  оу҆би́въ на́съ оу҆би́вшаго, ꙳ оу҆мерщвлє́нныѧ ѡ҆живи́лъ  є҆́сть, ꙳ и҆ оу҆добрѝ, и҆ на нб҃сѣ́хъ жи́ти сподо́би ꙗ҆́кѡ  милосе́рдъ, ꙳ премно́жествомъ бл҃гости. ꙳ тѣ́мъ ра́дꙋющесѧ, ꙳  вознесе́мъ и҆́мѧ є҆гѡ̀, ꙳ и҆ тогѡ̀ возвели́чимъ ꙳ кра́йнее  снизхожде́нїе. 
Три́жды. (с.276) 
Мѡѷсе́й пред̾ѡбрази́ тѧ, ꙳ рꙋ́ки просте́ръ на высотꙋ̀, ꙳  и҆ побѣжда́ше а҆мали́ка мꙋчи́телѧ, ꙳ крⷭ҇те честны́й, вѣ́рныхъ  похвало̀, ꙳ страда́льцєвъ оу҆твержде́нїе, ꙳ а҆пⷭ҇лѡвъ  оу҆добре́нїе, ꙳ пра́ведныхъ побо́рниче, ꙳ всѣ́хъ прпⷣбныхъ  спаси́телю. ꙳ тѣ́мъ тѧ̀ воздвиза́ема ꙳ зрѧ́щи тва́рь, весели́тсѧ,  ꙳ и҆ торжествꙋ́етъ сла́вѧщи хрⷭ҇та̀, ꙳ тобо́ю разстоѧ̑щаѧ  собра́вшаго, ꙳ кра́йнею бл҃гостїю. 
Три́жды. 
Крⷭ҇те пречестны́й, ꙳ є҆го́же ѡ҆бстоѧ́тъ чи́ни а҆́гг҃льстїи  веселѧ́щесѧ, ꙳ дне́сь воздвиза́емь, ꙳ бжⷭ҇твеннымъ манове́нїемъ  возно́сиши всѧ̑, ꙳ ѡ҆краде́нїемъ снѣ́ди ѿгна̑нныѧ, ꙳ и҆ въ  сме́рть попо́лзшыѧсѧ. ꙳ тѣ́мже тѧ̀ сердцы̀ и҆ оу҆стна́ми ꙳  вѣ́рнїи лобыза́юще, ꙳ свѧще́нїе почерпа́емъ, ꙳ возноси́те,  вопїю́ще, ꙳ хрⷭ҇та̀ пребл҃га́го бг҃а, ꙳ и҆ тогѡ̀ покланѧ́йтесѧ  бжⷭ҇твенномꙋ подно́жїю. 
Два́жды. 
Сла́ва, и҆ ны́нѣ, гла́съ в҃: 
Прїиди́те всѝ ꙗ҆зы́цы, благослове́нномꙋ дре́вꙋ  поклони́мсѧ, и҆́мже бы́сть вѣ́чнаѧ пра́вда. пра́ѻтца бо а҆да́ма  прельсти́вый дре́вомъ, крⷭ҇то́мъ прельща́етсѧ: и҆ па́даетъ  низве́рженъ паде́нїемъ стра́ннымъ, мꙋчи́тельствомъ ѡ҆держа́вый  ца́рское зда́нїе. кро́вїю бж҃їею ꙗ҆́дъ ѕмі́евъ ѿмыва́етсѧ, и҆  клѧ́тва разрꙋши́сѧ ѡ҆сꙋжде́нїѧ пра́веднымъ сꙋдо́мъ пра́веднагѡ,  непра́веднымъ сꙋдо́мъ пра́ведникꙋ ѡ҆сꙋжде́нꙋ бы́вшꙋ: дре́вомъ бо  подоба́ше дре́во и҆сцѣли́ти, и҆ стрⷭ҇тїю безстра́стнагѡ ꙗ҆̀же на  дре́вѣ разрѣши́ти стра̑сти ѡ҆сꙋжде́ннагѡ. но сла́ва хрⷭ҇тѐ  цр҃ю̀, є҆́же ѡ҆ на́съ твоемꙋ̀ мꙋ́дромꙋ смотре́нїю, и҆́мже спа́слъ  є҆сѝ всѣ́хъ, ꙗ҆́кѡ бл҃гъ и҆ чл҃вѣколю́бецъ. 
Вхо́дъ. Прокі́менъ днѐ. 
А҆́ще слꙋчи́тсѧ пра́здникъ се́й въ сꙋббѡ́тꙋ. Въ пѧто́къ  ве́чера прокі́менъ днѐ ѡ҆ставлѧ́етсѧ, и҆ пое́тсѧ прокі́менъ  вели́кїй, гла́съ з҃: Бг҃ъ на́шъ на нб҃сѝ и҆ на землѝ, всѧ̑  є҆ли̑ка восхотѣ̀, сотворѝ. (с. 277) Поне́же въ сꙋббѡ́тꙋ  ве́чера пое́тсѧ прокі́менъ: Гдⷭ҇ь воцр҃и́сѧ: И҆ чтє́нїѧ. 
И҆схо́да чте́нїе. 
[Глава̀ є҃і] Поѧ́тъ мѡѷсе́й сы́ны і҆и҃левы ѿ мо́рѧ  чермна́гѡ, и҆ ведѐ ты́ѧ въ пꙋсты́ню сꙋ́ръ: и҆ и҆дѧ́хꙋ трѝ днѝ въ  пꙋсты́ни, и҆ не ѡ҆брѣта́хꙋ воды̀, да бы́ша пи́ли. Прїидо́ша же въ  ме́ррꙋ, и҆ не можа́хꙋ пи́ти воды̀ и҆зъ ме́рры, горька́ бо бѣ̀:  сегѡ̀ ра́ди нарече́сѧ и҆́мѧ мѣ́стꙋ томꙋ̀, го́ресть. И҆ ропта́хꙋ  лю́дїе на мѡѷсе́а, глаго́люще: что̀ пїе́мъ; Возопи́ же мѡѷсе́й ко  гдⷭ҇ꙋ, и҆ показа̀ є҆мꙋ̀ гдⷭ҇ь дре́во, и҆ вложѝ то́е въ во́дꙋ, и҆  сладка̀ бы́сть вода̀: та́мѡ положѝ є҆мꙋ̀ бг҃ъ ѡ҆правда̑нїѧ и҆  сꙋды̀. И҆ та́мѡ и҆скꙋша́ше є҆го̀, и҆ речѐ: А҆́ще слꙋ́хомъ  оу҆слы́шиши гла́съ гдⷭ҇а бг҃а твоегѡ̀, и҆ оу҆гѡ́днаѧ предъ ни́мъ  сотвори́ши, и҆ внꙋши́ши за́пѡвѣди є҆гѡ̀, и҆ сохрани́ши всѧ̑  ѡ҆правда̑нїѧ є҆гѡ̀: всѧ́кꙋ болѣ́знь, ю҆́же наведо́хъ  є҆гѵ́птѧнѡмъ, не наведꙋ̀ на тѧ̀, а҆́зъ бо є҆́смь гдⷭ҇ь  и҆сцѣлѧ́ѧй тѧ̀. И҆ прїидо́ша во є҆лі́мъ, и҆ бѧ́хꙋ та́мѡ  двана́десѧть и҆сто́чникѡвъ во́дъ, и҆ се́дмьдесѧтъ сте́блїй  фі́нїковыхъ: и҆ ѡ҆полчи́шасѧ та́мѡ при вода́хъ. [Глава̀ ѕ҃і] И҆  воздвиго́шасѧ ѿ є҆лі́ма, и҆ прїи́де ве́сь со́нмъ сынѡ́въ  і҆и҃левыхъ въ пꙋсты́ню сі́нъ, ꙗ҆́же є҆́сть междꙋ̀ є҆лі́момъ, и҆  междꙋ̀ сі́ною. 
При́тчей чте́нїе. 
[Глава̀ г҃] Сы́не, не пренебрега́й наказа́нїѧ гдⷭ҇нѧ, нижѐ  ѡ҆слабѣва́й ѿ негѡ̀ ѡ҆блича́емый. Є҆го́же бо лю́битъ гдⷭ҇ь,  наказꙋ́етъ: бїе́тъ же всѧ́каго сы́на, є҆го́же прїе́млетъ. Бл҃же́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же  оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆  сребра̀ сокрѡ́вища. Честнѣ́йшаѧ же є҆́сть ка́менїй  многоцѣ́нныхъ, не сопротивлѧ́етсѧ є҆́й ничто́же лꙋка́вое:  благоразꙋ́мна є҆́сть всѣ̑мъ лю́бѧщымъ ю҆̀, всѧ́кое же честно́е  недосто́йно є҆ѧ̀ є҆́сть. Долгота́ бо житїѧ̀, и҆ лѣ̑та жи́зни въ  (с. 278) десни́цѣ є҆ѧ̀, въ шꙋ́ицѣ же є҆ѧ̀ бога́тство и҆ сла́ва:  и҆зъ оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. Пꙋтїѐ є҆ѧ̀, пꙋтїѐ добры̀, и҆ всѧ̑ стєзѝ  є҆ѧ̀ съ ми́ромъ. Дре́во живота̀ є҆́сть всѣ̑мъ держа́щымсѧ є҆ѧ̀,  и҆ воскланѧ́ющымсѧ на ню̀, ꙗ҆́кѡ на гдⷭ҇а, тверда̀. 
Прⷪ҇ро́чества и҆са́їина чте́нїе. 
[Глава̀ ѯ҃] Сїѧ̑ гл҃го́летъ гдⷭ҇ь: ѿве́рзꙋтсѧ врата̀  твоѧ̑ і҆ерꙋсали́ме, вы́нꙋ де́нь и҆ но́щь, и҆ не затворѧ́тсѧ, є҆́же  ввестѝ къ тебѣ̀ си́лꙋ ꙗ҆зы́кѡвъ, и҆ царѝ и҆́хъ ведѡ́мыѧ.  Ꙗ҆зы́цы бо и҆ ца́рїе, и҆̀же тебѣ̀ не порабо́таютъ, поги́бнꙋтъ: и҆  ꙗ҆зы́цы запꙋстѣ́нїемъ запꙋстѣ́ютъ. И҆ сла́ва лїва́нова къ тебѣ̀  прїи́детъ въ кѷпарі́сѣ, и҆ пе́ѵгѣ и҆ ке́дрѣ вкꙋ́пѣ,  просла́вити мѣ́сто ст҃о́е моѐ, и҆ мѣ́сто но́гъ мои́хъ  просла́влю. И҆ по́йдꙋтъ къ тебѣ̀ боѧ́щесѧ сы́нове смири́вшихъ тѧ̀,  и҆ прогнѣ́вавшихъ тѧ̀, и҆ покло́нѧтсѧ слѣдѡ́мъ но́гъ твои́хъ всѝ  прогнѣ́вавшїи тѧ̀, и҆ нарече́шисѧ гра́дъ гдⷭ҇ень, сїѡ́нъ ст҃а́гѡ  і҆и҃лева: за є҆́же бы́ти тебѣ̀ ѡ҆ста́вленꙋ, и҆ возненави́дѣнꙋ,  и҆ не бѣ̀ помога́ѧй тебѣ̀. И҆ положꙋ́ тѧ въ ра́дость вѣ́чнꙋю,  весе́лїе родѡ́мъ родѡ́въ. И҆ и҆ссе́ши млеко̀ ꙗ҆зы́кѡвъ, и҆  бога́тство царе́й снѣ́си, и҆ разꙋмѣ́еши, ꙗ҆́кѡ а҆́зъ гдⷭ҇ь  спаса́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ. 
На лїті́и стїхи̑ры самогла̑сны, гла́съ а҃. А҆ндре́а  і҆ерꙋсали́мскагѡ: 
Дне́сь ꙗ҆́кѡ вои́стиннꙋ свѧтовѣща́нный глаго́лъ дв҃довъ  коне́цъ прїѧ́тъ: се́ бо ꙗ҆́вѣ пречⷭ҇тыхъ но́гъ твои́хъ  покла́нѧемсѧ подно́жїю, и҆ на сѣ́нь крилꙋ̑ твоє́ю надѣ́ющесѧ,  всеще́дрый, вопїе́мъ тѝ: да зна́менаетсѧ на на́съ свѣ́тъ лица̀  твоегѡ̀. правосла́вныхъ люде́й твои́хъ ро́гъ вознесѝ, честна́гѡ  крⷭ҇та̀ твоегѡ̀ воздви́женїемъ, хрⷭ҇тѐ многоми́лостиве. 
Насажде́нное въ кра́нїевѣ мѣ́стѣ дре́во сꙋ́щагѡ живота̀,  на не́мже содѣ́ла спасе́нїе превѣ́чный цр҃ь посредѣ̀ (с. 279)  землѝ, возноси́мо дне́сь, ѡ҆свѧща́етъ мі́ра концы̀, и҆  ѡ҆бновлѧ́етсѧ воскресе́нїѧ до́мъ. ра́дꙋютсѧ а҆́гг҃ли на нб҃сѝ, и҆  веселѧ́тсѧ человѣ́цы на землѝ, дв҃дски вопїю́ще и҆ глаго́люще:  возноси́те гдⷭ҇а бг҃а на́шего, и҆ покланѧ́йтесѧ подно́жїю но́гъ  є҆гѡ̀, ꙗ҆́кѡ ст҃о є҆́сть: подаѧ́й мі́рꙋ ве́лїю ми́лость. 
Проѻбразꙋ́ѧ крⷭ҇тъ тво́й, хрⷭ҇тѐ, патрїа́рхъ і҆а́кѡвъ,  внꙋкѡ́мъ бл҃гослове́нїе да́рꙋѧ, на глава́хъ премѣнє́ны рꙋ́ки  сотворѝ. є҆го́же сп҃се, мы̀ дне́сь возносѧ́ще взыва́емъ: да́рꙋй  хрⷭ҇толюби́вомꙋ во́инствꙋ побѣ̑ды, ꙗ҆́кѡ кѡнстанті́нꙋ  ѡ҆долѣ́нїе. 
Гла́съ в҃. Ѳеофа́ново: 
Бжⷭ҇твенное сокро́вище въ землѝ скрыва́емо, жизнода́вца  крⷭ҇тъ, на нб҃сѣ́хъ показа́сѧ царю̀ благочести́вомꙋ, и҆ побѣ́ды  на врагѝ подписа́нїе ꙗ҆влѧ́етъ разꙋ́мнѡ: є҆го́же ра́дꙋѧсѧ  вѣ́рою и҆ любо́вїю, бжⷭ҇твеннѡ восте́къ къ высотѣ̀ зрѣ́нїѧ,  тща́нїемъ же того̀ ѿ земны́хъ нѣ́дръ и҆знесѐ, во и҆збавле́нїе  мі́ра, и҆ спасе́нїе дꙋ́шъ на́шихъ. 
Кѷпрїа́ново. 
Рꙋ́къ премѣне́нїе патрїа́рха і҆а́кѡва на благослове́нїе  ча̑дъ, держа́вное крⷭ҇та̀ твоегѡ̀ пред̾ѧвлѧ́ше зна́менїе: є҆го́же  мы̀ держа́ще тве́рда храни́телѧ де́мѡнскїѧ всемо́щнѡ ѿго́нимъ  полкѝ, и҆ велїа́ровꙋ горды́ню въ не́мъ низлага́емъ,  вражде́бнѣйшагѡ а҆мали́ка побѣжда́емъ всегꙋби́тельнꙋю си́лꙋ.  того̀ и҆ ны́нѣ возноси́ма бл҃гочестивомꙋ́дреннѡ вѣ́рнїи, во  ѡ҆чище́нїе грѣхѡ́въ, твое́й бл҃гости во многомножа́йшемъ гла́сѣ  вопїю́ще прино́симъ: гдⷭ҇и поми́лꙋй, и҆зъ дв҃ы воплоти́выйсѧ,  оу҆ще́дри рꙋ́къ твои́хъ, бл҃же, мꙋ́дрое созда́нїе. 
Льва̀ де́спота: 
Ты̀ мо́й покро́въ держа́венъ є҆сѝ, трича́стный крⷭ҇те (с.  280) хрⷭ҇то́въ. ѡ҆свѧти́ мѧ си́лою твое́ю, да вѣ́рою и҆ любо́вїю  покланѧ́юсѧ, и҆ сла́влю тѧ̀. 
Гла́съ д҃: 
Воспле́щемъ дне́сь пѣ́сненное торжество̀, и҆ свѣ́тлымъ  лице́мъ, и҆ ѧ҆зы́комъ ꙗ҆́снѡ возопїи́мъ: на́съ ра́ди, хрⷭ҇тѐ,  сꙋ́дъ прїе́мый, и҆ ѡ҆плева̑нїѧ и҆ ра̑ны, и҆ червлени́цею  ѡ҆дѣ́ѧвыйсѧ, и҆ на крⷭ҇тъ возше́дъ, є҆го́же ви́дѣвше со́лнце и҆  лꙋна̀, свѣ́тъ скры́ша, и҆ стра́хомъ землѧ̀ колеба́шесѧ, и҆  завѣ́са цр҃ко́внаѧ раздра́сѧ на дво́е. ты̀ и҆ ны́нѣ да́рꙋй крⷭ҇тъ  тво́й честны́й на́мъ, блюсти́телѧ и҆ храни́телѧ, и҆ прогони́телѧ  де́мѡнѡвъ, ꙗ҆́кѡ да всѝ ѡ҆блобыза́юще, вопїе́мъ є҆мꙋ̀: спаси́  ны, крⷭ҇те, си́лою твое́ю, ѡ҆свѧти́ ны свѣ́тлостїю твое́ю,  честны́й крⷭ҇те, и҆ оу҆крѣпи́ ны воздви́женїемъ твои́мъ: ꙗ҆́кѡ  свѣ́тъ на́мъ дарова́нъ є҆сѝ, и҆ спасе́нїе дꙋ́шъ на́шихъ. 
А҆нато́лїа: 
Свѣтосїѧ́ненъ ѕвѣзда́ми ѻ҆́бразъ предпоказа̀, крⷭ҇те,  побѣ́дꙋ ѡ҆долѣ́нїѧ, благочести́вомꙋ царю̀ вели́комꙋ, є҆го́же  ма́ти є҆ле́на и҆з̾ѡбрѣ́тши, мїроѧвле́нна сотворѝ, и҆ тѧ̀ дне́сь  воздви́жꙋще, вѣ́рныхъ ли́цы зове́мъ: просвѣти́ ны свѣ́тлостїю  твое́ю, крⷭ҇те живоно́сный, ѡ҆свѧти́ ны крѣ́постїю твое́ю,  всечⷭ҇тны́й крⷭ҇те, и҆ оу҆тверди́ ны воздви́женїемъ твои́мъ,  воздвиза́емый ко ѡ҆полче́нїю врагѡ́въ. 
Сла́ва, и҆ ны́нѣ, гла́съ то́йже. А҆нато́лїа: 
Честна́гѡ крⷭ҇та̀, хрⷭ҇тѐ, дѣ́йство проѡбрази́въ мѡѷсе́й,  побѣдѝ проти́внаго а҆мали́ка въ пꙋсты́ни сїна́йстѣй: є҆гда́ бо  простира́ше рꙋ́цѣ, крⷭ҇та̀ ѻ҆́бразъ творѧ̀, оу҆крѣплѧ́хꙋсѧ  лю́дїе: ны́нѣ же веще́й сбытїѐ въ на́съ и҆спо́лнисѧ, дне́сь  крⷭ҇тъ воздвиза́етсѧ, и҆ де́мѡни бѣ́гаютъ, дне́сь тва́рь всѧ̀ ѿ  тлѝ свободи́сѧ: всѧ̑ бо крⷭ҇та̀ ра́ди возсїѧ́ша на́мъ дарова̑нїѧ.  тѣ́мже ра́дꙋющесѧ всѝ, припа́даемъ тебѣ̀, глаго́люще: ꙗ҆́кѡ  возвели́чишасѧ дѣла̀ твоѧ̑ гдⷭ҇и, сла́ва тебѣ̀. (с. 281) 
На стїхо́внѣ стїхи̑ры, гла́съ є҃. Самоподо́бенъ: 
Ра́дꙋйсѧ, живоно́сный крⷭ҇те, благоче́стїѧ непобѣди́маѧ  побѣ́да, две́рь ра́йскаѧ, вѣ́рныхъ оу҆твержде́нїе, цр҃кве  ѡ҆гражде́нїе, и҆́мже тлѧ̀ разори́сѧ и҆ оу҆праздни́сѧ, и҆ попра́сѧ  сме́ртнаѧ держа́ва, и҆ вознесо́хомсѧ ѿ землѝ къ нбⷭ҇нымъ:  ѻ҆рꙋ́жїе непобѣди́мое, бѣсѡ́въ сопротивобо́рче, сла́ва  мч҃никѡвъ, преподо́бныхъ ꙗ҆́кѡ вои́стиннꙋ оу҆добре́нїе,  приста́нище спасе́нїѧ, да́рꙋѧй мі́рꙋ ве́лїю ми́лость. 
Сті́хъ: Возноси́те гдⷭ҇а бг҃а на́шегѡ, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Ра́дꙋйсѧ, гдⷭ҇ень крⷭ҇те, и҆́мже разрѣши́сѧ ѿ клѧ́твы  человѣ́чество, сꙋ́щїѧ ра́дости зна́менїе, прогонѧ́ѧй врагѝ во  твое́мъ воздви́женїи, всече́стне. на́мъ помо́щниче, царе́й  держа́ва, крѣ́пость пра́ведныхъ, свѧще́нникѡвъ благолѣ́пїе,  воѡбража́емый, и҆ лю́тыхъ и҆збавлѧ́ѧй: же́зле си́лы, и҆́мже  пасе́мсѧ. ѻ҆рꙋ́жїе ми́ра, є҆го́же со стра́хомъ ѡ҆бстоѧ́тъ  а҆́гг҃ли, хрⷭ҇та̀ бжⷭ҇твеннаѧ сла́ва, подаю́щагѡ мі́рꙋ ве́лїю  ми́лость. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Ра́дꙋйсѧ, слѣпы́хъ наста́вниче, немощны́хъ врачꙋ̀,  воскресе́нїе всѣ́хъ оу҆ме́ршихъ, воздви́гнꙋвый ны̀ во тлю̀  па́дшыѧ, крⷭ҇те чⷭ҇тны́й, и҆́мже разрꙋши́сѧ клѧ́тва, и҆ процвѣтѐ  нетлѣ́нїе, и҆ земні́и ѡ҆божи́хомсѧ, и҆ дїа́волъ всеконе́чнѡ  низве́ржесѧ. дне́сь воздвиза́ема тѧ̀ ви́дѧще рꙋка́ми  а҆рхїере́йскими, возно́симъ вознесе́ннаго посредѣ̀, и҆ тебѣ̀  покла́нѧемсѧ, почерпа́юще бога́тнѡ ве́лїю ми́лость. 
Сла́ва, и҆ ны́нѣ, гла́съ и҃. І҆ѡа́нна мона́ха: 
Є҆го́же дре́вле мѡѷсе́й проѡбразова́лъ собо́ю, а҆мали́ка  низложи́въ побѣдѝ, и҆ дв҃дъ пѣснопѣ́вецъ, подно́жїю твоемꙋ̀,  вопїѧ̀, кла́нѧтисѧ повелѣва́ше: честно́мꙋ крⷭ҇тꙋ̀ (с. 282)  твоемꙋ̀, хрⷭ҇тѐ бж҃е, дне́сь грѣ́шнїи кла́нѧемсѧ, оу҆стна́ми  недосто́йными, тѧ̀ и҆зво́лившаго пригвозди́тисѧ на не́мъ,  воспѣва́юще мо́лимсѧ: гдⷭ҇и, съ разбо́йникомъ црⷭ҇твїѧ твоегѡ̀  сподо́би на́съ. 
Та́же. Ны́нѣ ѿпꙋща́еши: 
На благослове́нїи хлѣ́бѡвъ тропа́рь, гла́съ а҃. 
Спасѝ, гдⷭ҇и, лю́ди твоѧ̑, и҆ благословѝ достоѧ́нїе твоѐ,  побѣ̑ды бл҃говѣ́рномꙋ на сопроти̑вныѧ да́рꙋѧ, и҆ твоѐ сохранѧ́ѧ  крⷭ҇то́мъ твои́мъ жи́тельство. 
Три́жды. И҆ чте́мъ сло́во ѡ҆ честнѣ́мъ дре́вѣ. 
На оу҆́трени, на Бг҃ъ гдⷭ҇ь: тропа́рь три́жды. 
По а҃-мъ стїхосло́вїи сѣда́ленъ, гла́съ ѕ҃: 
То́кмѡ водрꙋзи́сѧ дре́во, хрⷭ҇тѐ, крⷭ҇та̀ твоегѡ̀,  ѡ҆снова̑нїѧ поколеба́шасѧ сме́рти, гдⷭ҇и: є҆го́же бо пожрѐ  жела́нїемъ а҆́дъ, ѿпꙋстѝ тре́петомъ. ꙗ҆ви́лъ є҆сѝ на́мъ  спасе́нїе твоѐ, ст҃ы́й, и҆ славосло́вимъ тѧ̀, сн҃е бж҃їй, поми́лꙋй  на́съ. 
Сла́ва, и҆ ны́нѣ, гла́съ а҃. Подо́бенъ: Ка́мени  запеча́танꙋ. 
Крⷭ҇та̀ твоегѡ̀ дре́вꙋ покланѧ́емсѧ, чл҃вѣколю́бче, ꙗ҆́кѡ  на не́мъ пригвозди́лсѧ є҆сѝ животѐ всѣ́хъ. ра́й ѿве́рзлъ  є҆сѝ, сп҃се, вѣ́рою прише́дшемꙋ тѝ разбо́йникꙋ, и҆ сла́дости  сподо́бисѧ и҆сповѣ́даѧсѧ тебѣ̀: помѧни́ мѧ, гдⷭ҇и. прїимѝ  ꙗ҆́коже ѻ҆́наго и҆ на́съ зовꙋ́щихъ: согрѣши́хомъ всѝ,  бл҃гоꙋтро́бїемъ твои́мъ не пре́зри на́съ. 
По в҃-мъ стїхосло́вїи сѣда́ленъ, гла́съ ѕ҃: 
Дне́сь прⷪ҇ро́ческое и҆спо́лнисѧ сло́во: се́ бо покланѧ́емсѧ  на мѣ́сто, и҆дѣ́же стоѧ́ша но́ги твоѧ̑ гдⷭ҇и. и҆ дре́во спасе́нїѧ  прїе́мше, грѣхо́вныхъ страсте́й свобо́дꙋ полꙋчи́хомъ, моли́твами  бцⷣы, є҆ди́не чл҃вѣколю́бче. 
Сла́ва, и҆ ны́нѣ, гла́съ и҃. Подо́бенъ: Повелѣ́нное  та́йнѡ: 
Проѡбража́ше та́инственнѡ дре́вле і҆исꙋ́съ наѵи́нъ крⷭ҇та̀  (с. 283) ѻ҆́бразъ, є҆гда̀ рꙋ́цѣ прострѐ крⷭ҇тови́днѡ, сп҃се  мо́й, и҆ ста̀ со́лнце, до́ндеже врагѝ низложѝ противостоѧ́щыѧ  тебѣ̀ бг҃ꙋ. ны́нѣ бо за́йде на крⷭ҇тѣ́ тѧ зрѧ̀, и҆ держа́вꙋ  сме́ртнꙋю разрꙋши́въ, ве́сь мі́ръ совоздви́глъ є҆сѝ. 
По полѷеле́и сѣда́ленъ, гла́съ и҃. Подо́бенъ: Повелѣ́нное  та́йнѡ: 
Въ раи́ мѧ пре́жде дре́во ѡ҆бнажѝ, ѡ҆ вкꙋше́нїи вра́гъ  приносѧ̀ оу҆мерщвле́нїе: крⷭ҇та́ же дре́во, живота̀ ѡ҆дѣѧ́нїе  человѣ́кѡмъ носѧ̀, водрꙋзи́сѧ на землѝ, и҆ мі́ръ ве́сь  и҆спо́лнисѧ всѧ́кїѧ ра́дости. є҆го́же зрѧ́ще возвыша́ема, бг҃ꙋ  вѣ́рою лю́дїе согла́снѡ возопїи́мъ: и҆спо́лнь сла́вы до́мъ тво́й. 
Сла́ва, и҆ ны́нѣ, то́йже. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ, гла́съ  д҃: Ви́дѣша всѝ концы̀ землѝ сп҃се́нїе бг҃а на́шегѡ. Сті́хъ:  Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь.  Всѧ́кое дыха́нїе: Сті́хъ: Хвали́те бг҃а во ст҃ы́хъ є҆гѡ̀:  Є҆ѵⷢ҇лїе і҆ѡа́нна, зача́ло м҃в, ѿ полꙋ̀. Та́же, Воскрⷭ҇нїе  хрⷭ҇то́во: Ѱало́мъ н҃. и҆ стїхи́ра гла́съ ѕ҃: 
Крⷭ҇те хрⷭ҇то́въ, хрⷭ҇тїа́нъ оу҆пова́нїе, заблꙋ́ждшихъ  наста́вниче, ѡ҆бꙋрева́емыхъ приста́нище, въ бра́нехъ побѣ́да,  вселе́нныѧ оу҆твержде́нїе, недꙋ́жныхъ врачꙋ̀, ме́ртвыхъ  воскресе́нїе, поми́лꙋй на́съ. 
Канѡ́нъ крⷭ҇та̀, є҆гѡ́же краегране́сїе: 
Крⷭ҇тꙋ̀ надѣ́ѧвсѧ пѣ́нїе ѿрыга́ю. 
Творе́нїе кѵ́ръ космы̀. І҆рмосы̀ по два́жды: тропари́ же на  в҃і. 
Гла́съ и҃. Пѣ́снь а҃. І҆рмо́съ: 
Крⷭ҇тъ начерта́въ мѡѷсе́й, впрѧ́мѡ жезло́мъ чермно́е  пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ  колесни́цамъ оу҆да́ривъ совокꙋпѝ, вопрекѝ написа́въ  непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ  просла́висѧ. 
Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ себѣ̀  само́мъ проѡбразѝ, свѧще́нныхъ средѣ̀ стоѧ̀: крⷭ҇тъ же  воѡбрази́въ, просте́ртыми побѣ́дꙋ дла́ньми воздви́же, (с. 284)  держа́вꙋ погꙋби́въ а҆мали́ка всегꙋби́телѧ. тѣ́мъ хрⷭ҇тꙋ̀ пои́мъ  бг҃ꙋ на́шемꙋ, ꙗ҆́кѡ просла́висѧ. 
Возложѝ мѡѷсе́й на столпѣ̀ врачевство̀, тлетвори́вагѡ  и҆збавле́нїе, и҆ ꙗ҆дови́тагѡ оу҆грызе́нїѧ: и҆ дре́вꙋ ѻ҆́бразомъ  крⷭ҇та̀, по землѝ пресмыка́ющагосѧ ѕмі́ѧ привѧза̀, лꙋка́вный въ  се́мъ ѡ҆бличи́въ вре́дъ. тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ  просла́висѧ. 
Показа̀ нб҃о крⷭ҇та̀ побѣ́дꙋ благоче́стїѧ держа́телю, и҆  царю̀ бг҃омꙋ́дрꙋ, врагѡ́въ въ не́мже ѕлосе́рдыхъ низложи́сѧ  свирѣ́пство, ле́сть же преврати́сѧ, и҆ вѣ́ра распростре́сѧ  земны̑мъ концє́мъ бжⷭ҇твеннаѧ. тѣ́мъ хрⷭ҇тꙋ̀ пои́мъ бг҃ꙋ на́шемꙋ,  ꙗ҆́кѡ просла́висѧ. 
Катава́сїа, ѻ҆́ба ли̑ка вкꙋ́пѣ: Крⷭ҇тъ начерта́въ  мѡѷсе́й: 
Пѣ́снь г҃. І҆рмо́съ: 
Же́злъ въ ѻ҆́бразъ та́йны прїе́млетсѧ, прозѧбе́нїемъ бо  предразсꙋжда́етъ свѧще́нника: неплодѧ́щей же пре́жде цр҃кви, ны́нѣ  процвѣтѐ дре́во крⷭ҇та̀, въ держа́вꙋ и҆ оу҆твержде́нїе. 
Ꙗ҆́кѡ и҆спꙋстѝ оу҆дарѧ́емь во́дꙋ краесѣко́мый,  непокори̑вымъ лю́демъ и҆ жестосє́рдымъ, бг҃озва́нныѧ проѧвлѧ́ше  цр҃кве та́инство, є҆ѧ́же крⷭ҇тъ держа́ва и҆ оу҆твержде́нїе. 
Ре́брѡмъ пречи̑стымъ, копїе́мъ прободє́ннымъ, вода̀ съ  кро́вїю и҆стечѐ, ѡ҆бновлѧ́ющаѧ завѣ́тъ и҆ ѡ҆мыва́тельнаѧ грѣха̀:  вѣ́рныхъ бо крⷭ҇тъ похвала̀, и҆ царе́й держа́ва и҆  оу҆твержде́нїе. 
Сѣда́ленъ, гла́съ д҃. Подо́бенъ: Ско́рѡ предварѝ: 
Въ тебѣ̀, требл҃же́нне и҆ жизнода́вче крⷭ҇те, лю́дїе  оу҆чрежда́ющесѧ спра́зднꙋютъ, съ невеще́ственными ли̑ки, чи́ни  а҆рхїере́йстїи бл҃гоговѣ́йнѡ воспѣва́ютъ, мно́жество же  мона́шествꙋющихъ и҆ по́стникѡвъ покланѧ́ютсѧ, хрⷭ҇та́ же  распе́ншагосѧ всѝ сла́вимъ. 
Сла́ва, и҆ ны́нѣ, то́йже. (с. 285) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Горькорѡ́дныѧ преложѝ дре́вомъ мѡѷсе́й и҆сто́чники въ  пꙋсты́ни дре́вле, крⷭ҇то́мъ бо благоче́стїю ꙗ҆зы́кѡвъ проѧвлѧ́ѧ  преложе́нїе. 
Глꙋбинѣ̀ внѣ́дривый сѣкꙋ́щꙋю и҆здадѐ і҆ѻрда́нъ дре́вꙋ,  крⷭ҇то́мъ и҆ креще́нїемъ сѣче́нїе ле́сти зна́менꙋѧ. 
Свѧще́ннѡ ѡ҆полча́ютсѧ, четвероча́стнїи лю́дїе предходѧ́ще  ѻ҆́бразомъ свидѣ́тельства ски́нїи, крⷭ҇тоѻбра́зными чи́нми  прославлѧ́емїи. 
Чꙋ́днѡ простира́емь, со́лнєчныѧ лꙋчы̀ и҆спꙋща́ше крⷭ҇тъ, и҆  повѣ́даша нб҃са̀ сла́вꙋ бг҃а на́шегѡ. 
Пѣ́снь є҃. І҆рмо́съ: 
Ѽ треблаже́нное дре́во, на не́мже распѧ́сѧ хрⷭ҇то́съ, цр҃ь  и҆ гдⷭ҇ь, и҆́мже падѐ, дре́вомъ прельсти́вый, тобо́ю прельсти́всѧ,  бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ. 
Тебѐ приснопѣ́тое дре́во, на не́мже простре́сѧ хрⷭ҇то́съ,  є҆де́мъ хранѧ́щее ѡ҆браща́ющеесѧ ѻ҆рꙋ́жїе, крⷭ҇те оу҆стыдѣ́сѧ:  стра́шный же херꙋві́мъ оу҆стꙋпѝ, на тебѣ̀ пригвожде́нномꙋ  хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
Подзе́мныхъ си̑лы проти̑вныѧ крⷭ҇та̀ страша́тсѧ, начерта́ема  зна́менїѧ на воздꙋ́сѣ, по немꙋ́же хо́дѧтъ небе́сныхъ и҆  земноро́дныхъ ро́ди, колѣ̑на преклонѧ́юще хрⷭ҇тꙋ̀, подаю́щемꙋ  ми́ръ дꙋша́мъ на́шымъ. 
Зарѧ́ми нетлѣ́нными ꙗ҆́вльсѧ бжⷭ҇твенный крⷭ҇тъ,  ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести,  бжⷭ҇твенный свѣ́тъ ѡ҆блиста́въ, оу҆своѧ́етъ на не́мъ  пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
Пѣ́снь ѕ҃. І҆рмо́съ: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на крⷭ҇тови́днѡ  (с. 286) распросте́ръ, спаси́тельнꙋю стрⷭ҇ть проѡбража́ше ꙗ҆́вѣ.  тѣ́мъ тридне́венъ и҆зше́дъ, премі́рное воскрⷭ҇нїе прописа́ше,  пло́тїю пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ  мі́ръ просвѣ́щшагѡ. 
Ста́ростїю преклони́всѧ, и҆ недꙋ́гомъ ѡ҆тѧгче́нъ  и҆спра́висѧ, і҆а́кѡвъ рꙋ́цѣ премѣни́въ, дѣ́йствїе ꙗ҆влѧ́ѧ  жизноно́снагѡ крⷭ҇та̀: и҆́бо ве́тхость зако́ннагѡ сѣно́внагѡ  писа́нїѧ новописа̀, на се́мъ пло́тїю пригвозди́выйсѧ бг҃ъ, и҆  дꙋшегꙋби́тельный недꙋ́гъ ле́сти ѿгна̀. 
На ю҆́ныѧ возложи́въ дла̑ни бжⷭ҇твенный і҆и҃ль, крⷭ҇тови́днѡ  главы̑ ꙗ҆влѧ́ше, ꙗ҆́кѡ старѣ́йшаѧ сла́ва, законослꙋжи́тели  лю́дїе. тѣ́мже подмнѣ́всѧ та́кѡ и҆спрельсти́тисѧ, не и҆змѣнѝ  жизноно́снагѡ ѻ҆́браза: превзы́дꙋтъ бо лю́дїе хрⷭ҇то́вы бж҃їи  новоꙋтвержде́ннїи, вопїѧ́хꙋ, крⷭ҇то́мъ ѡ҆гражда́еми. 
Конда́къ, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ  жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е. возвеселѝ си́лою  твое́ю вѣ̑рныѧ лю́ди твоѧ̑, побѣ̑ды даѧ̀ на́мъ на сопоста́ты,  посо́бїе и҆мꙋ́щымъ твоѐ ѻ҆рꙋ́жїе ми́ра, непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ нб҃сѐ восхище́нъ бы́сть въ ра́й, и҆  гл҃го́лы слы́шавъ неизречє́нныѧ и҆ бжⷭ҇твєнныѧ, и҆̀хже не лѣ́ть  ѧ҆зы́ки (человѣ́ческими) глаго́лати. что̀ гала́тѡмъ пи́шетъ,  ꙗ҆́кѡ рачи́телїе писа́нїй прочто́сте и҆ позна́сте: мнѣ̀,  глаго́летъ, хвали́тисѧ да не бꙋ́детъ, то́кмѡ во є҆ди́номъ крⷭ҇тѣ̀  гдⷭ҇ни, на не́мже страда́въ оу҆бѝ стра̑сти. того̀ оу҆́бѡ и҆ мы̀  и҆звѣ́стнѡ держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ  спаси́тельное сїѐ дре́во, ѻ҆рꙋ́жїе ми́ра, непобѣди́маѧ побѣ́да. 
Пѣ́снь з҃. І҆рмо́съ: 
Безꙋ́мное велѣ́нїе мꙋчи́телѧ ѕлочести́вагѡ лю́ди поколеба̀,  (с. 287) ды́шꙋщее преще́нїе и҆ ѕлохꙋле́нїе бг҃оме́рзское: ѻ҆ба́че  трѝ ѻ҆́троки не оу҆страшѝ ꙗ҆́рость ѕвѣ́рскаѧ, ни ѻ҆́гнь  снѣда́ѧй, но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще  поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ. 
Ѿ дре́ва вкꙋси́въ пе́рвый въ человѣ́цѣхъ, въ тлѣ́нїе  всели́сѧ ѿверже́нїемъ бо жи́зни безче́стнѣйшимъ ѡ҆сꙋди́всѧ,  всемꙋ̀ ро́дꙋ тѣлотлѣ́ненъ нѣ́кїй, ꙗ҆́кѡ вре́дъ недꙋ́га  преподадѐ: но ѡ҆брѣ́тше земноро́днїи воззва́нїе крⷭ҇тнымъ  дре́вомъ, зове́мъ: препѣ́тый ѻ҆тцє́въ и҆ на́съ бж҃е,  бл҃гослове́нъ є҆сѝ. 
Разрѣшѝ повелѣ́нїе бж҃їе преслꙋша́нїе, и҆ дре́во принесѐ  сме́рть человѣ́кѡмъ, є҆́же неблаговре́меннѡ прича́стно бы́вшее:  во оу҆твержде́нїе же ѕѣлѡ̀ честна́гѡ. ѿтꙋ́дꙋ жи́зни дре́во  возбранѧ́емо бѣ̀, є҆́же разбо́йникꙋ ѕлоꙋме́ршꙋ ѿве́рзе,  благоразꙋ́мнѡ зовꙋ́щꙋ: препѣ́тый ѻ҆тцє́въ и҆ на́съ бж҃е,  бл҃гослове́нъ є҆сѝ. 
Жезла̀ ѡ҆б̾е́млетъ кра́й і҆ѡ́сифова, бꙋ̑дꙋщаѧ зрѧ̀ і҆и҃ль,  црⷭ҇твїѧ держа́вное, ꙗ҆́кѡ воз̾имꙋ́ществитъ пресла́вный крⷭ҇тъ  проѧвлѧ́ѧ: се́й бо побѣдоно́снаѧ похвала̀, и҆ свѣ́тъ вѣ́рою  зовꙋ́щымъ: препѣ́тый ѻ҆тцє́въ и҆ на́съ бж҃е, бл҃гослове́нъ  є҆сѝ. 
Пѣ́снь и҃. І҆рмо́съ: 
Благослови́те ѻ҆́троцы, трⷪ҇цы равночи́сленнїи, содѣ́телѧ  ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ  претво́ршее, и҆ превозноси́те всѣ̑мъ жи́знь подава́ющаго, дх҃а  всест҃а́го, во вѣ́ки. 
Воздвиза́емꙋ дре́вꙋ ѡ҆кропле́нꙋ кро́вїю вопло́щшагосѧ сло́ва  бг҃а, по́йте нбⷭ҇ныѧ си̑лы: земны́хъ воззва́нїе, пра́зднꙋюще  лю́дїе, поклони́тесѧ хрⷭ҇то́вꙋ крⷭ҇тꙋ̀, и҆́мже мі́рꙋ воста́нїе, во  вѣ́ки. 
Земноро́днїи дла́ньми, строи́телїе бл҃года́ти крⷭ҇тъ, на  не́мже стоѧ́ше хрⷭ҇то́съ бг҃ъ, возноси́те свѧщеннолѣ́пнѡ и҆ (с.  288) копїѐ, бж҃їѧ сло́ва тѣ́ло пробо́дшее, да ви́дѧтъ ꙗ҆зы́цы  всѝ спасе́нїе бж҃їе, сла́вѧще є҆го̀ во вѣ́ки. 
Бжⷭ҇твеннымъ сꙋдо́мъ пред̾избра́ннїи весели́тесѧ,  хрⷭ҇тїа́нстїи вѣ́рнїи лю́дїе хвали́тесѧ побѣдоно́снымъ  ѻ҆рꙋ́жїемъ, прїе́мше ѿ бг҃а крⷭ҇тъ честны́й: въ се́мъ бо  колѣ̑на бра́ней де́рзости и҆́щꙋще, разсыпа́ютсѧ во вѣ́ки. 
На ѳ҃-й пѣ́сни Честнѣ́йшꙋю не пое́мъ. но пое́мъ  припѣ́въ пра́здника: 
Велича́й, дꙋшѐ моѧ̀, пречестны́й крⷭ҇тъ гдⷭ҇ень. 
Та́же, і҆рмо́съ а҃-гѡ канѡ́на: Та́инъ є҆сѝ, бцⷣе: 
И҆ дрꙋгі́й ли́къ подо́бнѣ припѣ́въ, и҆ і҆рмо́съ. И҆ къ  про́чымъ ѕ҃ стїхѡ́мъ то́йже припѣ́въ пое́мъ. 
Пѣ́снь ѳ҃. І҆рмо́съ: 
Та́инъ є҆сѝ, бцⷣе, ра́й, невоздѣ́ланнѡ возрасти́вшїй  хрⷭ҇та̀, и҆́мже кре́стное живоно́сное на землѝ насади́сѧ дре́во.  тѣ́мъ ны́нѣ возноси́мꙋ, покланѧ́ющесѧ є҆мꙋ̀ тѧ̀ велича́емъ. 
Да возра́дꙋютсѧ древа̀ дꙋбра̑внаѧ всѧ̑, ѡ҆свѧти́вшꙋсѧ  є҆стествꙋ̀ и҆́хъ, ѿ негѡ́же и҆знача́ла насади́шасѧ, хрⷭ҇тꙋ̀  распросте́ршꙋсѧ на дре́вѣ. тѣ́мъ ны́нѣ возноси́мꙋ, покланѧ́ющесѧ  є҆мꙋ̀, тѧ̀ велича́емъ. 
Свѧще́нный воста̀ ро́гъ, и҆ глава̀ всѣ̑мъ бг҃омꙋ̑дрымъ  кре́стъ, и҆́мже грѣ́шныхъ мы́сленнѡ стира́ютсѧ ро́ги всѝ. тѣ́мъ  ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ. 
Дрꙋгі́й припѣ́въ: 
Велича́й, дꙋшѐ моѧ̀, животворѧ́щагѡ крⷭ҇та̀ гдⷭ҇нѧ  воздви́женїе. 
И҆ і҆рмо́съ: Снѣ́дїю дре́ва: 
И҆ дрꙋгі́й ли́къ подо́бнѣ припѣ́въ, и҆ і҆рмо́съ. тропари́ же  ѕ҃, съ си́мже припѣ́вомъ. 
И҆́нъ. І҆рмо́съ: 
Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ  оу҆праздни́сѧ дне́сь: и҆́бо прама́тернѧѧ всеро́днаѧ клѧ́тва  разрꙋши́сѧ, прозѧбе́нїемъ чⷭ҇тыѧ бг҃ома́тере: ю҆́же всѧ̑ си̑лы  нбⷭ҇ныѧ велича́ютъ. (с. 289) 
Го́рести оу҆бі́йственныѧ, ꙗ҆́же ѿ дре́ва, не ѡ҆ста́вивъ  гдⷭ҇и, крⷭ҇то́мъ бо сїю̀ соверше́ннѡ и҆стреби́лъ є҆сѝ. сегѡ̀  ра́ди и҆ дре́вомъ оу҆сладѝ и҆ногда̀ го́ресть во́дъ ме́рры,  проѡбразꙋ́ющее крⷭ҇та̀ дѣ́йство, є҆́же всѧ̑ си̑лы нбⷭ҇ныѧ  велича́ютъ. 
Непреста́ннѡ грꙋжа́ємыѧ мра́комъ пра́ѻтца гдⷭ҇и, кресто́мъ  возвы́силъ є҆сѝ дне́сь. ꙗ҆́кѡ бо ле́стїю весьма̀ неꙋдержа́ннѡ  є҆стество̀ преднизведе́сѧ: всеро́днѣ ны̀ па́ки и҆спра́ви свѣ́тъ  креста̀ твоегѡ̀, є҆го́же вѣ́рнїи велича́емъ. 
Да ѻ҆́бразъ пока́жеши мі́рꙋ покланѧ́емый, гдⷭ҇и, крⷭ҇та̀,  во всѣ́хъ ꙗ҆́кѡ пресла́вный на нб҃сѣ́хъ и҆з̾ѡбрази́лъ є҆сѝ,  свѣ́томъ безмѣ́рнымъ ѡ҆заре́нъ: цр҃ю̀ всеѻрꙋ́жїе непобѣди́мое.  тѣ́мъ тѧ̀ всѧ̑ си̑лы нбⷭ҇ныѧ велича́ютъ. 
Катава́сїа: Та́инъ є҆сѝ, бцⷣе, ра́й: 
Дрꙋгі́й: Снѣ́дїю дре́ва: съ припѣ̑вы: и҆ покло́нъ. 
Свѣти́ленъ. Подо́бенъ: Оу҆ченикѡ́мъ: 
Крⷭ҇тъ, храни́тель всеѧ̀ вселе́нныѧ, крⷭ҇тъ, красота̀  цр҃кве: крⷭ҇тъ, вѣ́рныхъ оу҆твержде́нїе: крⷭ҇тъ, а҆́гг҃лѡвъ  сла́ва, и҆ де́мѡнѡвъ ꙗ҆́зва. 
Два́жды. 
Сла́ва, и҆ ны́нѣ: Подо́бенъ: Жєны̀, оу҆слы́шите: 
Крⷭ҇тъ воздвиза́етсѧ дне́сь, и҆ мі́ръ ѡ҆свѧща́етсѧ: и҆́же бо  со ѻ҆ц҃е́мъ сѣдѧ́й, и҆ дх҃омъ ст҃ы́мъ, на се́мъ рꙋ́цѣ  распрострѐ: мі́ръ ве́сь привлечѐ къ твоемꙋ̀, хрⷭ҇тѐ, позна́нїю.  и҆̀же оу҆́бѡ на тѧ̀ надѣ́ющыѧсѧ, бжⷭ҇твенныѧ сподо́би сла́вы. 
На хвали́техъ стїхи̑ры, на д҃, гла́съ и҃. Самоподо́бенъ: 
Ѽ пресла́внагѡ чꙋдесѐ, ꙳ живоно́сный са́дъ, ꙳ крⷭ҇тъ  прест҃ы́й ꙳ на высотꙋ̀ возноси́мь ꙗ҆влѧ́етсѧ дне́сь. ꙳  славосло́вѧтъ всѝ концы̀ земні́и, ꙳ оу҆страша́ютсѧ де́мѡнскїѧ  полкѝ, ꙳ ѽ каковы́й да́ръ земны̑мъ дарова́сѧ, ꙳ и҆́мже, хрⷭ҇тѐ,  спасѝ дꙋ́шы на́шѧ, ꙳ ꙗ҆́кѡ є҆ди́нъ бл҃гоꙋтро́бенъ. 
Два́жды. (с. 290) 
Ѽ пресла́внагѡ чꙋдесѐ, ꙳ ꙗ҆́кѡ гро́здъ и҆спо́лненъ  живота̀, ꙳ понесы́й вы́шнѧгѡ, ꙳ ѿ землѝ воздвиза́емь крⷭ҇тъ  ви́дитсѧ дне́сь, ꙳ и҆́мже всѝ къ бг҃ꙋ привлеко́хомсѧ, ꙳ и҆  поже́рта бы́сть до конца̀ сме́рть. ꙳ ѽ дре́во пречестно́е, ꙳  и҆́мже воспрїѧ́хомъ во є҆де́мѣ безсме́ртнꙋю пи́щꙋ, ꙳ хрⷭ҇та̀  сла́вѧще! 
Ѽ пресла́внагѡ чꙋдесѐ, ꙳ широта̀ крⷭ҇та̀ и҆ долгота̀ ꙳  нб҃сѝ равна̀ є҆́сть: ꙳ ꙗ҆́кѡ бжⷭ҇твенною бл҃года́тїю ѡ҆свѧща́етъ  всѧ́чєскаѧ. ꙳ ѡ҆ се́мъ ꙗ҆зы́цы ва́рварстїи побѣжда́ютсѧ. ꙳ ѡ҆  се́мъ вѣ́ра оу҆твержда́етсѧ. ꙳ ѽ бжⷭ҇твенныѧ лѣ́ствицы, ꙳  є҆́юже восхо́димъ на небеса̀. ꙳ возносѧ́ще въ пѣ́снехъ хрⷭ҇та̀  гдⷭ҇а! 
Сла́ва, и҆ ны́нѣ, гла́съ ѕ҃: 
Дне́сь происхо́дитъ крⷭ҇тъ гдⷭ҇ень, и҆ вѣ́рнїи прїе́млютъ  того̀ жела́нїемъ, и҆ взе́млютъ и҆сцѣлє́нїѧ дꙋши́ же и҆ тѣ́ла, и҆  всѧ́кїѧ болѣ́зни. сегѡ̀ цѣлꙋ́имъ ра́достїю и҆ стра́хомъ:  стра́хомъ, грѣха̀ ра́ди, ꙗ҆́кѡ недосто́йни сꙋ́ще: ра́достїю же,  спасе́нїѧ ра́ди, є҆́же подае́тъ мі́рꙋ на то́мъ пригвозди́выйсѧ  хрⷭ҇то́съ бг҃ъ, и҆мѣ́ѧй ве́лїю ми́лость. 
И҆ славосло́вїе вели́кое ти́хѡ и҆ согла́снѡ пою́тъ. А҆ ѡ҆  кре́стномъ воздви́женїи, и҆ ѡ҆ поклоне́нїи, ꙗ҆́коже оу҆ста́въ  повелѣва́етъ. Є҆гда́ же цѣлꙋ́емъ честны́й крⷭ҇тъ: пое́мъ  стїхи̑ры самогла́сны честна́гѡ крⷭ҇та̀, гла́съ в҃: 
Прїиди́те, вѣ́рнїи, животворѧ́щемꙋ дре́вꙋ поклони́мсѧ: на  не́мже хрⷭ҇то́съ цр҃ь сла́вы во́лею рꙋ́цѣ распросте́ръ, вознесѐ  на́съ на пе́рвое блаже́нство, ꙗ҆̀же пре́жде вра́гъ сла́стїю  оу҆кра́дъ, и҆згна́ны ѿ бг҃а сотворѝ. прїиди́те, вѣ́рнїи,  дре́вꙋ поклони́мсѧ, и҆́мже сподо́бихомсѧ неви́димыхъ вра̑гъ  сокрꙋши́ти главы̑. прїиди́те, всѧ̑ ѻ҆те́чєствїѧ ꙗ҆зы́кѡвъ,  крⷭ҇тъ гдⷭ҇ень пѣ́сньми почти́мъ. ра́дꙋйсѧ, крⷭ҇те, па́дшагѡ  а҆да́ма соверше́нное и҆збавле́нїе: (с. 291) тѧ̀ ны́нѣ со стра́хомъ  хрⷭ҇тїа́не цѣлꙋ́юще, на тебѣ̀ пригвозди́вшагосѧ бг҃а сла́вимъ  глаго́люще: гдⷭ҇и, на то́мъ пригвозди́выйсѧ, поми́лꙋй на́съ, ꙗ҆́кѡ  бл҃гъ и҆ чл҃вѣколю́бецъ. 
Гла́съ є҃: 
Прїиди́те, лю́дїе, пресла́вное чꙋ́до ви́дѧще, крⷭ҇та̀ си́лѣ  поклони́мсѧ: ꙗ҆́кѡ дре́во въ раѝ сме́рть прозѧбѐ, сїе́ же жи́знь  процвѣтѐ, безгрѣ́шнаго и҆мꙋ́щее пригвожде́нна гдⷭ҇а. ѿ негѡ́же  всѝ ꙗ҆зы́цы нетлѣ́нїе взе́млюще зове́мъ: и҆́же крⷭ҇то́мъ сме́рть  оу҆праздни́вый, и҆ на́съ свободи́вый, сла́ва тебѣ̀. 
Гла́съ то́йже: 
Гла́съ прⷪ҇рѡ́къ твои́хъ, и҆са́їи и҆ дв҃да, и҆спо́лнисѧ,  бж҃е, глаго́лющїй: прїи́дꙋтъ всѝ ꙗ҆зы́цы, гдⷭ҇и, и҆ покло́нѧтсѧ  предъ тобо́ю: се́ бо лю́дїе, и҆̀же твоеѧ̀, бл҃же, благода́ти  напо́лнишасѧ, во дво́рѣхъ твои́хъ і҆ерꙋсали́ма, крⷭ҇тъ  претерпѣ́вый за ны̀ и҆ воскрⷭ҇нїемъ твои́мъ животворѧ́й, сохранѝ  и҆ спаси́ ны. 
Гла́съ ѕ҃: 
Четвероконе́чный мі́ръ дне́сь ѡ҆свѧща́етсѧ, четвероча́стномꙋ  воздвиза́емꙋ твоемꙋ̀ крⷭ҇тꙋ̀, хрⷭ҇тѐ бж҃е на́шъ, и҆ ро́гъ  вѣ́рныхъ хрⷭ҇тїа́нъ совозно́ситсѧ. тѣ́мъ врагѡ́въ сокрꙋша́емъ  ро́ги: ве́лїй є҆сѝ гдⷭ҇и, и҆ ди́венъ въ дѣ́лѣхъ твои́хъ, сла́ва  тебѣ̀. 
Прⷪ҇ро́кѡвъ гла́си, дре́во ст҃о́е предвозвѣсти́ша, и҆́мже  дре́внїѧ свободи́сѧ клѧ́твы сме́ртныѧ а҆да́мъ, тва́рь же, дне́сь  возноси́мꙋ томꙋ̀, совозвыша́етъ гла́съ, ѿ бг҃а просѧ́щи бога́тыѧ  ми́лости: но є҆ди́ный въ благоꙋтро́бїи, безмѣ́рный влⷣко,  ѡ҆чище́нїе бꙋ́ди на́мъ, и҆ спасѝ дꙋ́шы на́шѧ. 
Гла́съ и҃: 
Гла́съ прⷪ҇ро́ка твоегѡ̀ мѡѷсе́а, бж҃е, и҆спо́лнисѧ  глаго́лѧй: оу҆́зрите живо́тъ ва́шъ ви́сѧщь предъ ѻ҆чесы̀ ва́шими,  (с. 292) дне́сь крⷭ҇тъ воздвиза́етсѧ, и҆ мі́ръ, ѿ ле́сти  свобожда́етсѧ: дне́сь хрⷭ҇то́во воскрⷭ҇нїе ѡ҆бновлѧ́етсѧ, и҆ концы̀  землѝ ра́дꙋютсѧ, въ кѷмва́лѣхъ дв҃дски пѣ́снь тебѣ̀ приносѧ́ще  и҆ глаго́люще: содѣ́лалъ є҆сѝ спасе́нїе посредѣ̀ землѝ, бж҃е,  крⷭ҇тъ и҆ воскрⷭ҇нїе: и҆́хже ра́ди на́съ спа́слъ є҆сѝ, бл҃же и҆  чл҃вѣколю́бче, всеси́льне гдⷭ҇и, сла́ва тебѣ̀. 
Гла́съ то́йже: 
Дне́сь влⷣка тва́ри, и҆ гдⷭ҇ь сла́вы, на крⷭ҇тѣ̀  пригвожда́етсѧ, и҆ въ рє́бра пробода́етсѧ, же́лчи и҆ ѻ҆́цта  вкꙋша́етъ, сла́дость цр҃ко́внаѧ: вѣнце́мъ ѿ те́рнїѧ  ѡ҆блага́етсѧ, покрыва́ѧй не́бо ѻ҆́блаки, ѻ҆де́ждею ѡ҆блачи́тсѧ  порꙋга́нїѧ: и҆ заꙋша́етсѧ бре́нною рꙋко́ю, рꙋко́ю созда́вый  человѣ́ка, по плеще́ма бїе́нъ быва́етъ, ѡ҆дѣва́ѧй не́бо  ѻ҆́блаки, заплева̑нїѧ и҆ ра̑ны прїе́млетъ, поношє́нїѧ и҆  заꙋшє́нїѧ, и҆ всѧ̑ терпи́тъ менє̀ ра́ди ѡ҆сꙋжде́ннагѡ,  и҆зба́витель мо́й и҆ бг҃ъ, да спасе́тъ мі́ръ ѿ пре́лести, ꙗ҆́кѡ  бл҃гоꙋтро́бенъ. 
Сла́ва, и҆ ны́нѣ, гла́съ то́йже: 
Дне́сь неприкоснове́нный сꙋщество́мъ, прикоснове́нъ мнѣ̀  быва́етъ, и҆ стра́ждетъ стрⷭ҇ти, свобожда́ѧй мѧ̀ ѿ страсте́й,  свѣ́тъ подава́ѧй слѣпы̑мъ, ѿ беззако́нныхъ оу҆сте́нъ  ѡ҆плева́етсѧ, и҆ дае́тъ плещы̀ заплѣнє́нныѧ на ра̑ны. сегѡ̀  чⷭ҇таѧ дв҃а и҆ мт҃и на крⷭ҇тѣ̀ зрѧ́щи, болѣ́зненнѡ вѣща́ше:  оу҆вы̀ мнѣ̀, ча́до моѐ, что̀ сїѐ сотвори́лъ є҆сѝ; кра́сный  добро́тою па́че всѣ́хъ человѣ̑къ, бездыха́нный, беззра́чный  ꙗ҆влѧ́ешисѧ, не и҆мѣ́ѧ ви́да, нижѐ добро́ты: оу҆вы̀ мнѣ̀, мо́й  свѣ́те, не могꙋ̀ спѧ́ща зрѣ́ти тѧ̀, оу҆тро́бою оу҆ѧзвлѧ́юсѧ, и҆  лю́тое ѻ҆рꙋ́жїе се́рдце моѐ прохо́дитъ: воспѣва́ю твоѧ̑ стрⷭ҇ти,  покланѧ́юсѧ бл҃гоꙋтро́бїю твоемꙋ̀, долготерпѣли́ве гдⷭ҇и, сла́ва  тебѣ̀. 
Та́же, є҆ктєнїѝ. И҆ про́чее ѻ҆бы́чное. И҆ быва́етъ  соверше́нный ѿпꙋ́стъ. (с. 293) 
На лїтꙋргі́и а҆нтїфѡ́нъ а҃, гла́съ в҃. Ѱало́мъ к҃а: 
Бж҃е, бж҃е мо́й, вонми́ ми, вскꙋ́ю ѡ҆ста́вилъ мѧ̀ є҆сѝ; 
Моли́твами бцⷣы, сп҃се, спасѝ на́съ. 
И҆ па́ки дрꙋгі́й ли́къ: 
Сті́хъ в҃: Дале́че ѿ спасе́нїѧ моегѡ̀ словеса̀  грѣхопаде́нїй мои́хъ. 
Моли́твами бцⷣы, сп҃се, спасѝ на́съ. 
И҆ па́ки а҃-й ли́къ: 
Сті́хъ г҃: Бж҃е мо́й, воззовꙋ̀ во днѝ, и҆ не оу҆слы́шиши,  и҆ въ нощѝ, и҆ не въ безꙋ́мїе мнѣ̀. 
Моли́твами бцⷣы: 
Та́же вторы́й ли́къ: 
Сті́хъ д҃: Ты́ же во ст҃ѣ́мъ живе́ши, хвало̀ і҆и҃лева. 
Моли́твами бцⷣы: 
Сла́ва, и҆ ны́нѣ: Моли́твами бцⷣы: 
А҆нтїфѡ́нъ в҃, гла́съ в҃. Ѱало́мъ ѻ҃г: 
Вскꙋ́ю бж҃е, ѿри́нꙋлъ ны̀ є҆сѝ до конца̀; 
Спаси́ ны, сн҃е бж҃їй, пло́тїю распны́йсѧ, пою́щыѧ тѝ:  а҆ллилꙋ́їа. 
Дрꙋгі́й ли́къ: 
Сті́хъ вторы́й: Помѧнѝ со́нмъ тво́й, є҆го́же стѧжа́лъ  є҆сѝ и҆спе́рва. 
Спаси́ ны, сн҃е бж҃їй, пло́тїю распны́йсѧ, пою́щыѧ тѝ: 
Сті́хъ г҃: Гора̀ сїѡ́нъ сїѧ̀, въ не́йже всели́лсѧ є҆сѝ. 
Спаси́ ны, сн҃е бж҃їй: 
Сті́хъ д҃: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Спаси́ ны, сн҃е бж҃їй: 
Сла́ва, и҆ ны́нѣ: Є҆диноро́дный сн҃е: 
Ѻ҆́ба ли̑ка вкꙋ́пѣ. А҆нтїфѡ́нъ г҃, гла́съ а҃. Ѱало́мъ  ч҃и: 
Гдⷭ҇ь воцр҃и́сѧ, да гнѣ́ваютсѧ лю́дїе. 
Та́же тропа́рь: Спасѝ, гдⷭ҇и, лю́ди твоѧ̑: Ве́сь до  конца̀. 
Дрꙋгі́й ли́къ, то́йже сті́хъ: 
Гдⷭ҇ь воцр҃и́сѧ, да гнѣ́ваютсѧ лю́дїе, сѣдѧ́й на  херꙋві́мѣхъ, да подви́житсѧ землѧ̀. (с. 294) 
Тропа́рь: Спасѝ, гдⷭ҇и, лю́ди твоѧ̑. 
И҆ па́ки пе́рвый ли́къ: 
Сті́хъ тре́тїй: Гдⷭ҇ь къ сїѡ́нѣ вели́къ, и҆ высо́къ є҆́сть  надъ всѣ́ми людьмѝ. 
Тропа́рь: Спасѝ, гдⷭ҇и, лю́ди твоѧ̑: 
Дрꙋгі́й ли́къ: 
Сті́хъ д҃: Поклони́тесѧ гдⷭ҇еви во дворѣ̀ ст҃ѣ́мъ є҆гѡ̀. 
Тропа́рь: Спасѝ, гдⷭ҇и, лю́ди твоѧ̑: 
Та́же вхо́дъ. Дїа́конъ рече́тъ: Премꙋ́дрость, про́сти. 
Мы́ же вхо́дное: 
Возноси́те гдⷭ҇а бг҃а на́шего, и҆ покланѧ́йтесѧ подно́жїю  нѡ́гꙋ є҆гѡ̀, ꙗ҆́кѡ свѧ́то є҆́сть. 
Та́же тропа́рь: Спасѝ, гдⷭ҇и, лю́ди твоѧ̑: 
Сла́ва, и҆ ны́нѣ, конда́къ: Вознесы́йсѧ на крⷭ҇тъ во́лею: 
Вмѣ́стѡ же Трист҃а́гѡ: 
Крⷭ҇тꙋ̀ твоемꙋ̀ покланѧ́емсѧ, влⷣко, и҆ ст҃о́е воскрⷭ҇нїе  твоѐ сла́вимъ. 
Прокі́менъ, гла́съ з҃: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть.  Сті́хъ: Гдⷭ҇ь воцр҃и́сѧ, да гнѣ́ваютсѧ лю́дїе. А҆пⷭ҇лъ къ  корі́нѳѧнѡмъ, зача́ло рк҃є. А҆ллилꙋ́їа, гла́съ а҃: Помѧнѝ  со́нмъ тво́й, є҆го́же стѧжа́лъ є҆сѝ и҆спе́рва. Сті́хъ: Бг҃ъ  же цр҃ь на́шъ пре́жде вѣ́ка, содѣ́ла спасе́нїе посредѣ̀ землѝ.  Є҆ѵⷢ҇лїе ѿ і҆ѡа́нна, зача́ло ѯ҃. Прича́стенъ: Зна́менасѧ  на на́съ свѣ́тъ лица̀ твоегѡ̀, гдⷭ҇и. 
На трапе́зѣ же быва́етъ оу҆тѣше́нїе бра́тїи, ѿ є҆ле́а,  и҆ вїна̀, и҆ про́чихъ снѣ́дей ѻ҆во́щныхъ: сы́ра же и҆ ꙗ҆и́цъ, и҆  ры́бы ника́коже дерзне́мъ коснꙋ́тисѧ. 


  
(с. 295) 
Мѣ́сѧца тогѡ́же въ є҃і-й де́нь. 
Ст҃а́гѡ великомч҃ника нїки́ты. 
На Гдⷭ҇и, воззва́хъ: стїхи̑ры пра́здника: и҆ ст҃а́гѡ на  ѕ҃. Стїхи̑ры крⷭ҇та̀, гла́съ є҃. Самоподо́бенъ: 
Ра́дꙋйсѧ, живоно́сный крⷭ҇те, благоче́стїѧ непобѣди́маѧ  побѣ́да: две́рь ра́йскаѧ, вѣ́рныхъ оу҆твержде́нїе, цр҃кве  ѡ҆гражде́нїе: и҆́мже тлѧ̀ разори́сѧ, и҆ оу҆праздни́сѧ, и҆ попра́сѧ  сме́ртнаѧ держа́ва и҆ вознесо́хомсѧ ѿ землѝ къ нбⷭ҇нымъ,  ѻ҆рꙋ́жїе непобѣди́мое, бѣсѡ́въ сопротивобо́рче: сла́ва  мч҃никѡвъ, прпⷣбныхъ ꙗ҆́кѡ вои́стиннꙋ оу҆добре́нїе, приста́нище  спасе́нїѧ, да́рꙋѧй мі́рꙋ ве́лїю ми́лость. 
Ра́дꙋйсѧ, гдⷭ҇ень крⷭ҇те, и҆́мже разрѣши́сѧ ѿ клѧ́твы  человѣ́чество, сꙋ́щїѧ ра́дости зна́менїе, прогонѧ́ѧй врагѝ во  твое́мъ воздви́женїи, всече́стне, на́мъ помо́щниче: крѣ́пость  пра́ведныхъ, свѧще́нникѡвъ благолѣ́пїе, воѡбража́емый, и҆ лю́тыхъ  и҆збавлѧ́ѧй: же́злъ си́лы, и҆́мже пасе́мсѧ: ѻ҆рꙋ́жїе ми́ра,  є҆го́же со стра́хомъ ѡ҆бстоѧ́тъ а҆́гг҃ли: хрⷭ҇та̀ бжⷭ҇твеннаѧ  сла́ва, подаю́щагѡ мі́рꙋ ве́лїю ми́лость. 
Ра́дꙋйсѧ, слѣпы́хъ наста́вниче, немощны́хъ врачꙋ̀,  воскрⷭ҇нїе всѣ́хъ оу҆ме́ршихъ: воздви́гнꙋвый ны̀ во тлю̀ па́дшыѧ,  крⷭ҇те честны́й: и҆́мже разрꙋши́сѧ клѧ́тва, и҆ процвѣтѐ  нетлѣ́нїе, и҆ земні́и ѡ҆божи́хомсѧ, и҆ дїа́волъ всеконе́чнѡ  низве́ржесѧ: дне́сь воздвиза́ема тѧ̀ ви́дѧще, рꙋка́ми  а҆рхїере́йскими, возно́симъ вознесе́ннаго посредѣ̀ тебѐ, и҆  тебѣ̀ покланѧ́емсѧ, почерпа́юще бога́тнѡ ве́лїю ми́лость. (с. 296) 
И҆́ны стїхи̑ры ст҃а́гѡ, гла́съ а҃. Подо́бенъ: Нбⷭ҇ныхъ  чинѡ́въ: 
Благочести́вымъ всеѻрꙋ́жїемъ ѡ҆дѣ́ѧвсѧ, ꙳ побо́рникъ  ꙗ҆ви́лсѧ є҆сѝ хрⷭ҇та̀ всецр҃ѧ̀, ꙳ нїки́то страстоте́рпче, ꙳  ꙗ҆́коже дре́вле гедеѡ́нъ всекрѣ́пкїй, и҆ноплеме́нныхъ полкѝ  низложи́въ, ꙳ до́блественнымъ твои́мъ дерзнове́нїемъ. 
И҆ноплеме́ннаго, мч҃ниче, пора́товалъ є҆сѝ ꙳ всеси́льною  вѣ́рою сп҃совою, бг҃омꙋ́дре, ꙳ претерпѣ́вый стра̑сти. ꙳ тѣ́мъ,  мꙋ́дре, ва́рвары ѡ҆брати́лъ є҆сѝ. ꙳ ко творцꙋ̀ и҆ влⷣцѣ  всѣ́хъ, ꙳ и҆ сла́вѧтъ є҆го̀ благочести́вѡ. 
Нача́тки, мч҃ниче, ѿ ва̑рваръ хрⷭ҇тꙋ̀ сла́вꙋ принесы́й, ꙳  ꙗ҆ви́лсѧ є҆сѝ страда́лецъ бг҃оглаго́ливый, ꙳ оу҆́меръ за  трⷪ҇цꙋ, ꙳ тѣ́мъ ꙗ҆́вственнѡ и҆ вѣне́цъ воспрїѧ́лъ є҆сѝ, ꙳ и҆  ꙗ҆́кѡ свѣти́ло сїѧ́еши бг҃олѣ́пнѡ въ мі́рѣ, ꙳ достосла́вне. 
Сла́ва, ст҃а́гѡ, гла́съ ѕ҃: Ѳеофа́ново: 
Свѣти́льника мꙋ́ченикѡвъ тѧ̀ позна́хомъ, нїки́то, хрⷭ҇то́въ  страда́льче: ты́ бо сꙋ́щаго на землѝ досто́инства сла́вꙋ  ѡ҆ста́вивъ, и҆ ѻ҆те́ческое безбо́жїе возненави́дѣвъ, бо́ги и҆́хъ  сокрꙋши́лъ є҆сѝ, и҆ побѣди́тельнѡ ва́рвары посрами́лъ є҆сѝ, за  хрⷭ҇та̀ мꙋ́ченичество и҆сповѣ́данїѧ и҆спо́лнилъ є҆сѝ, и҆ во́инъ  нбⷭ҇нагѡ бг҃а бы́лъ є҆сѝ. ѡ҆ на́съ моли́сѧ, благодѣ́телю  всѣ́хъ, є҆́же оу҆ще́дрити и҆ спастѝ дꙋ́шы на́шѧ. 
И҆ ны́нѣ, пра́здника, гла́съ то́йже. 
Прⷪ҇ро́кѡвъ гла́си дре́во свѧто́е предвозвѣсти́ша, и҆́мже  дре́внїѧ свободи́сѧ клѧ́твы сме́ртныѧ а҆да́мъ. тва́рь же, дне́сь  возноси́мꙋ томꙋ̀, совозвыша́етъ гла́съ, ѿ бг҃а просѧ́щи бога́тыѧ  ми́лости: но є҆ди́ный въ бл҃гоꙋтро́бїи, безмѣ́рный влⷣко,  ѡ҆чище́нїе бꙋ́ди на́мъ, и҆ спасѝ дꙋ́шы на́шѧ. 
Вхо́дъ, прокі́менъ, гла́съ з҃: Бг҃ъ на́шъ на нб҃сѝ и҆ на  землѝ, всѧ̑ є҆ли̑ка восхотѣ̀, сотворѝ. Сті́хъ: Во и҆схо́дѣ  і҆и҃левѣ ѿ є҆гѵ́пта, до́мꙋ і҆а́кѡвлѧ, и҆зъ люде́й ва̑рваръ,  бы́сть і҆ꙋде́а ст҃ы́нѧ є҆гѡ̀. (с. 297) Сті́хъ: Мо́ре ви́дѣ и҆  побѣжѐ, і҆ѻрда́нъ возврати́сѧ вспѧ́ть. Сті́хъ: Что́ ти  є҆́сть мо́ре, ꙗ҆́кѡ побѣ́гло є҆сѝ, и҆ тебѣ̀, і҆ѻрда́не,  ꙗ҆́кѡ возврати́лсѧ є҆сѝ вспѧ́ть; 
Та́же, є҆ктенїа̀: Рце́мъ всѝ: 
А҆́ще ли прилꙋчи́тсѧ сꙋббѡ́та, пое́мъ прокі́менъ днѐ: Гдⷭ҇ь  воцр҃и́сѧ: А҆ вели́кїй прокі́менъ пое́мъ въ на́вечерїи  пра́здника. 
На стїхо́внѣ стїхи̑ры, гла́съ ѕ҃. Подо́бенъ: Всѐ  ѿло́жше: 
Крⷭ҇тъ воздвиза́емь, ꙳ на не́мъ вознесе́ннагѡ ꙳ стрⷭ҇ть  пречи́стꙋю ꙳ пѣ́ти повелѣва́етъ тва́ри все́й. ꙳ на то́мъ бо  оу҆би́въ на́съ оу҆би́вшаго, ꙳ оу҆мерщвлє́нныѧ ѡ҆живи́лъ  є҆́сть, ꙳ и҆ оу҆добрѝ, и҆ на нб҃сѣ́хъ жи́ти сподо́би ꙗ҆́кѡ  милосе́рдъ, ꙳ премно́жествомъ бла́гости. ꙳ тѣ́мъ ра́дꙋющесѧ, ꙳  вознесе́мъ и҆́мѧ є҆гѡ̀, ꙳ и҆ тогѡ̀ возвели́чимъ ꙳ кра́йнее  снизхожде́нїе. 
Сті́хъ: Возноси́те гдⷭ҇а бг҃а на́шегѡ, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Мѡѷсе́й пред̾ѡбразѝ тѧ̀, ꙳ рꙋ́ки просте́ръ на высотꙋ̀, ꙳  и҆ побѣжда́ше а҆мали́ка мꙋчи́телѧ: ꙳ крⷭ҇те честны́й, вѣ́рныхъ  похвало̀, ꙳ страда́льцєвъ оу҆твержде́нїе, а҆пⷭ҇лѡвъ  оу҆добре́нїе, пра́ведныхъ побо́рниче, ꙳ всѣ́хъ преподо́бныхъ  спаси́телю. ꙳ тѣ́мъ тѧ̀ воздвиза́ема ꙳ зрѧ́щи тва́рь, весели́тсѧ,  ꙳ и҆ торжествꙋ́етъ сла́вѧщи хрⷭ҇та̀, ꙳ тобо́ю разстоѧ̑щаѧ  собра́вшаго, ꙳ кра́йнею бла́гостїю. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Крⷭ҇те пречестны́й, ꙳ є҆го́же ѡ҆бстоѧ́тъ чи́ни а҆́гг҃льстїи  веселѧ́щесѧ, ꙳ дне́сь воздвиза́емь, ꙳ бжⷭ҇твеннымъ манове́нїемъ  возно́сиши всѧ̑, ꙳ ѡ҆краде́нїемъ снѣ́ди ѿгна̑нныѧ, ꙳ и҆ въ  сме́рть попо́лзшыѧсѧ. ꙳ тѣ́мже тѧ̀ сердцы̀ и҆ оу҆стна́ми ꙳  вѣ́рнїи лобыза́юще, ꙳ свѧще́нїе почерпа́емъ: ꙳ возноси́те,  вопїю́ще, ꙳ хрⷭ҇та̀ пребл҃га́го бг҃а, ꙳ и҆ тогѡ̀ покланѧ́йтесѧ  бжⷭ҇твенномꙋ подно́жїю. (с. 298) 
Сла́ва, ст҃а́гѡ, гла́съ и҃: 
Побѣ́ды тезоимени́тъ показа́лсѧ є҆сѝ, мч҃ниче всече́стне  нїки́то, въ по́двизѣ проповѣ́давъ хрⷭ҇та̀ бг҃а на́шего, и҆ предъ  цари̑ и҆ мꙋчи́тєли того̀ и҆сповѣ́далъ є҆сѝ. тѣ́мъ не преста́й  молѧ́сѧ ѡ҆ ми́рѣ мі́ра, и҆ хрⷭ҇толюби́выхъ лю́дехъ, и҆ ѡ҆ всѣ́хъ  па́мѧть твою̀ соверша́ющихъ вѣ́рнѡ, є҆ди́номꙋ чл҃вѣколю́бцꙋ,  и҆зба́вити всѧ́кагѡ гнѣ́ва. 
И҆ ны́нѣ, гла́съ то́йже: 
Гла́съ прⷪ҇ро́ка твоегѡ̀ мѡѷсе́а, бж҃е, и҆спо́лнисѧ  глаго́лѧй: оу҆́зрите живо́тъ ва́шъ, ви́сѧщь предъ ѻ҆чесы̀  ва́шими. дне́сь крⷭ҇тъ воздвиза́етсѧ, и҆ мі́ръ ѿ ле́сти  свобожда́етсѧ: дне́сь хрⷭ҇то́во воскрⷭ҇нїе ѡ҆бновлѧ́етсѧ, и҆ концы̀  землѝ ра́дꙋютсѧ, въ кѷмва́лѣхъ дв҃дски пѣ́снь тебѣ̀ приносѧ́ще  и҆ глаго́люще: содѣ́лалъ є҆сѝ спасе́нїе посредѣ̀ землѝ, бж҃е,  крⷭ҇тъ и҆ воскрⷭ҇нїе. и҆́хже ра́ди на́съ спа́слъ є҆сѝ, бл҃же и҆  чл҃вѣколю́бче, всеси́льне гдⷭ҇и, сла́ва тебѣ̀. 
Тропа́рь, гла́съ д҃: 
Мꙋ́ченикъ тво́й, гдⷭ҇и, нїки́та, во страда́нїи свое́мъ  вѣне́цъ прїѧ́тъ нетлѣ́нный ѿ тебє̀, бг҃а на́шегѡ: и҆мѣ́ѧй бо  крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ  немощны̑ѧ де́рзѡсти. тогѡ̀ моли́твами спасѝ дꙋ́шы на́шѧ. 
И҆лѝ се́й, гла́съ то́йже: 
Крⷭ҇тъ хрⷭ҇то́въ, ꙗ҆́кѡ нѣ́кое ѻ҆рꙋ́жїе оу҆се́рднѡ  воспрїи́мъ, и҆ къ боре́нїю врагѡ́въ прите́клъ є҆сѝ, и҆ за хрⷭ҇та̀  пострада́въ, послѣдѝ ѻ҆гне́мъ свѧще́ннꙋю твою̀ дꙋ́шꙋ гдⷭ҇ꙋ  пре́далъ є҆сѝ, ѿѻнꙋ́дꙋже и҆ дарѡ́въ и҆сцѣле́нїѧ ѿ негѡ̀  сподо́билсѧ є҆сѝ прїѧ́ти, великомч҃ниче нїки́то. молѝ хрⷭ҇та̀  бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, пра́здника: Спасѝ, гдⷭ҇и, лю́ди твоѧ̑:  (с. 299) 
На оу҆́трени, на Бг҃ъ гдⷭ҇ь: тропа́рь пра́здника,  два́жды. Сла́ва, ст҃а́гѡ. И҆ ны́нѣ, пра́здника. 
По а҃-мъ стїхосло́вїи сѣда́ленъ, гла́съ в҃. 
Подо́бенъ: Бл҃гоꙋтро́бїѧ сꙋ́щи: 
Распе́ншꙋсѧ тебѣ̀, влⷣко хрⷭ҇тѐ, сме́рти держа́ва и҆  крѣ́пость разрꙋши́сѧ, и҆ мꙋчи́тельство попра́сѧ всѐ вра́жїе, и҆  ѡ҆живле́ни бы́хомъ, дре́вле оу҆ме́ршїи дре́вомъ престꙋпле́нїѧ,  дре́вомъ крⷭ҇тнымъ. тѣ́мъ пое́мъ стрⷭ҇ти твоѧ̑. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ г҃. Поⷣ: Красотѣ̀  дѣ́вства: 
Крⷭ҇тъ и҆ сме́рть пострада́ти и҆зво́лилъ є҆сѝ, посредѣ̀  тва́ри сего̀ водрꙋзи́въ, є҆гда̀ бл҃говоли́лъ є҆сѝ, сп҃се, тѣ́ло  твоѐ пригвозди́ти, тогда̀ и҆ со́лнце лꙋчѝ сокры̀. сїѧ̑ и҆  разбо́йникъ зрѧ̀ на крⷭ҇тѣ́ тѧ воспѣ̀, вопїѧ̀: помѧни́ мѧ гдⷭ҇и,  и҆ прїѧ́тъ, вѣ́ровавъ, ра́й. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на ѕ҃: и҆ ст҃а́гѡ на ѕ҃: 
Канѡ́нъ пра́здника. 
Гла́съ и҃. Пѣ́снь а҃. І҆рмо́съ: 
Крⷭ҇тъ начерта́въ мѡѷсе́й, впрѧ́мѡ жезло́мъ чермно́е  пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ  колесни́цамъ оу҆да́ривъ совокꙋпѝ, вопрекѝ написа́въ  непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ, бг҃ꙋ на́шемꙋ,  ꙗ҆́кѡ просла́висѧ. 
Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ себѣ̀  само́мъ проѡбразѝ, свѧще́нныхъ средѣ̀ стоѧ̀: крⷭ҇тъ же  воѡбрази́въ, просте́ртыми побѣ́дꙋ дла́ньми воздви́же, держа́вꙋ  погꙋби́въ а҆мали́ка всегꙋби́телѧ. тѣ́мъ хрⷭ҇тꙋ̀ пои́мъ, бг҃ꙋ  на́шемꙋ, ꙗ҆́кѡ просла́висѧ. 
Возложѝ мѡѷсе́й на столпѣ̀ врачевство̀, тлетвори́вагѡ  и҆збавле́нїе, и҆ ꙗ҆дови́тагѡ оу҆грызе́нїѧ, и҆ дре́вꙋ ѻ҆́бразомъ  (с. 300) крⷭ҇та̀, по землѝ пресмыка́ющагосѧ ѕмі́ѧ привѧза̀,  лꙋка́вный въ се́мъ ѡ҆бличи́въ вре́дъ. тѣ́мъ хрⷭ҇тꙋ̀ пои́мъ, бг҃ꙋ  на́шемꙋ, ꙗ҆́кѡ просла́висѧ. 
Показа̀ не́бо крⷭ҇та̀ побѣ́дꙋ, благоче́стїѧ держа́телю, и҆  царю̀ бг҃омꙋ́дрꙋ: врагѡ́въ въ не́мже ѕлосе́рдныхъ низложи́сѧ  свирѣ́пство, ле́сть же преврати́сѧ, и҆ вѣ́ра распростре́сѧ  земны̑мъ концє́мъ бжⷭ҇твеннаѧ. тѣ́мже хрⷭ҇тꙋ̀ пои́мъ, бг҃ꙋ  на́шемꙋ, ꙗ҆́кѡ просла́висѧ. 
И҆́нъ канѡ́нъ ст҃а́гѡ, є҆гѡ́же краегране́сїе: 
Побѣ̑ды, тѧ̀, пою̀ тезоимени́таго нїки́тꙋ. Творе́нїе  ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма  а҆мали́ковꙋ си́лꙋ въ пꙋсты́ни побѣди́лъ є҆́сть. 
Оу҆мертви́въ пло́ти моеѧ̀ мꙋдрова́нїе, оу҆́мъ ѡ҆зарѝ  просвѣти́тельною свѣ́тлостїю, твоѐ воспѣ́ти торжество̀, ꙗ҆́кѡ  побѣди́тель всеизѧ́щнѣйшъ, оу҆молѧ́ѧ, ѽ нїки́то, хрⷭ҇та̀. 
Ꙗ҆́дъ ѿ страсте́й бы́вшїй ѿложи́въ, ра̑ны претерпѣ́лъ  є҆сѝ крѣ́пцѣ, и҆ въ ри́зꙋ че́стнꙋ страда́льчески ѡ҆дѣ́ѧлсѧ  є҆сѝ ѿ твои́хъ крове́й и҆стка́ннꙋю. 
Но́въ же и҆ чꙋ́денъ ꙗ҆ви́лъ є҆сѝ пꙋ́ть страда́нїѧ, за ны̀  на дре́вѣ пригвозди́всѧ: нача́ло бо бы́лъ є҆сѝ мч҃никѡвъ,  влⷣко, и҆сповѣ́данїѧ и҆ крѣ́пости. 
Бг҃оро́диченъ: 
Две́рь, ꙗ҆́же къ на́мъ твоегѡ̀, гдⷭ҇и, снизше́ствїѧ,  восто́къ, и҆ сл҃нце, и҆ свѣ́тъ та́инственнѡ тѧ̀ нарица́емъ,  преесте́ственнѡ просїѧ̀, сꙋгꙋ́ба є҆стество́мъ, чл҃вѣколю́бца. 
Пѣ́снь г҃. І҆рмо́съ: 
Же́злъ во ѻ҆́бразъ та́йны прїе́млетсѧ, прозѧбе́нїемъ бо  предразсꙋжда́етъ свѧще́нника, неплодѧ́щей же пре́жде цр҃кви, ны́нѣ  процвѣтѐ дре́во крⷭ҇та̀, въ держа́вꙋ и҆ оу҆твержде́нїе. (с. 301) 
Ꙗ҆́кѡ и҆спꙋстѝ оу҆дарѧ́емь во́дꙋ краесѣко́мый,  непокори̑вымъ лю́демъ и҆ жестосє́рдымъ, бг҃озва́нныѧ проѧвлѧ́ше  цр҃кве та́инство, є҆ѧ́же крⷭ҇тъ держа́ва и҆ оу҆твержде́нїе. 
Ре́брѡмъ пречⷭ҇тымъ, копїе́мъ прободє́ннымъ, вода̀ съ  кро́вїю и҆стечѐ, ѡ҆бновлѧ́ющаѧ завѣ́тъ, и҆ ѡ҆мыва́тельнаѧ  грѣха̀: вѣ́рныхъ бо крⷭ҇тъ похвала̀, и҆ царе́й держа́ва и҆  оу҆твержде́нїе. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀  моѧ̀, крѣ́пость, гдⷭ҇и, и҆ прибѣ́жище, и҆ оу҆твержде́нїе. 
Тве́рдостїю дꙋшѝ, мꙋчи́тєльскаѧ прещє́нїѧ претерпѣ́лъ  є҆сѝ, мч҃ниче хрⷭ҇то́въ сла́вне, бжⷭ҇твенною си́лою возмога́емь. 
Пло́ти твоеѧ̀ расточє́нїѧ, и҆ оу҆де́съ ѿсѣче́нїѧ  претерпѣ́въ мч҃ниче хрⷭ҇то́въ всехва́льне, твою̀ дꙋ́шꙋ приѡбрѣ́лъ  є҆сѝ. 
Весели́тсѧ ѡ҆ тебѣ̀ мч҃никѡвъ хрⷭ҇то́выхъ собра́нїе,  па́мѧть твою̀ дне́сь соверша́емꙋ ви́дѧще. 
Бг҃оро́диченъ: 
Марі́е, чⷭ҇тое дѣ́вства и҆ честно́е селе́нїе, лю̑тыѧ  стрꙋ́пы моегѡ̀ се́рдца и҆сцѣлѝ. 
Конда́къ, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ  жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е. возвеселѝ си́лою  твое́ю вѣ̑рныѧ лю́ди твоѧ̑, побѣ̑ды даѧ̀ на́мъ на сопоста́ты,  посо́бїе и҆мꙋ́щымъ твоѐ ѻ҆рꙋ́жїе ми́ра, непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ нб҃сѐ восхище́нъ бы́сть въ ра́й, и҆  глаго́лы слы́шавъ неизречє́нныѧ и҆ бжⷭ҇твєнныѧ, и҆̀хже не лѣ́ть  ѧ҆зы́ки (человѣ́ческими) глаго́лати, что̀ гала́тѡмъ пи́шетъ,  ꙗ҆́кѡ рачи́телїе писа́нїй прочто́сте и҆ позна́сте: мнѣ̀,  глаго́летъ, хвали́тисѧ да не бꙋ́детъ, то́кмѡ во є҆ди́номъ крⷭ҇тѣ̀  гдⷭ҇ни, на не́мже страда́въ оу҆бѝ стра̑сти. (с. 302) того̀  оу҆́бѡ и҆ мы̀ и҆звѣ́стнѡ держи́мъ, крⷭ҇тъ гдⷭ҇ень, хвалꙋ̀ всѝ:  є҆́сть бо на́мъ спаси́тельное сїѐ дре́во, ѻ҆рꙋ́жїе ми́ра,  непобѣди́маѧ побѣ́да. 
Сѣда́ленъ ст҃а́гѡ, гла́съ д҃. Подо́бенъ: Вознесы́йсѧ: 
Непобѣди́мь ꙗ҆ви́всѧ во́инъ, ва̑рварскїѧ кѡ́зни побѣди́лъ  є҆сѝ, и҆ пострада́въ сла́вне, крѣпча́йше по́лкъ пора́товалъ  є҆сѝ неви́димыхъ врагѡ́въ. тѣ́мъ и҆ дїади́мꙋ прїѧ́лъ є҆сѝ  побѣ́ды, ѡ҆ на́съ молѧ́сѧ не преста́й, бл҃же́нне нїки́то, вѣ́рою  пою́щихъ тѧ̀. 
Два́жды. 
Сла́ва, и҆ ны́нѣ, пра́здника, гла́съ то́йже: 
Просте́ръ мѡѷсе́й рꙋ́цѣ къ высотѣ̀ нбⷭ҇нѣй,  проѡбразова́ше крⷭ҇та̀ бжⷭ҇твенное ѻ҆рꙋ́жїе вѣ́рныхъ на не́мже  хрⷭ҇то́съ грѣхѝ пригвоздѝ. тѣ́мъ и҆ вра́гъ пла́каше стра́стнѡ,  болѣ́знꙋѧ чꙋ́вствы свои́ми, глаго́лаше: древѧно́е мѧ̀ копїѐ  прободѐ, посредѣ̀ се́рдца моегѡ̀. хрⷭ҇то́съ всѧ̑ ѿ а҆́дскихъ  оу҆́зъ рѣши́тъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Горькорѡ́дныѧ преложѝ дре́вомъ мѡѷсе́й и҆сто́чники въ  пꙋсты́ни дре́вле крⷭ҇то́мъ, ко благоче́стїю ꙗ҆зы́кѡвъ проѧвлѧ́ѧ  преложе́нїе. 
Глꙋбинѣ̀ внѣ́дривый сѣкꙋ́щꙋю и҆здадѐ і҆ѻрда́нъ дре́вꙋ,  крⷭ҇то́мъ и҆ креще́нїемъ сѣче́нїе ле́сти зна́менꙋѧ. 
Свѧще́ннѡ ѡ҆полча́ютсѧ четвероча́стнїи лю́дїе, предходѧ́ще  ѻ҆́бразомъ свидѣ́тельства ски́нїи, крⷭ҇тоѻбра́зными чи́нми  прославлѧ́емїи. 
Чꙋ́днѡ простира́емь, со́лнєчныѧ лꙋчѝ и҆спꙋща́ше крⷭ҇тъ, и҆  повѣ́даша нб҃са̀ сла́вꙋ бг҃а на́шегѡ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи: сла́ва  си́лѣ твое́й, гдⷭ҇и. 
И҆скꙋ́пленъ кро́вїю влⷣчнею страда́лецъ нїки́та, свою̀  кро́вь (с. 303) ра́дꙋѧсѧ прино́ситъ хрⷭ҇тꙋ̀: тѣ́мже закала́емь,  сла́ва тебѣ̀ бж҃е мо́й, вопїѧ́ше. 
Разжига́емь раче́нїемъ влⷣчнимъ, і҆́дѡльскїй, мч҃ниче,  попра́лъ є҆сѝ пла́мень, и҆ всю̀ де́мѡнскꙋю крѣ́пость, зовы́й  созда́телю: сла́ва си́лѣ твое́й, гдⷭ҇и. 
Наслажда́ѧсѧ гдⷭ҇нимъ видѣ́нїемъ, и҆ тогѡ̀ свѣ́тлостїю  насыща́ѧсѧ мч҃никъ, стражда̀ не ѡ҆щꙋща́ше, и҆ ра́дꙋѧсѧ зва́ше:  сла́ва си́лѣ твое́й, гдⷭ҇и. 
Бг҃оро́диченъ: 
Оу҆краша́емо разли́чнымъ свѣтоли́тїемъ нб҃о ѡ҆дꙋшевле́нное  твоѐ, цр҃ѧ̀ црⷭ҇твꙋющихъ, хрⷭ҇тѐ, дв҃а пречⷭ҇таѧ, ны́нѣ ꙗ҆́кѡ  бцⷣа сла́витсѧ. 
Пѣ́снь є҃. І҆рмо́съ: 
Ѽ треблаже́нное дре́во, на не́мже распѧ́сѧ хрⷭ҇то́съ, цр҃ь  и҆ гдⷭ҇ь! и҆́мже падѐ дре́вомъ прельсти́вый, тобо́ю прельсти́всѧ,  бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ. 
Тебѐ приснопѣ́тое дре́во, на не́мже простре́сѧ хрⷭ҇то́съ,  є҆де́мъ хранѧ́щее ѡ҆браща́ющеесѧ ѻ҆рꙋ́жїе, крⷭ҇те, оу҆стыдѣ́сѧ:  стра́шный же херꙋві́мъ оу҆стꙋпѝ, на тебѣ̀ пригвожде́нномꙋ  хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
Подзе́мныхъ си̑лы проти̑вныѧ крⷭ҇та̀ страша́тсѧ, начерта́ема  зна́менїѧ на воздꙋ́сѣ, по немꙋ́же хо́дѧтъ нбⷭ҇ныхъ и҆  земноро́дныхъ ро́ди, колѣ̑на преклонѧ́юще хрⷭ҇тꙋ̀, подаю́щемꙋ  ми́ръ дꙋша́мъ на́шымъ. 
Зарѧ́ми нетлѣ́нными ꙗ҆́вльсѧ бжⷭ҇твенный крⷭ҇тъ,  ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести,  бжⷭ҇твенный свѣ́тъ ѡ҆блиста́въ, оу҆своѧ́етъ на не́мъ  пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ  ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ  тѧ̀. 
Кто̀ мо́жетъ и҆зрещѝ твои́хъ, нїки́то, натрижне́нїй, (с.  304) всехва́льне. вѣнцы̀, ꙗ҆̀же дарова̀ тебѣ̀ хрⷭ҇то́съ, за  него̀ пострада́вшꙋ; 
Мч҃ницы на землѝ по́двиги сконча́вше, нбⷭ҇ное въ  высоча́йшихъ ѿ тебє̀, жизнода́вче, воздаѧ́нїе прїѧ́ша. 
Ны́нѣ сїѧ́еши ꙗ҆́кѡ свѣти́ло, ѽ нїки́то всехва́льне.  свѣ́тъ вторы́й быва́еши, свѣ́тꙋ вели́комꙋ сла́внѡ предстоѧ̀. 
Бг҃оро́диченъ: 
Свѣ́тъ безлѣ́тный на́мъ подлѣ́тенъ бы́вшь, родила̀  є҆сѝ, бг҃омт҃и, сꙋ́щымъ во тмѣ̀ житїѧ̀, и҆ мі́ръ ве́сь  просвѣти́ла є҆сѝ. 
Пѣ́снь ѕ҃. І҆рмо́съ: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на крⷭ҇тови́днѡ  распросте́ръ, спаси́тельнꙋю стрⷭ҇ть проѡбража́ше ꙗ҆́вѣ. тѣ́мъ  тридне́венъ и҆зше́дъ, премі́рное воскрⷭ҇нїе прописа́ше, пло́тїю  пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Ста́ростїю преклони́всѧ, и҆ недꙋ́гомъ ѡ҆тѧгче́нъ  и҆спра́висѧ, і҆а́кѡвъ рꙋ́цѣ премѣни́въ, дѣ́йствїе ꙗ҆влѧ́ѧ  жизноно́снагѡ крⷭ҇та̀: и҆́бо ве́тхость зако́ннагѡ сѣно́внагѡ  писа́нїѧ, новописа̀ на се́мъ пло́тїю пригвозди́выйсѧ бг҃ъ, и҆  дꙋшегꙋби́тельный недꙋ́гъ ле́сти ѿгна̀. 
На ю҆́ныѧ возложи́въ дла̑ни, бжⷭ҇твенный і҆и҃ль,  крⷭ҇тови́днѡ главы̑ ꙗ҆влѧ́ше, ꙗ҆́кѡ старѣ́йшаѧ сла́ва,  законослꙋжи́телє лю́дїе. тѣ́мже подмнѣ́всѧ та́кѡ  и҆зпрельсти́тисѧ, не и҆змѣнѝ жизноно́снагѡ ѻ҆́браза: превзы́дꙋтъ  бо лю́дїе хрⷭ҇то́вы бж҃їи новоꙋтвержде́ннїи, вопїѧ́хꙋ, крⷭ҇то́мъ  ѡ҆гражда́еми. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ  тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ  твои́хъ и҆сте́кшею кро́вїю. 
Вожделѣ́въ добро́ты созда́вшагѡ, сла́вне, и҆ ѿтꙋ́дꙋ  сїѧ̑нїѧ прїе́мь, мч҃ниче, впери́лсѧ є҆сѝ, и҆ ѡ҆ сме́рти небре́гъ,  томꙋ̀ пристꙋпи́лъ є҆сѝ. (с. 305) 
Текꙋ́щихъ по́мысломъ прїе́мь цѣломꙋ́дреннымъ, неистощи̑маѧ,  мч҃ниче, предче́ствовавъ, тѣ́ло твоѐ мꙋ́камъ, ѽ нїки́то! съ  весе́лїемъ ра́дꙋѧсѧ преда́лъ є҆сѝ. 
Бг҃оро́диченъ: 
Ꙗ҆́кѡ ꙗ҆́блоко въ дꙋбра́вѣ є҆ди́нꙋ тѧ̀ ѡ҆брѣ́тъ, и҆  чистѣ́йшїй крі́нъ, и҆ оу҆до́льный цвѣ́тъ, ѽ бг҃омт҃и! жени́хъ  мы́сленный въ тѧ̀ всели́сѧ. 
Конда́къ ст҃а́гѡ, гла́съ в҃. Подо́бенъ: Вы́шнихъ и҆щѧ̀: 
Пре́лести посѣ́къ держа́вꙋ стоѧ́нїемъ твои́мъ, и҆ побѣ́ды  прїи́мъ вѣне́цъ во страда́льчествѣхъ твои́хъ, со а҆́гг҃лы,  сла́вне, ра́дꙋешисѧ, нїки́то тезоимени́те, съ ни́ми хрⷭ҇та̀ бг҃а  молѧ̀ непреста́ннѡ ѡ҆ всѣ́хъ на́съ. 
І҆́косъ: 
Зна́нїе твоѐ вложи́въ дꙋшѝ мое́й, ѡ҆чи́сти мо́й по́мыслъ,  и҆ твои́хъ за́повѣдей дѣ́лателѧ, сп҃се, покажѝ, да возмогꙋ̀  побѣди́ти страсте́й мои́хъ ра̑знаѧ привоста̑нїѧ, побѣди́тельнꙋю  по́честь прїе́мъ безстра́стїѧ, моли́твами твоегѡ̀ до́блѧгѡ  страстоте́рпца нїки́ты, чл҃вѣколю́бче: и҆́бо са́мъ на́съ  воспомина́ти того̀ въ па́мѧти є҆гѡ̀ созва̀, молѧ́сѧ непреста́ннѡ  ѡ҆ всѣ́хъ на́съ. 
Пѣ́снь з҃. І҆рмо́съ: 
Безꙋ́мное велѣ́нїе мꙋчи́телѧ ѕлочести́вагѡ лю́ди поколеба̀,  ды́шꙋщее преще́нїе и҆ ѕлохꙋле́нїе бг҃оме́рзское: ѻ҆ба́че трѝ  ѻ҆́троки не оу҆страшѝ ꙗ҆́рость ѕвѣ́рскаѧ, ни ѻ҆́гнь  снѣда́ѧй, но противоды́шꙋщꙋ росоно́сномꙋ дꙋ́хꙋ, со ѻ҆гне́мъ сꙋ́ще  поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ. 
Ѿ дре́ва вкꙋси́въ пе́рвый въ человѣ́цѣхъ, въ тлѣ́нїе  всели́сѧ: ѿверже́нїемъ бо жи́зни безче́стнѣйшимъ ѡ҆сꙋди́всѧ,  всемꙋ̀ ро́дꙋ тѣлотлѣ́ненъ нѣ́кїй, ꙗ҆́кѡ вре́дъ недꙋ́га  преподадѐ: но ѡ҆брѣ́тше земноро́днїи воззва́нїе крⷭ҇тнымъ  дре́вомъ, зове́мъ: препѣ́тый ѻ҆тцє́въ и҆ на́съ бж҃е,  бл҃гослове́нъ є҆сѝ. (с. 306) 
Разрꙋшѝ повелѣ́нїе бж҃їе преслꙋша́нїе, и҆ дре́во принесѐ  сме́рть человѣ́кѡмъ, є҆́же неблаговре́меннѡ прича́стно бы́вшее:  во оу҆твержде́нїе же ѕѣлѡ̀ честна́гѡ, ѿтꙋ́дꙋ жи́зни дре́во  возбранѧ́емо бѣ̀, є҆́же разбо́йникꙋ ѕлоꙋме́ршꙋ ѿве́рзе,  благоразꙋ́мнѡ зовꙋ́щꙋ: препѣ́тый ѻ҆тцє́въ и҆ на́съ бж҃е,  бл҃гослове́нъ є҆сѝ. 
Жезла̀ ѡ҆б̾е́млетъ кра́й і҆ѡ́сифова, бꙋ̑дꙋщаѧ зрѧ̀ і҆и҃ль  ца́рствїѧ держа́вное, ꙗ҆́кѡ воз̾имꙋ́ществитъ пресла́вный крⷭ҇тъ,  проѧвлѧ́ѧ: се́й бо побѣдоно́снаѧ хвала̀, и҆ свѣ́тъ вѣ́рою  зовꙋ́щымъ: препѣ́тый ѻ҆тцє́въ и҆ на́съ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Въ пе́щи а҆враа́мстїи ѻ҆́троцы персі́дстѣй, любо́вїю  благоче́стїѧ па́че, не́жели пла́менемъ ѡ҆палѧ́еми, взыва́хꙋ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Ны́нѣ непристꙋ́пною заре́ю ѡ҆сїѧ́емь, мч҃ниче, пою́щыѧ  ны́нѣ тво́й пра́здникъ, свѣ́томъ твои́мъ просвѣтѝ,  бл҃гослове́нъ є҆сѝ, бж҃е мо́й, зовы́й, и҆ гдⷭ҇и. 
Преꙋдиви́шасѧ твоемꙋ̀ мꙋ́жествꙋ вѡ́инства а҆́гг҃льскаѧ,  бл҃же́нне, зрѧ́ще терпѣли́внѡ стра́ждꙋща тѧ̀ и҆ глаго́люща:  бл҃гослове́нъ є҆сѝ, бж҃е всѣ́хъ и҆ гдⷭ҇и. 
Бг҃оро́диченъ: 
Съ вы́шнимъ ликостоѧ́нїемъ безпло́тный, ра́дꙋйсѧ бцⷣе  чⷭ҇таѧ, гаврїи́лъ веселѧ́сѧ зовѧ́ше тѝ: бл҃гослове́на ты̀ въ  жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Благослови́те ѻ҆́троцы, трⷪ҇цы равночи́сленнїи, содѣ́телѧ  ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ  претво́ршее, и҆ превозноси́те всѣ̑мъ жи́знь подава́ющаго, дх҃а  всест҃а́го, во вѣ́ки. 
Возвыша́емꙋ дре́вꙋ ѡ҆кропле́нꙋ кро́вїю, вопло́щшагосѧ сло́ва  бг҃а, по́йте нбⷭ҇ныхъ си̑лы: земны́хъ воззва́нїе, (с. 307)  пра́зднꙋюще лю́дїе, поклони́тесѧ хрⷭ҇то́вꙋ крⷭ҇тꙋ̀, и҆́мже мі́рꙋ  воста́нїе во вѣ́ки. 
Земноро́днїи дла́ньми, строи́телїе бл҃года́ти крⷭ҇тъ, на  не́мже стоѧ́ше хрⷭ҇то́съ бг҃ъ, возноси́те свѧщеннолѣ́пнѡ и҆  копїѐ, бж҃їѧ сло́ва тѣ́ло пробо́дшее, да ви́дѧтъ ꙗ҆зы́цы всѝ  спасе́нїе бж҃їе, сла́вѧще є҆го̀ во вѣ́ки. 
Бжⷭ҇твеннымъ сꙋдо́мъ пред̾избра́ннїи весели́тесѧ,  хрⷭ҇тїа́нстїи вѣ́рнїи лю́дїе хвали́тесѧ побѣдоно́снымъ  ѻ҆рꙋ́жїемъ, прїе́мше ѿ бг҃а крⷭ҇тъ честны́й: въ се́мъ бо  колѣ̑на бра́ней де́рзости и҆́щꙋще, разсыпа́ютсѧ во вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ  затчѐ, ѻ҆́гненнꙋю же си́лꙋ оу҆гаси́ша, добродѣ́телїю  препоѧ́савшесѧ, благоче́стїѧ рачи́тели ѻ҆́троцы, взыва́юще:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Всецѣ́лꙋ же́ртвꙋ и҆ прїѧ́тнꙋ тебѐ сама́го прине́слъ  є҆сѝ, мч҃ниче непобѣди́ме, и҆ всепло́дїе бы́лъ є҆сѝ  бл҃гово́нно влⷣцѣ твоемꙋ̀, распе́ншемꙋсѧ на́съ ра́ди, съ  весе́лїемъ вопїѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Зако́ннѣ ꙗ҆́кѡ бжⷭ҇твенный хра́брникъ, вра̑жїѧ полкѝ  низврати́въ, досто́йнѣ прїѧ́лъ є҆сѝ вѣне́цъ побѣ́ды  неꙋвѧда́ющїй ѿ жизноно́сныѧ десни́цы, є҆́йже ны́нѣ предстои́ши,  воспѣва́ѧ: благослови́те, всѧ̑ дѣла̀ гдⷭ҇нѧ, гдⷭ҇а. 
Возлюби́лъ є҆сѝ безмѣ́рнѡ хрⷭ҇та̀, и҆ тогѡ̀ кро́ви твою̀  кро́вь примѣси́лъ є҆сѝ, и҆ раздроблѧ́емь ра́нами, и҆ разли́чнѡ  оу҆бива́емь. є҆мꙋ́же и҆ ны́нѣ ꙗ҆́кѡ подо́бникъ сца́рствꙋеши,  вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Скве́рнꙋ є҆стества̀ на́шегѡ, хрⷭ҇та̀ ро́ждши є҆ди́наго  пречⷭ҇таго, ꙗ҆́вѣ ѿмы́ла є҆сѝ, чⷭ҇таѧ бцⷣе всенепоро́чнаѧ,  и҆ херꙋві́мъ и҆ серафі́мъ была̀ є҆сѝ превы́шше, вопїю́щихъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. (с. 308) 
Пѣ́снь ѳ҃. І҆рмо́съ: 
Та́инъ є҆сѝ, бцⷣе, ра́й, невоздѣ́ланнѡ возрасти́вшїй  хрⷭ҇та̀, и҆́мже крⷭ҇тное живоно́сное на землѝ насади́сѧ дре́во.  тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ. 
Да возра́дꙋютсѧ древа̀ дꙋбра̑внаѧ всѧ̑, ѡ҆свѧти́вшꙋсѧ  є҆стествꙋ̀ и҆́хъ, ѿ негѡ́же и҆знача́ла насади́шасѧ, хрⷭ҇тꙋ̀  распросте́ршꙋсѧ на дре́вѣ. тѣ́мъ ны́нѣ возноси́мꙋ, покланѧ́ющесѧ  є҆мꙋ̀, тѧ̀ велича́емъ. 
Свѧще́нный воста̀ ро́гъ, и҆ глава̀ всѣ̑мъ бг҃омꙋ̑дрымъ  крⷭ҇тъ, и҆́мже грѣ́шныхъ мы́сленнѡ стира́ютсѧ ро́ги всѝ. тѣ́мъ  ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀, тебє̀, дв҃о,  краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ  є҆стєства̀. тѣ́мъ, веселѧ́щесѧ, тѧ̀, бцⷣе, велича́емъ. 
Всего̀ менѐ сама́го тебѣ̀ приношꙋ̀ бг҃обл҃же́нне нїки́то,  да ѡ҆брѧ́щꙋ тѧ̀ предста́телѧ ко влⷣцѣ, спаса́ти могꙋ́ща ѿ  всѧ́кагѡ ѡ҆бстоѧ́нїѧ, и҆ спасе́нїѧ бжⷭ҇твеннагѡ хода́таѧ. 
Свидѣ́тель и҆́стиннѡ бы́лъ є҆сѝ и҆́стины, страстоте́рпче,  ѵ҆поста́снѣй и҆ честнѣ́й ны́нѣ и҆́стинѣ ра́дꙋѧсѧ предстои́ши,  по́двигѡвъ натрижне́нїѧ со дерзнове́нїемъ прїе́млѧ. 
Ко приста́нищꙋ ти́хомꙋ приста́въ, почѝ ѿ болѣ́зней: и҆  вѣнцено́сецъ ликꙋ́еши въ раѝ съ мч҃ники хрⷭ҇то́выми. тѣ́мъ тѧ̀  ны́нѣ ꙗ҆́кѡ бг҃опросла́вленна всѝ досто́йнѡ сла́вимъ. 
Бг҃оро́диченъ: 
Зако́нѡвъ є҆сте́ственныхъ кромѣ̀, законода́вца ражда́еши,  пло́ть бы́вша невра́щнѡ за бл҃гоꙋтро́бїе неизрече́нное,  благослове́ннаѧ чⷭ҇таѧ, во двꙋ́хъ сꙋщества́хъ познава́ема. 
Свѣти́ленъ. Подо́бенъ: Жєны̀, оу҆слы́шите: 
Ѻ҆рꙋ́жїемъ честна́гѡ твоегѡ̀ крⷭ҇та̀ ѡ҆гради́всѧ, (с. 309)  страстоте́рпецъ тво́й, сло́ве, проти̑вныѧ си̑лы крѣ́пкѡ  препобѣдѝ, и҆ мꙋчи́тели посрамѝ, и҆ за тѧ̀ пострада̀, и҆ съ  тобо́ю, хрⷭ҇тѐ мо́й всецр҃ю̀, нїки́та црⷭ҇твꙋетъ. 
Два́жды. 
Сла́ва, и҆ ны́нѣ, крⷭ҇та̀: 
Крⷭ҇тъ возвыша́етсѧ дне́сь, и҆ мі́ръ ѡ҆свѧща́етсѧ: чи́ни  а҆́гг҃льстїи пою́тъ на́съ ра́ди распе́ншагосѧ, и҆ торжествꙋ́ютъ съ  на́ми, и҆ сра́дꙋютсѧ, дв҃дски зовꙋ́ще: содѣ́ла спасе́нїе посредѣ̀  землѝ влⷣко. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Дне́сь крⷭ҇тъ хрⷭ҇то́въ ꙳ возвыша́етсѧ, ꙳ живоно́сное  дре́во: ꙳ на не́мже пло́тїю пригвозди́сѧ, ꙳ всѧ̑ призыва́ѧ. 
Сті́хъ: Возноси́те гдⷭ҇а бг҃а на́шегѡ, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Ра́дꙋйсѧ вѣ́рныхъ ꙳ хране́нїе бжⷭ҇твенное, ꙳ неѡбори́маѧ  стѣно̀, ꙳ крⷭ҇те гдⷭ҇ень, ꙳ и҆́мже ѿ землѝ вознесо́хомсѧ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Прїиди́те ве́селѡ, ꙳ цѣлꙋ́емъ всѝ ꙳ живоно́сное дре́во, на  не́мже распростре́сѧ, ꙳ хрⷭ҇то́съ и҆збавле́нїе. 
Сла́ва, ст҃а́гѡ, гла́съ ѕ҃: 
Дне́сь вселе́ннаѧ всѧ̀ страстоте́рпца ра́дꙋетсѧ  страда́нїємъ: и҆ хрⷭ҇то́ва цр҃ковь цвѣ́ты оу҆краша́ема, мч҃ниче  хрⷭ҇то́въ, вопїе́тъ тѝ: оу҆го́дниче хрⷭ҇то́въ и҆ предста́телю  теплѣ́йшїй, не преста́й молѧ́сѧ ѡ҆ рабѣ́хъ твои́хъ. 
И҆ ны́нѣ, гла́съ то́йже: 
Дне́сь са́дъ жи́зни, ѿ земны́хъ незаходи́мыхъ нѣ́дръ  происхо́дитъ, на не́мъ пригвожде́ннагѡ хрⷭ҇та̀ и҆звѣствꙋ́етъ  воскрⷭ҇нїе, и҆ воздвиза́емый рꙋка́ми свѧще́нническими, тогѡ̀ на  нб҃са̀ возвѣща́етъ возноше́нїе: и҆́мже на́ше смѣше́нїе, ѿ  є҆́же на зе́млю паде́нїѧ, на нб҃сѣ́хъ жи́тельствꙋетъ. тѣ́мже  благода́рственнѣ возопїе́мъ: гдⷭ҇и, вознесы́йсѧ на (с. 310) не́мъ,  и҆ тѣ́мъ совозне́съ на́съ, нбⷭ҇ныѧ твоеѧ̀ ра́дости сподо́би,  ꙗ҆́кѡ чл҃вѣколю́бецъ. 
На лїтꙋргі́и: Бл҃жє́нна пра́здника, пѣ́снь а҃-ѧ, на д҃: и҆  ст҃а́гѡ пѣ́снь ѕ҃-ѧ, на д҃. По вхо́дѣ: Спасѝ на́съ, сн҃е  бж҃їй, пло́тїю распны́йсѧ, пою́щыѧ тѝ: а҆ллилꙋ́їа. Си́це пое́мъ  и҆ до ѿда́нїѧ. Прокі́менъ пра́здника, и҆ до ѿда́нїѧ. И҆ ст҃а́гѡ  гла́съ з҃: Возвесели́тсѧ првⷣникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й: А҆пⷭ҇лъ, къ  тїмоѳе́ю, зача́ло сч҃в. А҆ллилꙋ́їа, гла́съ д҃: Првⷣникъ ꙗ҆́кѡ  фі́нїѯъ процвѣте́тъ: Сті́хъ: Насажде́ни въ домꙋ̀ гдⷭ҇ни, во  дво́рѣхъ бг҃а на́шегѡ. Є҆ѵⷢ҇лїе матѳе́а, зача́ло л҃ѕ.  Прича́стенъ пра́здника, и҆ до ѿда́нїѧ. и҆ ст҃а́гѡ: Въ па́мѧть  вѣ́чнꙋю бꙋ́детъ првⷣникъ: 
[Зрѝ] Сꙋббѡ́та по воздви́женїи. 
А҆пⷭ҇лъ корі́нѳѧнѡмъ, зача́ло рк҃є, ѿ полꙋ̀.  Є҆ѵⷢ҇лїе ѿ і҆ѡа́нна, зача́ло л҃. 
[Зрѝ] Недѣ́лѧ по воздви́женїи. 
Прокі́менъ пра́здника: А҆пⷭ҇лъ къ гала́тѡмъ, зача́ло  с҃г. Є҆ѵⷢ҇лїе ма́рка, зача́ло л҃з. Прича́стенъ днѐ, и҆  пра́здника. 
[Зрѝ] Подоба́етъ вѣ́дати, а҆́ще слꙋчи́тсѧ воздви́женїе  честна́гѡ крⷭ҇та̀ въ сꙋббѡ́тꙋ: 
Недѣ́лѧ по воздви́женїи, чте́тсѧ а҆пⷭ҇лъ и҆ є҆ѵⷢ҇лїе,  наꙋ́трїи пра́здника, въ недѣ́лю. Въ пред̾идꙋ́щꙋю же сꙋббѡ́тꙋ,  во ѿда́нїе пра́здника, а҆пⷭ҇лъ и҆ є҆ѵⷢ҇лїе, пре́жде сꙋббѡ́тѣ по  воздви́женїи, и҆ пото́мъ рѧ́дъ. 
🕅 Подоба́етъ вѣ́дати, а҆́ще слꙋчи́тсѧ попра́зднство  воздви́женїѧ честна́гѡ крⷭ҇та̀ въ недѣ́лю, а҆ ст҃ы́й пое́тсѧ на  д҃, и҆лѝ на ѕ҃: 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны, и҆  бцⷣы, по ѻ҆бы́чаю. Тропа́рь воскрⷭ҇нъ. Сла́ва, и҆ ны́нѣ,  бг҃оро́диченъ є҆гѡ̀. 
На вели́цѣй вече́рни: по ѻ҆бы́чной каѳі́смѣ, на  Гдⷭ҇и, (с. 311) воззва́хъ: стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ, и҆ пра́здника г҃, тогѡ̀  днѐ: и҆ ст҃а́гѡ мине́и г҃. [зрѝ] А҆́ще пое́тсѧ ст҃ы́й на ѕ҃,  и҆лѝ є҆мꙋ́же и҆ полѷеле́й, и҆ пое́мъ стїхи̑ры воскрⷭ҇ны г҃, и҆  пра́здника г҃, и҆ ст҃а́гѡ д҃. Сла́ва, ст҃а́гѡ: И҆ ны́нѣ,  бг҃оро́диченъ а҃-й гла́са. На лїті́и стїхи̑ры пра́здника тогѡ̀  днѐ рѧдовы́ѧ, стїхѡ́вныѧ. Сла́ва, и҆ ны́нѣ, пра́здника,  пи́санъ на оу҆́трени на стїхо́внѣ. А҆́ще ли и҆́мать ст҃ы́й  Сла́вꙋ: Сла́ва, ст҃а́гѡ: И҆ ны́нѣ, пра́здника. На стїхо́внѣ  стїхи̑ры воскрⷭ҇ны. Сла́ва, ст҃а́гѡ, а҆́ще є҆́сть, И҆ ны́нѣ,  пра́здника. а҆́ще ли нѝ, Сла́ва, и҆ ны́нѣ, пра́здника. На  благослове́нїи хлѣ́бѡвъ тропа́рь: Бцⷣе дв҃о: два́жды, и҆  пра́здника, є҆ди́ножды. 
На оу҆́трени: На Бг҃ъ гдⷭ҇ь, тропа́рь воскрⷭ҇нъ  два́жды: Сла́ва, ст҃а́гѡ, а҆́ще є҆́сть. И҆ ны́нѣ, пра́здника:  а҆́ще ли нѝ, Сла́ва, и҆ ны́нѣ, пра́здника. По каѳі́смахъ  сѣда́льны воскрⷭ҇ны, съ бг҃оро́дичны и҆́хъ. И҆ чте́нїе во  є҆ѵⷢ҇лїи толково́мъ, недѣ́лѧ по воздви́женїи. И҆ непорѡ́чны съ  тропарѝ, ѵ҆пакоѝ гла́са. И҆ чте́нїе во є҆ѵⷢ҇лїи толково́мъ,  недѣ́лѧ рѧ́дъ, А҆́ще ли ст҃ы́й и҆́мать полѷеле́й, по двꙋ̀  каѳі́смахъ, пое́мъ ст҃а́гѡ полѷеле́й, и҆ по полѷеле́и, тропарѝ:  А҆́гг҃льскїй собо́ръ: и҆ ѵ҆пакоѝ гла́са, и҆ сѣда́льны ст҃а́гѡ  всѣ̀, и҆ чте́нїе. Степє́нны, и҆ прокі́менъ гла́са: и҆ Всѧ́кое  дыха́нїе: Є҆ѵⷢ҇лїе, воскрⷭ҇но, и҆ стїхи́ра воскрⷭ҇на, и҆ про́чее  воскрⷭ҇но. Канѡ́нъ воскрⷭ҇нъ со і҆рмосо́мъ на д҃: и҆ бцⷣы на  два̀: и҆ пра́здника на д҃: и҆ ст҃а́гѡ на д҃. Катава́сїа пра́здника.  А҆́ще и҆́мать ст҃ы́й полѷеле́й, и҆лѝ славосло́вїе, и҆ пое́мъ  канѡ́нъ воскрⷭ҇нъ со і҆рмосо́мъ на д҃: и҆ пра́здника на д҃: и҆  ст҃а́гѡ на ѕ҃. По г҃-й пѣ́сни, конда́къ пра́здника, и҆  ст҃а́гѡ, а҆́ще и҆́мать, и҆ і҆́косъ, и҆ сѣда́ленъ ст҃а́гѡ. Сла́ва,  и҆ ны́нѣ, пра́здника: и҆ чте́нїе. По ѕ҃-й пѣ́сни, конда́къ  воскрⷭ҇нъ, и҆ і҆́косъ, и҆ про́логъ. На ѳ҃-й пѣ́сни, пое́мъ  Честнѣ́йшꙋю: Свѣти́ленъ воскрⷭ҇нъ, Сла́ва, ст҃а́гѡ, а҆́ще  и҆́мать: а҆́ще ли нѝ, Сла́ва, и҆ ны́нѣ, пра́здника. На  хвали́техъ стїхи̑ры воскрⷭ҇ны, д҃: и҆ ст҃а́гѡ, а҆́ще и҆́мать,  подѡ́бны, трѝ: и҆ самогла́сенъ, и҆́же на Сла́вꙋ, (с. 312) пое́мъ  съ припѣ́вы є҆гѡ̀. А҆́ще ли не и҆́мать ст҃ы́й хвали́тныхъ, и҆  пое́мъ стїхи̑ры воскрⷭ҇ны, д҃: и҆ пра́здника, д҃, тогѡ̀ днѐ  стїхѡ́вныѧ оу҆́трени, съ припѣ́вы пра́здника. Сла́ва, стїхи́ра  є҆ѵⷢ҇льскаѧ. И҆ ны́нѣ, Пребл҃гослове́нна є҆сѝ:  Славосло́вїе вели́кое. И҆ по трист҃о́мъ тропа́рь воскрⷭ҇нъ  то́чїю. Є҆ктєнїѝ, и҆ ѿпꙋ́стъ, и҆ ѡ҆глаше́нїе, и҆ ѻ҆бы́чное  и҆схожде́нїе въ притво́ръ. Та́же ча́съ а҃-й. На а҃-мъ часѣ̀  тропа́рь воскрⷭ҇нъ: Сла́ва, пра́здника: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ: конда́къ пра́здника. Та́кожде и҆ въ  про́чыѧ часы̀, глаго́лемъ конда́къ пра́здника и҆ воскрⷭ҇нъ  премѣнѧ́юще, а҆́ще полѷеле́й, и҆ ст҃а́гѡ. 
На лїтꙋргі́и: Бл҃жє́нна гла́са, на ѕ҃: и҆ пра́здника  пѣ́снь рѧдова́ѧ на д҃. А҆́ще ли и҆́мать ст҃ы́й пѣ́снь, и҆  Бл҃жє́нна воскрⷭ҇на на д҃: и҆ пра́здника пѣ́снь рѧдова́ѧ: на д҃:  и҆ ст҃а́гѡ пѣ́снь ѕ҃-ѧ, на д҃. По вхо́дѣ тропа́рь воскрⷭ҇нъ  и҆ пра́здника: та́же хра́ма, и҆ ст҃а́гѡ, а҆́ще и҆́мать. Сла́ва,  конда́къ ст҃а́гѡ: И҆ ны́нѣ, пра́здника. А҆́ще ли не и҆́мать ст҃ы́й  тропарѧ̀ и҆ кондака̀: Сла́ва, воскрⷭ҇нъ: И҆ ны́нѣ, пра́здника.  Прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе недѣ́ли по  воздви́женїи: та́же ст҃а́гѡ, а҆́ще и҆́мать, а҆́ще ли нѝ, рѧ́дъ. А҆  прокі́менъ гла́са ѡ҆ставлѧ́етсѧ. Прича́стенъ: Хвали́те  гдⷭ҇а съ нб҃съ: Дрꙋгі́й ст҃а́гѡ, а҆́ще и҆́мать: а҆́ще ли нѝ,  пра́здника. 


(с. 312) 
Мѣ́сѧца тогѡ́же къ ѕ҃і-й де́нь. 
Ст҃ы́ѧ великомч҃ницы є҆ѵфи́мїи всехва́льныѧ. 
Стїхи̑ры пра́здника, гла́съ д҃. Подо́бенъ: Да́лъ  є҆сѝ зна́менїе. 
Дне́сь возсїѧ̀ свѣтови́днѡ, ꙗ҆́коже со́лнце, ꙳  крⷭ҇тъ тво́й честны́й, хрⷭ҇тѐ, ꙳ оу҆твержда́емый на  кра́нїевѣ мѣ́стѣ пресла́внѣмъ, и҆ возвыша́емый, сп҃се,  на горѣ̀ твое́й (с. 313) прест҃ѣ́й, ꙳ показꙋ́ѧ  ꙗ҆вле́ннѣйше, ꙳ ꙗ҆́кѡ тѣ́мъ, всеси́льне, ꙳ на́ше  є҆стество̀ возвы́силъ є҆сѝ на нб҃са̀, ꙳ ꙗ҆́кѡ  чл҃вѣколю́бецъ. 
Возвѣсти́ша дне́сь нб҃са̀, ꙳ непостижи́ме,  человѣ́кѡмъ сла́вꙋ твою̀: ꙳ свѣ́тлѡ бо и҆з̾ѡблиста́въ  крⷭ҇та̀ ѻ҆́бразъ ꙳ свѣ́томъ непристꙋ́пнымъ, ꙳ неи́стовный  и҆ жесто́кїй бг҃оꙋбі́йцъ ꙳ нра́въ ѡ҆бличѝ. ꙳ тѣ́мъ твоѐ  чл҃вѣколю́бное строе́нїе сла́вимъ, ꙳ і҆и҃се всеси́льне, ꙳  сп҃се дꙋ́шъ на́шихъ. 
Просте́ртїемъ рꙋ́къ свои́хъ, ꙳ мѡѷсе́й побѣдѝ  а҆мали́ка, ꙳ ѻ҆́бразъ зна́менꙋѧ крⷭ҇тный пре́жде: ꙳ мы́ же,  дре́вꙋ крⷭ҇та̀ покланѧ́ющесѧ ны́нѣ, ꙳ попира́емъ вра̑жїѧ  кѡ́зни и҆ кова̑рства, ꙳ хрⷭ҇та̀ побо́рника и҆мꙋ́ще, ꙳ на  то́мъ возвы́шеннаго пло́тїю, ꙳ и҆ ѕмі́ѧ оу҆мертви́вшаго, ꙳  и҆ человѣ́ка спа́сшаго. 
И҆́ны стїхи̑ры ст҃ы́ѧ, гла́съ то́йже. Подо́бенъ:  Ꙗ҆́кѡ до́блѧ: 
Дѣ́вства добро́тами, ꙳ и҆ мꙋче́нїй кровьмѝ, ꙳  дꙋ́шꙋ твою̀ оу҆краси́вши, мч҃нице сла́внаѧ, врꙋчи́ласѧ  є҆сѝ созда́вшемꙋ, ꙳ сохранѧ́ющꙋ тѧ̀ нетлѣ́ннꙋ во вѣ́къ  и҆́стиннѡ, ꙳ ѡ҆ се́мъ ликовствꙋ́ющи ꙳ съ во́инствы  а҆рха̑гг҃лъ, и҆ а҆́гг҃лъ, ꙳ а҆пⷭ҇лъ, прⷪ҇рѡ́къ и҆ мч҃никъ  ликостоѧ̑нїи, всехва́льнаѧ. 
И҆ къ коле́самъ привѧза́ема, ꙳ и҆ ѕвѣрмѝ  растерза́ема, ꙳ и҆ ѻ҆гне́мъ и҆ водо́ю, ꙳ ѡ҆бостри́вши тво́й  по́мыслъ бжⷭ҇твеннымъ дх҃омъ, ꙳ тмы̀ нача́льника течє́нїи  кро́вными ꙳ мꙋ́жески оу҆дави́ла є҆сѝ, ꙳ и҆ востекла̀  є҆сѝ къ разꙋ̑мнымъ черто́гѡмъ, ꙳ вѣ́но женихꙋ̀ твоемꙋ̀,  дѣ́во, ꙳ прине́сши страда́нїе. 
И҆ оу҆ме́рши жива̀ при́снѡ, ꙳ крове́й проли̑тїѧ, ꙳  въ гдⷭ҇ню хвалꙋ̀, мч҃нице, и҆сточи́ла є҆сѝ, ꙳ вѣ̑рныѧ  оу҆́бѡ напаѧ́ющи, ꙳ и҆ зна́нїемъ просвѣща́ющи, ꙳  невѣ̑рныѧ же врагѝ въ тѣ́хъ потоплѧ́ющи. ꙳ тѣ́мже  сви́токъ тебѣ̀ ввѣрѧ́етсѧ бжⷭ҇твенный, ꙳ є҆го́же храни́ши  и҆ держи́ши во вѣ́ки, ꙳ цр҃ко́вныхъ догма́тѡвъ. 
Сла́ва, гла́съ ѕ҃: 
Процвѣ́тшаѧ добродѣ́тельми, и҆ просвѣще́ннаѧ (с.  314) по́мысломъ, мѵ́ро пролива́ющи въ сердца̀ вѣ́рныхъ,  ꙗ҆́же ѿ востѡ́къ возсїѧ́вши, ꙗ҆́кѡ ѕвѣзда̀ свѣ́тлаѧ,  и҆ собра́нїе сотво́рши, ст҃а́гѡ дх҃а наше́ствїемъ,  бжⷭ҇твенныхъ ѻ҆тє́цъ, не преста́й ѡ҆ на́съ молѧ́щисѧ ко  гдⷭ҇ꙋ, є҆ѵфи́мїе всесла́внаѧ, спасти́сѧ дꙋша́мъ на́шымъ. 
И҆ ны́нѣ, крⷭ҇та̀, гла́съ то́йже: 
Четвероконе́чный мі́ръ дне́сь ѡ҆свѧща́етсѧ,  четвероча́стномꙋ воздвиза́емꙋ твоемꙋ̀ крⷭ҇тꙋ̀, хрⷭ҇тѐ бж҃е  на́шъ, и҆ ро́гъ вѣ́рныхъ правосла́вныхъ совозно́ситсѧ:  тѣ́мъ врагѡ́въ сокрꙋша́емъ ро́ги. ве́лїй є҆сѝ гдⷭ҇и, и҆  ди́венъ въ дѣ́лѣхъ твои́хъ, сла́ва тебѣ̀. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
И҆дѣ́же стоѧ́ша но́ги хрⷭ҇то́вы, ꙳ мѣ́стꙋ  покланѧ́емсѧ, ꙳ возносѧ́ще треблаже́нный крⷭ҇тъ, ꙳ на не́мже  и҆сточи́сѧ кро́вь влⷣчнѧ, ꙳ и҆сточи́вшагѡ мі́рꙋ воскрⷭ҇нїе. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Оу҆мертви́вше стра̑сти пло́ти ꙳ и҆ дꙋ́ха,  бг҃омꙋ́дрїи, потщи́мсѧ возвы́ситисѧ ѿ земны́хъ ꙳ въ  нбⷭ҇ный поко́й, ꙳ крⷭ҇та̀ воздви́женїемъ, ꙳ сраспе́ншесѧ  влⷣцѣ хрⷭ҇тꙋ̀. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Животекꙋ́щїй и҆зъ бжⷭ҇твенныхъ рє́бръ ꙳ и҆сто́чникъ  ꙗ҆́вѣ и҆скипѣ̀ сп҃совыхъ, ꙳ напаѧ́ющь дꙋ́шы вѣ́рою  покланѧ́ющихсѧ ꙳ бжⷭ҇твєннымъ є҆гѡ̀ стрⷭ҇те́мъ, ꙳ и҆  крⷭ҇тꙋ̀, и҆ воскрⷭ҇нїю. 
Сла́ва, ст҃ы́ѧ, гла́съ и҃. Вѷзанті́ево: 
Всѧ́къ ѧ҆зы́къ да подви́житсѧ къ благохвале́нїю  всехва́льныѧ є҆ѵфи́мїи, всѧ́къ ро́дъ, и҆ во́зрастъ всѧ́къ,  ю҆́ношы и҆ дѣ̑вы, хрⷭ҇то́вꙋ дѣвомч҃ницꙋ похвала́ми да  оу҆вѣнча́имъ: зако́ннѡ бо вмꙋжи́вшисѧ, и҆ не́мощь же́нскꙋ  ѿве́ргши, страда́льческими болѣ́зньми мꙋчи́телѧ врага̀  (с. 315) низложѝ. нбⷭ҇нымъ же и҆ бжⷭ҇твеннымъ вѣнце́мъ  оу҆краси́вшисѧ, мо́литсѧ женихꙋ̀ и҆ бг҃ꙋ, дарова́ти на́мъ  ве́лїю ми́лость. 
И҆ ны́нѣ, пра́здника. гла́съ то́йже. І҆ѡа́нна  мона́ха: 
Є҆го́же дре́вле мѡѷсе́й проѡбразова́въ собо́ю,  а҆мали́ка низложи́въ побѣдѝ: и҆ дв҃дъ пѣснопѣ́вецъ,  подно́жїю твоемꙋ̀, вопїѧ̀, кла́нѧтисѧ повелѣва́ше:  честно́мꙋ крⷭ҇тꙋ̀ твоемꙋ̀, хрⷭ҇тѐ бж҃е, дне́сь грѣ́шнїи  кла́нѧемсѧ, и҆ оу҆стна́ми недосто́йными тѧ̀, и҆зво́лившаго  пригвозди́тисѧ на не́мъ, воспѣва́юще мо́лимсѧ: гдⷭ҇и, съ  разбо́йникомъ црⷭ҇твїѧ твоегѡ̀ сподо́би на́съ. 
Тропа́рь, гла́съ д҃: 
А҆́гница твоѧ̀, і҆и҃се, є҆ѵфи́мїа зове́тъ ве́лїимъ  гла́сомъ тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю, и҆ сраспина́юсѧ, и҆ спогреба́юсѧ креще́нїю  твоемꙋ̀, и҆ страждꙋ̀ тебє̀ ра́ди, ꙗ҆́кѡ да црⷭ҇твꙋю въ  тебѣ̀, и҆ оу҆мира́ю за тѧ̀, да и҆ живꙋ̀ съ тобо́ю: но,  ꙗ҆́кѡ же́ртвꙋ непоро́чнꙋю, прїими́ мѧ съ любо́вїю  поже́ршꙋюсѧ тебѣ̀. тоѧ̀ моли́твами, ꙗ҆́кѡ ми́лостивъ,  спасѝ дꙋ́шы на́шѧ. 
Сла́ва, и҆ ны́нѣ, пра́здника: Спасѝ, гдⷭ҇и, лю́ди  твоѧ̑: 
На оу҆́трени, по а҃-мъ стїхосло́вїи, сѣда́ленъ,  гла́съ г҃. 
Подо́бенъ: Красотѣ̀ дѣ́вства твоегѡ̀. 
Крⷭ҇тъ и҆ сме́рть пострада́ти и҆зво́лилъ є҆сѝ,  посредѣ̀ тва́ри сего̀ водрꙋзи́въ, є҆гда̀ благоволи́лъ  є҆сѝ сп҃се, тѣ́ло твоѐ пригвозди́ти, тогда̀ и҆ со́лнце  лꙋчы̀ сокры̀. сїѧ̑ и҆ разбо́йникъ зрѧ̀ на крⷭ҇тѣ́ тѧ  воспѣ̀, вопїѧ̀: помѧни́ мѧ гдⷭ҇и, и҆ прїѧ́ше, вѣ́ровавъ,  ра́й. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ ѕ҃. Поⷣ:  Наде́жда мі́ра: 
На дре́вѣ, сп҃се, крⷭ҇тнѣмъ, за оу҆трѡ́бы  ми́лости возвы́сивсѧ, и҆ ре́бра пробо́дъ копїе́мъ,  разстерза́лъ є҆сѝ (с. 316) грѣхѡ́въ лю́тое рꙋкописа́нїе,  ꙗ҆́кѡ всемо́щный бг҃ъ. тѣ́мъ твоѐ неизрече́нное пое́мъ  благоче́стнѡ, сло́ве, смотре́нїе. 
Сла́ва, и҆ ны́нѣ, то́йже: 
Канѡ́нъ пра́здника, со і҆рмосо́мъ на ѕ҃: и҆ ст҃ы́ѧ, на  ѕ҃. 
Канѡ́нъ пра́здника. 
Гла́съ и҃. Пѣ́снь а҃. І҆рмо́съ: 
Крⷭ҇тъ начерта́въ мѡѷсе́й, впрѧ́мѡ жезло́мъ  чермно́е пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ  фараѡ́нѡвымъ колесни́цамъ оу҆да́ривъ совокꙋпѝ, вопрекѝ  написа́въ непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ  бг҃ꙋ на́шемꙋ, ꙗ҆́кѡ просла́висѧ. 
Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ  себѣ̀ само́мъ проѡбразѝ, свѧще́нныхъ средѣ̀ стоѧ̀: крⷭ҇тъ  же воѡбрази́въ, просте́ртыми побѣ́дꙋ дла́ньми воздви́же,  держа́вꙋ погꙋби́въ а҆мали́ка всегꙋби́телѧ. тѣ́мъ хрⷭ҇тꙋ̀  пои́мъ бг҃ꙋ на́шемꙋ, ꙗ҆́кѡ просла́висѧ. 
Возложѝ мѡѷсе́й на столпѣ̀ врачевство̀,  тлетвори́вагѡ и҆збавле́нїе, и҆ ꙗ҆дови́тагѡ оу҆грызе́нїѧ,  и҆ дре́вꙋ ѻ҆́бразомъ крⷭ҇та̀, по землѝ пресмыка́ющагосѧ  ѕмі́ѧ привѧза̀, лꙋка́вный въ се́мъ ѡ҆бличи́въ вре́дъ. тѣ́мъ  хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ. 
Показа̀ нб҃о крⷭ҇та̀ побѣ́дꙋ, благоче́стїѧ  держа́телю, и҆ царю̀ бг҃омꙋ́дрꙋ, врагѡ́въ въ не́мже  ѕлосе́рдыхъ низложи́сѧ свирѣ́пство, ле́сть же преврати́сѧ,  и҆ вѣ́ра распростре́сѧ земны̑мъ концє́мъ бжⷭ҇твеннаѧ.  тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ. 
И҆́нъ канѡ́нъ ст҃ы́ѧ, є҆гѡ́же краегране́сїе: 
Похвалѧ́ю всехва́льнꙋю ѻ҆трокови́цꙋ. Творе́нїе  і҆ѡа́нна. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. (с.  317) 
Влече́тъ къ пѣснопѣ́нїю премі́рныхъ вѡ́инства, и҆  земны́хъ ли́ки, всехва́льнаѧ ѻ҆трокови́ца чꙋдесы̀. 
Ро́дъ презрѣ́вши, и҆ ю҆́же ѿ бога́тства  свѣ́тлость честна́ѧ є҆ѵфи́мїа, вмѣ́стѡ всѣ́хъ хрⷭ҇та̀  стѧжа̀. 
Добро́ты возжела́въ влⷣка всѣ́хъ краснѣ́йшагѡ  твоегѡ̀ се́рдца всехва́льнаѧ, нбⷭ҇ныхъ черто́гѡвъ сподо́би  тѧ̀. 
Бг҃оро́диченъ: 
Пречⷭ҇таѧ бцⷣе, воплоще́нно присносꙋ́щное и҆  пребжⷭ҇твенное сло́во, па́че є҆стества̀ ро́ждшꙋю пое́мъ  тѧ̀. 
Пѣ́снь г҃. І҆рмо́съ: 
Же́злъ въ ѻ҆́бразъ та́йны прїе́млетсѧ,  прозѧбе́нїемъ бо предразсꙋжда́етъ свѧще́нника: неплодѧ́щей  же пре́жде цр҃кви, ны́нѣ процвѣтѐ дре́во крⷭ҇та̀, въ  держа́вꙋ и҆ оу҆твержде́нїе. 
Ꙗ҆́кѡ и҆спꙋстѝ оу҆дарѧ́емь во́дꙋ краесѣ́чный,  непокори̑вымъ лю́демъ и҆ жестокосє́рдымъ, бг҃озва́нныѧ  цр҃кве проѧвлѧ́ше та́инство, є҆ѧ́же крⷭ҇тъ держа́ва и҆  оу҆твержде́нїе. 
Ре́брѡмъ пречи̑стымъ, копїе́мъ прободє́ннымъ, вода̀  съ кро́вїю и҆стечѐ, ѡ҆бновлѧ́ющаѧ завѣ́тъ, и҆  ѡ҆мыва́тельнаѧ грѣха̀: вѣ́рныхъ бо крⷭ҇тъ похвала̀,  держа́ва и҆ оу҆твержде́нїе. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ꙗ҆ви́ласѧ є҆сѝ на сꙋди́щи мꙋ́жественнꙋ дꙋ́шꙋ  носѧ́щи, и҆ врага̀ ꙗ҆́коже немꙋ́жественна побѣди́ла є҆сѝ  всехва́льнаѧ. 
Поро́къ въ добро́тѣ твое́й, нижѐ вра́ска дꙋшѝ  бы́сть, и҆ тѧ̀ хрⷭ҇то́съ невѣ́стꙋ въ нетлѣ̑нныѧ черто́ги  прїѧ́тъ. 
И҆сцѣлѝ, всехва́льнаѧ, дꙋшѝ моеѧ̀ стрꙋ́пы,  мч҃нице хрⷭ҇то́ва, и҆ оу҆ти́ши твои́ми моли́твами, жи́зни  моеѧ̀ бꙋ́рю. 
Бг҃оро́диченъ: 
Тѧ̀ всѝ стѧжа́хомъ прибѣ́жище, и҆ стѣ́нꙋ на́шꙋ  хрⷭ҇тїа́не, и҆ тѧ̀ славосло́вимъ немо́лчнѡ, безневѣ́стнаѧ.  (с. 318) 
Конда́къ, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е:  возвеселѝ си́лою твое́ю вѣ̑рныѧ лю́ди твоѧ̑, побѣ̑ды даѧ̀  на́мъ на сопоста́ты, посо́бїе и҆мꙋ́щымъ твоѐ ѻ҆рꙋ́жїе  ми́ра, непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ нб҃сѐ восхище́нъ бы́сть въ ра́й,  и҆ гл҃го́лы слы́шавъ неизречє́нныѧ и҆ бжⷭ҇твєнныѧ, и҆̀хже  не лѣ́ть ѧ҆зы̑ки (человѣ́ческими) глаго́лати. что̀  гала́тѡмъ пи́шетъ, ꙗ҆́кѡ рачи́телїе писа́нїй прочто́сте и҆  позна́сте: мнѣ̀, глаго́летъ, хвали́тисѧ да не бꙋ́детъ,  то́кмѡ во є҆ди́номъ крⷭ҇тѣ̀ гдⷭ҇ни, на не́мже страда́въ  оу҆бѝ стра̑сти. того̀ оу҆́бѡ и҆ мы̀ и҆звѣ́стнѡ да  держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ  спаси́тельное сїѐ дре́во, ѻ҆рꙋ́жїе ми́ра, непобѣди́маѧ  побѣ́да. 
Сѣда́ленъ ст҃ы́ѧ, гла́съ и҃. Подо́бенъ:  Премꙋ́дрости: 
Крове́й твои́хъ стрꙋѧ́ми мч҃нице хрⷭ҇то́ва, пото́пъ  нечести̑вымъ при́снѡ дѣ́йствꙋеши всехва́льнаѧ: тꙋ́чами же  бл҃года́ти словє́сныѧ ни̑вы напаѧ́ющи всегда̀, въ ни́хже  возраща́еши кла́съ вѣ́ры. тѣ́мъ пресла́внѡ и҆ по сме́рти  ꙗ҆ви́ласѧ є҆сѝ ѻ҆́блакъ, и҆сточа́ющїй жи́зни  свидѣ́тельство: страстоте́рпице всехва́льнаѧ, моли́сѧ  хрⷭ҇тꙋ̀ бг҃ꙋ, согрѣше́нїй ѡ҆ставле́нїе дарова́ти чтꙋ́щымъ  любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, гла́съ то́йже: 
Посредѣ̀ є҆де́ма дре́во прозѧбѐ сме́рть,  посредѣ́ же всеѧ̀ землѝ дре́во процвѣтѐ жи́зни:  вкꙋси́вше бо пе́рвагѡ нетлѣ́нни сꙋ́ще, тлѣ́нни бы́хомъ,  полꙋчи́вше же втора́гѡ, нетлѣ́нїѧ наслади́хомсѧ: крⷭ҇то́мъ  бо спаса́еши ꙗ҆́кѡ бг҃ъ ро́дъ человѣ́ческїй. (с. 319) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Горькорѡ́дныѧ преложѝ дре́вомъ мѡѷсе́й въ пꙋсты́ни  дре́вле и҆сто́чники, крⷭ҇то́мъ ко благоче́стїю ꙗ҆зы́кѡвъ  проѧвлѧ́ѧ преложе́нїе. 
Глꙋбинѣ̀ внѣ́дривый сѣкꙋ́щꙋю и҆здадѐ і҆ѻрда́нъ  дре́вꙋ, крⷭ҇то́мъ и҆ креще́нїемъ сѣче́нїе ле́сти зна́менꙋѧ. 
Свѧще́ннѡ ѡ҆полча́ютсѧ четвероча́стнїи лю́дїе,  предходѧ́ще ѻ҆́бразомъ свидѣ́тельства ски́нїи,  крⷭ҇тоѻбра́зными чи́нми прославлѧ́емїи. 
Чꙋ́днѡ простира́емь, со́лнєчныѧ лꙋчы̀ и҆спꙋща́ше  крⷭ҇тъ, и҆ повѣ́даша нб҃са̀ сла́вꙋ бг҃а на́шегѡ. 
И҆́нъ. І҆рмо́съ то́йже. 
Нескве́рное зерца́ло бжⷭ҇твенныхъ разꙋмѣ́нїй тебѐ  самꙋ́ю оу҆стро́ивши, ꙗ҆́кѡ свѣти́льникъ  ѕѣлолѣ́потнѣйшїй страда́лицъ посредѣ̀, мч҃нице,  возсїѧ́ла є҆сѝ. 
Мра́чномꙋ не принесла̀ є҆сѝ де́мѡнꙋ же́ртвы,  непобѣди́маѧ мч҃нице: жизноно́снꙋю бо возлюби́ла є҆сѝ за  благоче́стїе сме́рть прїѧ́ти. 
Ꙗ҆́кѡ неболѣ́зненно носѧ́щи со страстоно́сцы  тѣ́ло непоро́чнаѧ, ра́нами нечꙋ́вственна пребыла̀ є҆сѝ  бжⷭ҇твенныѧ любвѐ раче́нїемъ. 
Терпѣли́вѡ стра́ждꙋщꙋ твоемꙋ̀ лицꙋ̀, мч҃нице,  ра́нами свѣ́тлѡ оу҆краша́шесѧ, мо́лнїею же бжⷭ҇твеннагѡ  дх҃а врагѡ́въ ѡ҆мрача́ше помышлє́нїѧ. 
Бг҃оро́диченъ: 
Ѡ҆чище́нїе на́мъ да́рꙋй невѣ́дѣнїй, ꙗ҆́кѡ  безгрѣ́шенъ, и҆ оу҆мирѝ мі́ръ тво́й, бж҃е, моли́твами  ро́ждшїѧ тѧ̀. 
Пѣ́снь є҃. І҆рмо́съ: 
Ѽ треблаже́нное дре́во, на не́мже распѧ́сѧ  хрⷭ҇то́съ, цр҃ь и҆ гдⷭ҇ь! (с. 320) и҆́мже падѐ, дре́вомъ  прельсти́вый, тобо́ю прельсти́всѧ, бг҃ꙋ пригвозди́вшꙋсѧ  пло́тїю, подаю́щемꙋ ми́ръ дꙋша́мъ на́шымъ. 
Тебѐ приснопѣ́тое дре́во, на не́мже простре́сѧ  хрⷭ҇то́съ, є҆де́мъ хранѧ́щее, ѡ҆браща́ющеесѧ ѻ҆рꙋ́жїе,  крⷭ҇те, оу҆стыдѣ́сѧ: стра́шный же херꙋві́мъ оу҆стꙋпѝ, на  тебѣ̀ пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ  на́шымъ. 
Подзе́мныхъ си̑лы проти̑вныѧ крⷭ҇та̀ страша́тсѧ,  начерта́ема зна́менїѧ на воздꙋ́сѣ, по немꙋ́же хо́дѧтъ  небе́сныхъ и҆ земноро́дныхъ ро́ди, колѣ̑на преклонѧ́юще  хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
Зарѧ́ми нетлѣ́нными ꙗ҆́вльсѧ бжⷭ҇твенный крⷭ҇тъ,  ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести,  бжⷭ҇твенный свѣ́тъ ѡ҆блиста́въ, оу҆своѧ́етъ на не́мъ  пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Днѐ и҆ ми́ра противополо́жное оу҆вѣ́дѣвши,  ратолю́бнаго де́мѡна люби́ти не восхотѣ́ла є҆сѝ. 
Мнѣ́въ твою̀ ѡ҆сла́бити бжⷭ҇твеннꙋю мч҃нице  крѣ́пость, смѣ́хъ ꙗ҆ви́сѧ, козньмѝ вселꙋка́вый. 
Пода́ждь мѝ просвѣще́нїе и҆ ми́ръ, всехва́льнаѧ,  рѣша́щи моли́твами твои́ми многомѧте́жное смꙋще́нїе. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀ бцⷣе: ты́ бо бг҃а  сло́ва пло́тїю мі́рꙋ породила̀ є҆сѝ. 
Пѣ́снь ѕ҃. І҆рмо́съ: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на  крⷭ҇тови́днѡ распросте́ръ, спаси́тельнꙋю стрⷭ҇ть  проѡбража́ше ꙗ҆́вѣ. тѣ́мъ тридне́венъ и҆зше́дъ,  премі́рное воскрⷭ҇нїе прописа́ше, пло́тїю пригвожде́ннагѡ  хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Ста́ростїю преклони́всѧ, и҆ недꙋ́гомъ ѡ҆тѧгче́нъ (с.  321) и҆спра́висѧ, і҆а́кѡвъ рꙋ́цѣ премѣни́въ, дѣ́йствїе  ꙗ҆влѧ́ѧ жизноно́снагѡ крⷭ҇та̀: и҆́бо ве́тхость зако́ннагѡ  сѣно́внагѡ писа́нїѧ, новописа̀ на се́мъ пло́тїю  пригвозди́выйсѧ бг҃ъ, и҆ дꙋшегꙋби́тельный недꙋ́гъ ле́сти  ѿгна̀. 
На ю҆́ныѧ возложи́въ дла̑ни бжⷭ҇твенный і҆и҃ль,  крⷭ҇тови́днѡ главы̑ ꙗ҆влѧ́ше, ꙗ҆́кѡ старѣ́йшаѧ сла́ва,  законослꙋжи́тели лю́дїе. тѣ́мже подмнѣ́всѧ та́кѡ  и҆спрельсти́тисѧ, не и҆змѣнѝ жизноно́снагѡ ѻ҆́браза:  превзы́дꙋтъ бо лю́дїе хрⷭ҇то́вы бж҃їи новоꙋтвержде́ннїи,  вопїѧ́хꙋ: крⷭ҇то́мъ ѡ҆гражда́еми. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ  ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Мꙋ́жественное въ же́нстѣй пло́ти дꙋшѝ мꙋдрова́нїе  носѧ́щи сла́внаѧ, ѡ҆ ѕвѣ́рехъ сꙋ́щихъ въ вода́хъ, неради́ла  є҆сѝ. 
Побѣди́ла є҆сѝ мꙋчи́телей горды́ню безъ вре́да въ  вода́хъ, мч҃нице непобѣди́маѧ, со ѕвѣрьмѝ ꙗ҆́кѡ і҆ѡ́на  пребы́вши. 
И҆зба́ви ѕвѣри́нагѡ растлѣ́нїѧ, оу҆слы́шавъ гдⷭ҇ь  твоѧ̑ моли̑твы, ꙗ҆́кѡ и҆зъ ро́ва данїи́ла, тѧ̀  всехва́льнаѧ. 
Бг҃оро́диченъ: 
Є҆ди́на сло́вомъ пло́тїю сло́во поро́ждшаѧ,  и҆зба́ви, мо́лимсѧ, сѣте́й вра́жїихъ дꙋ́шы на́шѧ. 
Конда́къ ст҃ы́ѧ, гла́съ д҃. Подо́бенъ: Вознесы́йсѧ: 
Во страда́льчествѣ твое́мъ до́брѣ подвиза́ласѧ  є҆сѝ, и҆ по сме́рти ны̀ ѡ҆свѧща́еши чꙋде́съ точе́ньми  всехва́льнаѧ. тѣ́мже твоѐ оу҆спе́нїе свѧто́е пое́мъ,  вѣ́рою притека́юще въ бжⷭ҇твенный хра́мъ тво́й, да  и҆зба́вимсѧ недꙋ́гѡвъ дꙋше́вныхъ, и҆ чꙋде́съ бл҃года́ть  почерпе́мъ. 
І҆́косъ: 
Всехва́льныѧ хра́мъ ра́й показа́сѧ, посредѣ̀  и҆мꙋ́щь (с. 322) са́дъ безсме́ртїѧ, тѣ́ло є҆ѧ̀ честно́е:  тогѡ̀ собира́ющїи плоды̀ благоцвѣ́тныѧ ско́рѡ ѡ҆свѧща́ютсѧ:  зрѧ́ще бо чꙋдѧ́тсѧ, ка́кѡ ме́ртвое тѣ́ло ꙗ҆́кѡ жи́во  и҆сточа́етъ крѡ́ви, благово́нствꙋющи всѧ̑; тѣ́мъ со  тща́нїемъ прїиди́те со мно́ю всѝ смире́ннымъ, и҆  ѡ҆чи́стимсѧ скве́рны всѧ́кїѧ, цѣлꙋ́юще сїѐ, и҆ чꙋде́съ  бл҃года́ть почерпе́мъ. 
Пѣ́снь з҃. І҆рмо́съ: 
Безꙋ́мное велѣ́нїе мꙋчи́телѧ ѕлочести́вагѡ лю́ди  поколеба̀, ды́шꙋщее преще́нїе и҆ ѕлохꙋле́нїе бг҃оме́рзское:  ѻ҆ба́че трѝ ѻ҆́троки не оу҆страшѝ ꙗ҆́рость ѕвѣ́рскаѧ,  ни ѻ҆́гнь снѣда́ѧй, но противоды́шꙋщꙋ росоно́сномꙋ дх҃ꙋ,  со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ  бж҃е, бл҃гослове́нъ є҆сѝ. 
Ѿ дре́ва вкꙋси́въ пе́рвый въ человѣ́цѣхъ, въ  тлѣ́нїе всели́сѧ: ѿверже́нїемъ бо жи́зни безче́стнѣйшимъ  ѡ҆сꙋди́всѧ, всемꙋ̀ ро́дꙋ тѣлотлѣ́ненъ нѣ́кїй, ꙗ҆́кѡ  вре́дъ недꙋ́га преподадѐ: но ѡ҆брѣ́тше земноро́днїи  воззва́нїе крⷭ҇тнымъ дре́вомъ, зове́мъ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Разрꙋшѝ повелѣ́нїе бж҃їе преслꙋша́нїе, и҆ дре́во  принесѐ сме́рть человѣ́кѡмъ, є҆́же неблаговре́меннѡ  прича́стно бы́вшее: во оу҆твержде́нїе же ѕѣлѡ̀ честна́гѡ,  ѿтꙋ́дꙋ жи́зни дре́во возбранѧ́емо бѣ̀, є҆́же разбо́йникꙋ  ѕлоꙋме́ршꙋ ѿве́рзе, благоразꙋ́мнѡ зовꙋ́щꙋ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Жезла̀ ѡ҆б̾е́млетъ кра́й і҆ѡ́сифова, бꙋ̑дꙋщаѧ зрѧ̀  і҆и҃ль, црⷭ҇твїѧ держа́вное, ꙗ҆́кѡ воз̾имꙋ́ществитъ,  пресла́вный крⷭ҇тъ проѧвлѧ́ѧ: се́й бо побѣдоно́снаѧ  похвала̀, и҆ свѣ́тъ вѣ́рою зовꙋ́щымъ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѿ і҆ꙋде́и доше́дше ѻ҆́троцы, въ вавѷлѡ́нѣ  и҆ногда̀, вѣ́рою (с. 323) трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, благослове́нъ є҆сѝ. 
Па́че оу҆ма̀ ꙗ҆ви́шасѧ бжⷭ҇твенныхъ мч҃никѡвъ  благомꙋ́жєства: зижди́тель бо всѣ́хъ, тва́рь покарѧ́етъ во  страда́нїихъ зовꙋ́щымъ: ѻ҆тцє́въ на́шихъ бж҃е,  бл҃гослове́нъ є҆сѝ. 
Блѧдꙋ̑щаѧ заградѝ пресловꙋ́щаѧ ѻ҆трокови́ца  оу҆ста̀ мꙋчи́телей, и҆ горды́ню пребеззако́нныхъ дх҃омъ  ст҃ы́мъ, бжⷭ҇твеннѡ воспѣва́ющи: ѻ҆тцє́въ на́шихъ бж҃е,  бл҃гослове́нъ є҆сѝ. 
Тро́ица преподо́бныхъ разже́гшыѧ пе́щь дре́вле  попалѝ: ны́нѣ же бг҃омꙋ́драѧ трⷪ҇цꙋ пою́щи, слꙋги̑  оу҆ловѝ, ѻ҆тцє́въ бг҃а пою́щыѧ: бж҃е, бл҃гослове́нъ  є҆сѝ. 
Та́инственнѡ жени́хъ ко всечи́стѣй невѣ́стѣ въ  пе́щь прише́дъ, дх҃а росо́ю, ѻ҆ц҃а̀ благоволе́нїемъ,  сохранѝ пою́щꙋю: ѻ҆тцє́въ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
На́ше спасе́нїе ꙗ҆́коже восхотѣ́лъ є҆сѝ сп҃се  оу҆стро́ити, во оу҆тро́бꙋ дв҃ы всели́лсѧ є҆сѝ, ю҆́же  мі́рꙋ предста́тельницꙋ показа́лъ є҆сѝ: ѻ҆тцє́въ на́шихъ  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Благослови́те ѻ҆́троцы, трⷪ҇цы равночи́сленнїи,  содѣ́телѧ ѻ҆ц҃а̀ бг҃а, по́йте снизше́дшее сло́во, и҆  ѻ҆́гнь въ ро́сꙋ претво́ршее, и҆ превозноси́те всѣ̑мъ  жи́знь подава́ющаго, дх҃а всест҃а́го, во вѣ́ки. 
Воздвиза́емꙋ дре́вꙋ ѡ҆кропле́нꙋ кро́вїю  вопло́щшагосѧ сло́ва бг҃а, по́йте нбⷭ҇ныѧ си̑лы: земны́хъ  воззва́нїе, пра́зднꙋюще лю́дїе, поклони́тесѧ хрⷭ҇то́вꙋ  крⷭ҇тꙋ̀, и҆́мже мі́рꙋ воста́нїе, во вѣ́ки. 
Земноро́днїи дла́ньми, строи́телїе бл҃года́ти  крⷭ҇тъ, на не́мже стоѧ́ше хрⷭ҇то́съ бг҃ъ, возноси́те  свѧщеннолѣ́пнѡ и҆ копїѐ, бж҃їѧ сло́ва тѣ́ло пробо́дшее,  да ви́дѧтъ ꙗ҆зы́цы всѝ спасе́нїе бж҃їе, сла́вѧще є҆го̀ во  вѣ́ки. (с. 324) 
Бжⷭ҇твеннымъ сꙋдо́мъ пред̾избра́ннїи весели́тесѧ,  хрⷭ҇тїа́нстїи вѣ́рнїи лю́дїе хвали́тесѧ побѣдоно́снымъ  ѻ҆рꙋ́жїемъ, прїе́мше ѿ бг҃а крⷭ҇тъ честны́й: въ се́мъ бо  колѣ̑на бра́ней де́рзости и҆́щꙋще, разсыпа́ютсѧ во вѣ́ки. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Блаже́ннѣйшаѧ въ жена́хъ, вы́шнѧго возме́зднꙋю  и҆мꙋ́щи бл҃года́ть, поѧ́ше хва́лѧщи хрⷭ҇та̀ во вѣ́ки всѧ̑. 
Оу҆крѣпле́на по́мысломъ невѣ́стника,  невеще́ственнымъ раче́нїемъ, тѣ́ло предала̀ є҆сѝ на  сме́рть, и҆ живе́ши во вѣ́ки всѧ̑. 
На ле́сть, ꙗ҆́коже на ѕвѣ́рѧ, воѡрꙋжи́вшисѧ  ст҃ы́мъ дх҃омъ мч҃ница, взѧ́ше мздꙋ̀ во всѧ̑ вѣ́ки. 
Не дꙋшетлѣ́ннꙋю сме́рть прїѧ́ла є҆сѝ чи́стаѧ, но  благодерзнове́ннѡ ѕвѣ́рѧ оу҆грызе́нїемъ, нестарѣ́ющꙋю  непоро́чнаѧ и҆змѣни́ла є҆сѝ жи́знь во вѣ́ки всѧ̑. 
Бг҃оро́диченъ: 
Напа́стей ты̀ прило́ги ѿгонѧ́еши, и҆ страсте́й  нахо́ды дв҃о: тѣ́мже тѧ̀ пое́мъ во всѧ̑ вѣ́ки. 
Пѣ́снь ѳ҃. І҆рмо́съ: 
Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ  оу҆праздни́сѧ дне́сь: и҆́бо прама́тернѧѧ всеро́днаѧ клѧ́тва  разрꙋши́сѧ, прозѧбе́нїемъ чⷭ҇тыѧ бг҃ома́тере: ю҆́же всѧ̑  си̑лы нбⷭ҇ныѧ велича́ютъ. 
Го́рести оу҆бі́йственныѧ, ꙗ҆́же ѿ дре́ва, не  ѡ҆ста́вивъ, гдⷭ҇и, крⷭ҇то́мъ бо сїю̀ соверше́ннѡ и҆стреби́лъ  є҆сѝ. сегѡ̀ ра́ди и҆ дре́вомъ оу҆сладѝ и҆ногда̀ го́ресть  во́дъ ме́рры, проѡбразꙋ́ющее крⷭ҇та̀ дѣ́йство, є҆́же всѧ̑  си̑лы нбⷭ҇ныѧ велича́ютъ. 
Непреста́ннѡ грꙋжа́ємыѧ мра́комъ пра́ѻтца, гдⷭ҇и,  кресто́мъ возвы́силъ є҆сѝ дне́сь. ꙗ҆́кѡ бо ле́стїю  весьма̀ неꙋдержа́ннѡ є҆стество̀ преднизведе́сѧ: всеро́днѣ  ны̀ па́ки и҆спра́ви свѣ́тъ креста̀ твоегѡ̀, є҆го́же  вѣ́рнїи велича́емъ. (с. 325) 
Да ѻ҆́бразъ пока́жеши мі́рꙋ покланѧ́емый, гдⷭ҇и,  крⷭ҇та̀, во всѣ́хъ ꙗ҆́кѡ пресла́вный на нб҃сѣ́хъ  и҆з̾ѡбрази́лъ є҆сѝ, свѣ́томъ безмѣ́рнымъ ѡ҆заре́нъ:  цр҃кви всеѻрꙋ́жїе непобѣди́мое. тѣ́мъ тѧ̀ всѧ̑ си̑лы  нбⷭ҇ныѧ велича́ютъ. 
И҆́нъ. І҆рмо́съ: 
Тѧ̀, неискꙋсобра́чнꙋю мт҃рь бг҃а вы́шнѧгѡ. тѧ̀,  па́че оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Тече́нїе живы́ѧ кро́ве, зна́менїе нетлѣ́нныѧ свы́ше  дарова́нныѧ тебѣ̀ жи́зни, мч҃нице всехва́льнаѧ: цѣле́нїй  бо сокро́вище непреста́нно, вѣ́рою че́рплющымъ ꙗ҆ви́ласѧ  є҆сѝ. 
Косне́сѧ тебѣ̀ сме́рть є҆стества̀ зако́номъ,  бг҃омꙋ́драѧ, въ живоно́снꙋю же ме́ртвость нестра́стнѡ  ѡ҆дѣ́ѧласѧ є҆сѝ, є҆́юже ꙗ҆́кѡ ѡ҆дꙋшевле́нное твоѐ  тѣ́ло поло́жши всечестно́е, живе́ши нетлѣ́ннѡ, и҆  свидѣ́телствꙋютъ твоѧ̑, кровотечє́нїѧ. 
Зако́нами страда́нїѧ вѣнча́вшисѧ, мч҃нице,  хрⷭ҇топроповѣ́днице, сви́токъ благочести́выхъ ввѣ́ренный,  є҆ѵфи́мїе, догма́тѡвъ честны́хъ, ѿ рꙋ́къ собо́ра,  є҆го́же ꙗ҆́кѡ сто́лпъ держа́щи живы́й правосла́вїѧ,  показꙋ́еши. 
Бг҃оро́диченъ: 
Невѣ́сто неискꙋсобра́чнаѧ, сосꙋ́де благово́нїѧ, тѧ̀  ꙗ҆́кѡ и҆́стиннꙋю и҆ непоро́чнꙋю, и҆ бжⷭ҇твеннагѡ ѻ҆́блакъ  свѣ́та прїе́мшꙋю, нбⷭ҇ный до́ждь во оу҆тро́бѣ, дв҃о мт҃и,  велича́емъ. 
Свѣти́ленъ: 
И҆ сме́рть претерпѣ́вши ѡ҆ бз҃ѣ жи́вѣмъ, жива̀  пребыва́еши, всехва́льнаѧ є҆ѵфи́мїе: и҆ тогѡ̀ сви́токъ во  ѡ҆б̾ѧ́тїѧхъ твои́хъ содержа́щи, была̀ є҆сѝ предсто́лпїе  правосла́вныхъ, вѣ́рнѡ твою̀ соверша́ющихъ честнꙋ́ю и҆  бжⷭ҇твеннꙋю и҆ всесвѧще́ннꙋю па́мѧть. 
Два́жды. 
Сла́ва, и҆ ны́нѣ, крⷭ҇та̀: 
Свѣтоза́рными сїѧ̑нїи, крⷭ҇тъ гдⷭ҇ень на  воздви́женїе є҆гѡ̀, (с. 326) всѧ̑ жела́нїемъ бжⷭ҇твеннымъ  предлежа́щь призыва́етъ: прїиди́те сего̀ всѝ ра́достїю и҆  любо́вїю, и҆ стра́хомъ цѣлꙋ́имъ вѣ́рнѡ, и҆ просла́вимъ  є҆ди́наго творца̀ и҆ влⷣкꙋ. 
На хвали́техъ стїхи̑ры на д҃, гла́съ г҃.  Самогла́сны: 
Страда́льческое торжество̀, вѣ́рнїи, бг҃омꙋ́дреннѣ  соверша́емо ви́дѧще, чꙋ́дномꙋ въ совѣ́тѣхъ бг҃ꙋ на́шемꙋ,  благода́рственное пѣснопѣ́нїе воспои́мъ: неви́димꙋю бо  держа́вꙋ проти́вныѧ си́лы, въ же́нстѣмъ є҆стествѣ̀  побѣдѝ, и҆ бжⷭ҇твеннꙋю свою̀ си́лꙋ въ не́мощи соверши́въ  добромч҃ницы: тоѧ̀ моли́твами спаса́етъ дꙋ́шы на́шѧ. 
Два́жды. 
И҆́стины ча́шꙋ ѿ свои́хъ крове́й страда́льческихъ  всехва́льнаѧ мꙋ́ченица хрⷭ҇то́ва раствори́вши, и҆ сїю̀  всегда̀ предлага́ющи цр҃кви, въ не́йже цр҃кѡ́вныѧ пито́мцы,  мꙋ́дрости гла́сомъ, созыва́етъ глаго́лющи: почерпи́те пи́во  воскресе́нїѧ свидѣ́тельное, невѣ́рныхъ прогони́тельное, и҆  страсте́й чисти́тельное, благочести̑вымъ же дꙋша́мъ  храни́тельно, сп҃сꙋ зовꙋ́ще: напои́вый на́съ пото́комъ  сла́дости дх҃а, спасѝ дꙋ́шы на́шѧ. 
И҆́же кро́вїю хрⷭ҇то́вою дꙋ́шы запеча́тавше въ де́нь  и҆збавле́нїѧ, кро́вь свѧтꙋ́ю ѿ мч҃ническагѡ и҆сто́чника  востека́ющꙋю на́мъ, съ весе́лїемъ дꙋхо́внымъ проро́чески  почерпе́мъ, живото́чныхъ стрⷭ҇те́й сп҃совыхъ, и҆  присносꙋ́щныѧ сла́вы ѡ҆бразова́тельнꙋ. тѣ́мже є҆мꙋ̀  возопїи́мъ: прославлѧ́ѧйсѧ во ст҃ы́хъ твои́хъ, гдⷭ҇и,  всехва́льныѧ твоеѧ̀ страстоте́рпицы моли́твами, спасѝ дꙋ́шы  на́шѧ. 
Сла́ва, гла́съ ѕ҃: 
Ѡ҆деснꙋ́ю сп҃са предста̀ дѣ́ва и҆ страстоте́рпица  и҆ мч҃ница є҆ѵфи́мїа, ѡ҆дѣ́ѧна добродѣ́тельми  непобѣжде́на, и҆ преꙋкра́шена є҆ле́емъ чистоты̀, и҆  кро́вїю страда́нїѧ, и҆ вопїю́щи къ немꙋ̀, ра́достнѡ свѣщꙋ̀  держа́щи: въ воню̀ (с. 327) мѵ́ра твоегѡ̀ теко́хъ, хрⷭ҇тѐ  бж҃е, ꙗ҆́кѡ оу҆ѧзви́хсѧ твое́ю любо́вїю а҆́зъ, не ѿлꙋчѝ  менѐ женишѐ нбⷭ҇ный. тоѧ̀ моли́твами низпослѝ на́мъ  всеси́льне сп҃се, ми́лѡсти твоѧ̑. 
И҆ ны́нѣ, гла́съ то́йже: 
Дне́сь происхо́дитъ крⷭ҇тъ гдⷭ҇ень, и҆ вѣ́рнїи  прїе́млютъ того̀ жела́нїемъ, и҆ взе́млютъ и҆сцѣлє́нїѧ  дꙋши́ же и҆ тѣ́ла, и҆ всѧ́кїѧ болѣ́зни. сегѡ̀ цѣлꙋ́имъ  ра́достїю и҆ стра́хомъ: стра́хомъ грѣха̀ ра́ди, ꙗ҆́кѡ  недосто́йни сꙋ́ще: ра́достїю же, спасе́нїѧ ра́ди, є҆́же  подае́тъ мі́рꙋ, на то́мъ пригвозди́выйсѧ хрⷭ҇то́съ бг҃ъ,  и҆мѣ́ѧй ве́лїю ми́лость. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Пѣ́сньми та́инственными ꙳ воспои́мъ согла́снѡ ꙳  крⷭ҇тъ гдⷭ҇ень, ꙳ на не́мже сп҃съ распѧ́тсѧ ꙳ всѣ́хъ  воскрⷭ҇нїе. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Прїиди́те мона́шествꙋющихъ ꙳ мно́жєства соше́дшесѧ,  ꙳ воспои́мъ бжⷭ҇твеннѣ ꙳ живоно́сное дре́во, ꙳ на не́мже  хрⷭ҇то́съ распростре́сѧ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Просла́вимъ вѣ́рнїи, ꙳ крⷭ҇тъ гдⷭ҇ень, ꙳ на не́мже  и҆сточи́сѧ ꙳ кро́вь влⷣчнѧ ꙳ во всѣ́хъ и҆збавле́нїе. 
Сла́ва, гла́съ а҃. Вѷзанті́ево: 
Дне́сь ли́цы ѻ҆тцє́въ, всехва́льнаѧ, собра́вшесѧ  хрⷭ҇та̀ ра́ди, сви́токъ тебѣ̀ прино́сѧтъ правосла́вныѧ  вѣ́ры, є҆го́же прїе́мши въ честны̑ѧ твоѧ̑ рꙋ́ки, храни́ши  до конца̀. тѣ́мже и҆ человѣ́кѡвъ ликостоѧ̑нїѧ соше́дшесѧ,  твоѐ страда́нїе чествꙋ́емъ вопїю́ще бл҃гоче́стнѡ: ра́дꙋйсѧ  всехва́льнаѧ, же́нское є҆стество̀ въ мꙋ́жеское преложи́вшаѧ  ѡ҆полче́нїе. ра́дꙋйсѧ, всехва́льнаѧ, правосла́внꙋю и҆  ѻ҆тцепре́даннꙋю вѣ́рꙋ невре́днꙋ сохра́ншаѧ. ра́дꙋйсѧ,  молѧ́щаѧсѧ ѡ҆ дꙋша́хъ на́шихъ. (с. 328) 
И҆ ны́нѣ, гла́съ то́йже. А҆ндре́а і҆ерꙋсали́мскагѡ: 
Дне́сь ꙗ҆́кѡ вои́стиннꙋ свѧтовѣща́нный глаго́лъ  дв҃довъ коне́цъ прїѧ́тъ: се́ бо ꙗ҆́вѣ пречи́стыхъ но́гъ  твои́хъ покланѧ́емсѧ подно́жїю, и҆ на сѣ́нь крилꙋ̑ твоє́ю  надѣ́ющесѧ, всеще́дрый, вопїе́мъ тѝ: да зна́менаетсѧ на  на́съ свѣ́тъ лица̀ твоегѡ̀. правосла́вныхъ люде́й твои́хъ  ро́гъ вознесѝ, честна́гѡ крⷭ҇та̀ твоегѡ̀ воздви́женїемъ,  хрⷭ҇тѐ многоми́лостиве. 
На лїтꙋргі́и: Бл҃жє́нна ѿ канѡ́на, пра́здника,  пѣ́снь г҃-ѧ, на д҃: и҆ мч҃ницы, пѣ́снь ѕ҃-ѧ, на д҃.  Прокі́менъ, гла́съ д҃: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. Сті́хъ: Въ цр҃квахъ благослови́те бг҃а,  гдⷭ҇а ѿ и҆стѡ́чникъ і҆и҃левыхъ. А҆пⷭ҇лъ къ корі́нѳѧнѡмъ,  зача́ло рп҃а. А҆ллилꙋ́їа, гла́съ ѕ҃: Терпѧ̀ потерпѣ́хъ  гдⷭ҇а, и҆ внѧ́тъ мѝ. Є҆ѵⷢ҇лїе лꙋкѝ, зача́ло л҃г.  Прича́стенъ: Въ па́мѧть вѣ́чнꙋю бꙋ́детъ првⷣникъ: 


  
(с. 328) 
Мѣ́сѧца тогѡ́же въ з҃і-й де́нь. 
Ст҃ы́ѧ мч҃ницы софі́и, и҆ тре́хъ є҆ѧ̀ дще́рей: вѣ́ры,  наде́жды и҆ любвѐ. 
На Гдⷭ҇и, воззва́хъ: стїхи̑ры пра́здника, г҃: гла́съ а҃:  Подо́бенъ: Нбⷭ҇ныхъ чинѡ́въ: 
Крⷭ҇тъ возно́ситсѧ, ꙳ и҆ де́мѡни прогонѧ́ютсѧ, ꙳ разбо́йникъ  є҆де́ма оу҆́бѡ врата̀ ѿверза́етъ, ꙳ сме́рть оу҆мерщвлѧ́етсѧ,  и҆ ны́нѣ пꙋста̀ ꙗ҆ви́сѧ, хрⷭ҇то́съ велича́етсѧ. ꙳ тѣ́мъ  весели́тесѧ всѝ земноро́днїи, ꙳ клѧ́тва разрꙋши́сѧ. 
Прїиди́те бг҃олюби́вїи всѝ,꙳ крⷭ҇тъ честны́й возноси́мый  (с. 329) ви́дѧще, ꙳ возвели́чимъ кꙋ́пнѡ, и҆ сла́вꙋ дади́мъ ꙳  є҆ди́номꙋ и҆зба́вителю и҆ бг҃ꙋ, взыва́юще: ꙳ распны́йсѧ на дре́вѣ  крⷭ҇тнѣмъ, ꙳ не пре́зри молѧ́щихсѧ на́съ. 
Го́ресть дре́вле ѡ҆слажда́ѧ мѡѷсе́й, ꙳ и҆зба́ви і҆и҃лѧ, ꙳  ѻ҆́бразомъ крⷭ҇тъ прописꙋ́ѧ: ꙳ мы́ же сего̀ всѝ бжⷭ҇твеннѡ  вѣ́рнїи, ꙳ та́инственнѡ воѡбража́юще въ сердца́хъ на́шихъ всегда̀,  ꙳ спаса́емсѧ держа́вою є҆гѡ̀. 
И҆́ны стїхи̑ры мч҃ницъ, гла́съ д҃. Подо́бенъ: Да́лъ є҆сѝ  зна́менїе: 
Дѣ̑вы ѻ҆трокови̑цы, ꙳ є҆стества̀ зако́номъ свѧзꙋ́емы, ꙳  и҆ ꙗ҆́вѣ оу҆крѣплѧ́емы любо́вїю созда́телѧ, ꙳ оу҆́зꙋ пре́лести  ꙳ разрꙋши́ша вѣ́рою, ꙳ и҆ некрѣ́пкаго врага̀ ꙳ вмꙋжи́вшесѧ  нога́ми сотро́ша, ꙳ и҆ побѣ̑ды вѣнце́мъ свѣтови́днѡ  оу҆краси́шасѧ, ꙳ и҆ въ невѣ́стникъ всели́шасѧ оу҆́мный  ра́дꙋющесѧ. 
Вѣ́ра всехва́льнаѧ, ꙳ и҆ любо́вь сла́внаѧ, ꙳ и҆ наде́жда  бг҃омꙋ́драѧ, ꙳ добродѣ́телей тезоимени̑тыѧ ꙳ свѣтлѣ́йшихъ  показа́вшесѧ, ꙳ страда́льчески лꙋка́ваго низложи́ша, ꙳ прама́терь  кова́рнѡ прельсти́вшаго, ꙳ раѧ̀ селе́нїе ѡ҆божи́вшесѧ прїѧ́ша, ꙳ ѡ҆  всѣ́хъ молѧ́щесѧ. 
Ѡ҆ ѻ҆гнѝ неради́ша, ꙳ и҆ ѡ҆ многоѻбра́зныхъ мꙋ́кахъ, ꙳ и҆  ѡ҆ сме́рти всечестны̑ѧ: ꙳ жениха́ бо добро́тꙋ краснѣ́йшаго вѣ́рою  и҆́щꙋще, ꙳ разли́чными ра́нами оу҆краси́вшесѧ, ꙳ томꙋ̀ счета́шасѧ  софі́ины ѻ҆́трасли, ꙳ вѣ́ра, наде́жда и҆ любо́вь же: и҆́хже  ра́ди, гдⷭ҇и, ꙳ ѿ лю́тыхъ свободи́ ны. 
Сла́ва, и҆ ны́нѣ, пра́здника, гла́съ а҃. 
Самогла́сенъ: 
Насажде́нное въ кра́нїевѣ мѣ́стѣ дре́во сꙋ́щагѡ живота̀,  на не́мже содѣ́ла спасе́нїе превѣ́чный цр҃ь посредѣ̀ землѝ,  возноси́мо дне́сь, ѡ҆свѧща́етъ мі́ра концы̀, и҆ ѡ҆бновлѧ́етсѧ  воскресе́нїѧ до́мъ: ра́дꙋютсѧ а҆́гг҃ли на нб҃сѝ, и҆ веселѧ́тсѧ  человѣ́цы на землѝ, дв҃дски вопїю́ще, и҆ глаго́люще: возноси́те  гдⷭ҇а бг҃а на́шего, и҆ покланѧ́йтесѧ (с. 330) подно́жїю но́гъ  є҆гѡ̀, ꙗ҆́кѡ свѧ́то є҆́сть, подаѧ́й мі́рꙋ ве́лїю ми́лость. 
На стїхо́внѣ стїхи̑ры гла́съ в҃. Подо́бенъ: До́ме  є҆ѵфра́ѳовъ: 
Водо́ю бг҃отво́рною, ꙳ и҆ кро́вїю твое́ю, сло́ве, ꙳ свѣ́тлѡ  цр҃ковь оу҆краша́етсѧ, ꙳ ꙗ҆́кѡ невѣ́ста, ꙳ крⷭ҇та̀ сла́вꙋ  пою́щи. 
Сті́хъ: Возноси́те гдⷭ҇а бг҃а на́шегѡ, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Копїѐ со крⷭ҇то́мъ, ꙳ гво́зди, и҆ и҆на̑ѧ, ꙳ и҆́миже  живоно́сное ꙳ хрⷭ҇то́во пригвозди́сѧ тѣ́ло, ꙳ возносѧ́ще  поклони́мсѧ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Є҆гда̀ а҆мали́ка ꙳ мѡѷсе́й побѣжда́ше, ꙳ на высотꙋ̀  рꙋ́цѣ и҆мѣ́ѧ ꙳ крⷭ҇тоѧвле́ннѡ, ꙳ ѡ҆бразова́ше хрⷭ҇то́вꙋ стрⷭ҇ть  пречⷭ҇тꙋю. 
Сла́ва, и҆ ны́нѣ, гла́съ а҃: 
Проѻбразꙋ́ѧ крⷭ҇тъ тво́й, хрⷭ҇тѐ, патрїа́рхъ і҆а́кѡвъ,  внꙋ́кѡмъ благослове́нїе да́рꙋѧ, на глава́хъ премѣнє́ны рꙋ́ки  сотворѝ, є҆го́же, сп҃се, мы̀ дне́сь возносѧ́ще взыва́емъ: да́рꙋй  хрⷭ҇толюби́вомꙋ во́инствꙋ побѣ̑ды, ꙗ҆́кѡ кѡнстанті́нꙋ  ѡ҆долѣ́нїе. 
Тропа́рь пра́здника: Спасѝ, гдⷭ҇и, лю́ди твоѧ̑: 
На оу҆́трени, по а҃-мъ стїхосло́вїи сѣда́ленъ, гла́съ в҃. 
Подо́бенъ: Бл҃гоꙋтро́бїѧ сꙋ́щи: 
Распе́ншꙋсѧ тебѣ̀, влⷣко хрⷭ҇тѐ, сме́рти держа́ва и҆  крѣ́пость разрꙋши́сѧ, и҆ мꙋчи́тельство попра́но бы́сть всѐ  вра́жїе: и҆ ѡ҆живле́ни бы́хомъ, дре́вле оу҆ме́ршїи дре́вомъ  престꙋпле́нїѧ, дре́вомъ крⷭ҇тнымъ: тѣ́мъ пое́мъ стрⷭ҇ти твоѧ̑. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ д҃. Поⷣ: Ско́рѡ  предварѝ: 
Въ тебѣ̀ требл҃же́нне и҆ жизнода́вче крⷭ҇те, лю́дїе  оу҆чрежда́ющесѧ спра́зднꙋютъ, съ невеще́ственными ли̑ки, чи́ни (с.  331) а҆рхїере́йстїи благоговѣ́йнѡ воспѣва́ютъ: мно́жєства же  мона́шествꙋющихъ и҆ по́стникѡвъ покланѧ́ютсѧ, хрⷭ҇та́ же  распе́ншагосѧ всѝ прославлѧ́емъ. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на и҃: и҆ ст҃ы́хъ на д҃. 
Канѡ́нъ пра́здника. 
Гла́съ и҃. Пѣ́снь а҃. І҆рмо́съ: 
Крⷭ҇тъ начерта́въ мѡѷсе́й, впрѧ́мѡ жезло́мъ чермно́е  пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ  колесни́цамъ оу҆да́ривъ совокꙋпѝ, вопрекѝ написа́въ  непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ, бг҃ꙋ на́шемꙋ,  ꙗ҆́кѡ просла́висѧ. 
Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ себѣ̀  само́мъ проѡбразѝ, свѧще́нныхъ средѣ̀ стоѧ̀: крⷭ҇тъ же  воѡбрази́въ, просте́ртыми побѣ́дꙋ дла́ньми воздви́же, держа́вꙋ  погꙋби́въ а҆мали́ка всегꙋби́телѧ. тѣ́мъ хрⷭ҇тꙋ̀ пои́мъ, бг҃ꙋ  на́шемꙋ, ꙗ҆́кѡ просла́висѧ. 
Возложѝ мѡѷсе́й на столпѣ̀ врачевство̀, тлетвори́вагѡ  и҆збавле́нїе, и҆ ꙗ҆дови́тагѡ оу҆грызе́нїѧ, и҆ дре́вꙋ, ѻ҆́бразомъ  крⷭ҇та̀, по землѝ пресмыка́ющагосѧ ѕмі́ѧ привѧза̀, лꙋка́вный въ  се́мъ ѡ҆бличи́въ вре́дъ. тѣ́мъ хрⷭ҇тꙋ̀ пои́мъ, бг҃ꙋ на́шемꙋ,  ꙗ҆́кѡ просла́висѧ. 
Показа̀ не́бо крⷭ҇та̀ побѣ́дꙋ, благоче́стїѧ держа́телю, и҆  царю̀ бг҃омꙋ́дрꙋ: врагѡ́въ въ не́мже ѕлосе́рдныхъ низложи́сѧ  свирѣ́пство, ле́сть же преврати́сѧ, и҆ вѣ́ра распростре́сѧ  земны̑мъ концє́мъ бжⷭ҇твеннаѧ. тѣ́мъ хрⷭ҇тꙋ̀ пои́мъ, бг҃ꙋ  на́шемꙋ, ꙗ҆́кѡ просла́висѧ. 
И҆́нъ канѡ́нъ мч҃ницъ, є҆гѡ́же краегране́сїе: 
Софі́ина ѕѣлоѧвлє́ннаѧ и҆ свѣ̑тлаѧ ча̑да пою̀.  Ѳеофа́ново. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца, бг҃олѣ́пнѡ въ крѣ́пости  (с. 332) просла́висѧ: та́ бо, безсме́ртне, ꙗ҆́кѡ всемогꙋ́щаѧ,  проти̑вныѧ сотрѐ, і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
Премі́рныѧ твоеѧ̀, хрⷭ҇тѐ, и҆ несказа́нныѧ премꙋ́дрости  ѡ҆сїѧ́нїе да́рꙋй мнѣ̀, влⷣко, благолѣ́пныѧ и҆ благосла́вныѧ  твоеѧ̀ мч҃ницы, ꙗ҆́кѡ да воспою̀ софі̑ина прозѧбє́нїѧ. 
Нарица́нїе твоѐ ꙗ҆́вѣ жи́тельствомъ, бг҃омꙋ́драѧ,  оу҆краси́сѧ: всю́ бо проводи́ла є҆сѝ жи́знь твою̀ премꙋ́дрости  жела́нїемъ, сла́внаѧ софі́е, мꙋ́дрости ѡ҆сїѧ́вшисѧ бл҃года́тїю. 
Тво́й всебл҃же́нный пло́дъ, пребжⷭ҇твенныѧ трⷪ҇цы  коли́чествомъ оу҆краша́емь, страда́льчески за ѻ҆́нꙋ подвиза́сѧ,  всемꙋ́драѧ софі́е, премꙋ́дрости бжⷭ҇твенныѧ, тезоимени́таѧ. 
Тѣ́ло и҆ дꙋ́шꙋ добродѣ́тельми ѡ҆чи́стивше дѣ̑вы  ѻ҆трокови̑цы, трѝ тебѣ̀ приведо́шасѧ, мч҃нически оу҆́мномꙋ  женихꙋ̀ хрⷭ҇тꙋ̀, вѣ́ра съ наде́ждею, и҆ любо́вь сла́внаѧ. 
Бг҃оро́диченъ: 
Ве́сь зра́къ мо́й прїи́мъ, и҆́же во зра́цѣ бж҃їи пре́жде  зри́мь, всего̀ ѡ҆бновѝ, въ твое́мъ чре́вѣ бг҃олѣ́пнѡ всели́всѧ,  пречⷭ҇таѧ. тѣ́мже бцⷣꙋ вѣ́рнїи тѧ̀ всѝ сла́вимъ. 
Пѣ́снь г҃. І҆рмо́съ: 
Же́злъ во ѻ҆́бразъ та́йны прїе́млетсѧ, прозѧбе́нїемъ бо  предразсꙋжда́етъ свѧще́нника, неплодѧ́щей же пре́жде цр҃кви, ны́нѣ  процвѣтѐ дре́во крⷭ҇та̀, въ держа́вꙋ и҆ оу҆твержде́нїе. 
Ꙗ҆́кѡ и҆спꙋстѝ оу҆дарѧ́емь во́дꙋ краесѣко́мый,  непокори̑вымъ лю́демъ и҆ жестосє́рдымъ, бг҃озва́нныѧ проѧвлѧ́ше  цр҃кве та́инство, є҆ѧ́же крⷭ҇тъ держа́ва и҆ оу҆твержде́нїе. 
Ре́брѡмъ пречⷭ҇тымъ, копїе́мъ прободє́ннымъ, вода̀ съ  кро́вїю и҆стечѐ, ѡ҆бновлѧ́ющаѧ завѣ́тъ, и҆ ѡ҆мыва́тельнаѧ  грѣха̀: вѣ́рныхъ бо крⷭ҇тъ похвала̀, и҆ царе́й держа́ва и҆  оу҆твержде́нїе. 
И҆́нъ. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь, и҆  ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою,  є҆́же (с. 333) вопи́ти тебѣ̀, ст҃ы́й: ѡ҆дꙋшевле́нный хра́ме,  неизрече́нныѧ сла́вы твоеѧ̀, чл҃вѣколю́бче. 
Гла́са послꙋ́шавше хрⷭ҇то́ва, зовꙋ́ща къ безсме́ртнѣй и҆  безстра́стнѣй жи́зни, послѣ́доваша вѣнценѡ́сицы дѣ̑вы и҆  мч҃ницы, є҆́же вопи́ти тебѣ̀ ст҃ы́й: хра́ме ѡ҆дꙋшевле́нный,  пречⷭ҇тыѧ сла́вы твоеѧ̀, чл҃вѣколю́бче. 
Крѣ́пость дарова̀ хрⷭ҇то́съ, стоѧ́щымъ предъ сꙋди́щемъ  мꙋ́ченически ва́мъ ꙗ҆́кѡ ѡ҆бѣща́сѧ, и҆ бг҃одꙋхнове́нныѧ мꙋ́дрости  и҆спо́лни, и҆ свѣ́тлы показа̀ побѣдонѡ́сныѧ мꙋ́чєницы, дѣ́вства  сїѧ́ющѧ бл҃года́тїю. 
Пристꙋпи́сте оу҆́мъ вра́жїй дѣ̑вы великохва́льный, и҆  тогѡ̀ горды́ню низложи́сте, великомꙋ́дреннѡ подви́гшесѧ, и҆ пре́жде  хва́лѧщагосѧ и҆стреби́ти мо́ре, тече́ньми крове́й потопи́сте. 
Мꙋ́дрости вы́шнїѧ хрⷭ҇то́вы бога́тнѡ насы́тившесѧ,  и҆збра́нныѧ мꙋ́дрости и҆ благоꙋ́мныѧ, дщє́ри трѝ посрами́ша  мꙋ́чащихъ свирѣ̑пства, и҆ неи́стовство неде́ржное, виті́йствꙋюще  бжⷭ҇твєннаѧ оу҆чє́нїѧ. 
Бг҃оро́диченъ: 
Ст҃ы́хъ ст҃а́гѡ хрⷭ҇та̀ свѧ́тѡ породила̀ є҆сѝ, ст҃ы́ни  ст҃о́е селе́нїе, во ст҃ы́хъ почива́ющаго є҆мꙋ́же вопїе́мъ: свѧ́тъ  хра́мъ ѡ҆дꙋшевле́нный неизрече́нныѧ сла́вы твоеѧ̀, чл҃вѣколю́бче. 
Конда́къ ст҃ы́хъ, гла́съ а҃. Подо́бенъ: Гро́бъ тво́й, сп҃се: 
Софі́и честны́ѧ свѧще́ннѣйшыѧ вѣ̑тви, вѣ́ра, и҆ наде́жда,  и҆ любо́вь, показа́вшесѧ, мꙋ́дрость ѡ҆бꙋи́ша є҆́ллинскꙋю  бл҃года́тїю: и҆ пострада́вше, и҆ побѣдонѡ́сицы ꙗ҆ви́вшесѧ,  вѣнце́мъ нетлѣ́ннымъ ѿ всѣ́хъ влⷣки хрⷭ҇та̀ оу҆вѧзо́шасѧ. 
Сѣда́ленъ, гла́съ а҃. Подо́бенъ: Ли́къ а҆́гг҃льскїй: 
А҆́гницы словє́сныѧ а҆́гнца и҆ па́стырѧ, ѻ҆гню̀ и҆ лю̑тымъ  мꙋ́камъ пре́дани бы́сте, и҆ ꙗ҆ви́стесѧ а҆́гг҃лѡмъ равноче́стни.  тѣ́мъ всѝ свѧще́ннꙋю ва́шꙋ па́мѧть пра́зднꙋемъ въ весе́лїи  се́рдца, дѣ̑вы бг҃омꙋ̑дрыѧ. (с. 334) 
Сла́ва, и҆ ны́нѣ, пра́здника, подо́бенъ то́йже: 
Ѻ҆рꙋ́жїе креста̀ во бране́хъ показа́сѧ нѣ́когда  благочести́вомꙋ царю̀ кѡнстанті́нꙋ, непобѣди́маѧ побѣ́да на  врагѝ вѣ́ры ра́ди: сегѡ̀ трепе́щꙋтъ проти̑вныѧ си̑лы, сїѐ бы́сть  и҆ вѣ́рныхъ спасе́нїе, и҆ па́ѵлова хвала̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Горькорѡ́дныѧ преложѝ дре́вомъ мѡѷсе́й и҆сто́чники въ  пꙋсты́ни дре́вле, крⷭ҇то́мъ, ко благоче́стїю ꙗ҆зы́кѡвъ проѧвлѧ́ѧ  преложе́нїе. 
Глꙋбинѣ̀ внѣ́дривый сѣкꙋ́щꙋю, и҆здадѐ і҆ѻрда́нъ дре́вꙋ,  крⷭ҇то́мъ и҆ креще́нїемъ сѣче́нїе ле́сти зна́менꙋѧ. 
Свѧще́ннѡ ѡ҆полча́ютсѧ четвероча́стнїи лю́дїе, предходѧ́ще  ѻ҆́бразомъ свидѣ́тельства ски́нїи, крⷭ҇тоѻбра́зными чи́нми  прославлѧ́емїи. 
Чꙋ́днѡ простира́емь, со́лнєчныѧ лꙋчѝ и҆спꙋща́ше крⷭ҇тъ, и҆  повѣ́даша нб҃са̀ сла́вꙋ бг҃а на́шегѡ. 
И҆́нъ. І҆рмо́съ: 
Го́рꙋ, тѧ̀, бл҃года́тїю бж҃їею приѡсѣне́ннꙋю, прозорли́выма  а҆ввакꙋ́мъ оу҆смотри́въ ѻ҆чи́ма и҆зъ тебє̀ и҆зы́ти і҆и҃левꙋ,  провозглаша́ше, ст҃о́мꙋ, во спасе́нїе на́ше и҆ ѡ҆бновле́нїе. 
Оу҆крѣ́пльшесѧ бжⷭ҇твенною бл҃года́тїю, добропобѣ̑дныѧ,  вѣ́ра, любо́вь и҆ наде́жда, мꙋчи́телей прещє́нїѧ мꙋ́жественнѡ  посрами́ша, ѻ҆гне́мъ всесожега́емы всемꙋ̑дрыѧ, и҆ женихꙋ̀ хрⷭ҇тꙋ̀  приводи́мы. 
Возмого́ша, крⷭ҇та̀ всеѻрꙋ́жїемъ ѡ҆гради́вшесѧ, вѣ́ра,  любо́вь и҆ наде́жда, мꙋче́нїй благомо́щнѡ ра̑ны стерпѣ́ти ст҃ы̑ѧ,  да́же до кро́вей крѣпча́йше ко грѣхꙋ̀ проти́вльшесѧ. 
Свѣщы̀ тричи́сленныѧ мꙋ́дрости сїѧ́ющыѧ, вѣ́ра, любо́вь и҆  наде́жда, трⷪ҇цы просвѣще́ньми ꙗ҆́вѣ блиста́ющыѧсѧ, (с. 335)  пресвѣ́тлѡ цр҃кви просвѣща́ютъ, ко спасе́нїю на́шемꙋ и҆  защище́нїю. 
Бг҃оро́диченъ: 
Ст҃ы́хъ ст҃а́ѧ бцⷣе всепѣ́таѧ, ѡ҆жида́нїе ꙗ҆зы́кѡвъ, и҆  спасе́нїе вѣ́рныхъ, и҆зъ тебє̀ возсїѧ̀ и҆зба́витель, и҆  жизнода́вецъ и҆ гдⷭ҇ь, во спасе́нїе на́съ пою́щихъ тѧ̀. 
Пѣ́снь є҃. І҆рмо́съ: 
Ѽ треблаже́нное дре́во, на не́мже распѧ́сѧ хрⷭ҇то́съ, цр҃ь  и҆ гдⷭ҇ь. и҆́мже падѐ дре́вомъ прельсти́вый, тобо́ю прельсти́всѧ,  бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ. 
Тебѐ приснопѣ́тое дре́во, на не́мже простре́сѧ хрⷭ҇то́съ,  є҆де́мъ хранѧ́щее ѡ҆браща́ющеесѧ ѻ҆рꙋ́жїе, крⷭ҇те, оу҆стыдѣ́сѧ:  стра́шный же херꙋві́мъ оу҆стꙋпѝ, на тебѣ̀ пригвожде́нномꙋ  хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
Подзе́мныхъ си̑лы проти̑вныѧ крⷭ҇та̀ страша́тсѧ, начерта́ема  зна́менїѧ на воздꙋ́сѣ, по немꙋ́же хо́дѧтъ нбⷭ҇ныхъ и҆  земноро́дныхъ ро́ди, колѣ̑на преклонѧ́юще хрⷭ҇тꙋ̀, подаю́щемꙋ  ми́ръ дꙋша́мъ на́шымъ. 
Зарѧ́ми нетлѣ́нными ꙗ҆́вльсѧ бжⷭ҇твенный крⷭ҇тъ,  ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести,  бжⷭ҇твенный свѣ́тъ ѡ҆блиста́въ, оу҆своѧ́етъ на не́мъ  пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
И҆́нъ. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀, хрⷭ҇тѐ, и҆  ѡ҆свѣти́вый крⷭ҇то́мъ твои́мъ мі́ра концы̀, сердца̀ просвѣтѝ,  свѣ́томъ твоегѡ̀ бг҃оразꙋ́мїѧ правосла́внѡ пою́щихъ тѧ̀. 
Терпѣ́нїемъ мꙋдрова́нїй мꙋ̑ки под̾е́млѧхꙋ: и҆ мꙋ́дрости  сꙋ́щїѧ въ бз҃ѣ глаго́люще та̑йны, держа́щаго посрами́ша трѝ  дѣ̑вы бг҃онѡ́сныѧ, вѣ́рою и҆ є҆стество́мъ свѧзꙋ́еми. 
Ра́дꙋетсѧ прама́ти, ви́дѧщи побѣжда́ема льсти́ваго, и҆зъ  є҆де́ма дре́вле и҆згна́вшаго сїю̀, жена́ми бг҃омꙋ́дрыми,  наде́ждою, вѣ́рою и҆ любо́вїю, софі́и рожде́ньми. (с. 336) 
Ꙗ҆дови́тагѡ мꙋчи́телева ласка́нїѧ и҆збѣго́ша, и҆ мꙋче́нїй  ꙗ҆́звы во́льнѡ претерпѣ́ша честны̑ѧ ѻ҆трокови̑цы, твое́ю  любо́вїю оу҆ѧ́звльшесѧ, хрⷭ҇тѐ, и҆ бжⷭ҇твеннымъ твои́мъ  раче́нїемъ. 
Бг҃оро́диченъ: 
Веселѧ́тсѧ нбⷭ҇ныѧ си̑лы ви́дѧше тѧ̀, ра́дꙋютсѧ съ ни́ми  человѣ́кѡвъ состоѧ̑нїѧ: ржⷭ҇тво́мъ бо соедини́шасѧ твои́мъ, дв҃о  бцⷣе, є҆го́же досто́йнѡ сла́вимъ. 
Пѣ́снь ѕ҃. І҆рмо́съ: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на крⷭ҇тови́днѡ  распросте́ръ, спаси́тельнꙋю стрⷭ҇ть проѡбража́ше ꙗ҆́вѣ. тѣ́мъ  тридне́венъ и҆зше́дъ, премі́рное воскрⷭ҇нїе прописа́ше, пло́тїю  пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Ста́ростїю преклони́всѧ, и҆ недꙋ́гомъ ѡ҆тѧгче́нъ  и҆спра́висѧ, і҆а́кѡвъ рꙋ́цѣ премѣни́въ, дѣ́йствїе ꙗ҆влѧ́ѧ  жизноно́снагѡ крⷭ҇та̀: и҆́бо ве́тхость зако́ннагѡ сѣно́внагѡ  писа́нїѧ, новописа̀ на се́мъ пло́тїю пригвозди́выйсѧ бг҃ъ, и҆  дꙋшегꙋби́тельный недꙋ́гъ ле́сти ѿгна̀. 
На ю҆́ныѧ возложи́въ дла̑ни, бжⷭ҇твенный і҆и҃ль,  крⷭ҇тови́днѡ главы̑ ꙗ҆влѧ́ше, ꙗ҆́кѡ старѣ́йшаѧ сла́ва,  законослꙋжи́телє лю́дїе. тѣ́мже подмнѣ́всѧ та́кѡ  и҆зпрельсти́тисѧ, не и҆змѣнѝ жизноно́снагѡ ѻ҆́браза: превзы́дꙋтъ  бо лю́дїе хрⷭ҇то́вы бж҃їи новоꙋтвержде́ннїи, вопїѧ́хꙋ, крⷭ҇то́мъ  ѡ҆гражда́еми. 
И҆́нъ. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй,  вмѣни́хомсѧ ꙗ҆́кѡ ѻ҆́вцы заколе́нїѧ, спасѝ лю́ди твоѧ̑, бж҃е  на́шъ: ты́ бо крѣ́пость немощствꙋ́ющихъ и҆ и҆справле́нїе. 
Ра́дꙋющесѧ, во твоѝ, влⷣко, пречⷭ҇тыѧ дла̑ни возложи́ша  надє́жды, ѻ҆трокови̑цы трѝ трⷪ҇цы коли́чествомъ и҆ число́мъ  почтє́нныѧ и҆ похвалѧ́ємыѧ. 
Свѣтѧ́щесѧ дѣ́вства добро́тами, мч҃ническими (с. 337)  оу҆вѧзе́ньми оу҆краси́вшасѧ, и҆ вѣне́цъ сꙋгꙋ́бъ свы́ше  досто́йнѣ прїѧ́ша, ѿ хрⷭ҇та̀ жизнода́вца и҆ всеще́драгѡ. 
Приведо́шасѧ, влⷣко, въ хра́мъ тво́й всѣ́хъ црⷭ҇твꙋющагѡ  дѣ́вствєннаѧ сокрѡ́вища честна̑ѧ, приѡбщи́тисѧ црⷭ҇твїю твоемꙋ̀:  ты́ бо тѣ́хъ и҆ свѣ́тъ є҆сѝ и҆ весе́лїе. 
Бг҃оро́диченъ: 
Ра́дꙋютсѧ ѡ҆ тебѣ̀, дв҃о пречⷭ҇таѧ, ро́да на́шегѡ  пра́ѻц҃ы, є҆де́мъ воспрїе́мше тобо́ю, є҆го́же престꙋпле́нїемъ  погꙋби́ша. ты́ бо чиста̀ и҆ пре́жде ржⷭ҇тва̀ и҆ по ржⷭ҇твѣ̀  є҆сѝ. 
Конда́къ пра́здника, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ  жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е. возвеселѝ си́лою  твое́ю вѣ̑рныѧ лю́ди твоѧ̑, побѣ̑ды даѧ̀ на́мъ на сопоста́ты,  посо́бїе и҆мꙋ́щымъ твоѐ ѻ҆рꙋ́жїе ми́ра, непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ нб҃сѐ восхище́нъ бы́сть въ ра́й, и҆  глаго́лы слы́шавъ неизречє́нныѧ и҆ бжⷭ҇твєнныѧ, и҆̀хже не лѣ́ть  ѧ҆зы́ки (человѣ́ческими) глаго́лати, что̀ гала́тѡмъ пи́шетъ,  ꙗ҆́кѡ рачи́телїе писа́нїй прочто́сте и҆ позна́сте: мнѣ̀,  глаго́летъ, хвали́тисѧ да не бꙋ́детъ, то́кмѡ во є҆ди́номъ крⷭ҇тѣ̀  гдⷭ҇ни, на не́мже страда́въ оу҆бѝ стра̑сти. того̀ оу҆́бѡ и҆ мы̀  и҆звѣ́стнѡ держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ  спаси́тельное сїѐ дре́во, ѻ҆рꙋ́жїе ми́ра, непобѣди́маѧ побѣ́да. 
Пѣ́снь з҃. І҆рмо́съ: 
Безꙋ́мное велѣ́нїе мꙋчи́телѧ ѕлочести́вагѡ лю́ди поколеба̀,  ды́шꙋщее преще́нїе и҆ ѕлохꙋле́нїе бг҃оме́рзское: ѻ҆ба́че трѝ  ѻ҆́троки не оу҆страшѝ ꙗ҆́рость ѕвѣ́рскаѧ, ни ѻ҆́гнь  снѣда́ѧй, но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще  поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ.  (с. 338) 
Ѿ дре́ва вкꙋси́въ пе́рвый въ человѣ́цѣхъ, въ тлѣ́нїе  всели́сѧ: ѿверже́нїемъ бо жи́зни безче́стнѣйшимъ ѡ҆сꙋди́всѧ,  всемꙋ̀ ро́дꙋ тѣлотлѣ́ненъ нѣ́кїй, ꙗ҆́кѡ вре́дъ недꙋ́га  преподадѐ: но ѡ҆брѣ́тше земноро́днїи воззва́нїе крⷭ҇тнымъ  дре́вомъ, зове́мъ: препѣ́тый ѻ҆тцє́въ и҆ на́съ бж҃е,  бл҃гослове́нъ є҆сѝ. 
Разрꙋшѝ повелѣ́нїе бж҃їе преслꙋша́нїе, и҆ дре́во принесѐ  сме́рть человѣ́кѡмъ, є҆́же неблаговре́меннѡ прича́стно бы́вшее:  во оу҆твержде́нїе же ѕѣлѡ̀ честна́гѡ, ѿтꙋ́дꙋ жи́зни дре́во  возбранѧ́емо бѣ̀, є҆́же разбо́йникꙋ ѕлоꙋме́ршꙋ ѿве́рзе,  благоразꙋ́мнѡ зовꙋ́щꙋ: препѣ́тый ѻ҆тцє́въ и҆ на́съ бж҃е,  бл҃гослове́нъ є҆сѝ. 
Жезла̀ ѡ҆б̾е́млетъ кра́й і҆ѡ́сифова, бꙋ̑дꙋщаѧ зрѧ̀ і҆и҃ль,  ца́рствїѧ держа́вное, ꙗ҆́кѡ воз̾имꙋ́ществитъ пресла́вный крⷭ҇тъ,  проѧвлѧ́ѧ: се́й бо побѣдоно́снаѧ похвала̀, и҆ свѣ́тъ вѣ́рою  зовꙋ́щымъ: препѣ́тый ѻ҆тцє́въ и҆ на́съ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Тебѐ оу҆́мнꙋю, бцⷣе, пе́щь разсмотрѧ́емъ вѣ́рнїи,  ꙗ҆́коже бо ѻ҆́троки спасѐ трѝ превозноси́мый, мі́ръ ѡ҆бновѝ,  во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆  препросла́вленъ. 
Трисїѧ́нною є҆ди́нства бл҃года́тїю, ѡ҆зарѧ́еми ꙗ҆́вѣ  дѣ̑вы, де́мѡнское разрꙋши́ша тмонеи́стовство, свѣ́тъ  трїѷпоста́сный бг҃осло́вѧще и҆ пою́ще: хва́льный ѻ҆тцє́въ бг҃ъ  и҆ препросла́вленъ. 
На нб҃сѣ́хъ черто́ги и҆мꙋ́ще свѣщенѡ́сныѧ дꙋ́шы, со  а҆́гг҃лы ве́селѡ ны́нѣ ликовствꙋ́ете, сла́вꙋ присносꙋ́щнꙋю зрѧ́ще,  и҆ глаго́люще: хва́льный ѻ҆тцє́въ бг҃ъ и҆ препросла́вленъ. 
Терпѣли́вѡ ꙗ҆́кѡ ѻ҆́троцы противле́нїе показа́вше,  ѻ҆́гнь попра́ша мꙋ́жественнѡ: тѣ́хъ бо равночи́сленнїи ра́зꙋмъ  (с. 339) равноста́тный бг҃онѡ́сныѧ стѧжа́ша, хва́льнаго ѻ҆тцє́въ  при́снѡ бг҃а и҆ препросла́вленнаго. 
Бг҃оро́диченъ: 
Дае́ши, чⷭ҇таѧ, ѡ҆ставле́нїе прегрѣше́нїй воспѣва́ющымъ  тѧ̀ вѣ́рнѡ, и҆збавлѧ́ющи напа́стей, и҆ всѧ́кагѡ ѡ҆бстоѧ́нїѧ тѧ́ бо  ны́нѣ стѧжа́хомъ прибѣ́жище, бг҃оневѣ́стнаѧ, ꙗ҆́кѡ хва́льнаго  ѻ҆тцє́въ бг҃а рꙋка́ми носи́вшаѧ. 
Пѣ́снь и҃. І҆рмо́съ: 
Благослови́те, ѻ҆́троцы, трⷪ҇цы равночи́сленнїи, содѣ́телѧ  ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ  претво́ршее, и҆ превозноси́те всѣ̑мъ жи́знь подава́ющаго, дх҃а  всест҃а́го, во вѣ́ки. 
Воздвиза́емꙋ дре́вꙋ ѡ҆кропле́нꙋ кро́вїю, вопло́щшагосѧ  сло́ва бг҃а, по́йте нбⷭ҇ныхъ си̑лы: земны́хъ воззва́нїе,  пра́зднꙋюще лю́дїе, поклони́тесѧ хрⷭ҇то́вꙋ крⷭ҇тꙋ̀, и҆́мже мі́рꙋ  воста́нїе во вѣ́ки. 
Земноро́днїи, дла́ньми, строи́телїе бл҃года́ти, крⷭ҇тъ, на  не́мже стоѧ́ше хрⷭ҇то́съ бг҃ъ, возноси́те свѧщеннолѣ́пнѡ и҆  копїѐ, бж҃їѧ сло́ва тѣ́ло пробо́дшее: да ви́дѧтъ ꙗ҆зы́цы всѝ  спасе́нїе бж҃їе, сла́вѧще є҆го̀ во вѣ́ки. 
Бжⷭ҇твеннымъ сꙋдо́мъ пред̾избра́ннїи весели́тесѧ,  хрⷭ҇тїа́нстїи вѣ́рнїи хвали́тесѧ побѣдоно́снымъ ѻ҆рꙋ́жїемъ,  прїе́мше ѿ бг҃а крⷭ҇тъ честны́й: въ се́мъ бо колѣ̑на бра́ней  де́рзости и҆́щꙋще, разсыпа́ютсѧ во вѣ́ки. 
И҆́нъ. І҆рмо́съ: 
Въ пещѝ ѻ҆́троцы і҆и҃левы, ꙗ҆́коже въ горни́лѣ добро́тою  благоче́стїѧ чистѣ́е зла́та блеща́хꙋсѧ, глаго́люще: благослови́те  всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки. 
Дѣ̑вы бг҃освѣ̑тлыѧ, вѣ́ра, наде́жда, любо́вь, добро́тою  благоче́стїѧ чистѣ́е зла́та блеща́хꙋсѧ, глаго́люще: благослови́те  всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки.  (с. 340) 
Сїѧ́ющыѧ, и҆ свѣтови̑дныѧ мꙋче́нїемъ проѧвле́ннѡ бы́вшыѧ  дв҃ы, вѣ́рнїи воспои́мъ глаго́люще: благослови́те всѧ̑ дѣла̀  гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки. 
Враче́вствъ стрꙋю̀ ѻ҆би́льнѡ, дово́льнѡ, и҆ бога́тнѡ ра̑ки  страстоте́рпицъ и҆сточа́ютъ при́снѡ, вѣ́рою зовꙋ́щымъ:  благослови́те всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во  всѧ̑ вѣ́ки. 
Бг҃оро́диченъ: 
Землѧ̀ ст҃а́ѧ была̀ є҆сѝ, чⷭ҇таѧ, жизноно́сный кла́съ  ро́ждшаѧ, присносꙋ́щныѧ жи́зни хода́таѧ хрⷭ҇та̀, є҆мꙋ́же всѝ  зове́мъ: благослови́те всѧ̑ дѣла̀ гдⷭ҇а, по́йте и҆ превозноси́те  во всѧ̑ вѣ́ки. 
Пѣ́снь ѳ҃. І҆рмо́съ: 
Та́инъ є҆сѝ, бцⷣе, ра́й, невоздѣ́ланнѡ возрасти́вшїй  хрⷭ҇та̀ и҆́мже крⷭ҇тное живоно́сное на землѝ насади́сѧ дре́во.  тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ. 
Да возра́дꙋютсѧ древа̀ дꙋбра̑внаѧ всѧ̑, ѡ҆свѧти́вшꙋсѧ  є҆стествꙋ̀ и҆́хъ, ѿ негѡ́же и҆знача́ла насади́шасѧ, хрⷭ҇тꙋ̀  распросте́ршꙋсѧ на дре́вѣ. тѣ́мъ ны́нѣ возноси́мꙋ, покланѧ́ющесѧ  є҆мꙋ̀, тѧ̀ велича́емъ. 
Свѧще́нный воста̀ ро́гъ, и҆ глава̀ всѣ̑мъ бг҃омꙋ̑дрымъ  крⷭ҇тъ: и҆́мже грѣ́шныхъ мы́сленнѡ стира́ютсѧ ро́ги всѝ. тѣ́мъ  ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ. 
И҆́нъ. І҆рмо́съ: 
Ѻ҆́бразъ чⷭ҇тагѡ ржⷭ҇тва̀ твоегѡ̀, ѻ҆гнепали́маѧ кꙋпина̀  показа̀ неѡпа́льнаѧ. и҆ ны́нѣ на на́съ напа́стей свирѣ́пѣющꙋю  оу҆гаси́ти мо́лимсѧ пе́щь: да тѧ̀, бцⷣе, непреста́ннѡ велича́емъ. 
Свѣ́томъ трисїѧ́ннымъ и҆сполнѧ́еми, и҆ сїѧ́нїѧ бжⷭ҇твеннагѡ  ны́нѣ насыща́ющесѧ, кꙋпноимє́нныѧ добродѣ́телей и҆  тождеимє́нныѧ, любвѐ, наде́жди и҆ вѣ́ры, наде́ждею и҆ любо́вїю  ны̀ и҆ вѣ́рою оу҆тверди́те. 
Да вы́шнѧѧ крѣ́пость ны́нѣ оу҆кроти́тъ, (с. 341)  ѡ҆бдержа́щꙋю бꙋ́рю є҆́реси, ѽ страстотє́рпицы непобѣди́мїи! и҆  пода́стъ вѣ̑рнымъ є҆диноꙋ́мїе, проси́те мо́лимъ непреста́ннѡ  добродѣ̑вы. 
Но́щь житїѧ̀ всемꙋ́дрыѧ преше́дше, де́нь постиго́сте  невече́рнїй, мч҃нически веселѧ́щесѧ, и҆ дѣ́вственнѡ хва́лѧщесѧ  бл҃года́тїю, и҆ бжⷭ҇твеннагѡ црⷭ҇твїѧ нетлѣ́ннагѡ сподоблѧ́еми. 
Бг҃оро́диченъ: 
Ѽ ка́кѡ дв҃а родѝ присносꙋ́щее сло́во и҆ ѵ҆поста́сное,  сїѧ́нїѧ ѻ҆́ч҃їѧ ѵ҆поста́си, на́шего бл҃годѣ́телѧ и҆ гдⷭ҇а, и҆зъ  неѧ̀ вопло́щшасѧ, є҆го́же досто́йнѡ велича́емъ. 
Свѣти́ленъ: 
Крⷭ҇тъ, храни́тель всеѧ̀ вселе́нныѧ: крⷭ҇тъ, красота̀  це́ркве: крⷭ҇тъ, вѣ́рныхъ оу҆твержде́нїе: крⷭ҇тъ, а҆́гг҃лѡвъ  сла́ва, и҆ де́мѡнѡвъ ꙗ҆́зва. 
Сла́ва, и҆ ны́нѣ, то́йже: 
На стїхо́внѣ стїхи̑ры гла́съ ѕ҃. Подо́бенъ: Тридне́венъ: 
И҆дѣ́же стоѧ́ша но́ги хрⷭ҇то́вы, ꙳ мѣ́стꙋ покланѧ́емсѧ, ꙳  возвыша́юще требл҃же́нный крⷭ҇тъ, ꙳ на не́мже и҆сточи́сѧ ꙳ кро́вь  влⷣчнѧ, ꙳ и҆сточи́вшагѡ мі́рꙋ воскрⷭ҇нїе. 
Сті́хъ: Возноси́те гдⷭ҇а бг҃а на́шегѡ, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Оу҆мертви́вше стра̑сти пло́ти ꙳ и҆ дꙋ́ха, бг҃омꙋ́дрїи, ꙳  потщи́мсѧ возвы́ситисѧ ѿ земны́хъ ꙳ въ небе́сный поко́й, ꙳  крⷭ҇та̀ воздви́женїемъ, ꙳ сраспе́ншесѧ влⷣцѣ хрⷭ҇тꙋ̀. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Животекꙋ́щїй и҆зъ бжⷭ҇твенныхъ рє́бръ ꙳ и҆сто́чникъ ꙗ҆́вѣ  и҆скипѣ̀ сп҃совыхъ, ꙳ напаѧ́ющь дꙋ́шы ꙳ вѣ́рою покланѧ́ющихсѧ ꙳  бжⷭ҇твєннымъ є҆гѡ̀ стрⷭ҇те́мъ, ꙳ и҆ крⷭ҇тꙋ̀, и҆ воскрⷭ҇нїю. 
Сла́ва, и҆ ны́нѣ, гла́съ в҃: 
Прїиди́те всѝ ꙗ҆зы́цы, благослове́нномꙋ дре́вꙋ (с. 342)  поклони́мсѧ, и҆́мже бы́сть вѣ́чнаѧ пра́вда: пра́ѻтца бо а҆да́ма  прельсти́вый дре́вомъ, крⷭ҇то́мъ прельща́етсѧ, и҆ па́даетъ  низве́рженъ паде́нїемъ стра́ннымъ, мꙋчи́тельствомъ ѡ҆держа́вый  ца́рское зда́нїе: кро́вїю бж҃їею ꙗ҆́дъ ѕмїе́въ ѿмыва́етсѧ, и҆  клѧ́тва разрꙋши́сѧ ѡ҆сꙋжде́нїѧ пра́веднагѡ, непра́веднымъ сꙋдо́мъ  пра́ведникꙋ ѡ҆сꙋжде́нꙋ бы́вшꙋ: дре́вомъ бо подоба́ше дре́во  и҆сцѣли́ти, и҆ стрⷭ҇тїю безстра́стнагѡ, ꙗ҆̀же на дре́вѣ  разрѣши́ти стра̑сти ѡ҆сꙋжде́ннагѡ. но сла́ва, хрⷭ҇тѐ цр҃ю̀,  є҆́же ѡ҆ на́съ твоемꙋ̀ мꙋ́дромꙋ смотре́нїю, и҆́мже спа́слъ є҆сѝ  всѣ́хъ, ꙗ҆́кѡ бл҃гъ и҆ чл҃вѣколю́бецъ. 
На лїтꙋргі́и: Бл҃жє́нна пра́здника, пѣ́снь д҃, на ѕ҃. 


  
(с. 342) 
Мѣ́сѧца тогѡ́же въ и҃і-й де́нь. 
Прпⷣбнагѡ ѻ҆ц҃а̀ на́шегѡ є҆ѵме́нїа є҆пі́скопа,  гортѵ́нскагѡ чꙋдотво́рца. 
На Гдⷭ҇и, воззва́хъ, стїхи̑ры пра́здника, гла́съ д҃. 
Подо́бенъ: Ꙗ҆́кѡ до́блѧ: 
Возноси́мꙋ тебѣ̀, влⷣко, на крⷭ҇тъ, ꙳ совозне́слъ є҆сѝ  па́дшее а҆да́мово є҆стество̀ всѐ: ꙳ сегѡ̀ ра́ди возносѧ́ще ꙳  пречи́стый крⷭ҇тъ тво́й, чл҃вѣколю́бче, ꙳ ѿ вы́шнїѧ твоеѧ̀  крѣ́пости ꙳ про́симъ зовꙋ́ще: ꙳ спасѝ вы́шнїй, ꙗ҆́кѡ бг҃ъ  ми́лостивъ, ꙳ почита́ющыѧ честно́е и҆ свѣтоно́сное ꙳ твоегѡ̀  крⷭ҇та̀ бжⷭ҇твенное вознесе́нїе. 
Ѱало́мски ны́нѣ предзрѧ́ще ꙳ подно́жїе твоѐ, влⷣко, ꙳  и҆дѣ́же но́ги твоѧ̑ стоѧ́ша пречⷭ҇тыѧ, ꙳ дне́сь любо́вїю  почита́емъ крⷭ҇тъ тво́й пречестны́й, ꙳ и҆ возносѧ́ще бл҃гочести́вѡ,  ꙳ мо́лимъ тѧ̀ взыва́юще: вы́шнїй, всѧ̑ крⷭ҇то́мъ (с. 343) твои́мъ  бжⷭ҇твеннымъ ѡ҆свѧти́въ, ꙳ твоегѡ̀ неизрече́ннагѡ бл҃гоꙋтро́бїѧ ꙳  прича́стники покажѝ, и҆ бл҃года́ти. 
Ꙗ҆́кѡ непобѣди́момꙋ ѻ҆рꙋ́жїю, ꙳ щитꙋ̀ непребори́мꙋ, ꙳ и҆  ꙗ҆́кѡ ски́птрꙋ бжⷭ҇твенномꙋ, ꙳ поклони́мсѧ крⷭ҇тꙋ̀ твоемꙋ̀,  хрⷭ҇тѐ, пресвѧто́мꙋ, ꙳ и҆́мже мі́ръ спасе́сѧ, ꙳ и҆ ликꙋ́етъ  а҆да́мъ: ꙳ земны́хъ собо́ри сего̀ пѣ́сньми благохва́лѧще  почита́емъ, ꙳ и҆ тогѡ̀ бжⷭ҇твенное воздви́женїе соверша́юще, ꙳  ѡ҆чище́нїѧ про́симъ. 
И҆́ны стїхи̑ры ст҃а́гѡ, гла́съ и҆ подо́бенъ то́йже: 
Дꙋ́шꙋ и҆ тѣ́ло твоѐ ꙳ ѿ страсте́й ѡ҆чи́стивъ, ꙳ ст҃а́гѡ  дх҃а до́мъ бы́лъ є҆сѝ, ꙳ и҆ свѧще́нныхъ ма́стїю ꙳ себѐ  оу҆краси́лъ є҆сѝ. ꙳ предста́тель и҆зѧ́щный бы́лъ є҆сѝ,  є҆ѵме́нїе, ꙳ и҆ собесѣ́дникъ ст҃ы́хъ а҆́гг҃лѡвъ, ꙳ и҆ сла́вы  гдⷭ҇ни наслѣ́дникъ, ꙳ и҆ моле́бникъ ѡ҆ хва́лѧщихъ тѧ̀. 
Пресла́вное житїѐ твоѐ ꙳ добродѣ́тельми просвѣти́вшеесѧ,  ꙳ и҆ чꙋде́съ просїѧ̀ свѣ́тлостьми, ꙳ и҆ бл҃госла́вна тѧ̀ концє́мъ  всебл҃же́нне содѣ́ла, ꙳ и҆ свѣти́льника непреле́стна, ꙳ и҆  ст҃ы́хъ є҆диносе́льна, ꙳ и҆ гра́да ст҃а́гѡ граждани́на і҆ера́рха,  а҆́гг҃лѡвъ сограждани́на, ꙳ чꙋдотво́рче достосла́вне. 
Кри́тское оу҆добре́нїе, ꙳ гортѵ́нскагѡ предсѣда́телѧ, ꙳  цр҃кве непоколеби́мое ѡ҆снова́нїе, ꙳ і҆ера́рха є҆ѵме́нїа, ꙳ въ  чꙋдесѣ́хъ велича́йшаго, ꙳ и҆ въ си́лахъ мно́гихъ бы́вша  пресла́внаго, ꙳ и҆ просвѣти́вша сꙋ̑щаѧ во мра́цѣ сердца̀, ꙳  ꙗ҆́кѡ свѣти́льника вѣ́рныхъ, ꙳ велегла́снѡ соше́дшесѧ почти́мъ. 
Сла́ва, и҆ ны́нѣ, гла́съ в҃. Самогла́сенъ: 
Бжⷭ҇твенное сокро́вище въ землѝ скрыва́емо, жизнода́вца  крⷭ҇тъ, на нб҃сѣ́хъ показа́сѧ царю̀ благочести́вомꙋ, и҆ побѣ́ды  на врагѝ подписа́нїе ꙗ҆влѧ́етъ разꙋ́мнѡ. є҆го́же, ра́дꙋѧсѧ  вѣ́рою и҆ любо́вїю, бжⷭ҇твеннѡ восте́къ къ высотѣ̀ зрѣ́нїѧ,  тща́нїемъ же того̀ ѿ земны́хъ нѣ́дръ и҆знесѐ, во и҆збавле́нїе  мі́ра, и҆ спасе́нїе дꙋ́шъ на́шихъ. (с. 344) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Дне́сь крⷭ҇тъ хрⷭ҇то́въ ꙳ возно́ситсѧ, ꙳ живоно́сное дре́во,  ꙳ на не́мже пло́тїю распѧ́тсѧ, ꙳ всѧ̑ призыва́ѧ. 
Сті́хъ: Возноси́те гдⷭ҇а бг҃а на́шего, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Ра́дꙋйсѧ вѣ́рныхъ ꙳ храни́ло бжⷭ҇твенное, ꙳ неѡбори́маѧ  стѣно̀, ꙳ крⷭ҇те гдⷭ҇ень, ꙳ и҆́мже ѿ землѝ вознесо́хомсѧ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Прїиди́те ве́селѡ ꙳ цѣлꙋ́емъ всѝ ꙳ живоно́сное дре́во, ꙳  на не́мже распростре́сѧ ꙳ хрⷭ҇то́съ и҆збавле́нїе. 
Сла́ва, и҆ ны́нѣ, гла́съ д҃: 
Честна́гѡ крⷭ҇та̀, хрⷭ҇тѐ, дѣ́йство проѡбрази́въ мѡѷсе́й,  побѣдѝ проти́внаго а҆мали́ка въ пꙋсты́ни сїна́йстѣй. є҆гда́ бо  простира́ше рꙋ́цѣ, крⷭ҇та̀ ѻ҆́бразъ творѧ̀, оу҆крѣплѧ́хꙋсѧ  лю́дїе: ны́нѣ же веще́й сбытїѐ въ на́съ и҆спо́лнисѧ. дне́сь  крⷭ҇тъ воздвиза́етсѧ, и҆ де́мѡни бѣ́гаютъ: дне́сь тва́рь всѧ̑ ѿ  тлѝ свободи́сѧ: всѧ̑ бо крⷭ҇та̀ ра́ди возсїѧ́ша на́мъ дарова̑нїѧ.  тѣ́мже ра́дꙋющесѧ всѝ, припа́даемъ тебѣ̀, глаго́люще: ꙗ҆́кѡ  возвели́чишасѧ дѣла̀ твоѧ̑, гдⷭ҇и, сла́ва тебѣ̀. 
Тропа́рь пра́здника: Спасѝ, гдⷭ҇и, лю́ди твоѧ̑. 
На оу҆́трени: 
Тропа́рь пра́здника три́жды. 
По а҃-мъ стїхосло́вїи сѣда́ленъ, гла́съ д҃. Поⷣ:  Оу҆диви́сѧ і҆ѡ́сифъ: 
Просте́ръ мѡѷсе́й рꙋ́цѣ къ высотѣ̀ нбⷭ҇нѣй,  проѡбразова́ше крⷭ҇тъ, бжⷭ҇твенное ѻ҆рꙋ́жїе вѣ́рныхъ, на не́мже  хрⷭ҇то́съ грѣхѝ пригвоздѝ. тѣ́мъ вра́гъ пла́каше, стражда̀  болѣ́зненнѡ чꙋ́вствы, глаго́лаше: древѧно́е мѧ̀ копїѐ прободѐ  посредѣ̀ се́рдца моегѡ̀, хрⷭ҇то́съ всѧ̑ ѿ а҆́дскихъ оу҆́зъ  рѣши́тъ. 
Сла́ва, и҆ ны́нѣ, то́йже: (с. 345) 
По в҃-мъ стїхосло́вїи сѣда́ленъ, гла́съ ѕ҃. Поⷣ: Наде́жде  мі́ра: 
На дре́вѣ сп҃се крⷭ҇тнѣмъ, за оу҆трѡ́бы ми́лости  возвы́сивсѧ, и҆ ре́бра пробо́дъ копїе́мъ, растерза́лъ є҆сѝ  грѣхѡ́въ лю́тое рꙋкописа́нїе, ꙗ҆́кѡ всемо́щный бг҃ъ. тѣ́мъ твоѐ  неизрече́нное пое́мъ благоче́стнѡ, сло́ве, смотре́нїе. 
Сла́ва, и҆ ны́нѣ, то́йже. 
Канѡ́нъ пра́здника, со і҆рмосо́мъ на и҃: и҆ ст҃а́гѡ на д҃. 
Канѡ́нъ пра́здника. 
Гла́съ и҃. Пѣ́снь а҃. І҆рмо́съ: 
Крⷭ҇тъ начерта́въ мѡѷсе́й, впрѧ́мѡ жезло́мъ чермно́е  пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ  колесни́цамъ оу҆да́ривъ совокꙋпѝ, вопрекѝ написа́въ  непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ  просла́висѧ. 
Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ себѣ̀  само́мъ проѡбразѝ, свѧще́нныхъ средѣ̀ стоѧ̀: крⷭ҇тъ же  воѡбрази́въ, просте́ртыми побѣ́дꙋ дла́ньми воздви́же, держа́вꙋ  погꙋби́въ а҆мали́ка всегꙋби́телѧ. тѣ́мъ хрⷭ҇тꙋ̀ пои́мъ, бг҃ꙋ  на́шемꙋ, ꙗ҆́кѡ просла́висѧ. 
Возложѝ мѡѷсе́й на столпѣ̀ врачевство̀, тлетвори́вагѡ  и҆збавле́нїе, и҆ ꙗ҆дови́тагѡ оу҆грызе́нїѧ, и҆ дре́вꙋ, ѻ҆́бразомъ  крⷭ҇та̀, по землѝ пресмыка́ющагосѧ ѕмі́ѧ привѧза̀, лꙋка́вный въ  се́мъ ѡ҆бличи́въ вре́дъ: тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ  просла́висѧ. 
Показа̀ нб҃о креста̀ побѣ́дꙋ, бл҃гоче́стїѧ держа́телю, и҆  цр҃ю̀ бг҃омꙋ́дрꙋ, врагѡ́въ въ не́мже ѕлосе́рдыхъ низложи́сѧ  свирѣ́пство, ле́сть же преврати́сѧ, и҆ вѣ́ра распростре́сѧ  земны̑мъ концє́мъ бжⷭ҇твеннаѧ. тѣ́мъ хрⷭ҇тꙋ̀ пои́мъ бг҃ꙋ на́шемꙋ,  ꙗ҆́кѡ просла́висѧ. 
И҆́нъ канѡ́нъ ст҃а́гѡ, є҆гѡ́же краегране́сїе: Моли́твами  твои́ми да́ждь мѝ хрⷭ҇та̀ бл҃гоꙋвѣ́тлива, блаже́нне.  І҆ѡ́сифъ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ  мо́ре (с. 346) и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты  є҆гѵ́петскїѧ, ꙗ҆́кѡ просла́висѧ. 
И҆мѣ́ѧ хрⷭ҇та̀ ѻ҆́ч҃е бг҃омꙋ́дре є҆ѵме́нїе, послꙋ́шающа  твои́хъ моли́твъ бжⷭ҇твенныхъ: є҆го́же ти́ха, бл҃же́нне, содѣ́лай  любо́вїю хва́лѧщымъ тѧ̀. 
Высокотво́рное ѿ ю҆́ности, прпⷣбне, возлюби́въ смире́нїе,  го́рдаго смири́лъ є҆сѝ ѕмі́ѧ, и҆ да́ромъ врачева́нїй ꙗ҆́вѣ  ѡ҆богати́лсѧ є҆сѝ. 
Вмѣсти́тельный дх҃а ѻ҆рга́нъ бы́лъ є҆сѝ, пло́ти  мꙋдрова̑нїѧ мно́гими посты̑ дꙋшѝ покори́въ, лꙋ́чшемꙋ го́ршее ты̀  порабо́тивъ. 
Бг҃оро́диченъ: 
Ꙗ҆̀же ѡ҆ тебѣ̀ прⷪ҇ро́чєствїѧ и҆спо́лнишасѧ,  бг҃ороди́тельнице влⷣчце: є҆го́же бо провозвѣсти́ша  высокоглаго́ливѡ, во чре́во вмѣсти́ла є҆сѝ, во двꙋ́хъ  соверше́нныхъ є҆стества́хъ. 
Пѣ́снь г҃. І҆рмо́съ: 
Же́злъ въ ѻ҆́бразъ та́йны прїе́млетсѧ, прозѧбе́нїемъ бо  предразсꙋжда́етъ свѧще́нника: неплодѧ́щей же пре́жде цр҃кви, ны́нѣ  процвѣтѐ дре́во крⷭ҇та̀, въ держа́вꙋ и҆ оу҆твержде́нїе. 
Ꙗ҆́кѡ и҆спꙋстѝ оу҆дарѧ́емь во́дꙋ краесѣко́мый,  непокори̑вымъ лю́демъ и҆ жестосє́рдымъ, бг҃озва́нныѧ проѧвлѧ́ше  цр҃кве та́инство, є҆ѧ́же крⷭ҇тъ держа́ва и҆ оу҆твержде́нїе. 
Ре́брѡмъ пречⷭ҇тымъ, копїе́мъ прободє́ннымъ, вода̀ съ  кро́вїю и҆стечѐ, ѡ҆бновлѧ́ющаѧ завѣ́тъ и҆ ѡ҆мыва́тельнаѧ грѣха̀:  вѣ́рныхъ бо крⷭ҇тъ похвала̀, держа́ва и҆ оу҆твержде́нїе. 
И҆́нъ. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ оу҆мерщвле́й  грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀. 
Прете́клъ є҆сѝ тща́тельнѡ ꙗ҆́кѡ пчела̀, цвѣтникѝ  словє́сныѧ і҆ера́рше, сла́дкїй ме́дъ собира́ѧ, и҆ въ сердє́чныѧ  со́ты влага́ѧ. 
Житїѐ чи́сто, сло́во же со́лїю бжⷭ҇твенною є҆ѵме́нїе (с.  347) оу҆стро́ивъ, показꙋ́еши твою̀ сла́вне, сокрове́ннꙋю и҆  бл҃года́ть и҆ свѣ́тлость. 
Возвы́силсѧ є҆сѝ добродѣ́тельми оу҆краша́емь, и҆ на  высоча́йшыѧ прⷭ҇то́лы возше́лъ є҆сѝ, мѵ́ромъ бжⷭ҇твеннагѡ дх҃а  пома́завсѧ, и҆ хрⷭ҇то́во благово́нїе познава́ешисѧ. 
Бг҃оро́диченъ: 
Марі́е, злата́ѧ кади́льнице, страсте́й мои́хъ ѿженѝ  ѕлово́нїе, и҆ оу҆твердѝ коле́блема прило́ги льсти́вагѡ  ратобо́рца. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Свѣ́томъ бжⷭ҇твеннымъ просвѣти́всѧ, всеблаже́нне,  просвѣща́еши ны̀, любо́вїю пою́щыѧ твоѐ чⷭ҇тно́е и҆ сла́вное, и҆  ст҃о́е, ѻ҆́ч҃е, преставле́нїе, і҆ера́рше є҆ѵме́нїе, молѧ̀  непреста́ннѡ ѡ҆ всѣ́хъ на́съ. 
Сѣда́ленъ, гла́съ є҃. Подо́бенъ: Собезнача́льное: 
Правосла́вными сїѧ́ѧ ѻ҆́ч҃е, оу҆че́ньми, мра̑чныѧ  є҆́рєси всѧ̑ оу҆ма́лилъ є҆сѝ, и҆ чꙋде́съ самодѣ́латель  показа́всѧ є҆ѵме́нїе, пресловꙋ́щїй по всемꙋ̀ про́мысломъ  бжⷭ҇твеннымъ бы́лъ є҆сѝ: тѣ́мъ тѧ̀ вѣ́рою почита́емъ, ꙗ҆́кѡ  і҆ера́рха и҆ а҆́гг҃лѡвъ равноче́стна. 
Сла́ва, и҆ ны́нѣ, подо́бенъ то́йже: 
Крⷭ҇тъ претерпѣ́вый во́льнымъ совѣ́томъ, и҆ ѿ тлѝ  человѣ́ки свободи́лъ є҆сѝ сп҃се: воспѣва́емъ вѣ́рнїи, и҆  покланѧ́емсѧ тебѣ̀, ꙗ҆́кѡ просвѣти́лъ є҆сѝ ны̀ си́лою крⷭ҇та̀:  и҆ всѝ тѧ̀ благослови́мъ чл҃вѣколю́бче и҆ ще́дрый, ꙗ҆́кѡ  жизнода́вца и҆ гдⷭ҇а. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Горькорѡ́дныѧ преложѝ дре́вомъ мѡѷсе́й и҆сто́чники въ  пꙋсты́ни дре́вле, крⷭ҇то́мъ ко благоче́стїю ꙗ҆зы̑къ проѧвлѧ́ѧ  преложе́нїе. (с. 348) 
Глꙋбинѣ̀ внѣ́дривый, сѣкꙋ́щꙋю и҆здадѐ і҆ѻрда́нъ дре́вꙋ,  крⷭ҇то́мъ и҆ кр҃ще́нїемъ, сѣче́нїе ле́сти зна́менꙋѧ. 
Свѧще́ннѡ ѡ҆полча́ютсѧ четвероча́стнїи лю́дїе, предходѧ́ще  ѻ҆́бразомъ свидѣ́тельства ски́нїи, крⷭ҇тоѻбра́зными чи́нми  прославлѧ́емїи. 
Чꙋ́днѡ простира́емь, со́лнєчныѧ лꙋчы̀ и҆спꙋща́ше крⷭ҇тъ, и҆  повѣ́даша нб҃са̀ сла́вꙋ бг҃а на́шегѡ. 
И҆́нъ. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
До́мъ бы́лъ є҆сѝ дх҃а, въ бжⷭ҇твенныхъ хра́мѣхъ  оу҆пражнѧ́ѧсѧ і҆ера́рше, и҆ честны́ми оу҆че́ньми оу҆краша́ѧсѧ. 
І҆ера́рхъ бг҃опрїѧ́тенъ, ѻ҆́ч҃е мꙋ́дре, и҆ предсѣда́тель  гортѵ́нскїй бы́въ, чꙋде́съ лꙋчꙋ̀ и҆зблиста́лъ є҆сѝ. 
Зїѧ́нїе вели́кое ѕмі́ѧ, твои́хъ моли́твъ поже́глъ є҆сѝ  лꙋча́ми, на тѧ̀ оу҆стреми́вшагѡсѧ свѧще́ннѣйшїй. 
Бг҃оро́диченъ: 
Свѧще́ннїи провозвѣсти́ша дре́вле гла́си ржⷭ҇тва̀ твоегѡ̀  глꙋбинꙋ̀, и҆́хже ны́нѣ сбытїѐ ви́дѣхомъ, чⷭ҇таѧ. 
Пѣ́снь є҃. І҆рмо́съ: 
Ѽ треблаже́нное дре́во, на не́мже распѧ́сѧ хрⷭ҇то́съ, цр҃ь  и҆ гдⷭ҇ь! и҆́мже падѐ, дре́вомъ прельсти́вый, тобо́ю прельсти́всѧ,  бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ. 
Тебѐ приснопѣ́тое дре́во, на не́мже простре́сѧ хрⷭ҇то́съ,  є҆де́мъ хранѧ́щее, ѡ҆браща́ющеесѧ ѻ҆рꙋ́жїе крⷭ҇те, оу҆стыдѣ́сѧ:  стра́шный же херꙋві́мъ оу҆стꙋпѝ, на тебѣ̀ пригвожде́нномꙋ  хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
Подзе́мныхъ си̑лы проти̑вныѧ крⷭ҇та̀ страша́тсѧ, начерта́ема  зна́менїѧ на воздꙋ́сѣ, по немꙋ́же хо́дѧтъ нбⷭ҇ныхъ и҆  земноро́дныхъ ро́ди, колѣ̑на преклонѧ́юще хрⷭ҇тꙋ̀, подаю́щемꙋ  ми́ръ дꙋша́мъ на́шымъ. (с. 349) 
Зарѧ́ми нетлѣ́нными ꙗ҆́вльсѧ бжⷭ҇твенный крⷭ҇тъ,  ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести,  бжⷭ҇твенный свѣ́тъ ѡ҆блиста́въ, оу҆своѧ́етъ на не́мъ  пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
И҆́нъ. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во свѣ́тѣ  твои́хъ повелѣ́нїй наста́ви на́съ: ра́звѣ бо тебє̀ и҆но́гѡ бо́га  не зна́емъ. 
Ра́зꙋмъ и҆мѣ́лъ є҆сѝ, ꙗ҆́кѡ оу҆мири́въ ѿ страсте́й  преподо́бне оу҆́мъ и҆ дꙋ́шꙋ: тѣ́мъ разрꙋша́еши сва́ры, вѣ́рнѡ  ца́рствꙋющихъ, и҆ до́брѣ покарѧ́ющихсѧ тебѣ̀. 
Слꙋ́хи подложи́въ тебѣ̀ царе́й вѣ́рный разрꙋшѝ до́лгꙋю  враждꙋ̀, па́гꙋбꙋ родѧ́щꙋю: и҆ бра́тское є҆диноꙋ́мїе лю́битъ,  бг҃омꙋ́дре є҆ѵме́нїе. 
Ꙗ҆́коже свѣти́льникъ прише́дъ, ри́мъ просвѣща́еши  соверша́ѧ чꙋдеса̀, и҆ во глꙋбинѣ̀ страсте́й нырѧ́ющыѧ, ко  приста́нищꙋ ти́хꙋ врачевства̀, бл҃же́нне, ꙗ҆́вѣ призыва́ѧ. 
Бг҃оро́диченъ: 
Ю҆́на ꙗ҆́кѡ млⷣнца на́мъ, превѣ́чнаго же сн҃а родила̀  є҆сѝ, воли́тельными двѣма̀ дѣ́йствы сꙋ́ща сꙋгꙋ́баго, ꙗ҆́кѡ  человѣ́ка кꙋ́пнѡ же и҆ бг҃а, всенепоро́чнаѧ. 
Пѣ́снь ѕ҃. І҆рмо́съ: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на крⷭ҇тови́днѡ  распросте́ръ, спаси́тельнꙋю стрⷭ҇ть проѡбража́ше ꙗ҆́вѣ. тѣ́мъ  тридне́венъ и҆зше́дъ, премі́рное воскрⷭ҇нїе прописа́ше, пло́тїю  пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Ста́ростїю преклони́всѧ, и҆ недꙋ́гомъ ѡ҆тѧгче́нъ  и҆спра́висѧ, і҆а́кѡвъ рꙋ́цѣ премѣни́въ, дѣ́йствїе ꙗ҆влѧ́ѧ  жизноно́снагѡ крⷭ҇та̀: и҆́бо ве́тхость зако́ннагѡ сѣно́внагѡ  писа́нїѧ новописа̀: на се́мъ пригвозди́выйсѧ пло́тїю бг҃ъ, и҆  дꙋшегꙋби́тельный недꙋ́гъ ле́сти ѿгна̀. 
На ю҆́ныѧ возложи́въ дла̑ни, бжⷭ҇твенный і҆и҃ль, (с. 350)  крⷭ҇тови́днѡ главы̑ ꙗ҆влѧ́ше, ꙗ҆́кѡ старѣ́йшаѧ сла́ва,  законослꙋжи́телє лю́дїе: тѣ́мже подмнѣ́всѧ та́мѡ  и҆зпрельсти́тисѧ, не и҆змѣнѝ жизноно́снагѡ ѻ҆́браза: превзы́дꙋтъ  бо лю́дїе хрⷭ҇то́вы бж҃їи новоꙋтвержде́ннїи, вопїѧ́хꙋ: крⷭ҇то́мъ  ѡ҆гражда́еми. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ  твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ. 
Дѣ́тельное сокро́вище неиждива́емое, и҆мѣ́ѧ въ се́рдцы  твое́мъ хрⷭ҇та̀ є҆ѵме́нїе, ꙗ҆́коже бре́нїе вмѣни́лъ є҆сѝ  зла́то, є҆́же ца́рь подадѐ тебѣ̀. 
На высо́цѣмъ сѣда́лищи сѣ́лъ є҆сѝ ѻ҆́ч҃е, ми́ра  глаго́лъ привѣща́въ цр҃кви свы́ше, ꙗ҆́же ны́нѣ призыва́нїемъ  твои́мъ хва́литсѧ. 
Не ѡ҆мочи́всѧ грѣха́ми, преплы́лъ є҆сѝ житїѧ̀ бꙋ́рю  многоболѣ́зненнꙋю, и҆ въ приста̑нища дости́глъ є҆сѝ, и҆дѣ́же  собо́ръ преподо́бныхъ весели́тсѧ. 
Бг҃оро́диченъ: 
На тѧ̀ сше́дъ нбⷭ҇ный до́ждь, ѡ҆лѧденѣ́вшꙋю зе́млю,  приснодв҃о, бг҃озна́нїѧ вода́ми напои́въ, многопло́днꙋ показа̀. 
Конда́къ, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ  жи́тельствꙋ, щедрѡ́ты твоѧ̀ да́рꙋй, хрⷭ҇тѐ бж҃е: возвеселѝ си́лою  твое́ю вѣ̑рныѧ лю́ди твоѧ̑ побѣ̑ды даѧ̀ на́мъ на сопоста́ты,  посо́бїе и҆мꙋ́щымъ твоѐ ѻ҆рꙋ́жїе ми́ра, непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ нб҃сѐ восхище́нъ бы́сть въ ра́й, и҆  глаго́лы слы́шавъ неизречє́нныѧ и҆ бжⷭ҇твєнныѧ, и҆̀хже не лѣ́ть  ѧ҆зы́ки (человѣ́ческими) глаго́лати, что̀ гала́тѡмъ пи́шетъ,  ꙗ҆́кѡ рачи́телїе писа́нїй прочто́сте и҆ позна́сте: мнѣ̀,  глаго́летъ, хвали́тисѧ да не бꙋ́детъ, то́кмѡ во (с. 351) є҆ди́номъ  крⷭ҇тѣ̀ гдⷭ҇ни, на не́мже страда́въ оу҆бѝ стра̑сти. того̀  оу҆́бѡ и҆ мы̀ и҆звѣ́стнѡ держи́мъ, крⷭ҇тъ гдⷭ҇ень, хвалꙋ̀ всѝ:  є҆́сть бо на́мъ спаси́тельное сїѐ дре́во, ѻ҆рꙋ́жїе ми́ра,  непобѣди́маѧ побѣ́да. 
Пѣ́снь з҃. І҆рмо́съ: 
Безꙋ́мное велѣ́нїе мꙋчи́телѧ ѕлочести́вагѡ лю́ди поколеба̀,  ды́шꙋщее преще́нїе и҆ ѕлохꙋле́нїе бг҃оме́рзское: ѻ҆ба́че трѝ  ѻ҆́троки не оу҆страшѝ ꙗ҆́рость ѕвѣ́рскаѧ, ни ѻ҆́гнь  снѣда́ѧй, но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще  поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ. 
Ѿ дре́ва вкꙋси́въ пе́рвый въ человѣ́цѣхъ, въ тлѣ́нїе  всели́сѧ: ѿверже́нїемъ бо жи́зни безче́стнѣйшимъ ѡ҆сꙋди́всѧ,  всемꙋ̀ ро́дꙋ тѣлотлѣ́ненъ нѣ́кїй, ꙗ҆́кѡ вре́дъ недꙋ́га  преподадѐ: но ѡ҆брѣ́тше, земноро́днїи, воззва́нїе крⷭ҇тнымъ  дре́вомъ, зове́мъ: препѣ́тый ѻ҆тцє́въ и҆ на́съ бж҃е,  бл҃гослове́нъ є҆сѝ. 
Разрꙋшѝ повелѣ́нїе бж҃їе, преслꙋша́нїе, и҆ дре́во принесѐ  сме́рть чл҃вѣ́кѡмъ, є҆́же неблаговре́меннѡ прича́стно бы́вшее: во  оу҆твержде́нїе же ѕѣлѡ̀ честна́гѡ, ѿтꙋ́дꙋ жи́зни дре́во  возбранѧ́емо бѣ̀, є҆́же разбо́йникꙋ ѕлоꙋме́ршꙋ ѿве́рзе,  благоразꙋ́мнѡ зовꙋ́щꙋ: препѣ́тый ѻ҆тцє́въ и҆ на́съ бж҃е,  благослове́нъ є҆сѝ. 
Жезла̀ ѡ҆б̾е́млетъ кра́й і҆ѡ́сифова, бꙋ̑дꙋщаѧ зрѧ̀ і҆и҃ль,  ца́рствїѧ держа́вное, ꙗ҆́кѡ воз̾имꙋ́ществитъ пресла́вный крⷭ҇тъ,  проѧвлѧ́ѧ. се́й бо побѣдоно́снаѧ похвала̀, и҆ свѣ́тъ вѣ́рою  зовꙋ́щымъ: препѣ́тый ѻ҆тцє́въ и҆ на́съ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Ѻ҆́бразꙋ злато́мꙋ на по́лѣ деи́рѣ слꙋжи́мꙋ, трїѐ твоѝ  ѻ҆́троцы небрего́ша безбо́жнагѡ велѣ́нїѧ: посредѣ́ же ѻ҆гнѧ̀  вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆тє́цъ  на́шихъ. 
Ме́ртвыхъ помыслѡ́въ оу҆се́рдїемъ дꙋшѝ похвалѧ́ѧсѧ, во  глꙋбоча́йшей ста́рости преподо́бне, стра́нствѡванїѧ (с. 352)  твори́лъ є҆сѝ на благодѣѧ́нїе вѣ́рою прїе́млющихъ є҆ѵме́нїе,  тѧ̀ сѣ́ѧтелѧ свѧще́нныхъ и҆ честны́хъ оу҆че́нїй. 
Ри́мъ твои́хъ наслади́всѧ до́брыхъ, да́ръ люби́мый не  хотѧ́ща ѻ҆́ч҃е є҆ѵме́нїе, ѳиваі́дѣ ѿсыла́етъ: и҆дѣ́же бы́въ  востѧга́еши сꙋхоты̀ посꙋпле́нїе, надожде́нїемъ честны́хъ моли́твъ  твои́хъ, прпⷣбне. 
Сосцы̀ воспита́всѧ воздержа́нїѧ, чистоты̀ млеко̀ сса́лъ  є҆сѝ, и҆ во́зраста мѣ́рꙋ дости́глъ є҆сѝ, вше́дъ на высотꙋ̀  ѻ҆́ч҃е добродѣ́телей, и҆ со́лнца возсїѧ́въ свѣтлѣ́е  бг҃озна́меньми, но́щїю ѡ҆б̾ѧ̑тымъ страсте́й. 
Бг҃оро́диченъ: 
Невеще́ственнагѡ свѣ́та селе́нїе твоѐ чре́во бы́сть,  свѣтлостьмѝ бжⷭ҇твеннагѡ зна́нїѧ безбо́жїе оу҆ма́лившагѡ,  пречⷭ҇таѧ бг҃оневѣ́сто ѻ҆трокови́це, є҆́йже пою́ще взыва́емъ:  бл҃гослове́нъ пло́дъ твоегѡ̀ чре́ва. 
Пѣ́снь и҃. І҆рмо́съ: 
Благослови́те ѻ҆́троцы, трⷪ҇цы равночи́сленнїи, содѣ́телѧ  ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ  претво́ршее, и҆ превозноси́те всѣ̑мъ жи́знь подава́ющаго, дх҃а  всест҃а́го въ вѣ́ки. 
Воздвиза́емꙋ дре́вꙋ ѡ҆кропле́нꙋ кро́вїю, вопло́щшагосѧ  сло́ва бг҃а, по́йте нбⷭ҇ныхъ си̑лы: земны́хъ воззва́нїе,  пра́зднꙋюще лю́дїе, поклони́тесѧ хрⷭ҇то́вꙋ крⷭ҇тꙋ̀, и҆́мже мі́рꙋ  воста́нїе во вѣ́ки. 
Земноро́днїи дла́ньми, строи́телїе бл҃года́ти, крⷭ҇тъ, на  не́мже стоѧ́ше хрⷭ҇то́съ бг҃ъ, возноси́те свѧщеннолѣ́пнѡ, и҆  копїѐ бж҃їѧ сло́ва тѣ́ло пробо́дшее: да ви́дѧтъ ꙗ҆зы́цы всѝ  спасе́нїе бж҃їе, сла́вѧще є҆го̀ во вѣ́ки. 
Бжⷭ҇твеннымъ сꙋдо́мъ пред̾избра́ннїи весели́тесѧ,  хрⷭ҇тїа́нстїи вѣ́рнїи лю́дїе хвали́тесѧ побѣдоно́снымъ  ѻ҆рꙋ́жїемъ, прїе́мше ѿ бг҃а крⷭ҇тъ честны́й: въ се́мъ бо  колѣ̑на бра́ней де́рзости и҆́щꙋще, разсыпа́ютсѧ во вѣ́ки. (с.  353) 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а, по́йте дѣла̀,  ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Побѣди́въ врага̀, и҆ тече́нїе до́брое соверши́въ, въ  глꙋбоча́йшей ста́рости ко ѻ҆тцє́мъ твои́мъ преше́лъ є҆сѝ,  ꙗ҆́кѡ пшени́ца зрѣ́лаѧ, на стра́ннѣй землѝ прїе́мь житїѧ̀  коне́цъ. 
Ника́коже по́мнѧще твои́хъ ѻ҆́ч҃е до́брыхъ, дѣ́ти  ѳиваі́дстїи, ѻ҆те́чествꙋ и҆ па́ствѣ свѧще́ннꙋю твою̀ ра́кꙋ  лѣ́потнѡ держа́щїи предпосыла́ютъ, є҆ѧ́же возвраще́нїемъ, чꙋде́съ  то́чатъ бл҃года́ть. 
Ра́ѯъ кѷрі́ллово честно́е и҆ многострада́льное пре́жде  содержа́ше тѣ́ло, и҆ твоѐ ны́нѣ скрыва́етъ прїи́скреннѡ мꙋ́дре,  совокꙋпи́въ житїе́мъ є҆диномꙋ́дрєнныѧ: и҆́хже го́рнее  ѻ҆те́чество и҆мѣ́етъ во вѣ́ки. 
Бг҃оро́диченъ: 
Свѧще́ннѣйшїй прⷪ҇ро́кѡвъ честны́й ли́къ тѧ̀ прописꙋ́етъ  кївѡ́тъ, и҆ несѣко́мꙋю го́рꙋ, же́злъ и҆ две́рь, є҆́юже, ꙗ҆́кѡ  вѣ́сть, про́йде вы́шнїй, па́ки заключе́ннꙋ ѡ҆ста́вивъ тѧ̀ дв҃о. 
Пѣ́снь ѳ҃. І҆рмо́съ: 
Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ  оу҆праздни́сѧ дне́сь: и҆́бо прама́тернѧѧ всеро́днаѧ клѧ́тва  разрꙋ́шисѧ, прозѧбе́нїемъ чⷭ҇тыѧ бг҃ома́тере: ю҆́же всѧ̑ си̑лы  нбⷭ҇ныѧ велича́ютъ. 
Го́рести оу҆бі́йственныѧ, ꙗ҆́же ѿ дре́ва, не ѡ҆ста́вивъ,  гдⷭ҇и, крⷭ҇то́мъ бо сїю̀ соверше́ннѡ и҆стреби́лъ є҆сѝ: сегѡ̀  ра́ди и҆ дре́вомъ оу҆сладѝ и҆ногда̀ го́ресть вѡ́дъ ме́рры,  проѡбразꙋ́ющее крⷭ҇та̀ дѣ́йство, є҆́же всѧ̑ си̑лы нбⷭ҇ныѧ  велича́ютъ. 
Непреста́ннѡ грꙋжа́ємыѧ мра́комъ пра́ѻтцы, гдⷭ҇и,  крⷭ҇то́мъ возвы́силъ є҆сѝ дне́сь: ꙗ҆́кѡ бо ле́стїю весьма̀  неꙋдержа́ннѡ є҆стество̀ пре́жде сведено̀ бы́сть, всеро́днѣ ны̀  па́ки и҆спра́ви свѣ́тъ креста̀ твоегѡ̀, є҆го́же вѣ́рнїи  велича́емъ. (с. 354) 
Да ѻ҆́бразъ пока́жеши мі́рꙋ, покланѧ́емый гдⷭ҇и крⷭ҇та̀, во  всѣ́хъ ꙗ҆́кѡ пресла́вный на нб҃сѣ́хъ и҆з̾ѡбрази́лъ є҆сѝ,  свѣ́томъ безмѣ́рнымъ ѡ҆заре́нъ, цр҃кви всеѻрꙋ́жїе непобѣди́мое:  тѣ́мъ тѧ̀ всѧ̑ си̑лы нбⷭ҇ныѧ велича́ютъ. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю, прише́дшаго  ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ  дв҃ы неизрече́ннѡ воплоти́вшагосѧ на́съ ра́ди, вѣ́рнїи,  є҆диномꙋ́дреннѡ пѣ́сньми велича́емъ. 
Ꙗ҆́кѡ хрⷭ҇то́въ і҆ера́рхъ, ѿ си́лы, ѻ҆́ч҃е, въ си́лꙋ  преше́лъ є҆сѝ чꙋ́днѡ, и҆дѣ́же ли́цы свѧще́ннѣйшїи слꙋ́жатъ въ  стра́сѣ трⷪ҇цѣ честнѣ́й, со всѣ́ми нбⷭ҇ными, всебл҃же́нне  є҆ѵме́нїе, си́лами. 
Оу҆ста́ви ны́нѣшнюю бꙋ́рю ѻ҆ч҃ества, бж҃ество̀ твои́ми  оу҆милостивлѧ́ѧ моли́твами, ва́рварское, бл҃же́нне, нахожде́нїе  низложѝ на́съ мꙋ́чащее, и҆скꙋше́нїе срѣ́ющее ѕлы́хъ во глꙋбинꙋ̀  поги́бели, приснопа́мѧтне є҆ѵме́нїе. 
Твоѧ̀ всесвѧще́ннаѧ па́мѧть созыва́етъ па́стыри  преподѡ́бныѧ, и҆ лю́ди благочєсти́выѧ, ѡ҆свѧще́нїе всѣ̑мъ  носѧ́щи: ю҆́же соверша́ющыѧ бога́тнѡ ѡ҆зари́ ны сїѧ́ньми, сꙋ́щими  въ тебѣ̀ бл҃года́тьми, всехва́льне є҆ѵме́нїе. 
Бг҃оро́диченъ: 
Но́сиши носѧ́щаго всѧ̑ бжⷭ҇твенною си́лою, и҆ пита́еши  всечи́стаѧ ѿ сосє́цъ всѐ дыха́нїе пита́ющаго, па́че оу҆ма̀  твоѐ чꙋ́до оу҆дивлѧ́етъ а҆́гг҃лы и҆ человѣ́ки, при́снѡ тѧ̀  пою́щыѧ, и҆ любо́вїю блажа́щыѧ. 
Свѣти́ленъ: 
Свѣтоза́рными сїѧ̑нїи, крⷭ҇тъ гдⷭ҇ень на воздви́женїе  є҆гѡ̀, всѣ́хъ жела́нїемъ бжⷭ҇твеннымъ предлежа̀ созыва́етъ:  прїиди́те сего̀ всѝ ра́достїю и҆ любо́вїю, и҆ стра́хомъ цѣлꙋ́имъ  вѣ́рнѡ, и҆ просла́вимъ є҆ди́наго творца̀ и҆ влⷣкꙋ. 
Сла́ва, и҆ ны́нѣ, то́йже: (с. 355) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Пѣ́сньми та́инственными ꙳ воспои́мъ согла́снѡ ꙳ крⷭ҇тъ  гдⷭ҇ень, ꙳ на не́мже сп҃съ распѧ́тсѧ ꙳ всѣ́хъ воскресе́нїе. 
Сті́хъ: Возноси́те гдⷭ҇а бг҃а на́шего, и҆ покланѧ́йтесѧ  подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Прїиди́те мона́шествꙋющихъ ꙳ мно́жєства, соше́дшесѧ ꙳  воспои́мъ бжⷭ҇твеннѣ ꙳ живоно́сное дре́во, ꙳ на не́мже хрⷭ҇то́съ  распростре́сѧ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Просла́вимъ, вѣ́рнїи, ꙳ крⷭ҇тъ гдⷭ҇ень, ꙳ на не́мже  и҆злїѧ́сѧ ꙳ кро́вь влⷣчнѧ, ꙳ во всѣ́хъ и҆збавле́нїе. 
Сла́ва, и҆ ны́нѣ, гла́съ д҃: 
Свѣтосїѧ́ненъ ѕвѣзда́ми ѻ҆́бразъ предпоказа̀, крⷭ҇те,  побѣ́дꙋ ѡ҆долѣ́нїѧ благочести́вомꙋ царю̀ вели́комꙋ, є҆го́же  ма́ти є҆ле́на и҆з̾ѡбрѣ́тши, мі́рꙋ ꙗ҆вле́нна сотворѝ: и҆ тѧ̀  дне́сь воздви́жꙋще вѣ́рныхъ, ли́цы зове́мъ: просвѣти́ ны  свѣ́тлостїю твое́ю, крⷭ҇те живоно́сный, ѡ҆свѧти́ ны крѣ́постїю  твое́ю, всечестны́й крⷭ҇те, и҆ оу҆тверди́ ны воздви́женїемъ  твои́мъ, воздвиза́емый ко ѡ҆полче́нїю врагѡ́въ. 
На лїтꙋргі́и: Бл҃жє́нна пра́здника, пѣ́снь є҃-ѧ, и҆ ѕ҃-ѧ,  на ѕ҃. 


  
(с. 356) 
Мѣ́сѧца тогѡ́же въ ѳ҃і-й де́нь. 
Ст҃ы́хъ мч҃никъ, трофі́ма, савва́тїа и҆  дорѷмедо́нта: 
И҆ преставле́нїе благовѣ́рнагѡ вели́кагѡ кнѧ́зѧ  ѳео́дѡра, и҆ ча̑дъ є҆гѡ̀ благовѣ́рныхъ кнѧзе́й, даві́да и҆  кѡнстанті́на, смоле́нскихъ и҆ ꙗ҆росла́вскихъ  чꙋдотво́рцєвъ. 
Слꙋ́жба и҆́хъ пи́сана по се́й слꙋ́жбѣ. 
На Гдⷭ҇и, воззва́хъ: стїхи̑ры пра́здника, гла́съ  д҃. 
Подо́бенъ: Да́лъ є҆сѝ зна́менїе: 
Крⷭ҇тъ всест҃ы́й, ꙳ непобѣди́маѧ побѣ́да, ꙳ ѿ  землѝ ꙗ҆влѧ́емь дне́сь происхо́дитъ, ꙳ ꙗ҆́коже  сокрове́нное сокро́вище, ꙳ ѡ҆богаща́ѧ вселе́ннꙋю зарѧ́ми ꙳  всемі́рныѧ своеѧ̀ бл҃гости: ꙳ тѣ́мъ преблаго́е строе́нїе  сла́вимъ, ꙳ на не́мъ сподо́бльшагѡсѧ распѧ́тисѧ ꙳ хрⷭ҇та̀  бг҃а на́шегѡ. 
Дре́вле оу҆́бѡ ѡ҆полчє́нїѧ и҆ноплеме́нныхъ  возвраща́ше, ꙳ крⷭ҇тъ воѡбража́емь мѡѷсе́емъ ꙳  оу҆го́дникомъ и҆ вѣ́рнымъ бг҃ови́дцемъ, ꙳ прⷪ҇ро́комъ  бжⷭ҇твеннымъ: ꙳ ны́нѣ же дла́ньми свѧще́нными, ꙳  бжⷭ҇твеннымъ возвыше́нїемъ воѡбража́емь, ꙳ де́мѡнѡвъ  ѡ҆полчє́нїѧ, ꙳ и҆ і҆ꙋде́євъ собо́ры ѿго́нитъ, ꙳ и҆  ѡ҆блича́етъ безбо́жныхъ де́рзѡсти. 
Держа́ва непобѣди́маѧ, ꙳ хрⷭ҇тїа́нѡмъ на́мъ є҆́сть  крⷭ҇тъ тво́й, сп҃се на́шъ, ꙳ и҆́мже и҆ноплемє́ннаѧ ꙳  ꙗ҆зы́кѡвъ побѣжда́ютсѧ мно́жєства, ꙳ и҆ ми́ръ цр҃кви  твое́й, хрⷭ҇тѐ, правосла́вѧщымъ до́брѣ дарова́сѧ: ꙳  є҆го́же ны́нѣ цѣлꙋ́юще, ꙳ тѧ̀ мо́лимъ, чл҃вѣколю́бче,  ча́сти ны̀ сподо́би ст҃ы́хъ твои́хъ. 
И҆́ны стїхи̑ры, ст҃ы́хъ, гла́съ и҃. Подо́бенъ:  Мч҃ницы твоѝ: 
Пи́щꙋ неижди́внꙋю жела́ѧ наслѣ́дити, трофі́ме  мч҃ниче, (с. 357) болѣ́зньми тѣле́сными ты̀ пита́лсѧ  є҆сѝ, и҆ преше́лъ є҆сѝ ѿ тлѝ къ нетлѣ́нїю ра́дꙋѧсѧ,  свидѣ́тельствомъ оу҆краша́емь: тѣ́мъ твои́ми моли́твами  и҆спросѝ всѣ̑мъ, бл҃же́нне, ве́лїю ми́лость. 
Савва́тїй сла́вный мнѡ́гїѧ мꙋ̑ки претерпѣ́въ,  ны́нѣ пра́здновати во дво́рѣхъ нбⷭ҇ныхъ прера́достнѡ  сподо́бисѧ: по́чєсти пѡ́двигъ свои́хъ прїе́мъ, собо́рѡмъ  а҆́гг҃льскимъ причте́нъ. тогѡ̀ моли́твами, хрⷭ҇тѐ, да́рꙋй  лю́демъ твои̑мъ ве́лїю ми́лость. 
Безбо́жныхъ совѣ́тъ ѿрази́въ, совѣ̑ты  бжⷭ҇твенными оу҆́мъ оу҆твердѝ, дорѷмедо́нте: и҆  пристꙋпи́лъ є҆сѝ мꙋ́жественнѡ ко и҆скꙋше́нїемъ мꙋ́къ:  побѣ́ды по́чести прїе́млѧ, хрⷭ҇тꙋ̀ сцрⷭ҇твꙋеши всегда̀, ѡ҆  всѣ́хъ на́съ молѧ́сѧ. 
Сла́ва, и҆ ны́нѣ, гла́съ д҃: 
Воспле́щемъ дне́сь пѣ́сненное торжество̀, и҆  свѣ́тлымъ лице́мъ, и҆ ѧ҆зы́комъ ꙗ҆́снѡ возопїи́мъ: на́съ  ра́ди, хрⷭ҇тѐ, сꙋ́дъ прїе́мый, и҆ ѡ҆плева̑нїѧ и҆ ра̑ны, и҆  червлени́цею ѡ҆дѣ́ѧвыйсѧ, и҆ на крⷭ҇тъ возше́дъ, є҆го́же  ви́дѣвше со́лнце и҆ лꙋна̀, свѣ́тъ скры́ша, и҆ стра́хомъ  землѧ̀ колеба́шесѧ, и҆ завѣ́са церко́внаѧ раздра́сѧ на  дво́е. ты̀ и҆ ны́нѣ да́рꙋй крⷭ҇тъ тво́й, честны́й, на́мъ  блюсти́телѧ и҆ храни́телѧ и҆ прогони́телѧ де́мѡнѡвъ, ꙗ҆́кѡ  да всѝ ѡ҆блобыза́юще, вопїе́мъ є҆мꙋ̀: спаси́ ны, крⷭ҇те,  си́лою твое́ю, ѡ҆свѧти́ ны свѣ́тлостїю твое́ю, честны́й  крⷭ҇те: и҆ оу҆крѣпи́ ны воздви́женїемъ твои́мъ, ꙗ҆́кѡ  свѣ́тъ на́мъ дарова́нъ є҆сѝ, и҆ спасе́нїе дꙋ́шъ на́шихъ. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Крⷭ҇тъ возно́ситсѧ, и҆ де́мѡни прогонѧ́ютсѧ, ꙳  разбо́йникъ є҆де́ма оу҆́бѡ врата̀ ѿверза́етъ, ꙳ сме́рть  оу҆мерщвлѧ́етсѧ, и҆ ны́нѣ пꙋста̀ ꙗ҆ви́сѧ, ꙳ хрⷭ҇то́съ  велича́етсѧ. ꙳ тѣ́мъ весели́тесѧ всѝ земноро́днїи, ꙳  клѧ́тва разрꙋши́сѧ. (с. 358) 
Сті́хъ: Возноси́те гдⷭ҇а бг҃а на́шегѡ, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Прїиди́те бг҃олюби́вїи всѝ, ꙳ крⷭ҇тъ честны́й  возноси́мый ви́дѧще, ꙳ возвели́чимъ кꙋ́пнѡ, и҆ сла́вꙋ  дади́мъ ꙳ є҆ди́номꙋ и҆зба́вителю и҆ бг҃ꙋ, взыва́юще: ꙳  распны́йсѧ на дре́вѣ крⷭ҇тнѣмъ, ꙳ не пре́зри молѧ́щихсѧ  на́съ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Го́ресть дре́вле ѡ҆слажда́ѧ мѡѷсе́й, ꙳ и҆зба́ви  і҆и҃лѧ, ѻ҆́бразомъ крⷭ҇тъ прописꙋ́ѧ: ꙳ мы́ же сего̀ всѝ  бжⷭ҇твеннѡ, вѣ́рнїи, ꙳ та́инственнѡ воѡбража́юще въ  сердца́хъ на́шихъ всегда̀, ꙳ спаса́емсѧ держа́вою є҆гѡ̀. 
Сла́ва, и҆ ны́нѣ, гла́съ є҃: 
Гла́съ прⷪ҇рѡ́къ твои́хъ, и҆са́їи и҆ дв҃да,  и҆спо́лнисѧ, бж҃е, глаго́лющїй: прїи́дꙋтъ всѝ ꙗ҆зы́цы,  гдⷭ҇и, и҆ покло́нѧтсѧ предъ тобо́ю. се́ бо лю́дїе, и҆̀же  твоеѧ̀, бл҃же, благода́ти напо́лнишасѧ, во дво́рѣхъ твои́хъ  і҆ерꙋсали́ма. крⷭ҇тъ претерпѣ́вый за ны̀, и҆ воскрⷭ҇нїемъ  твои́мъ животворѧ́й, сохранѝ и҆ спаси́ ны. 
Тропа́рь, гла́съ и҃: 
Въ трⷪ҇цѣ хвали́мый бг҃ъ, трⷪ҇цꙋ мꙋ́чєникъ  просла́ви, трофі́ма и҆ савва́тїа и҆ дорѷмедо́нта: въ того́  бо вѣ́ровавше, врага̀ низложи́ша. тѣ́хъ моли́твами,  хрⷭ҇тѐ бж҃е на́шъ, поми́лꙋй на́съ. 
Сла́ва, и҆ ны́нѣ, пра́здника. 
На оу҆́трени, по а҃-мъ стїхосло́вїи, сѣда́ленъ,  гла́съ з҃: 
Цр҃ковь вопїе́тъ тебѣ̀, хрⷭ҇тѐ бж҃е, въ пе́ѵкѣ,  и҆ ке́дрѣ, и҆ кѷпарі́сѣ покланѧ́ющисѧ тебѣ̀: побѣ̑ды,  ца́рствꙋющымъ, бцⷣею да́рꙋѧй, поми́лꙋй ны̀. 
Сла́ва, и҆ ны́нѣ, то́йже. (с. 359) 
По в҃-мъ стїхосло́вїи сѣда́ленъ, гла́съ д҃: 
Крⷭ҇тъ тво́й, гдⷭ҇и, ꙗ҆́кѡ свѣ́тъ сїѧ́ѧ, тє́мныѧ  полкѝ ѿгонѧ́етъ, и҆ вѣ̑рныѧ просвѣща́етъ пою́щыѧ:  крⷭ҇тъ є҆́сть мі́рови похвала̀. 
Сла́ва, и҆ ны́нѣ, то́йже. 
Канѡ́нъ пра́здника, со і҆рмосо́мъ на и҃: и҆ ст҃ы́хъ на  д҃. 
Канѡ́нъ пра́здника: 
Гла́съ и҃. Пѣ́снь а҃. І҆рмо́съ: 
Крⷭ҇тъ начерта́въ мѡѷсе́й впрѧ́мѡ жезло́мъ чермно́е  пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ  колесни́цамъ оу҆да́ривъ совокꙋпѝ, вопрекѝ написа́въ  непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ, бг҃ꙋ  на́шемꙋ, ꙗ҆́кѡ просла́висѧ. 
Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ  себѣ̀ само́мъ проѡбразѝ, свѧще́нныхъ средѣ̀ стоѧ̀: крⷭ҇тъ  же воѡбрази́въ, просте́ртыми побѣ́дꙋ дла́ньми воздви́же,  держа́вꙋ погꙋби́въ а҆мали́ка всегꙋби́телѧ. тѣ́мъ хрⷭ҇тꙋ̀  пои́мъ бг҃ꙋ на́шемꙋ, ꙗ҆́кѡ просла́висѧ. 
Возложѝ мѡѷсе́й на столпѣ̀ врачевство̀,  тлетвори́вагѡ и҆збавле́нїе, и҆ ꙗ҆дови́тагѡ оу҆грызе́нїѧ,  и҆ дре́вꙋ, ѻ҆́бразомъ крⷭ҇та̀, по землѝ пресмыка́ющагосѧ  ѕмі́ѧ привѧза̀, лꙋка́вный въ се́мъ ѡ҆бличи́въ вре́дъ. тѣ́мъ  хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ. 
Показа̀ нб҃о крⷭ҇та̀ побѣ́дꙋ, благоче́стїѧ  держа́телю, и҆ царю̀ бг҃омꙋ́дрꙋ, врагѡ́въ въ не́мже  ѕлосе́рдыхъ низложи́сѧ свирѣ́пство, ле́сть же преврати́сѧ,  и҆ вѣ́ра распростре́сѧ земны̑мъ концє́мъ бжⷭ҇твеннаѧ.  тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ. 
И҆́нъ канѡ́нъ ст҃ы́хъ, є҆гѡ́же краегране́сїе: 
Трисвѣ́тлꙋю пою̀ мꙋ́чєникъ свѣ́тлость.  І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ (с. 360) мѡѷсе́йскїй же́злъ, крⷭ҇тоѻбра́знѡ  порази́въ и҆ раздѣли́въ мо́ре: і҆и҃лѧ же бѣглеца̀  пѣшехо́дца спасѐ, пѣ́снь бг҃ови воспѣва́юща. 
Пресвѣ́тлыми мо́лнїѧми дх҃а ѡ҆сїѧ́еми, тє́мныѧ  ѻ҆́блаки дꙋшѝ моеѧ̀ разрѣши́те, оу҆́мъ мо́й ѡ҆зари́те,  и҆ оу҆стнѣ̀ къ пѣ́нїю ва́съ хвали́ти ѿве́рзите, мч҃ницы  хрⷭ҇тѡ́вы великоимени́тїи. 
Тве́рдостїю оу҆ма̀ проти́вистесѧ сꙋемꙋ́дренномꙋ,  даѧ́ти богѡ́мъ че́сть, мч҃ницы, чꙋ́ждꙋю, ва́съ  понꙋжда́ющемꙋ, и҆ же́ртва соверше́ннаѧ разли́чными мꙋ́ками  всецр҃ю̀ принесо́стесѧ. 
Крѣ́пость ва́мъ ѿ бг҃а дарова́сѧ вседержи́телѧ,  низложи́ти всю̀ крѣ́пость ѕмі́евꙋ честні́и великомч҃ницы,  трⷪ҇цы ѻ҆рꙋ́жницы, савва́тїе досточꙋ́дне, бжⷭ҇твенный  дорѷмедо́нте, и҆ трофі́ме. 
Бг҃оро́диченъ: 
Свѣща́тельными твои́ми точа́щими бл҃года́тьми,  бг҃ора́дованнаѧ две́ре свѣ́та є҆ди́на, до́блїи мч҃ницы  свѣ́тлѡ ѡ҆зарѧ́еми, глꙋбоча́йшꙋю тмꙋ̀ нестерпи́мыхъ  страда́нїй, тѧ̀ пѣсносло́вѧще, претеко́ша. 
Пѣ́снь г҃. І҆рмо́съ: 
Же́злъ во ѻ҆́бразъ та́йны прїе́млетсѧ,  прозѧбе́нїемъ бо предразсꙋжда́етъ свѧще́нника, неплодѧ́щей  же пре́жде цр҃кви, ны́нѣ процвѣтѐ дре́во крⷭ҇та̀, въ  держа́вꙋ и҆ оу҆твержде́нїе. 
Ꙗ҆́кѡ и҆спꙋстѝ оу҆дарѧ́емь во́дꙋ краесѣко́мый,  непокори̑вымъ лю́демъ и҆ жестокосє́рдымъ, бг҃озва́нныѧ  проѧвлѧ́ше цр҃кве та́инство, є҆ѧ́же крⷭ҇тъ держа́ва и҆  оу҆твержде́нїе. 
Ре́брѡмъ пречи̑стымъ, копїе́мъ прободє́ннымъ, вода̀  съ кро́вїю и҆стечѐ, ѡ҆бновлѧ́ющаѧ завѣ́тъ, и҆  ѡ҆мыва́тєльнаѧ грѣха̀: вѣ́рныхъ бо крⷭ҇тъ похвала̀,  держа́ва и҆ оу҆твержде́нїе. 
И҆́нъ. І҆рмо́съ: 
Оу҆твержде́й въ нача́лѣ небеса̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебѐ, є҆ди́не чл҃вѣколю́бче. 
Краснѣ́йшимъ по́мысломъ, и҆ крѣ́пкою со́вѣстїю,  къ (с. 361) мч҃ническомꙋ прїидо́сте и҆скꙋше́нїю: стрꙋ́жеми  ѕѣлѡ̀ и҆ ра́нами ѡ҆стрꙋплѧ́еми, и҆ непобѣ́дною мы́слїю  непоколеби́ми пребы́сте. 
Кро́вей пролїѧ́ньми свѧще́ннѣйшꙋю порфѵ́рꙋ  ѡ҆багри́вше, до́блїи ѻ҆рꙋ́жницы, безсме́ртномꙋ цр҃ю̀ гдⷭ҇ꙋ  ны́нѣ предстоитѐ, ѡ҆ на́съ моле́нїе непреста́ннѡ творѧ́ще. 
Не ѿверго́стесѧ хрⷭ҇та̀ приѡбща́ющесѧ мꙋ́камъ, и҆  стрꙋ́жеми тѣ́ломъ разли́чнѡ, и҆ лю́тѣ протѧза́еми, и҆  ѕвѣрє́мъ вдае́ми, всесла́внїи ѻ҆рꙋ́жницы, ст҃і́и  великомч҃ницы. 
Бг҃оро́диченъ: 
Законоположе́нїємъ и҆зъ тебє̀ воплоще́ннагѡ влⷣки  покарѧ́ющесѧ, всенепоро́чнаѧ ѻ҆трокови́це, до́блїи  страда́льцы, беззакѡ́нныѧ побѣди́ша, тѧ̀ помо́щницꙋ ꙗ҆́кѡ  и҆мꙋ́ще, спаса́ющꙋю дꙋ́шы на́шѧ. 
Конда́къ мч҃никѡвъ, гла́съ д҃. Подо́бенъ: Ꙗ҆́кѡ  нача́тки: 
Ꙗ҆́кѡ страда́льцєвъ ѡ҆снова́нїе, и҆ благоче́стїѧ  оу҆твержде́нїе, цр҃ковь чти́тъ и҆ сла́витъ твоѐ  свѣтоно́сное страда́нїе, приснопѣва́емый блаже́нне  страда́льче, доблемꙋ́дре, сла́вне трофі́ме: со страда́вшими  съ тобо́ю, ѡ҆чище́нїе пою́щымъ тѧ̀ и҆спросѝ, ꙗ҆́кѡ  непобѣди́мь. 
Сѣда́ленъ, гла́съ а҃. Подо́бенъ: Гро́бъ тво́й: 
Мꙋ́къ мꙋ́жественнѡ претерпѣ́вше болѣ̑зни, къ  неболѣ́зненнѣй жи́зни ны́нѣ преидо́сте кꙋ́пнѡ,  дорѷмедо́нте, и҆ трофі́ме, и҆ савва́тїе сла́вне. тѣ́мъ  дне́сь хрⷭ҇то́ва цр҃ковь, пра́зднꙋющи свѧще́ннꙋю ва́шꙋ  па́мѧть, бжⷭ҇твеннѣ ра́дꙋетсѧ. 
Сла́ва, и҆ ны́нѣ, крⷭ҇та̀, гла́съ то́йже: 
Горѣ̀, ꙗ҆́кѡ бг҃ъ не́бо прⷭ҇то́лъ и҆мѣ́ѧ, и҆  зе́млю, хрⷭ҇тѐ сп҃се, подно́жїе носѧ̀, крⷭ҇тъ на́мъ  показа́лъ є҆сѝ твои́хъ но́гъ подно́жїе, семꙋ̀ є҆сѝ  дв҃дски покланѧ́емсѧ: того̀ храни́телѧ и҆ помо́щника  и҆мꙋ́ще, вѣ́рнѡ тѧ̀ сла́вимъ. (с. 362) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Горькорѡ́дныѧ преложѝ дре́вомъ мѡѷсе́й въ пꙋсты́ни  дре́вле и҆сто́чники, крⷭ҇то́мъ ко благоче́стїю ꙗ҆зы̑къ  проѧвлѧ́ѧ преложе́нїе. 
Глꙋбинѣ̀ внѣ́дривый сѣкꙋ́щꙋю, и҆здадѐ і҆ѻрда́нъ  дре́вꙋ, крⷭ҇то́мъ и҆ креще́нїемъ сѣче́нїе ле́сти зна́менꙋѧ. 
Свѧще́ннѡ ѡ҆полча́ютсѧ четвероча́стнїи лю́дїе,  предходѧ́ще ѻ҆́бразомъ свидѣ́тельства ски́нїи,  крⷭ҇тоѻбра́зными чи́нми прославлѧ́емїи. 
Чꙋ́днѡ простира́емь, со́лнєчныѧ лꙋчы̀ и҆спꙋща́ше  крⷭ҇тъ, и҆ повѣ́даша нб҃са̀ сла́вꙋ бг҃а на́шегѡ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Терпѣ́нїемъ мꙋ́къ просвѣти́вшесѧ, на дре́вѣ  мꙋ́чєницы повѣ́шени бы́сте, и҆ желѣ́зными ногты̀ по  ре́брѡмъ сла́внїи стрꙋ́жеми, и҆з̾ѡдѣ́ѧнїемъ тѣлесѐ, въ  бжⷭ҇твенное нетлѣ́нїе ѡ҆дѣ́ѧстесѧ, прⷭ҇то́лꙋ трⷪ҇цы  всегда̀ предстоѧ́ще. 
Ра́нимь за хрⷭ҇та̀, мч҃ниче трофі́ме, оу҆слажда́лсѧ  є҆сѝ болѣ́зньми превосходѧ́щими, смотрѧ́ѧ ꙗ҆̀же на  нб҃сѝ бж҃е́ствєннаѧ воздаѧ̑нїѧ, и҆ сла́дость неиждивꙋ́щꙋю:  є҆ѧ́же ны́нѣ сподо́билсѧ є҆сѝ по́двигъ соверши́въ, и҆  пи́ща влⷣцѣ бы́въ. 
Ю҆́ношески претерпѣ́въ, савва́тїе, мꙋ́ки, ра́дꙋѧсѧ  преда́лъ є҆сѝ бг҃ꙋ въ рꙋ́ки твою̀ дꙋ́шꙋ, и҆ въ нбⷭ҇ныхъ  селе́нїихъ до́брѣ почи́лъ є҆сѝ, побѣди́въ ѿтꙋ́дꙋ  и҆зве́рженнаго ѡ҆каѧ́ннѣ, и҆ по́чести побѣ́ды прїе́мъ. (с.  363) 
Бг҃оро́диченъ: 
Ꙗ҆́кѡ чи́стꙋю цр҃е́вꙋ пала́тꙋ, тѧ̀ мч҃никѡвъ  тричи́сленное составле́нїе призыва́ющее помо́щницꙋ,  пречⷭ҇таѧ дв҃о, хра́мы де́мѡнскїѧ разори́ша, и҆ къ хра́мꙋ  го́рнемꙋ преложи́шасѧ сла́вы, во хвала́хъ при́снѡ тѧ̀  чтꙋ́ще. 
Пѣ́снь є҃. І҆рмо́съ: 
Ѽ треблаже́нное дре́во, на не́мже распѧ́сѧ  хрⷭ҇то́съ, цр҃ь и҆ гдⷭ҇ь! и҆́мже падѐ дре́вомъ  прельсти́вый, тобо́ю прельсти́всѧ, бг҃ꙋ пригвозди́вшꙋсѧ  пло́тїю, подаю́щемꙋ ми́ръ дꙋша́мъ на́шымъ. 
Тебѐ приснопѣ́тое дре́во, на не́мже простре́сѧ  хрⷭ҇то́съ, є҆де́мъ хранѧ́щее, ѡ҆браща́ющеесѧ ѻ҆рꙋ́жїе,  крⷭ҇те, оу҆стыдѣ́сѧ: стра́шный же херꙋві́мъ оу҆стꙋпѝ, на  тебѣ̀ пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ  на́шымъ. 
Подзе́мныхъ си̑лы проти̑вныѧ крⷭ҇та̀ страша́тсѧ,  начерта́ема зна́менїѧ на воздꙋ́сѣ, по немꙋ́же хо́дѧтъ  небе́сныхъ и҆ земноро́дныхъ ро́ди, колѣ̑на преклонѧ́юще  хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
Зарѧ́ми нетлѣ́нными ꙗ҆́вльсѧ бжⷭ҇твенный крⷭ҇тъ,  ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести,  бжⷭ҇твенный свѣ́тъ ѡ҆блиста́въ, оу҆своѧ́етъ на не́мъ  пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Оу҆дали́вшесѧ тѣле́сныѧ любвѐ, всехва́льнїи,  присво́истесѧ мно́жайшими болѣ́зньми и҆ ра́нами, бг҃ꙋ  всеще́дромꙋ, ва́съ ми́лостїю возлюби́вшемꙋ, и҆ стрⷭ҇тьмѝ  свои́ми оу҆би́вшемꙋ стра̑сти. 
Шє́ствїѧ твоѧ̑, мч҃ниче трофі́ме, бы́ша  оу҆пра́влєна, къ пꙋтє́мъ, всемꙋ́дре, мꙋче́нїѧ: въ ни́хже  оу҆добрѧ́емь, къ (с. 364) желѣ̑знымъ сапогѡ́мъ  пригвожда́емь, велїа́ровꙋ главꙋ̀ и҆ жа̑ла сокрꙋши́лъ є҆сѝ. 
Виті́йствꙋѧ бжⷭ҇твєннаѧ, трофі́ме многострада́льне,  мꙋчи́телѧ посрами́лъ є҆сѝ, и҆ кровьмѝ твои́ми ше́ствꙋѧ,  зе́млю ѡ҆свѧти́лъ є҆сѝ: прохо́диши же ра́достнѡ въ раѝ,  на́мъ спасе́нїѧ и҆спроша́ѧ. 
Бг҃оро́диченъ: 
Ст҃ꙋ́ю дв҃ꙋ, бг҃ора́дованнꙋю, и҆ всенепоро́чнꙋю,  крѣ́пцыи ѻ҆рꙋ́жницы на по́мощь призыва́юще, мꙋ́къ тѧготꙋ̀  и҆ ра́нъ треволне́нїе неꙋкло́ннымъ преидо́ша мꙋдрова́нїемъ. 
Пѣ́снь ѕ҃. І҆рмо́съ: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на  крⷭ҇тови́днѡ распросте́ръ, спаси́тельнꙋю стрⷭ҇ть  проѡбража́ше ꙗ҆́вѣ. тѣ́мъ тридне́венъ и҆зше́дъ,  премі́рное воскрⷭ҇нїе прописа́ше, пло́тїю пригвожде́ннагѡ  хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Ста́ростїю преклони́всѧ, и҆ недꙋ́гомъ ѡ҆тѧгче́нъ  и҆спра́висѧ, і҆а́кѡвъ рꙋ́цѣ премѣни́въ, дѣ́йствїе  ꙗ҆влѧ́ѧ жизноно́снагѡ крⷭ҇та̀: и҆́бо ве́тхость зако́ннагѡ  сѣно́внагѡ писа́нїѧ, новописа̀ на се́мъ пло́тїю  пригвозди́выйсѧ бг҃ъ, и҆ дꙋшегꙋби́тельный недꙋ́гъ ле́сти  ѿгна̀. 
На ю҆́ныѧ возложи́въ дла̑ни бжⷭ҇твенный і҆и҃ль,  крⷭ҇тови́днѡ главы̑ ꙗ҆влѧ́ше, ꙗ҆́кѡ старѣ́йшаѧ сла́ва,  законослꙋжи́тели лю́дїе. тѣ́мже подмнѣ́всѧ та́кѡ  и҆спрельсти́тисѧ, не и҆змѣнѝ жизноно́снагѡ ѻ҆́браза:  превзы́дꙋтъ бо лю́дїе хрⷭ҇то́вы бж҃їи новоꙋтвержде́ннїи,  вопїѧ́хꙋ: крⷭ҇то́мъ ѡ҆гражда́еми. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Преплы́вше ти́хѡ ѡ҆кормле́нїемъ дх҃а, благосла́внїи  страда́льцы мꙋ́къ пꙋчи́нꙋ, и҆ къ безво́лненномꙋ спасе́нїѧ  приста́нищꙋ свѧще́ннѡ достиго́ша. (с. 365) 
Па̑дающаѧ зрѧ̀ на зе́млю оу҆деса̀ твоѧ̑ трофі́ме,  и҆ ѻ҆́цетъ въ твоѧ̑ нѡ́здри прїе́млѧ, благовѡ́нныѧ вонѝ  хрⷭ҇то́вы любвѐ воспрїима́лъ є҆сѝ мно́жае. 
Ꙗ҆́кѡ совѣ́тникъ хрⷭ҇то́выхъ ѡ҆правда́нїй бы́въ,  совѣ́ты безбо́жныхъ врагѡ́въ до конца̀ ѿклони́лъ є҆сѝ,  и҆ себѐ пре́далъ є҆сѝ дорѷмедо́нте мч҃ниче мꙋ́камъ,  оу҆ранѧ́емь. 
Бг҃оро́диченъ: 
Вжилѧ́еми ѿ тебє̀ и҆спꙋща́емыми си́лами,  страстоте́рпцы твоѝ, хрⷭ҇тѐ, зако́ннѡ пострада́ша, чⷭ҇тꙋю  мт҃рь твою̀ воспѣва́юще, неизрече́ннѡ тѧ̀ поро́ждшꙋю. 
Конда́къ, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е:  возвеселѝ си́лою твое́ю вѣ̑рныѧ лю́ди твоѧ̑, побѣ̑ды даѧ̀  на́мъ на сопоста́ты, посо́бїе и҆мꙋ́щымъ твоѐ ѻ҆рꙋ́жїе  ми́ра, непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ нб҃сѐ восхище́нъ бы́сть въ ра́й,  и҆ гл҃го́лы слы́шавъ неизречє́нныѧ и҆ бжⷭ҇твєнныѧ, и҆̀хже  не лѣ́ть ѧ҆зы̑ки (человѣ́ческими) глаго́лати. что̀  гала́тѡмъ пи́шетъ, ꙗ҆́кѡ рачи́телїе писа́нїй прочто́сте и҆  позна́сте: мнѣ̀, глаго́летъ, хвали́тисѧ да не бꙋ́детъ,  то́кмѡ во є҆ди́номъ крⷭ҇тѣ̀ гдⷭ҇ни, на не́мже страда́въ  оу҆бѝ стра̑сти. того̀ оу҆́бѡ и҆ мы̀ и҆звѣ́стнѡ да  держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ  спаси́тельное сїѐ дре́во, ѻ҆рꙋ́жїе ми́ра, непобѣди́маѧ  побѣ́да. 
Пѣ́снь з҃. І҆рмо́съ: 
Безꙋ́мное велѣ́нїе мꙋчи́телѧ ѕлочести́вагѡ лю́ди  поколеба̀, ды́шꙋщее преще́нїе и҆ ѕлохꙋле́нїе бг҃оме́рзское:  ѻ҆ба́че трѝ ѻ҆́троки не оу҆страшѝ ꙗ҆́рость ѕвѣ́рскаѧ,  ни ѻ҆́гнь снѣда́ѧй, но противоды́шꙋщꙋ росоно́сномꙋ дх҃ꙋ,  со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ  бж҃е, бл҃гослове́нъ є҆сѝ. (с. 366) 
Ѿ дре́ва вкꙋси́въ пе́рвый въ человѣ́цѣхъ, въ  тлѣ́нїе всели́сѧ: ѿверже́нїемъ бо жи́зни безче́стнѣйшимъ  ѡ҆сꙋди́всѧ, всемꙋ̀ ро́дꙋ тѣлотлѣ́ненъ нѣ́кїй, ꙗ҆́кѡ  вре́дъ недꙋ́га преподадѐ: но ѡ҆брѣ́тше земноро́днїи  воззва́нїе крⷭ҇тнымъ дре́вомъ, зове́мъ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Разрꙋшѝ повелѣ́нїе бж҃їе преслꙋша́нїе, и҆ дре́во  принесѐ сме́рть человѣ́кѡмъ, є҆́же неблаговре́меннѡ  прича́стно бы́вшее: во оу҆твержде́нїе же ѕѣлѡ̀ честна́гѡ,  ѿтꙋ́дꙋ жи́зни дре́во возбранѧ́емо бѣ̀, є҆́же разбо́йникꙋ  ѕлоꙋме́ршꙋ ѿве́рзе, благоразꙋ́мнѡ зовꙋ́щꙋ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Жезла̀ ѡ҆б̾е́млетъ кра́й і҆ѡ́сифова, бꙋ̑дꙋщаѧ зрѧ̀  і҆и҃ль, црⷭ҇твїѧ держа́вное, ꙗ҆́кѡ воз̾имꙋ́ществитъ,  пресла́вный крⷭ҇тъ проѧвлѧ́ѧ: се́й бо побѣдоно́снаѧ  похвала̀, и҆ свѣ́тъ вѣ́рою зовꙋ́щымъ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Превсѧ́кѡ мановє́нїи є҆́же къ бг҃ꙋ оу҆добрѧ́емь,  рожны̑ же, бл҃же́нне, разжже́нными поджига́емь, и҆ по  ребрѡ́мъ твои̑мъ непра́веднѡ стрꙋ́жемь, ѽ дорѷмедо́нте,  крѣ́пкѡ претерпѣ́лъ є҆сѝ. 
Ви́дѣти жела́ѧ бж҃їю сла́вꙋ неизрече́ннꙋю, ѻ҆чесы̀  ѡ҆слѣпле́нъ бы́лъ є҆сѝ разжжє́нїи желѣ́зными, и҆  благода́рственнѡ гдⷭ҇ꙋ взыва́лъ є҆сѝ, трофі́ме:  бл҃гослове́нъ бг҃ъ ѻ҆ц҃є́въ на́шихъ. 
Любо́вїю распала́еми чⷭ҇тны́ѧ трⷪ҇цы, трїѐ  соверши́сте велича́йшыѧ по́двиги: и҆ со тма́ми ны́нѣ  ра́дꙋетесѧ нбⷭ҇ными. съ ни́миже на́съ помѧни́те,  разрѣше́нїе прегрѣше́нїй при́снѡ на́мъ просѧ́ще. (с. 367) 
Бг҃оро́диченъ: 
Сꙋ́щи влⷣчца, чистѣ́йши всѧ́кїѧ тва́ри, прїѧ́ла  є҆сѝ сло́во и҆зъ тебє̀ неизрече́ннѡ ражда́ющисѧ, є҆го́же  до́блїи мꙋ́чєницы возлюби́вше, мꙋче́нїй мно́жєства  претерпѣ́ша. 
Пѣ́снь и҃. І҆рмо́съ: 
Благослови́те ѻ҆́троцы, трⷪ҇цы равночи́сленнїи,  содѣ́телѧ ѻ҆ц҃а̀ бг҃а, по́йте снизше́дшее сло́во, и҆  ѻ҆́гнь въ ро́сꙋ претво́ршее, и҆ превозноси́те всѣ̑мъ  жи́знь подава́ющаго, дх҃а всест҃а́го, во вѣ́ки. 
Воздвиза́емꙋ дре́вꙋ, ѡ҆кропле́ннꙋ кро́вїю  вопло́щшагѡсѧ сло́ва бг҃а, по́йте нбⷭ҇ныѧ си̑лы: земны́хъ  воззва́нїе, пра́зднꙋюще лю́дїе, поклони́тесѧ хрⷭ҇то́вꙋ  крⷭ҇тꙋ̀, и҆́мже мі́рꙋ воста́нїе, во вѣ́ки. 
Земноро́днїи дла́ньми, строи́телїе бл҃года́ти,  крⷭ҇тъ, на не́мже стоѧ́ше хрⷭ҇то́съ бг҃ъ, возноси́те  свѧщеннолѣ́пнѡ и҆ копїѐ, бж҃їѧ сло́ва тѣ́ло пробо́дшее:  да ви́дѧтъ ꙗ҆зы́цы всѝ спасе́нїе бж҃їе, сла́вѧще є҆го̀ во  вѣ́ки. 
Бжⷭ҇твеннымъ сꙋдо́мъ пред̾избра́ннїи весели́тесѧ,  хрⷭ҇тїа́нстїи вѣ́рнїи лю́дїе хвали́тесѧ побѣдоно́снымъ  ѻ҆рꙋ́жїемъ, прїе́мше ѿ бг҃а крⷭ҇тъ честны́й: въ се́мъ бо  колѣ̑на, бра́ней де́рзости и҆́щꙋще, разсыпа́ютсѧ во вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель,  бг҃очести̑вымъ неи́стовнѡ разжжѐ, си́лою же лꙋ́чшею,  спасе́ны сїѧ̑ ви́дѣвъ творцꙋ̀ и҆ и҆зба́вителю вопїѧ́ше:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Ѡ҆бнаже́нными тѣлесы̀ ра́намъ прибо́рбствоваше,  нетлѣ́нїѧ оу҆краше́нїе прїѧ́сте, въ стꙋ́дъ ѡ҆дѣ́ѧвше  врага̀ вѣ́чный вѣнцено́сцы, преше́дше къ бжⷭ҇твєннымъ  поко́ищємъ вопїе́те: свѧще́нницы, воспо́йте, лю́дїе,  превозноси́те во всѧ̑ вѣ́ки. 
Слѣдогонѧ́ще свидѣ́тели хрⷭ҇то́вы стрⷭ҇ти, къ  древесє́мъ (с. 368) привѧ́занни бы́сте, и҆ терза̑нїѧ  претерпѣ́сте до́блимъ смы́сломъ, и҆ стрꙋѧ́ми кро́ве  потопи́сте де́мѡнѡвъ лꙋка́внѣйшыѧ полкѝ, бжⷭ҇твеннѡ  пѣснопою́ще: свѧще́нницы, воспо́йте, лю́дїе, превозноси́те  во всѧ̑ вѣ́ки. 
Да похва́литсѧ трофі́мъ, да сла́витсѧ савва́тїй, и҆  да велича́етсѧ дорѷмедо́нтъ дне́сь, столпѝ непоколеби́мїи,  вѣ́рныхъ предгра̑дїѧ, свѣтови́днїи цр҃кве свѣти́льницы:  ю҆́же зарѧ́ми велича́йшихъ подвигѡ́въ че́стнѡ просвѣща́юще,  во всѧ̑ вѣ́ки. 
Бг҃оро́диченъ: 
Мла́до ꙗ҆́кѡ ѻ҆троча̀ родила̀ є҆сѝ пречⷭ҇таѧ  дв҃о, ѻ҆ц҃ꙋ̀ и҆ дх҃ꙋ соесте́ственнѡ разꙋмѣва́ема хрⷭ҇та̀  бг҃а на́шего: є҆го́же до́блїи мꙋ́чєницы и҆сповѣ́дающе  свѧще́ннѡ пострада́ша. съ ни́миже тѧ̀, всест҃а́ѧ, вѣ́рою  бл҃жа́тъ лю́дїе, племена̀ и҆ ꙗ҆зы́цы во всѧ̑ вѣ́ки. 
Пѣ́снь ѳ҃. І҆рмо́съ: 
Та́инъ є҆сѝ, бцⷣе, ра́й, невоздѣ́ланнѡ  возрасти́вшїй хрⷭ҇та̀, и҆́мже кре́стное живоно́сное на  землѝ насади́сѧ дре́во. тѣ́мъ ны́нѣ возноси́мꙋ,  покланѧ́ющесѧ є҆мꙋ̀, тѧ̀ велича́емъ. 
Да возра́дꙋютсѧ древа̀ дꙋбра̑внаѧ всѧ̑,  ѡ҆свѧти́вшꙋсѧ є҆стествꙋ̀ и҆́хъ, ѿ негѡ́же и҆знача́ла  насади́шасѧ, хрⷭ҇тꙋ̀ распросте́ршꙋсѧ на дре́вѣ. тѣ́мъ  ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ. 
Свѧще́нный воста̀ ро́гъ, и҆ глава̀ всѣ̑мъ  бг҃омꙋ̑дрымъ крⷭ҇тъ, и҆́мже грѣ́шныхъ мы́сленнѡ стира́ютсѧ  ро́зи всѝ. тѣ́мъ ны́нѣ возноси́мꙋ, покланѧ́ющесѧ є҆мꙋ̀,  тѧ̀ велича́емъ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Крѣ́постїю всѣ́хъ содѣ́телѧ ѕвѣре́й стремлє́нїѧ  свѧза́сте, и҆ невре́дни, мꙋ́чєницы, пребы́сте ѿ ни́хъ,  вельмѝ (с. 369) оу҆дивлѧ́еми непревра́тными прило́гами.  тѣ́мъ мч҃никѡвъ стадѡ́мъ соприче́тшесѧ, ѡ҆ на́съ всегда̀  моли́тесѧ. 
Ꙗ҆́кѡ жє́ртвы трапе́зѣ та́инственнѣй  принесо́стесѧ, мече́мъ оу҆сѣка́еми пресла́внѡ: и҆  перворо́дныхъ ны́нѣ во ѻ҆би́телехъ прера́достнѡ  водворѧ́етесѧ, зрѧ́ще сла́вꙋ бж҃їю, и҆ приплѡ́дїѧ прїе́млюще  болѣ́зней, и҆ по́чєсти страда́нїѧ. 
Согла́снѡ соше́дшесѧ прїиди́те, вѣ́рнїи,  дорѷмедо́нта же и҆ савва́тїа, и҆ сла́внаго трофі́ма  восхва́лимъ, крѣ́пкїѧ и҆́стины свидѣ́тели, гро́здїе лозы̀  оу҆́мныѧ: ѿ ни́хже на́мъ вїно̀ сꙋ́щнѡ весе́лїѧ  и҆ска́паетъ, бжⷭ҇твенною бл҃года́тїю. 
Па́мѧть всепра́зднственнаѧ мꙋ́дрыхъ страда́лєцъ  возсїѧ́вши дне́сь, ꙗ҆́кѡ и҆́стиннѡ па́че заре́й со́лнечныхъ  просвѣща́етъ всѧ̑, тмꙋ̀ ѿгонѧ́щи страсте́й, и҆ ѻ҆́блаки  оу҆ны́нїѧ: тѣ́хъ, хрⷭ҇тѐ, моли́твами, пода́ждь на́мъ  всѣ̑мъ ми́лѡсти твоѧ̑. 
Бг҃оро́диченъ: 
Сохрани́вый тѧ̀ дв҃ꙋ, ѿ твои́хъ бокѡ́въ  возсїѧ́вшее невече́рнее ꙗ҆́кѡ и҆́стиннѡ сл҃нце, дв҃о,  страда́льцы преѧвле́ннѡ ѡ҆сїѧ̀ подви́гшыѧсѧ терпѣли́внѡ. съ  ни́миже того̀ молѝ, оу҆ще́дрити ны̀ благоче́стнѡ тѧ̀  велича́ющыѧ. 
Свѣти́ленъ пра́здника: 
Крⷭ҇тъ, храни́тель всеѧ̀ вселе́нныѧ: крⷭ҇тъ,  красота̀ це́ркве: крⷭ҇тъ, вѣ́рныхъ оу҆твержде́нїе: крⷭ҇тъ,  а҆́гг҃лѡвъ сла́ва, и҆ де́мѡнѡвъ ꙗ҆́зва. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
И҆дѣ́же стоѧ́ша но́ги хрⷭ҇то́вы, ꙳ мѣ́стꙋ  покланѧ́емсѧ, ꙳ возносѧ́ще требл҃же́нный крⷭ҇тъ, ꙳ на не́мже  и҆сточи́сѧ ꙳ кро́вь влⷣчнѧ, ꙳ и҆сточи́вшагѡ мі́рꙋ  воскрⷭ҇нїе. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Оу҆мертви́вше стра̑сти пло́ти ꙳ и҆ дꙋ́ха  бг҃омꙋ́дрїи, ꙳ (с. 370) потщи́мсѧ возвы́ситисѧ ѿ земны́хъ  ꙳ въ небе́сный поко́й, ꙳ крⷭ҇та̀ воздви́женїемъ, ꙳  сраспе́ншесѧ влⷣцѣ хрⷭ҇тꙋ̀. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Животекꙋ́щїй и҆зъ бжⷭ҇твенныхъ рє́бръ ꙳ и҆сто́чникъ  ꙗ҆́вѣ и҆скипѣ̀ сп҃совыхъ, ꙳ напаѧ́ющь дꙋ́шы ꙳ вѣ́рою  покланѧ́ющихсѧ ꙳ бжⷭ҇твєннымъ є҆гѡ̀ стрⷭ҇те́мъ, ꙳ и҆  крⷭ҇тꙋ̀, и҆ воскресе́нїю. 
Сла́ва, и҆ ны́нѣ, гла́съ є҃: 
Гла́съ прⷪ҇рѡ́къ твои́хъ и҆са́їи и҆ дв҃да,  и҆спо́лнисѧ, бж҃е, гл҃го́лющїй: прїи́дꙋтъ всѝ ꙗ҆зы́цы,  гдⷭ҇и, и҆ покло́нѧтсѧ предъ тобо́ю. се́ бо лю́дїе, и҆̀же  твоеѧ̀, бл҃же, бл҃года́ти напо́лнишасѧ, во дво́рѣхъ твои́хъ  і҆ерⷭ҇ли́ма. крⷭ҇тъ претерпѣ́вый за ны̀, и҆ воскресе́нїемъ  твои́мъ животворѧ́й, сохранѝ и҆ спаси́ ны. 
На лїтꙋргі́и: Бл҃жє́нна пра́здника, пѣ́снь з҃-ѧ на  ѕ҃. 
Слꙋ́жба благовѣ́рнагѡ вели́кагѡ кнѧ́зѧ ѳео́дѡра, и҆  ча̑дъ є҆гѡ̀ благовѣ́рныхъ кнѧзе́й, даві́да и҆  кѡнстанті́на, смоле́нскихъ и҆ ꙗ҆росла́вскихъ  чꙋдотво́рцєвъ. 
Ве́черъ, Блаже́нъ мꙋ́жъ: На Гдⷭ҇и, воззва́хъ:  стїхи̑ры пра́здника г҃: и҆ ст҃ы́хъ, є҃. Гла́съ и҃.  Подо́бенъ: Что̀ ва́съ нарече́мъ: 
Прпⷣбне ѻ҆́ч҃е ѳео́дѡре, ꙳ просвѣще́нный  бл҃года́тїю, ꙳ ст҃ы́ѧ и҆ пресла́вныѧ, ꙳ и҆ є҆диносꙋ́щныѧ  трⷪ҇цы, ꙳ свѣ́томъ безнача́льнагѡ свѣ́та, ꙳ и҆ тѣ́мъ всю̀  зе́млю просвѣтѝ, ꙳ и҆ мнѡ́гїѧ на́шѧ грѣхѝ потребѝ, ꙳  ѻ҆́ч҃е прпⷣбне, ꙳ молѝ ѡ҆ спасе́нїи дꙋ́шъ на́шихъ. 
Свѣ́тлости дꙋхо́вныѧ ꙳ ты̀ бы́лъ є҆сѝ  и҆спо́лненъ, ꙳ ѻ҆́ч҃е (с. 371) прпⷣбне ѳео́дѡре, ꙳  проти́вꙋ трꙋдꙋ̀ твоемꙋ̀ вели́комꙋ, свѧ́те. ꙳ тѣ́мже ны́нѣ  ꙳ во тмѣ̀ сꙋ́щыѧ ны̀ грѣхо́внѣй просвѣтѝ, ꙗ҆́кѡ  дерзнове́нїе и҆мѣ́ѧ къ бг҃ꙋ, ꙳ и҆ сп҃сꙋ всѣ́хъ, ꙳ молѝ  спасти́сѧ дꙋша́мъ на́шымъ. 
Бл҃года́тїю всест҃а́гѡ дх҃а, ꙳ грѣхо́вный мра́къ ꙳  ѿ серде́цъ на́шихъ ѿгна́въ, ꙳ ѡ҆блегчѝ лежа́щїй грѣ́хъ  на ра́мѣхъ на́шихъ ꙳ прпⷣбне ѳео́дѡре: ꙳ да всѝ твою̀  па́мѧть ꙳ соше́дшесѧ воспои́мъ, ꙳ ѡ҆чище́нїѧ просѧ́ще, ꙳  молѝ ѡ҆ спасе́нїи дꙋ́шъ на́шихъ. 
Ꙗ҆́кѡ ѕвѣ́зды всесвѣ̑тлыѧ, ꙳ дѣ́тельми  за́повѣдей гдⷭ҇нихъ сїѧ́юще, пресла́внїи, ꙳ мі́ръ  оу҆краси́сте, всечестні́и, ꙳ лꙋча́ми просвѣща́юще  велѣ́нїй благовѣ́рїѧ, ꙳ и҆ є҆́реси тмꙋ̀ ѿго́ните,  прпⷣбнїи, ꙳ ѳео́дѡре и҆ даві́де съ кѡнстанті́номъ  сла́внымъ. ꙳ моли́те ѿ тлѝ и҆ бѣ́дъ и҆зба́витисѧ, ꙳  вѣ́рою творѧ́щымъ ꙳ всечестнꙋ́ю па́мѧть ва́шꙋ. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Прпⷣбнїи ѻ҆тцы̀ премꙋ́дрїи, ꙳ ѳео́дѡре и҆ даві́де  съ кѡнстанті́номъ сла́внымъ, ꙳ слѣпы̑мъ подаетѐ свѣ́тъ, ꙳  и҆ болѧ́щымъ и҆сцѣле́нїе, ꙳ и҆ хромы̑мъ здра́вїе,  ми́лостивнѡ преклонѧ́ющесѧ, ꙳ приходѧ́щымъ вѣ́рою къ хра́мꙋ  ва́шемꙋ, ꙳ и҆ просѧ́щымъ по́мощи ва́шеѧ. ꙳ ва́съ бо  застꙋ́пники и҆ предста́тели и҆ храни́тели всѝ вѣ́рнїи  ѡ҆брѣто́хомъ, восхвалѧ́юще ва́съ. 
Прпⷣбнїи ѻ҆тцы̀ всечестні́и, ꙳ ѳео́дѡре и҆ даві́де  и҆ кѡнстанті́не, ꙳ до́брыми дѣ́тельми возше́дше, ꙳ а҆́ки на  колесни́цꙋ, къ бг҃ꙋ востеко́сте, ꙳ побѣ̑дныѧ по́чєсти  прїе́млюще: ꙳ и҆ ꙗ҆́кѡ ми́лѡсти тѣлеса̀ ва̑ша на́мъ  положє́на во гро́бѣ, ѻ҆тцы̀, ѡ҆ста́висте, ꙳ и҆сточа́ти  и҆сцѣлє́нїѧ, ꙳ и҆ прогони́ти дꙋ́хи лꙋка̑выѧ. ꙳ тѣ́мже  блажи́мъ ва́съ прехва́льнїи. 
Ликѡ́мъ по́стничєскимъ сочета́стесѧ, тѣ́хъ  житїе́мъ оу҆краси́вшесѧ, бл҃же́ннїи, ѳео́дѡре и҆ даві́де ꙳  съ (с. 372) кѡнстанті́номъ сла́внымъ. ꙳ и҆ ны́нѣ въ  нбⷭ҇ныхъ селе́нїихъ живетѐ веселѧ́щесѧ, ꙳ и҆дѣ́же ликꙋ́ютъ  а҆́гг҃ли, ꙳ свѣ́томъ бжⷭ҇твеннымъ ѡ҆божа́еми. ꙳ помина́йте  вы́нꙋ блажа́щихъ ва́съ на землѝ, ꙳ и҆ ст҃о́е ва́ше  творѧ́щихъ оу҆спе́нїе. 
Сїѧ̑нїи дꙋхо́вными ꙳ ѡ҆зари́вшесѧ, ст҃і́и, ꙳  свѣтода́тельнаѧ зарѧ̀ ꙳ ꙗ҆ви́стесѧ, бл҃же́ннїи. ꙳ и҆  ꙗ҆́кѡ лꙋчѝ добродѣ́тєли ꙳ во всѧ̑ концы̀ простира́ете, ꙳  и҆ вѣ́рныхъ просвѣща́ете совокꙋплє́нїѧ, ꙳ и҆ ѿго́ните  тмꙋ̀ є҆ресе́й, прпⷣбнїи, ꙳ си́лою ѿ дв҃ы возсїѧ́вшагѡ. 
Сла́ва, гла́съ и҃. Самогла́сенъ: 
Равноа́гг҃льное житїѐ пожи́вше, болѣ́зньми  по́стническими, ѻ҆тцы̀ прпⷣбнїи, ѳео́дѡре и҆ даві́де съ  кѡнстанті́номъ сла́внымъ, воздержа́нїемъ тѣ́ло  порабо́тивше, покори́ли є҆стѐ дꙋ́хꙋ. дѣ́лателє бы́вше  за́повѣдей гдⷭ҇нихъ, и҆спе́рва подо́бнꙋю добро́тꙋ ѻ҆́браза  сохрани́ли є҆стѐ, и҆ страда̑льныѧ по́двиги, ѿ по́стныхъ  по́тѡвъ соверши́ли є҆стѐ, и҆ сꙋгꙋ́быми вѣнцы̑  оу҆краси́вшесѧ, прилѣ́жнѡ сп҃са моли́те спасти́сѧ на́мъ. 
И҆ ны́нѣ, пра́здника. Вхо́дъ. Прокі́менъ днѐ.  Чтє́нїѧ г҃. Пи́саны сегѡ̀ мѣ́сѧца въ ѳ҃-й де́нь, і҆ѡ́сифꙋ  волоцко́мꙋ. 
На лїті́и стїхи̑ры, гла́съ ѕ҃: 
По́стническомꙋ житїю̀ поревнова́лъ є҆сѝ, прпⷣбне  ѻ҆́ч҃е ѳео́дѡре, и҆ стра̑стныѧ прило́ги въ тече́нїихъ  сле́зъ твои́хъ потопи́лъ є҆сѝ, и҆ благопрїѧ́тное житїѐ  твоѐ лѣ́ствица бжⷭ҇твенна и҆ честна̀, возводѧ́ща на нб҃са̀  всѣ̑мъ показа́сѧ. благоче́стїѧ бо плоды̀ въ себѣ̀  показа́въ, си́лою дх҃а ст҃а́гѡ ѿгонѧ̀ неможє́нїѧ  страсте́й ѿ вѣ́рнѡ пою́щихъ тѝ: ра́дꙋйсѧ, восто́ка  ѕвѣздо̀ свѣтоза́рнаѧ. ра́дꙋйсѧ, мона́шествꙋющихъ  свѣти́льниче приснопа́мѧтный, ра́дꙋйсѧ, цр҃кве до́брое  воспита́нїе, и҆ непозы́блемое оу҆твержде́нїе. ра́дꙋйсѧ,  заблꙋ́ждшихъ вели́кїй вождю̀. (с. 373) ра́дꙋйсѧ, на́ша  похвало̀, и҆ вселе́нныѧ ра́дованїе свѣ́тлое. 
И҆́же на землѝ а҆́гг҃ла, и҆ на нб҃сѣ́хъ человѣ́ка  бж҃їѧ, мі́рꙋ благо́е оу҆краше́нїе, ѻ҆́бразъ благи́хъ  дѣ́телей, по́стникѡвъ похвалꙋ̀, ѳео́дѡра почти́мъ:  насажде́нъ бо въ домꙋ̀ бж҃їи процвѣтѐ пра́веднѡ, ꙗ҆́кѡ  ке́дръ въ пꙋсты́ни, въ преподо́бствѣ и҆ пра́вдѣ. 
Прпⷣбне ѻ҆́ч҃е ѳео́дѡре, и҆змла́да въ  добродѣ́тели прилѣ́жнѣ пости́всѧ, ѻ҆рга́нъ бы́лъ є҆сѝ  ст҃а́гѡ дх҃а, и҆ ѿ негѡ̀ прїи́мъ чꙋде́съ дѣ́тель,  наꙋчи́лъ є҆сѝ человѣ́ки преѡби́дѣти сла̑дкаѧ, и҆ ны́нѣ  бжⷭ҇твеннымъ свѣ́томъ чи́стѣ сїѧ́ѧ, просвѣтѝ на́шѧ  ра́зꙋмы, ѻ҆́ч҃е прпⷣбне ѳео́дѡре. 
Прпⷣбне ѻ҆́ч҃е ѳео́дѡре, тве́рдагѡ поще́нїѧ  страда́ньми оу҆тверди́всѧ, и҆ въ незаходи́мый свѣ́тъ  дꙋ́хомъ преложи́лсѧ є҆сѝ: пꙋсты̑ннымъ бо себѐ совокꙋпи́въ  дꙋхо́внѡ, ѻ҆гнепа̑льныѧ стрѣ́лы де́мѡнскїѧ попра́лъ  є҆сѝ, и҆ превы́ше всѧ́кїѧ добродѣ́тели бы́въ,  соводворѧ́ешисѧ во црⷭ҇твїи нбⷭ҇нѣмъ съ го́рними чи́ны, съ  ни́ми моли́сѧ хрⷭ҇тꙋ̀ бг҃ꙋ, спастѝ дꙋ́шы на́шѧ. 
Сла́ва, гла́съ є҃: 
Прпⷣбне ѻ҆́ч҃е ѳео́дѡре, гла́съ є҆ѵⷢ҇льскїй  гдⷭ҇ень оу҆слы́шавъ, мі́ръ ѡ҆ста́вивъ, бога́тство и҆ сла́вꙋ  въ ничто́же вмѣни́въ, тѣ́мъ всѣ̑мъ возопи́лъ є҆сѝ,  глаго́лѧ: возлюби́те бг҃а, и҆ ѡ҆брѧ́щете бл҃года́ть  вѣ́чнꙋю, ничто́же предпочти́те па́че любвѐ є҆гѡ̀, да  є҆гда̀ прїи́детъ въ сла́вѣ свое́й, ѡ҆брѧ́щете поко́й со  всѣ́ми ст҃ы́ми. и҆́хже моли́твами хрⷭ҇тѐ, сохранѝ и҆  спасѝ дꙋ́шы на́шѧ. 
И҆ ны́нѣ, пра́здника.  
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ по́стныхъ вои́стиннꙋ по́двигѡвъ  благово́нный сосꙋ́де: крⷭ҇тъ бо на ра́мена взе́мъ, и҆  влⷣцѣ хрⷭ҇тꙋ̀, бл҃же́нне, возложи́въ себѐ, плотски́хъ  покори́лъ є҆сѝ (с. 374) долѣре́тный смы́слъ  добродѣ́тельми дꙋ́шꙋ преѡсїѧ́въ, и҆ къ бжⷭ҇твенномꙋ  воскрили́лсѧ є҆сѝ раче́нїю. тѣ́мъ всесвѧтꙋ́ю ва́шꙋ  ѡ҆бстоѧ́ще, всехва́льнїи, ра́кꙋ, бжⷭ҇твеннагѡ чл҃вѣколю́бїѧ  про́симъ полꙋчи́ти ва́шими моли́твами, и҆ мі́рꙋ дарова́ти  ве́лїю ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Оу҆́гль бг҃освѣ́тлый, ѻ҆гню̀ приѡбщи́всѧ  бг҃оно́се дх҃а, показа́лсѧ є҆сѝ въ мі́рѣ ѳео́дѡре,  просвѣща́ѧ дꙋ́шы вѣ́рнѡ и҆ благомы́сленнѡ пристꙋпа́ющихъ  тѝ: къ свѣ́тꙋ бо вше́дъ невече́рнемꙋ, прпⷣбне, пꙋсты̑нныѧ  ѡ҆роша́еши свы́ше бжⷭ҇твенною бл҃года́тїю, и҆ оу҆вѧди́лъ  є҆сѝ оу҆́гли лю̑тыѧ. тѣ́мъ и҆ побѣ́дный ꙗ҆́вственнѡ  дарова̀ тебѣ̀ вѣне́цъ, ѻ҆́ч҃е прпⷣбне ѳео́дѡре,  бжⷭ҇твенныѧ пра́вды строи́тель хрⷭ҇то́съ, є҆го́же молѝ  дарова́ти на́мъ ве́лїю ми́лость. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Лѣ́ствица небовосхо́днаѧ, ꙗ҆́снѡ житїѐ твоѐ  бг҃омы́сленнѣ бы́сть, є҆́юже къ высотѣ̀ взѧ́лсѧ є҆сѝ,  и҆ влⷣцѣ хрⷭ҇тꙋ̀ бесѣ́довати, всебл҃же́нне ѳео́дѡре,  сподо́билсѧ є҆сѝ. оу҆́мъ просвѣща́ѧ сꙋ́щими ѿтꙋ́дꙋ  сїѧ́нїй лꙋча́ми ѡ҆свѣща́емь, равноа́гг҃льнꙋю свѣ́тлость  прїѧ́лъ є҆сѝ. є҆мꙋ́же ны́нѣ предстоѧ̀, молѝ, прпⷣбне  ѳео́дѡре, соверша́ющыѧ бжⷭ҇твеннꙋю и҆ свѧтꙋ́ю па́мѧть твою̀,  съ тобо́ю предста́вити, и҆ мі́рꙋ дарова́ти ве́лїю ми́лость. 
Сла́ва, гла́съ є҃: 
Прпⷣбне ѻ҆́ч҃е ѳео́дѡре, не да́лъ є҆сѝ сна̀  ѻ҆чесє́мъ твои̑мъ, нижѐ вѣ́ждѡмъ дрема́нїѧ, до́ндеже  дꙋ́шꙋ и҆ тѣ́ло ѿ страсте́й свободи́лъ є҆сѝ, и҆ дх҃а  жили́ще себѐ содѣ́лалъ є҆сѝ: прише́дъ бо хрⷭ҇то́съ со  ѻ҆ц҃е́мъ, ѻ҆би́тель въ тебѣ̀ сотворѝ, и҆ є҆диносꙋ́щныѧ  трⷪ҇цы бл҃года́ть воспрїи́мъ великопроповѣ́дниче  преподо́бне ѳео́дѡре, молѝ спасти́сѧ на́мъ. (с. 375) 
И҆ ны́нѣ, пра́здника, гла́съ то́йже: 
Прїиди́те, лю́дїе, пресла́вное чꙋ́до ви́дѧще: 
Пи́санъ на цѣлова́нїи крⷭ҇та̀. 
Тропа́рь на преставле́нїе ст҃а́гѡ, гла́съ д҃: 
Ѿ ю҆́ности ва́шеѧ хрⷭ҇то́вѣ любвѝ  прилѣпи́вшесѧ, ст҃і́и, оу҆се́рднѡ зако́нъ и҆ ѡ҆правда̑нїѧ  тогѡ̀ сохрани́сте, ѿѻнꙋ́дꙋже и҆ чꙋде́сными дарова́ньми  ѡ҆богати́вшесѧ и҆сцѣлє́нїѧ и҆сточа́ете: ѳео́дѡре, даві́де  и҆ кѡнстанті́не, ѡ҆ вѣ́рою ва́съ почита́ющихъ, моли́те  хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, тропа́рь пра́здника. 
На пренесе́нїе моще́й ст҃а́гѡ, тропа́рь, гла́съ и҃: 
Ꙗ҆́кѡ ѕвѣ́зды многосвѣ̑тлыѧ ѿ ю҆́ности  возсїѧ́вше, ѡ҆свѧти́ли є҆стѐ сердца̀ вѣ́рныхъ  пренесе́нїемъ честны́хъ моще́й ва́шихъ, во пло́ти ꙗ҆́кѡ  а҆́гг҃лы на землѝ показа́стесѧ, поще́нїемъ насажде́ни  бы́сте ꙗ҆́кѡ древа̀, при вода́хъ воздержа́нїѧ, напое́ни  стрꙋѧ́ми сле́зъ ва́шихъ, и҆ скве́рнꙋ ѡ҆мы́сте. сегѡ̀ ра́ди  ꙗ҆ви́стесѧ прїѧ́тєлища бж҃їѧ дх҃а: ѳео́дѡре и҆ даві́де и҆  кѡнстанті́не, моли́те хрⷭ҇та̀ бг҃а, спасти́сѧ дꙋша́мъ  на́шымъ. 
На оу҆́трени, на Бг҃ъ гдⷭ҇ь: тропа́рь пра́здника  два́жды. 
Сла́ва, ст҃а́гѡ: И҆ ны́нѣ, пра́здника. 
По а҃-мъ стїхосло́вїи сѣда́ленъ, гла́съ а҃: 
Трисїѧ́ннагѡ свѣ́та зарю̀ въ дꙋшѝ стѧжа́въ,  ѻ҆́ч҃е, прпⷣбне ѳео́дѡре, въ по́двизѣ твое́мъ посто́мъ и҆  моли́твами, и҆ бдѣ̑нїи при́снѡ дꙋ́шꙋ твою̀ просвѣща́ѧ.  тѣ́мъ прїѧ́лъ є҆сѝ дерзнове́нїе, и҆збавлѧ́ти ны̀ ѿ  бѣ́дъ и҆ ѕѡ́лъ безчи́сленныхъ, моли́твами твои́ми,  пребл҃же́нне ѻ҆́ч҃е. 
Два́жды. 
Сла́ва, и҆ ны́нѣ, пра́здника. (с. 376) 
По в҃-мъ стїхосло́вїи сѣда́ленъ, гла́съ и҃: 
Тве́рдостїю ра́зꙋма оу҆краша́ѧ себѐ, и҆ плотскі̑ѧ  тѧгѡты̀ ѿве́ргъ, горды́ню попра́лъ є҆сѝ, и҆ бы́лъ є҆сѝ  ѻ҆би́телище и҆збра́нно прест҃а́гѡ дх҃а: неꙋкло́ннымъ  ра́зꙋмомъ простира́ѧсѧ ко хрⷭ҇тꙋ̀ бг҃ꙋ, многоко́зненнагѡ  стрѣ́лы притꙋпи́лъ є҆сѝ, и҆ лꙋ́къ врага̀, сокрꙋши́лъ  є҆сѝ, пребл҃же́нне ѳео́дѡре. молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, пра́здника. 
По полѷеле́и сѣда́ленъ, гла́съ а҃: 
Жите́йское мо́ре воздержа́нїемъ безъ трꙋда̀  преплы́вше, и҆ въ приста́нище мы́сленное безстра́стїѧ  приста́ли є҆стѐ: сосꙋ́ди воздержа́нїемъ бога́тства  некра́дома благоче́стїѧ ꙗ҆ви́стесѧ, бл҃же́ннїи, ѳео́дѡре и҆  даві́де и҆ кѡнстанті́не, безстра́стїемъ житїѐ ва́ше  просвѣти́вше, тре́бꙋющыѧ ми́лости ѡ҆богаща́ете, хрⷭ҇та̀  бг҃а молѧ́ще, дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, пра́здника. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  Всѧ́кое дыха́нїе: Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ и҃: 
Прпⷣбнїи ѻ҆тцы̀ ст҃і́и, ѳео́дѡре и҆ даві́де, съ  кѡнстанті́номъ сла́внымъ, поꙋчи́вшесѧ де́нь и҆ но́щь въ  зако́нѣ гдⷭ҇ни, досто́йни бы́сте дре́ва живо́тнагѡ сады̀  бы́ти, и҆ пло́дъ ва́шъ добродѣ́тельными вѣнцы̑ цвѣте́тъ.  дерзнове́нїе и҆мꙋ́ще къ трꙋдополо́жникꙋ хрⷭ҇тꙋ̀ бг҃ꙋ,  проси́те на́мъ ѡ҆чище́нїѧ и҆ ве́лїѧ ми́лости. 
Канѡ́нъ пра́здника на ѕ҃: и҆ ст҃ы́хъ на и҃. 
Канѡ́нъ ст҃ы́хъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. (с. 377) 
Мра́къ грѣхо́вный ѿженѝ, свѣтода́вче хрⷭ҇тѐ,  свы́ше просвѣтѝ ѡ҆каѧ́ннꙋю мою̀ дꙋ́шꙋ, моли́твами  прпⷣбнагѡ ѳео́дѡра. 
Просвѣще́нїемъ трисо́лнечнагѡ бжⷭ҇тва̀  ѡ҆зари́вшесѧ, мꙋ́дрїи, ѳео́дѡре и҆ даві́де, и҆ кѡнстанті́не,  свѣти̑ла ꙗ҆ви́стесѧ, и҆ просвѣща́ете свѣтоно́снꙋю ва́шꙋ  па́мѧть вѣ́рнѡ чтꙋ́щыѧ. 
Свѣ́томъ бл҃года́ти ѡ҆зарѧ́еми, прпⷣбнїи ѳео́дѡре  и҆ даві́де и҆ кѡнстанті́не сла́внїи, вѣ́рнѡ па́мѧть ва́шꙋ  торжествꙋ́ющыѧ просвѣти́те, и҆ ѿ тмы̀ грѣхо́вныѧ  моли́твами ва́шими и҆зба́вите. 
Бг҃оро́диченъ: 
Пло́тїю ро́ждши безпло́тнаго, бг҃ороди́тельнице  пречⷭ҇таѧ, тѣлє́сныѧ на́шѧ и҆ дꙋшє́вныѧ сквє́рны ѡ҆мы́й,  ѡ҆кропле́нїемъ бжⷭ҇твенныѧ твоеѧ̀ моли́твы. 
Дрꙋгі́й канѡ́нъ. Гла́съ д҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Всѝ вы̀ творцꙋ̀ возложи́сте себѐ, и҆ всѐ  дꙋше́вное жела́нїе и҆злїѧ́сте къ немꙋ̀: сегѡ̀ ра́ди  дꙋхо́внꙋю благода́ть воспрїѧ́сте, свѣ́томъ є҆ѧ̀  ѡ҆зарѧ́еми, прпⷣбне ѳео́дѡре и҆ даві́де, съ кѡнстанті́номъ  сла́внымъ. 
И҆змла́да хрⷭ҇та̀ возлюби́лъ є҆сѝ, всебл҃же́нне  ѳео́дѡре, новоѧвле́нне чꙋдотво́рче, и҆ пречⷭ҇тꙋю є҆гѡ̀  мт҃рь: и҆ ны́нѣ просвѣща́еши чꙋдесы̀ ꙗ҆́кѡ мо́лнїѧ всю̀  вселе́ннꙋю. 
Ны́нѣ, пребл҃же́нне ѳео́дѡре, дꙋша̀ твоѧ̀  почива́етъ на нб҃сѝ со хрⷭ҇то́мъ во црⷭ҇твїи нбⷭ҇нѣмъ:  здѣ́ же честны̑ѧ твоѧ̑ мо́щи даю́тъ и҆сцѣлє́нїѧ  приходѧ́щымъ съ вѣ́рою. 
Бг҃оро́диченъ: 
Ра́дꙋйсѧ, пречⷭ҇таѧ бцⷣе, а҆́гг҃лѡвъ оу҆дивле́нїе,  прⷪ҇ро́кѡвъ про́повѣдь, и҆ а҆пⷭ҇лѡвъ немѡ́лчнаѧ оу҆ста̀,  моли́сѧ сн҃ꙋ (с. 378) твоемꙋ̀ и҆ бг҃ꙋ на́шемꙋ, да сохрани́тъ  гра́дъ и҆ мѣ́сто сїѐ прпⷣбныхъ моле́нїемъ. 
Катава́сїа пра́здника: Крⷭ҇тъ начерта́въ: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Непреста̑нныѧ моли̑твы при́снѡ приносѧ́ще къ бг҃ꙋ,  бл҃же́нне ѳео́дѡре и҆ даві́де съ кѡнстанті́номъ, за ве́сь  мі́ръ, и҆ трисвѣ́тлою заре́ю ѡ҆зари́вшесѧ, просвѣща́ете  ꙗ҆́кѡ мо́лнїѧ вселе́ннꙋю. 
Предстоѧ́ще гдⷭ҇ꙋ со безпло́тными си́лами,  неизрече́нною сла́вою блиста́юще, пребл҃же́нне ѳео́дѡре и҆  даві́де и҆ кѡнстанті́не, за ны̀ моли́тесѧ, творѧ́щыѧ  честнꙋ́ю и҆ пресла́внꙋю па́мѧть ва́шꙋ. 
Напои́вше дꙋ́шы сле́зными потѡ́ки, содѣ́ѧсте и҆̀хъ,  прпⷣбнїи, плодонѡ́сны добродѣ́тельми, всѧ̑каѧ и҆зносѧ́ще  чꙋдеса̀, на показа́нїе, пресла́внїи. 
Бг҃оро́диченъ: 
Ни́ва дꙋхо́внаѧ, ꙗ҆́коже и҆зъ бразды̀ кла́съ  и҆знесла̀ є҆сѝ, всю̀ тва́рь пита́ющаго всѧ́чески,  приснодв҃о. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Ꙗ҆́кѡ свѣтоза́рное со́лнце ꙗ҆ви́стесѧ  трїѷпоста́снагѡ бжⷭ҇тва̀, ѳео́дѡре бл҃же́нне, съ даві́домъ  бг҃омꙋ́дрымъ, и҆ кѡнстанті́номъ пресла́внымъ, ѡ҆мраче́нныхъ  дꙋ́шы просвѣща́юще моли́твами ва́шими. 
И҆змла́да во́зрастъ воспрїѧ́лъ є҆сѝ во гра́дѣ  смоле́нскѣ, по хрⷭ҇то́вꙋ велѣ́нїю на оу҆спе́нїе твоѐ  прише́лъ є҆сѝ въ (с. 379) сла́вный гра́дъ ꙗ҆росла́вль, и҆  сїѧ́еши ꙗ҆́кѡ со́лнце блиста́нїемъ добродѣ́телей, прпⷣбне  ѳео́дѡре. 
Крⷭ҇та̀ гдⷭ҇нѧ си́лою оу҆крѣпи́всѧ, бл҃же́нне  ѳео́дѡре, и҆ поще́нїемъ и҆ моли́твами воѡрꙋжи́всѧ,  стремлє́нїѧ де́мѡнскаѧ на землѝ побѣди́лъ є҆сѝ бж҃їею  си́лою. 
Бг҃оро́диченъ: 
Ра́дꙋйсѧ, влⷣчце дв҃о, цр҃кве́й красота̀, вѣ́рныхъ  держа́ва и҆ похвала̀: непреста́ннѡ моли́сѧ хрⷭ҇тꙋ̀ бг҃ꙋ, да  сохрани́тъ гра́дъ се́й и҆ лю́ди моли́твами твои́ми. 
Сѣда́ленъ, гла́съ а҃: 
Жите́йское мо́ре воздержа́нїе безъ трꙋда̀  преплы́вше, и҆ въ приста́нище мы́сленное безстра́стїѧ  приста́ли є҆стѐ, сосꙋ́ди воздержа́нїемъ бога́тства  некра́дома благоче́стїѧ ꙗ҆ви́стесѧ, бл҃же́ннїи, ѳео́дѡре и҆  даві́де и҆ кѡнстанті́не, безстра́стїемъ житїѐ ва́ше  просвѣти́вше, и҆ тре́бꙋющыѧ ми́лости ѡ҆богаща́ете, хрⷭ҇та̀  бг҃а молѧ́ще дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Ты̀ на землѝ дрꙋгі́й а҆́гг҃лъ наре́клсѧ є҆сѝ  чистото́ю, ѻ҆́ч҃е прпⷣбне ѳео́дѡре, полкѝ всѧ̑ де́мѡнскїѧ  и҆ є҆́рєси попалѧ́ѧ дꙋхо́вною бл҃года́тїю. тѣ́мъ  соше́дшесѧ въ па́мѧть ва́шꙋ, прославлѧ́емъ сп҃са и҆ бг҃а  на́шего. 
Ꙗ҆́кѡ хрⷭ҇то́во смире́нїе возлюби́вше,  возвы́систесѧ безстра́стїемъ, смири́вше де́мѡнскꙋю горды́ню,  возсїѧ́вше ꙗ҆́кѡ со́лнце ѿ восто́ка, чꙋде́съ лꙋча́ми  просвѣща́ете всю̀ подсо́лнечнꙋю. (с. 380) 
Кади́ло благово́нїѧ всеви́дцꙋ, прпⷣбнїи, ѳео́дѡре  и҆ даві́де съ кѡнстанті́номъ бг҃омꙋ́дрымъ, ва́шѧ моли̑твы  принесо́сте, ꙗ҆̀же ѡ҆бонѧ̀ и҆ прїѧ́тъ, и҆ въ по́стнѣмъ  кꙋ́пнѡ пра́здницѣ оу҆строѧ́етъ. 
Бг҃оро́диченъ: 
Безъ сѣ́мене зачала̀ є҆сѝ во чре́вѣ творца̀ и҆  гдⷭ҇а, безъ поро́ка ꙗ҆́вльшисѧ мт҃и бж҃їѧ, ве́сь мі́ръ  крила́ми твои́ми покрыва́еши, непоро́чнаѧ гпⷭ҇жѐ пречⷭ҇таѧ,  пречⷭ҇тыѧ твоѧ̑ рꙋ́ки возносѧ́щи къ немꙋ̀, и҆зба́ви ны̀ ѿ  бꙋ́дꙋщагѡ гнѣ́ва. 
И҆́нъ. І҆рмо́съ: 
Сѣдѧ́й въ сла́вѣ, на прⷭ҇то́лѣ бжⷭ҇тва̀, во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
На землѝ степе́нь и҆мѣ́лъ є҆сѝ, всебл҃же́нне  ѳео́дѡре, но твои́ми моли́твами и҆ го́рнее црⷭ҇тво  воспрїѧ́лъ є҆сѝ, прпⷣбне, и҆ ны́нѣ на нб҃сѝ со  хрⷭ҇то́мъ црⷭ҇твꙋеши. 
И҆сцѣле́нїе содѣва́етъ бжⷭ҇твенный хра́мъ ва́шъ,  ѳео́дѡре и҆ даві́де и҆ кѡнстанті́не, ѿго́ните недꙋ́ги ѿ  человѣ́кѡвъ, и҆ оу҆крѣплѧ́ете мꙋдрова̑нїѧ и҆́хъ,  восхвали́ти трꙋды̀ ва́шѧ, всечестні́и. 
Со враго́мъ дре́вле бра́вшесѧ воздержа́нїемъ,  крѣ́пости поста́висте побѣ́дꙋ, прпⷣбнїи, ѳео́дѡре и҆  даві́де съ кѡнстанті́номъ сла́внымъ, мꙋ́жески низложи́вше  де́мѡнскаѧ ѡ҆полчє́нїѧ. 
Бг҃оро́диченъ: 
Хрⷭ҇та̀ на́мъ родила̀ є҆сѝ, пречⷭ҇таѧ влⷣчце,  бг҃ора́дованнаѧ дв҃о, спасѝ гра́дъ и҆ лю́ди къ тебѣ̀  оу҆пова́ющыѧ, бцⷣе всенепоро́чнаѧ. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Просвѣтѝ твоѐ житїѐ всю̀ вселе́ннꙋю, прпⷣбне  ѻ҆́ч҃е ѳео́дѡре, правовѣ́рными словесы̀ сїѧ́ющее, ꙗ҆́кѡ  со́лнце, трили́чнагѡ бжⷭ҇тва̀ заре́ю просвѣща́емь. (с. 381) 
Цр҃кве ты̀ бы́лъ є҆сѝ проповѣ́дникъ, свѧ́те,  всѧ́кꙋ є҆́ресь и҆ ле́сть де́мѡнскꙋю разорѧ́ѧ: тѣ́мже со  а҆́гг҃лы ны́нѣ ликꙋ́еши. 
Є҆ди́ной любвѝ хрⷭ҇то́вѣ вы̀ приложи́вше дꙋ́шы  своѧ̑, ѳео́дѡре и҆ даві́де съ кѡнстанті́номъ сла́внымъ, и҆  и҆сполни́телїе бж҃їихъ за́повѣдей бы́вше, мно́гихъ чꙋде́съ  прїѧ́сте бл҃года́ть всехва́льнїи. 
Неѕло́биви и҆ кро́тцы, всѧ̑ ѕлѡ́бы вра̑жїѧ  погꙋ́бльше, и҆ ми́лостиви до конца̀ ꙗ҆́вльшесѧ, бл҃же́ннїи,  ѿ є҆ди́нагѡ ми́лостивагѡ бл҃года́ть прїѧ́сте и҆́стиннꙋю  и҆ спаси́тельнꙋю. 
Бг҃оро́диченъ: 
Воспо́йте всѧ̀ землѧ̀, по́йте же возсїѧ́вшемꙋ и҆зъ  чре́ва бг҃олѣ́пнѡ неискꙋсобра́чныѧ, и҆ сїю̀ вѣ̑рнымъ  показа́вшемꙋ тве́рдꙋ наде́ждꙋ и҆ похвалꙋ̀. 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Зако́ннѡ моли́твами и҆ посто́мъ, всегда̀  претерпѣва́сте, въ безстра́стїе ѡ҆дѣ́ѧвшесѧ, пло́тскїй  ра́зꙋмъ смири́вше крѣ́постїю бжⷭ҇твеннагѡ дх҃а. 
Ѿ ю҆́ности возжада́лъ є҆сѝ ѻ҆́браза  мона́шескагѡ, и҆ ѿ хрⷭ҇та̀ воспрїѧ́тъ вѣне́цъ неꙋвѧ́дный,  и҆ ри́зꙋ нетлѣ́ннꙋю, и҆ ны́нѣ, бл҃же́нне ѳео́дѡре, со  а҆́гг҃лы ра́дꙋетсѧ дꙋ́хъ тво́й. 
Гро́бъ честна́гѡ твоегѡ̀ тѣлесѐ, показа́лъ є҆сѝ  вѣ̑рнымъ лю́демъ, дꙋ́шъ ѡ҆свѧще́нїе, и҆ тѣле́съ  и҆сцѣле́нїе, и҆ страсте́й и҆збавле́нїе, ѿ твои́хъ моще́й  цѣльбы̑ почерпа́ющымъ. 
Бг҃оро́диченъ: 
Всесвѣ́тлымъ оу҆кра́шена свѣ́томъ,  бг҃ора́дованнаѧ мт҃и: ты́ бо породила̀ є҆сѝ честнѣ́йшаѧ  всѣ́хъ хрⷭ҇та̀ бг҃а на́шего. є҆го́же молѝ, да и҆зба́витъ  ны̀ ѿ всѧ́кихъ напа́стей. (с. 382) 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Вѣ́рою и҆ любо́вїю прилѣпи́всѧ влⷣцѣ вы́шнихъ  си́лъ, премꙋ́дре ѳео́дѡре, возсїѧ́въ на землѝ ꙗ҆́кѡ  со́лнце, мглꙋ̀ і҆́дѡльскꙋю всю́дꙋ потреблѧ́ѧ, вѣ̑рныѧ же  просвѣща́ѧ моли́твами твои́ми. 
Моли́твами предварѧ́ѧ къ бг҃ꙋ, и҆ томꙋ̀ предстоѧ̀ со  а҆́гг҃лы, за ве́сь мі́ръ моли́сѧ, бра́нь непрїѧ́зненнꙋю всю̀  потреби́ти, и҆ побѣ́дꙋ и҆звѣ́стнꙋ да́ти на сопоста́ты  во́инствꙋ на́шемꙋ. 
Благи́ми нра́вы оу҆краси́всѧ, хрⷭ҇тꙋ̀ прилѣпи́лсѧ  є҆сѝ ѿ ю҆́ности, и҆ плотскі̑ѧ стра̑сти оу҆мори́въ  воздержа́нїемъ, и҆ къ жи́зни, прпⷣбне ѳео́дѡре,  преста́вилсѧ є҆сѝ. 
Глаго́лѡвъ зако́нныхъ и҆спо́лнитель бж҃їихъ бы́лъ  є҆сѝ, и҆спо́лнилсѧ є҆сѝ, ѻ҆́ч҃е премꙋ́дре даві́де,  бжⷭ҇твенныхъ дарѡ́въ, и҆ чꙋде́съ лꙋчы̀ всѣ̑мъ и҆спꙋсти́лъ  є҆сѝ. 
Бг҃оро́диченъ: 
Дꙋшѝ моеѧ̀ стра̑сти и҆сцѣлѝ, безстра́стїѧ бы́вшаѧ  и҆сто́чникъ, и҆ просвѣти́вшаѧ ли́ки прпⷣбныхъ ѻ҆тцє́въ  ржⷭ҇тво́мъ свои́мъ. 
И҆́нъ. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Молѧ̀ прилѣ́жнѡ гдⷭ҇а, недви́жꙋщагосѧ ѻ҆́трока  цѣ́ла сотворѧ́еши, и҆ безгла́сна пре́жде, бж҃їимъ  про́мысломъ, многоглаго́лива показа́лъ є҆сѝ, ѻ҆́ч҃е на́шъ  чꙋдотво́рче ѳео́дѡре, мона́шествꙋющихъ свѣти́льниче  пресвѣ́тлый. 
Оу҆диви́сѧ, бл҃же́нне, чꙋдесє́мъ твои̑мъ ве́сь  мі́ръ, премꙋ́дре даві́де, и҆ воспрїѧ́лъ є҆сѝ ѿ хрⷭ҇та̀  вѣне́цъ нбⷭ҇ный: (с. 383) є҆го́же сподо́би и҆ на́мъ  полꙋчи́ти твои́ми моли́твами, всече́стне. 
Лꙋ́къ си́льныхъ сокрꙋши́лъ є҆сѝ, и҆ бра́нь всѧ́кꙋ  непрїѧ́зненꙋ и҆стреби́лъ є҆сѝ, всебл҃же́нне ѳео́дѡре,  дѣ́йствомъ ꙗ҆́кѡ вѣща́нїемъ и҆спꙋсти́лъ є҆сѝ чꙋдеса̀ во  всю̀ вселе́ннꙋю. 
Всебл҃же́нне ѳео́дѡре, оу҆го́дниче хрⷭ҇то́въ, на  нб҃сѣ́хъ предстои́ши хрⷭ҇тꙋ̀, молѧ́сѧ, здѣ́ же честны̑ѧ  мо́щи твоѧ̑ болѧ́щихъ и҆сцѣлѧ́ютъ, и҆ ѿ грѣ̑хъ  и҆з̾има́ютъ. 
Бг҃оро́диченъ: 
И҆зсꙋши́ла є҆сѝ сады̀ безбо́жныхъ человѣ́кѡвъ,  всенепоро́чнаѧ дв҃о, твои́мъ прозѧбе́нїемъ, прозѧ́бшꙋю во  мнѣ̀ ѕло́бꙋ и҆скоренѝ, бг҃оневѣ́стнаѧ. 
Конда́къ, гла́съ и҃: 
Ꙗ҆ви́стесѧ, свѣти́льницы всесвѣ́тлїи, во пло́ти  ꙗ҆́кѡ а҆́гг҃ли, и҆ ꙗ҆́кѡ жи́зни древеса̀ ра̑йскаѧ,  поще́нїемъ, бдѣ́нїемъ, и҆ вѣ́рою возраща́еми, процвѣлѝ  є҆стѐ, моли́твами ва́шими нбⷭ҇ныѧ бл҃года́ти прїе́мше,  вра́чеве крѣ́пцы ꙗ҆́вльшесѧ, и҆сцѣлѧ́ете недꙋ́гꙋющихъ  дꙋ́шы, съ вѣ́рою прибѣга́ющихъ къ ра́цѣ моще́й ва́шихъ,  чꙋдотво́рцы сла́внїи, ѳео́дѡре, даві́де и҆ кѡнстанті́не:  моли́те хрⷭ҇та̀ бг҃а, грѣхѡ́въ ѡ҆ставле́нїе дарова́ти  вѣ́рою и҆ любо́вїю чтꙋ́щымъ па́мѧть ва́шꙋ. 
І҆́косъ: 
Свы́ше зва́нїе прїе́мше пресла́внѡ, безсме́ртнꙋю  жи́знь наслѣ́довасте: съ пло́тїю бо на землѝ безпло́тныхъ  житїѐ проше́дше, бы́сте страсте́й непрїѧ́тни. тѣ́мже  восхвалѧ́емъ вы̀, ѻ҆тцы̀ прпⷣбнїи, сицєва́ѧ глаго́люще:  ра́дꙋйтесѧ, свѣ̑тлаѧ свѣти̑ла, и҆ правосла́вныхъ сла́ва.  ра́дꙋйтесѧ, цѣломꙋ́дрїѧ столпѝ неѡбори́мїи. ра́дꙋйтесѧ,  премꙋ́драгѡ ра́зꙋма ꙗ҆вле́нїе. ра́дꙋйтесѧ, пра́вды  рачи́телїе и҆звѣ́стнїи. ра́дꙋйтесѧ, ꙗ҆́кѡ по́стническими  пѡ́двиги оу҆мертви́вше плотски́хъ дѣѧ́нїй стремлє́нїѧ.  ра́дꙋйтесѧ, оу҆мы̑ (с. 384) наслажда́ющесѧ нбⷭ҇ныхъ  неизрече́нныхъ. ра́дꙋйтесѧ, всю̀ тва́рь благоче́стнѡ  оу҆дивлѧ́юще чꙋдесы̀, и҆́миже посрами́шасѧ де́мѡни.  ра́дꙋйтесѧ, ѻ҆рꙋжено́сцы дꙋхо́внїи, и҆́миже всѧ́ка стра́сть  оу҆мертви́сѧ. ра́дꙋйтесѧ, и҆сто́чницы жизненото́чныхъ  во́дъ. ра́дꙋйтесѧ, помѡ́щницы вѣ́рнѡ восхвалѧ́ющымъ ва́съ.  ра́дꙋйтесѧ, чꙋдотво́рцы достохва́льнїи, ѳео́дѡре и҆ даві́де  и҆ кѡнстанті́не, ра́дꙋйтесѧ, помѡ́щницы вѣ́рою и҆ любо́вїю  чтꙋ́щымъ па́мѧть ва́шꙋ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Прилѣ̑жныѧ твоѧ̑ по́двиги и҆ трꙋды̀ почита́юще, и҆  сла́дость оу҆че́нїѧ твоегѡ̀, прпⷣбне ѻ҆́ч҃е ѳео́дѡре,  и҆́миже просвѣти́ ны, и҆ наꙋчѝ воспѣва́ти трїѷпоста́сное  бжⷭ҇тво̀: ѻ҆тцє́въ на́шихъ бж҃е бл҃гослове́нъ є҆сѝ. 
Ѻ҆рꙋ́жїемъ ва́шихъ моли́твъ, ѳео́дѡре и҆ даві́де съ  кѡнстанті́номъ сла́внымъ, побѣди́сте де́мѡны, и҆ съ нб҃сѐ  бл҃года́ть прїѧ́сте и҆сцѣлѧ́ти болѣ̑зни, и҆ прогони́ти  дꙋ́хи лꙋка̑выѧ ѿ взыва́ющихъ: бл҃гослове́нъ бг҃ъ ѻ҆тє́цъ  на́шихъ. 
Посто́мъ и҆ моли́твою и҆ бдѣ́нїемъ, прпⷣбне  ѳео́дѡре просвѣти́всѧ, вше́лъ є҆сѝ на высотꙋ̀  добродѣ́телей, и҆ наꙋчи́лъ є҆сѝ житїе́мъ твои́мъ ве́сь  мі́ръ вѣ́рнѡ воспѣва́ти: ѻ҆тцє́въ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Ѻ҆рꙋ́жїе, чⷭ҇таѧ, хранѧ́щее пре́жде врата̀  є҆де́мскаѧ, плещѝ, дв҃о, всѣ̑мъ дае́тъ, низложи́вшымъ  по́стнически бори́телѧ врага̀, при́снѡ взыва́ющымъ:  ѻ҆тцє́въ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Не послꙋжи́ша тва́ри, бг҃омꙋ́дрїи, па́че  созда́вшагѡ, но (с. 385) ѻ҆́гненное преще́нїе мꙋ́жески  попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь  и҆ бг҃ъ благослове́нъ є҆сѝ. 
Блаже́нно житїѐ твоѐ, и҆ кончи́на безсме́ртна,  прпⷣбне ѳео́дѡре: сегѡ̀ ра́ди тѧ̀ хрⷭ҇то́съ свы́ше  оу҆красѝ вѣнце́мъ, и҆ просвѣща́еши ве́сь мі́ръ чꙋдесы̀,  всечꙋ́дне. 
Ꙗ҆ви́лсѧ є҆сѝ ны́нѣ гра́да ꙗ҆росла́влѧ, даві́де  бг҃обл҃же́нне, сто́лпъ неколе́бленъ, и҆ стѣна̀ нерꙋши́ма,  вели́кое прибѣ́жище притека́ющымъ, и҆ прїе́млющымъ  и҆сцѣле́нїй бл҃года́ть неѡскꙋ́днꙋю. 
Хотѣ́нїемъ ѿ мїрски́хъ сла́достей ѿлꙋча́ющесѧ,  стра́ннѡ человѣ́кѡмъ ꙗ҆́вльшемꙋсѧ пло́тїю присво́ившесѧ,  и҆ бꙋ̑дꙋщаѧ нетлѣ̑ннаѧ стѧжа́сте, ст҃і́и, пою́ще:  бл҃гослове́нъ бг҃ъ ѻ҆тцє́въ на́шихъ. 
Бг҃оро́диченъ: 
Безсѣ́меннѡ заче́нши творца̀ всѣ́хъ хрⷭ҇та̀ бг҃а,  неизрече́ннѡ родила̀ є҆сѝ, є҆го́же молѝ дерзнове́нїе  и҆мꙋ́щи къ немꙋ̀, да спасе́тъ ны̀ вопїю́щыѧ: бл҃гослове́нъ  бг҃ъ ѻ҆ц҃є́въ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель,  бг҃очести̑вымъ неи́стовнѡ разжжѐ, си́лою же лꙋ́чшею,  спасе́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Сле́зъ ва́шихъ ка̑пли погаси́ша собла́зны  грѣхѡ́вныѧ, рѣкꙋ́ же чꙋде́съ показа́сте всѣ̑мъ на́мъ,  всѧ̑кїѧ стра̑сти потоплѧ́ющꙋю притека́ющихъ къ ва́мъ,  пресла́внїи ѻ҆тцы̀ ст҃і́и, ѳео́дѡре и҆ даві́де съ  кѡнстанті́номъ сла́внымъ. 
Вѣ́рꙋ и҆ наде́ждꙋ неразори́мꙋ, и҆ любо́вь  и҆́стиннꙋю и҆мѣ́ли є҆стѐ ѻ҆тцы̀, и҆ ми́лостивное  прилѣжа́нїе, терпѣ́нїе бла́го, и҆ поꙋче́нїе слове́съ  дꙋхо́вныхъ, смиренномꙋ́дрїе, и҆ соверше́нное безѕло́бїе. 
Подвиза́вшесѧ до́брѣ, побѣди́сте вра́жїѧ всѧ̑  дѣ̑йства, и҆ но концѣ̀ житїѧ̀ вѣнча́стесѧ, мꙋ́дрїи, ко  всѣ̑мъ (с. 386) прпⷣбнымъ приче́тшесѧ. съ ни́миже чти́мъ  вы̀, превозносѧ́ще хрⷭ҇та̀ во вѣ́ки. 
Бг҃оро́диченъ: 
Мт҃и бж҃їѧ чⷭ҇таѧ, страсте́й мои́хъ оу҆́зы  грѣхѡ́вныѧ, и҆ молвы̑ и҆ недꙋ́ги ѿженѝ: и҆́маши бо къ  немꙋ̀ дерзнове́нїе и҆ ѻ҆́бласть, поми́ловати ны̀, гпⷭ҇жѐ  милосе́рдаѧ, сп҃са поро́ждши пло́тїю, є҆го́же непреста́ннѡ  молѝ спасти́сѧ на́мъ. 
И҆́нъ. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Ликꙋ́ютъ на нб҃сѣ́хъ чи́ни а҆́гг҃льстїи,  всебл҃же́нне ѳео́дѡре, и҆ вѣ́рныхъ собо́ри на землѝ, твою̀  па́мѧть похвалѧ́юще, вопїю́тъ: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Помоли́сѧ хрⷭ҇тꙋ̀ бг҃ꙋ, пребл҃же́нне ѳео́дѡре, ѡ҆  приходѧ́щихъ къ тебѣ̀ съ вѣ́рою, и҆ хотѧ́щихъ ѿ тебє̀  почерпстѝ и҆сцѣле́нїѧ неѡскꙋ́днꙋю бл҃года́ть, пою́щихъ:  гдⷭ҇а воспѣва́йте дѣла̀, и҆ превозноси́те є҆го̀ во  вѣ́ки. 
Со безтѣле́сными си́лами, прпⷣбнїи ѻ҆тцы̀,  хрⷭ҇тꙋ̀ предстоитѐ, моли́твами ва́шими ст҃і́и, дꙋшє́вныѧ  на́шѧ болѣ̑зни и҆сцѣли́те, и҆ ѿ безчи́сленныхъ ѕѡ́лъ  и҆зба́вите на́съ вопїю́щихъ: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Бг҃оро́диченъ: 
И҆зъ пречⷭ҇тагѡ твоегѡ̀ чре́ва, бг҃омт҃и, нбⷭ҇нагѡ  дождѧ̀ ка́плѧ на́мъ оу҆ка́не, на ѡ҆мове́нїе скве́рнъ, на  здра́вїе тѣле́съ, на прогна́нїе лꙋка́вагѡ. тѣ́мже тѧ̀  бл҃жи́мъ, чⷭ҇таѧ, во вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть (с. 387) простра́ннѣйшее небе́съ:  тѣ́мъ тѧ̀, бцⷣꙋ а҆́гг҃лѡвъ и҆ человѣ̑къ, чинонача̑лїѧ  велича́ютъ. 
Є҆стество̀ тлѣ́нное премѣни́вше, въ вѣ̑чныѧ  ѡ҆би́тєли взыдо́сте, бл҃же́ннїи, житїе́мъ чи́стымъ  послѣ́довавше влⷣцѣ бг҃ꙋ. тѣ́мже чествꙋ́юще оу҆спе́нїе  ва́ше, ст҃і́и, непреста́ннѡ хрⷭ҇та̀ велича́емъ. 
Сѐ ѿве́рзесѧ ва́мъ, ѻ҆тцы̀, нбⷭ҇ное црⷭ҇тво,  сконча́вшымъ до́брое тече́нїе, и҆ ви́дите, ꙗ҆̀же ви́дѧтъ  а҆́гг҃лы, воздаѧ́нїе трꙋдѡ́въ подае́тъ ва́мъ по́чєсти бг҃ъ.  тѣ́мже оу҆блажа́емъ вы̀. 
Вы́спрь къ бг҃ꙋ мы́сль и҆мꙋ́ще, прпⷣбнїи, земна̑ѧ  ѡ҆ста́висте, трꙋда̀ ра́ди воздержа́нїемъ за неѡсла́бное  ѡ҆блегча́еми, и҆ со а҆́гг҃лы ны́нѣ водворѧ́етесѧ, хрⷭ҇та̀  велича́юще. 
Бг҃оро́диченъ: 
Пощади́ мѧ, гдⷭ҇и, пощадѝ є҆гда̀ хо́щеши сꙋди́ти  мѝ, не ѡ҆сꙋдѝ менѐ во ѻ҆́гнь, нижѐ ꙗ҆́ростїю твое́ю  ѡ҆бличи́ мѧ, мо́литъ тѧ̀ дв҃а ро́ждшаѧ тѧ̀, хрⷭ҇тѐ, и҆  а҆́гг҃лѡвъ собо́ри, и҆ прпⷣбныхъ соста́вы. 
И҆́нъ. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Оу҆диви́сѧ во все́мъ мі́рѣ, ѳео́дѡре, твоѧ̀  па́мѧть, чꙋдесы̀ сїѧ́ющи ꙗ҆́коже со́лнце, и҆ ѕлы̑ѧ  болѣ̑зни и҆сцѣлѧ́ющи всѣ́хъ. тѣ́мже на́шѧ стра̑сти  разженѝ, мо́лимсѧ тебѣ̀, просѧ̀ на́мъ ѿпꙋще́нїѧ,  чꙋдотво́рче хрⷭ҇то́въ, и҆ просвѣти́ ны твои́ми моли́твами,  да тѧ̀ всѝ велича́емъ. 
Да вхо́дѧтъ ны́нѣ во ст҃ы́й хра́мъ, честны̑мъ  твои̑мъ моще́мъ, прпⷣбне ѳео́дѡре, благоче́стїѧ держа́тели,  и҆ всѧ́къ во́зрастъ припа́дающе, про́сѧтъ ѿ тебє̀  почерпстѝ и҆сцѣле́нїѧ, здра́вїѧ и҆ спасе́нїѧ, хрⷭ҇та̀  велича́юще. (с. 388) 
И҆ ны́нѣ моли́тесѧ ко хрⷭ҇тꙋ̀ бг҃ꙋ, всечꙋ́днїи,  ѳео́дѡре и҆ даві́де и҆ кѡнстанті́не, да ва́ши честны̑ѧ мо́щи  всегда̀ подаю́тъ слѣпы̑мъ прозрѣ́нїе, и҆ хромы̑мъ  хожде́нїе, больны̑мъ и҆сцѣле́нїе, и҆ всѣ̑мъ здра́вїе и҆  спасе́нїе, да ва́съ всѝ велича́емъ. 
Бг҃оро́диченъ: 
Прест҃а́ѧ дв҃о бцⷣе марі́е, со а҆́гг҃лы и҆  а҆рха́гг҃лы и҆ со всѣ́ми нбⷭ҇ными си́лами, и҆ со прⷪ҇рѡ́ки,  и҆ а҆пⷭ҇лы, и҆ съ ли̑ки прпⷣбныхъ ѻ҆тцє́въ, и҆  свѧще́нныхъ мꙋ́чєникъ, и҆ со бл҃же́ннымъ ѳео́дѡромъ,  моли́сѧ сн҃ꙋ твоемꙋ̀ хрⷭ҇тꙋ̀ бг҃ꙋ на́шемꙋ, да и҆зба́витъ ны̀  ѿ всѣ́хъ бѣ́дъ, тѧ̀ велича́ющыѧ. 
Свѣти́ленъ: 
Ꙗ҆́коже со́лнце блиста́ѧ, зарю̀ и҆спꙋща́еши  чꙋде́съ, просвѣща́ѧ всѣ́хъ сердца̀, твою̀ сла́внꙋю па́мѧть  творѧ́щихъ вѣ́рнѡ, пребл҃же́нне ѳео́дѡре, и҆ спаса́еши ѿ  бѣ́дъ и҆ бꙋ́дꙋщагѡ гнѣ́ва. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры, гла́съ и҃: 
Прпⷣбне ѻ҆́ч҃е, досточꙋ́дне ѳео́дѡре, ѡ҆брѣ́тши  дꙋ́шꙋ твою̀ ѿ скве́рны всѧ́кїѧ чи́стꙋ, дх҃а бл҃года́ть  всест҃а́гѡ въ тѧ̀ всели́сѧ, ꙗ҆́кѡ незаходи́мый свѣ́тъ:  є҆гѡ́же дѣ́йствомъ дꙋ́хи лꙋка̑выѧ ѿго́ниши всегда̀, и҆  и҆сцѣлѧ́еши недꙋ́ги и҆ болѣ̑зни приходѧ́щихъ къ тебѣ̀  просты́мъ се́рдцемъ, и҆ соверша́ющихъ твою̀ па́мѧть свѧтꙋ́ю,  и҆ кла́нѧющихсѧ моще́мъ твои̑мъ, и҆ вопїю́щихъ: бг҃оно́се  хрⷭ҇то́въ оу҆го́дниче, молѝ спасти́сѧ на́мъ. 
Два́жды. 
Чꙋ̑вства всѧ̑ пло́ти ѡ҆бꙋзда́въ, и҆ нака́занъ  зако́номъ бы́въ, мꙋ́дре, бжⷭ҇твеннагѡ зна́нїѧ, ѿтꙋ́дꙋ  просла́вилсѧ є҆сѝ сла́вою, и҆ ѿ сла́вы, сла́вне, въ  сла́вꙋ преше́лъ є҆сѝ: и҆ ꙗ҆́кѡ и҆сто́чникъ, дх҃а ст҃а́гѡ  си́лою, чꙋдеса̀ ди̑вна содѣ́ѧлъ є҆сѝ, прпⷣбне ѻ҆́ч҃е  ѳео́дѡре, дѣѧ́нїѧ да́ръ равноапⷭ҇ленъ прїи́мъ ѿ вы́шнѧгѡ  про́мысла, и҆ щито́мъ и҆́стиннымъ ѡ҆гра́ждсѧ, си́лою крⷭ҇та̀  оу҆крѣпи́всѧ, полкѝ (с. 389) проти́вныхъ побѣжда́ѧ, и҆  человѣ́ки ꙗ҆́снѡ наꙋчѝ, просвѣща́ѧ чꙋдесы̀ мно́гими,  ѳео́дѡре бл҃же́нне, молѝ спасти́сѧ на́мъ. 
Всѧ̑ чтꙋ́щыѧ вѣ́рою па́мѧть твою̀ свѣ́тлѡ,  сподо́би твои́ми моли́твами, лю́тыхъ напа́стей и҆  стра́стныхъ бꙋ́рь всѣ́хъ гонзнꙋ́ти при́снѡ, и҆ грѣхѡ́въ  проще́нїе прїѧ́ти, и҆ доитѝ ми́лости и҆ ра́дости  неизрече́нныѧ, пребл҃же́нне ѳео́дѡре, молѝ спасти́сѧ на́мъ. 
Сла́ва, гла́съ то́йже: 
Прїиди́те всѝ вѣ́рнїи, согла́снѡ воспои́мъ  пребл҃же́ннаго ѳео́дѡра, благоче́стїѧ свѣ́тлость,  воздержа́нїѧ пра́вило, терпѣ́нїѧ сто́лпъ, чистоты̀  сокро́вище, смире́нїѧ рѣкꙋ̀ ѻ҆би́льнꙋю, ни́щихъ  оу҆тѣше́нїе, стра́нныхъ страннопрїи́мника, и҆́стинныѧ  любвѐ хрⷭ҇то́вы дѣ́лателѧ и҆́стиннѡ и҆́скреннѧго, и҆ семꙋ̀  оу҆́бѡ жи́въ предстои́тъ, человѣ́кѡвъ застꙋ́пникъ и҆  спаси́тель показа́сѧ, болѣ́зней и҆ страсте́й  неисцѣ́льныхъ, и҆ всѧ́кихъ напа́стей и҆сцѣли́тель, и҆  мо́литъ спасти́сѧ на́мъ. 
И҆ ны́нѣ, пра́здника, гла́съ то́йже: 
Є҆го́же дре́вле мѡѷсе́й: 
На лїтꙋргі́и: Бл҃жє́нна пра́здника, пѣ́снь з҃-ѧ, на  д҃: и҆ ст҃ы́хъ пѣ́снь г҃-ѧ, на д҃. Прокі́менъ, гла́съ з҃:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ, къ гала́тѡмъ, зача́ло сг҃і. А҆ллилꙋ́їа, гла́съ  ѕ҃: Блаже́нъ мꙋ́жъ боѧ́йсѧ гдⷭ҇а: Сті́хъ: Си́льно на  землѝ бꙋ́детъ сѣ́мѧ є҆гѡ̀. Є҆ѵⷢ҇лїе матѳе́а, зача́ло  і҃. Прича́стенъ: Въ па́мѧть вѣ́чнꙋю бꙋ́детъ првⷣникъ: 


  
(с. 390) 
Мѣ́сѧца тогѡ́же въ к҃-й де́нь. 
Ст҃а́гѡ великомч҃ника є҆ѵста́ѳїа, и҆ и҆̀же съ  ни́мъ: 
И҆ ст҃ы́хъ мꙋ́чєникъ и҆ и҆сповѣ̑дникъ, вели́кагѡ  кнѧ́зѧ мїхаи́ла, и҆ болѧ́рина є҆гѡ̀ ѳео́дѡра:  черни́говскихъ чꙋдотво́рцєвъ. 
Слꙋ́жба и҆́хъ пи́сана по се́й слꙋ́жбѣ. 
На Гдⷭ҇и, воззва́хъ: стїхи̑ры пра́здника г҃: и҆  ст҃ы́хъ г҃. 
Стїхи̑ры пра́здника, гла́съ д҃. Подо́бенъ: Да́лъ  є҆сѝ зна́менїе: 
Дне́сь возсїѧ̀ свѣтови́днѡ, ꙳ ꙗ҆́коже со́лнце, ꙳  крⷭ҇тъ тво́й честны́й, хрⷭ҇тѐ, ꙳ оу҆твержда́емь на  кра́нїевѣ мѣ́стѣ пресла́внѣмъ, ꙳ и҆ возноси́мь, сп҃се,  на горѣ̀ твое́й прест҃ѣ́й, ꙳ ꙗ҆влѧ́ѧ ст҃ѣ́йшее: ꙳ ꙗ҆́кѡ  тѣ́мъ, всеси́льне, ꙳ на́ше є҆стество̀ возне́слъ є҆сѝ на  нб҃са̀, ꙳ ꙗ҆́кѡ чл҃вѣколю́бецъ. 
Возвѣсти́ша дне́сь нб҃са̀, ꙳ непостижи́ме,  человѣ́кѡмъ сла́вꙋ твою̀: ꙳ свѣ́тлѡ бо сїѧ́ѧй, ꙳ крⷭ҇та̀  ѻ҆́бразъ свѣ́томъ непристꙋ́пнымъ, ꙳ неи́стовный и҆  жесто́кїй бг҃оꙋбі́йцъ ꙳ нра́въ ѡ҆бличѝ. ꙳ тѣ́мъ твоѐ  чл҃вѣколю́бное строе́нїе сла́вимъ, ꙳ і҆и҃се всеси́льне, ꙳  сп҃се дꙋ́шъ на́шихъ. 
Просте́ртїемъ рꙋ́къ свои́хъ, ꙳ мѡѷсе́й побѣдѝ  а҆мали́ка, ꙳ ѻ҆́бразъ назна́менꙋѧ крⷭ҇та̀ пре́жде: ꙳ мы́  же, дре́вꙋ крⷭ҇та̀ покланѧ́ющесѧ ны́нѣ, ꙳ попира́емъ  вра̑жїѧ кѡ́зни и҆ кова̑рства, ꙳ хрⷭ҇та̀ побо́рника и҆мꙋ́ще,  ꙳ на то́мъ возвы́шеннаго пло́тїю, ꙳ и҆ ѕмі́ѧ  оу҆мертви́вшаго, и҆ человѣ́ка спа́сшаго. 
И҆́ны стїхи̑ры ст҃ы́хъ, гла́съ и҆ подо́бенъ то́йже: 
Свы́ше зва́нїе твоѐ, ꙳ не ѿ человѣ̑къ,  є҆ѵста́ѳїе. ꙳ по са́мъ тебѣ̀ ꙗ҆влѧ́етсѧ ꙳ хрⷭ҇то́съ  чл҃вѣколю́бецъ, ꙳ и҆ (с. 391) оу҆ловлѧ́етъ тѧ̀, бл҃же́нне,  вѣ́ры мре́жами, ꙳ и҆ креще́нїемъ твои́мъ ѡ҆чи́стивъ грѣхѝ  твоѧ̑, ꙳ житїѧ̀ и҆скꙋше́нїемъ, ꙳ терпѣ́нїе тебѣ̀  простира́етъ ꙗ҆́кѡ влⷣка, ꙳ и҆ показꙋ́етъ побѣди́телѧ  словꙋ́щаго. 
Ра́дꙋѧсѧ, въ ю҆́ности ꙳ добродѣ́телей ѡ҆бꙋче́нїе  прїѧ́лъ. є҆сѝ, є҆ѵста́ѳїе, ꙳ дѣте́й лиша́емь, ꙳ и҆  твоеѧ̀ сопрꙋ́жницы ꙳ плѣне́нїе претерпѣ́въ до́блественнѡ,  ꙳ и҆ пострада́въ рабо́тꙋ безче́стнꙋю. ꙳ но тѧ̀,  приснопа́мѧтне, ꙳ є҆́же въ бра́нехъ мꙋ́жество твоѐ  любе́зна сотворѝ, ꙳ и҆ свѣ́тла возвратѝ. 
Бжⷭ҇твенное ꙗ҆́кѡ кади́ло ꙳ благово́ннѣйшее во  ѻ҆гнѝ, ꙳ и҆ красно̀ всесожже́нїе, ꙳ же́ртва благопрїѧ́тна,  ꙳ прино́съ же живꙋ́щъ и҆ соверше́ннѣйшъ ꙳ ты̀ прине́слсѧ  є҆сѝ бг҃ꙋ вседомо́венъ плодоноси́мь. ꙳ тѣ́мъ тѧ̀ ны́нѣ  нбⷭ҇наѧ ѻ҆би́тель, є҆ѵста́ѳїе, ꙳ съ твои́ми воспрїѧ́тъ,  досточꙋ́дне, ꙳ и҆ ст҃ы́хъ во́инствы. 
Сла́ва, ст҃ы́хъ, гла́съ в҃. Є҆фре́ма карі́а: 
Вторы́й і҆́ѡвъ є҆ѵста́ѳїй житїе́мъ, страда́ньми и҆  пѡ́двиги, во ѻ҆́бразъ добродѣ́телей себѐ на́мъ  подлага́етъ, и҆ сто́лпъ терпѣ́нїѧ, превозше́дъ и҆́стиннѡ  і҆́ѡва добродѣ́телїю, съ сопрꙋ́жницею и҆ ча́ды, вѣ́рный въ  житїѝ, и҆ неколе́бленъ во и҆скꙋше́нїихъ, и҆ во страда́нїи  побѣдоно́сецъ. є҆го́же приво́димъ въ моли́твѣ хрⷭ҇тꙋ̀,  дарова́ти дꙋша́мъ на́шымъ просвѣще́нїе, и҆ ѡ҆чище́нїе  прегрѣше́нїй. 
И҆ ны́нѣ, пра́здника, гла́съ то́йже: 
Рꙋ́къ премѣне́нїе патрїа́рха і҆а́кѡва на  благослове́нїе ча̑дъ, держа́вное крⷭ҇та̀ твоегѡ̀  пред̾ѧвлѧ́ше зна́менїе: є҆го́же мы̀ держа́ще тве́рда  храни́телѧ, де́мѡнскїѧ всемо́щнѡ ѿго́нимъ полкѝ, и҆  велїа́ровꙋ горды́ню въ не́мъ низлага́емъ, вражде́бнѣйшагѡ  а҆мали́ка побѣжда́емъ всегꙋби́тельнꙋю си́лꙋ. того̀ и҆  ны́нѣ возноси́ма бл҃гочестивомꙋ́дреннѡ вѣ́рнїи, во  ѡ҆чище́нїе грѣхѡ́въ, твое́й бл҃гости бо (с. 392)  многомножа́йшемъ гла́сѣ вопїю́ще прино́симъ: гдⷭ҇и  поми́лꙋй. и҆зъ дв҃ы воплоти́выйсѧ, оу҆ще́дри рꙋ́къ твои́хъ,  бл҃же, мꙋ́дрое созда́нїе. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Водо́ю бг҃отво́рною, ꙳ и҆ кро́вїю твое́ю, сло́ве, ꙳  свѣ́тлѡ цр҃ковь оу҆краша́етсѧ, ꙳ ꙗ҆́кѡ невѣ́ста, ꙳  крⷭ҇та̀ сла́вꙋ пою́щи. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Копїѐ со крⷭ҇то́мъ, ꙳ гво́зди, и҆ и҆на̑ѧ, ꙳ и҆́миже  живоно́сное ꙳ хрⷭ҇то́во пригвозди́сѧ тѣ́ло, ꙳ возносѧ́ще,  поклони́мсѧ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Є҆гда̀ а҆мали́ка ꙳ мѡѷсе́й побѣжда́ше, ꙳ на  высотꙋ̀ рꙋ́цѣ и҆мѣ́ѧ ꙳ крⷭ҇тоѧвле́ннѡ, ꙳ ѡ҆бразова́ше  хрⷭ҇то́вꙋ стрⷭ҇ть пречⷭ҇тꙋю. 
Сла́ва, гла́съ ѕ҃. Є҆фре́ма карі́а: 
А҆дама́нтъ дꙋше́ю, ка́кѡ тѧ̀ по досто́инствꙋ  восхва́лимъ; є҆стество́ бо превозше́лъ є҆сѝ, и҆мѣ́нїй и҆  ча̑дъ, и҆ сожи́тельницы лиша́емъ, бл҃же́нный ѻ҆́нъ и҆  приснопомина́емый гла́съ і҆́ѡвлевъ возопи́лъ є҆сѝ: гдⷭ҇и  дадѐ, гдⷭ҇ь ѿѧ̀, ꙗ҆́кѡ гдⷭ҇ꙋ и҆зво́лисѧ, та́кѡ и҆  бы́сть. но є҆го́же возлюби́лъ є҆сѝ бг҃а, и҆ є҆го́же  те́плѣ вожделѣ́лъ є҆сѝ, па́ки тебѣ̀ любє́знѣйшаѧ  дарова̀, сострада́льцы тебѣ̀ бы́ти промы́сливый: съ ни́миже  разли́чныхъ мꙋ́къ ра́ди бл҃же́нный коне́цъ соверши́въ, сїѧ̑  и҆ смоли́твенники твоѧ̑ прїе́мъ терпѣливодꙋ́шне,  є҆ѵста́ѳїе, молѝ, и҆зба́витисѧ на́мъ ѿ беззако́нїй  на́шихъ. 
И҆ ны́нѣ, пра́здника, гла́съ то́йже: 
Крⷭ҇те хрⷭ҇то́въ, хрⷭ҇тїа́нъ оу҆пова́нїе,  заблꙋ́ждшихъ наста́вниче, ѡ҆бꙋрева́емыхъ приста́нище, во  бра́нехъ побѣ́да, вселе́нныѧ оу҆твержде́нїе, недꙋ́жныхъ  врачꙋ̀, ме́ртвыхъ воскрⷭ҇нїе, поми́лꙋй на́съ. (с. 393) 
Тропа́рь мч҃никѡвъ, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти: тѣ́хъ моли́твами спасѝ  дꙋ́шы на́шѧ. 
Сла́ва, и҆ ны́нѣ, пра́здника. 
На оу҆́трени, по а҃-мъ стїхосло́вїи сѣда́ленъ,  гла́съ д҃. 
Подо́бенъ: Оу҆диви́сѧ і҆ѡ́сифъ: 
Просте́ръ мѡѷсе́й рꙋ́цѣ въ высотѣ̀ нбⷭ҇нѣй,  проѡбразова́ше крⷭ҇тъ, бжⷭ҇твенное ѻ҆рꙋ́жїе вѣ́рныхъ, на  не́мже хрⷭ҇то́съ грѣхѝ пригвоздѝ. тѣ́мъ вра́гъ пла́каше,  стражда̀ болѣ́зненнѡ чꙋ́вствы, глаго́лаше: древѧно́е мѧ̀  копїѐ прободѐ посредѣ̀ се́рдца моегѡ̀, хрⷭ҇то́съ всѧ̑ ѿ  а҆́дскихъ оу҆́зъ рѣши́тъ. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ и҃. 
Подо́бенъ: Воскр҃се и҆зъ ме́ртвыхъ: 
Посредѣ̀ є҆де́ма дре́во прозѧбѐ сме́рть,  посредѣ́ же всеѧ̀ землѝ дре́во процвѣтѐ жи́знь:  вкꙋси́вше бо пе́рвагѡ нетлѣ́нни сꙋ́ще, тлѣ́нни бы́хомъ:  полꙋчи́вше же втора́гѡ, нетлѣ́нїѧ наслади́хомсѧ: крⷭ҇то́мъ  бо спаса́еши, ꙗ҆́кѡ бг҃ъ, ро́дъ человѣ́ческїй. 
Сла́ва, и҆ ны́нѣ, то́йже. 
Канѡ́нъ пра́здника, со і҆рмосо́мъ на ѕ҃: 
Гла́съ и҃. Пѣ́снь а҃. І҆рмо́съ: 
Крⷭ҇тъ начерта́въ мѡѷсе́й, впрѧ́мѡ жезло́мъ  чермно́е пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ  фараѡ́нѡвымъ колесни́цамъ оу҆да́ривъ совокꙋпѝ, вопрекѝ  написа́въ непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ  бг҃ꙋ на́шемꙋ, ꙗ҆́кѡ просла́висѧ. 
Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ  себѣ̀ само́мъ проѡбразѝ, свѧще́нныхъ средѣ̀ стоѧ̀: крⷭ҇тъ  же воѡбрази́въ, просте́ртыми побѣ́дꙋ дла́ньми воздви́же,  (с. 394) держа́вꙋ погꙋби́въ а҆мали́ка всегꙋби́телѧ. тѣ́мъ  хрⷭ҇тꙋ̀ пои́мъ, бг҃ꙋ на́шемꙋ, ꙗ҆́кѡ просла́висѧ. 
Возложѝ мѡѷсе́й на столпѣ̀ врачевство̀,  тлетвори́вагѡ и҆збавле́нїе, и҆ ꙗ҆дови́тагѡ оу҆грызе́нїѧ,  и҆ дре́вꙋ, ѻ҆́бразомъ крⷭ҇та̀, по землѝ пресмыка́ющагосѧ  ѕмі́ѧ привѧза̀, лꙋка́вный въ се́мъ ѡ҆бличи́въ вре́дъ: тѣ́мъ  хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ. 
Показа̀ нб҃о креста̀ побѣ́дꙋ, бл҃гоче́стїѧ  держа́телю, и҆ цр҃ю̀ бг҃омꙋ́дрꙋ, врагѡ́въ въ не́мже  ѕлосе́рдыхъ низложи́сѧ свирѣ́пство, ле́сть же преврати́сѧ,  и҆ вѣ́ра распростре́сѧ земны̑мъ концє́мъ бжⷭ҇твеннаѧ.  тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ. 
И҆́нъ канѡ́нъ ст҃а́гѡ є҆ѵста́ѳїа, на ѕ҃. Є҆гѡ́же  краегране́сїе: 
Благостоѧ́нїе тезоимени́томꙋ похвале́нїе.  Ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Сло́вомъ страсте́й мои́хъ и҆гра́нїе моли́твами  твои́ми покори́въ, мч҃ниче хрⷭ҇то́въ: благохвали́ти  оу҆стро́й, свѧще́нное торжество̀ твои́хъ подвигѡ́въ,  всебл҃же́нне. 
Зва́нїе твоѐ не ѿ человѣ̑къ бы́сть  всеизѧ́щнѣйше, но съ нб҃съ, ꙗ҆́кѡ па́ѵла пре́жде хрⷭ҇то́съ  тѧ̀ призва̀, ꙗ҆вле́йсѧ ꙗ҆́кѡ є҆ле́нь, ѿ ꙗ҆дови́тыхъ  и҆з̾има́ѧ. 
Мꙋ́дрости го́рнѣйшїѧ и҆спо́лненъ бы́въ, мч҃ниче,  тлѣ́емагѡ бога́тства, и҆ сла́дости, нбⷭ҇ное наслажде́нїе,  всеблагоче́стнѡ проразсꙋди́лъ є҆сѝ, вседомо́внѡ  вѣнча́емь. 
Бг҃оро́диченъ: 
Ѡ҆брѣ́тъ тѧ̀ чⷭ҇тшꙋ, всечⷭ҇таѧ, всеѧ̀ тва́ри,  всѣ́хъ зижди́тель и҆ бг҃ъ, воплоти́тисѧ благоволѝ, и҆зъ  тебє̀ пло́тїю человѣ́ка воѡбрази́ти промы́сливый. (с. 394) 
Пѣ́снь г҃. І҆рмо́съ: 
Же́злъ въ ѻ҆́бразъ та́йны прїе́млетсѧ,  прозѧбе́нїемъ бо предразсꙋжда́етъ свѧще́нника: неплодѧ́щей  же пре́жде цр҃кви, ны́нѣ процвѣтѐ дре́во крⷭ҇та̀, въ  держа́вꙋ и҆ оу҆твержде́нїе. 
Ꙗ҆́кѡ и҆спꙋстѝ оу҆дарѧ́емь во́дꙋ краесѣко́мый,  непокори̑вымъ лю́демъ и҆ жестосє́рдымъ, бг҃озва́нныѧ  проѧвлѧ́ше цр҃кве та́инство, є҆ѧ́же крⷭ҇тъ держа́ва и҆  оу҆твержде́нїе. 
Ре́брѡмъ пречⷭ҇тымъ, копїе́мъ прободє́ннымъ, вода̀  съ кро́вїю и҆стечѐ, ѡ҆бновлѧ́ющаѧ завѣ́тъ и҆  ѡ҆мыва́тельнаѧ грѣха̀: вѣ́рныхъ бо крⷭ҇тъ похвала̀,  держа́ва и҆ оу҆твержде́нїе. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Терпѣ́лъ є҆сѝ напа́стей треволнє́нїѧ крѣ́пкѡ,  сла́вне мч҃ниче хрⷭ҇то́въ є҆ѵста́ѳїе, ча̑дъ и҆ жены̀  лиша́емь. 
Спа́сшесѧ ѿ бг҃а ѕвѣре́й расхище́нїѧ ча̑да твоѧ̑,  мч҃ниче хрⷭ҇то́въ є҆ѵста́ѳїе, ѕвѣ́ри мы́слєнныѧ  побѣди́ша. 
Житїѐ преходѧ̀ ꙗ҆́кѡ рѣкꙋ̀, и҆скꙋше́ньми,  сла́вне, твоеѧ̀ дꙋшѝ сохрани́лъ є҆сѝ бг҃ови́дное  непоколеби́мѡ. 
Бг҃оро́диченъ: 
Чистоты̀ чи́стое, и҆ дѣ́вства честно́е селе́нїе,  прїиди́те, вѣ́рнїи, воспои́мъ ра́достными пѣснопѣ́ньми. 
Конда́къ пра́здника, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е.  возвеселѝ си́лою твое́ю вѣ̑рныѧ лю́ди твоѧ̑, побѣ̑ды даѧ̀  на́мъ на сопоста́ты, посо́бїе и҆мꙋ́щымъ твоѐ ѻ҆рꙋ́жїе  ми́ра, непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ нб҃сѐ восхище́нъ бы́сть въ ра́й,  и҆ глаго́лы слы́шавъ неизречє́нныѧ и҆ бжⷭ҇твєнныѧ, и҆̀хже  не (с. 396) лѣ́ть ѧ҆зы́ки (человѣ́ческими) глаго́лати,  что̀ гала́тѡмъ пи́шетъ, ꙗ҆́кѡ рачи́телїе писа́нїй  прочто́сте и҆ позна́сте: мнѣ̀, глаго́летъ, хвали́тисѧ да не  бꙋ́детъ, то́кмѡ во є҆ди́номъ крⷭ҇тѣ̀ гдⷭ҇ни, на не́мже  страда́въ оу҆бѝ стра̑сти. того̀ оу҆́бѡ и҆ мы̀ и҆звѣ́стнѡ  держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ  спаси́тельное сїѐ дре́во, ѻ҆рꙋ́жїе ми́ра, непобѣди́маѧ  побѣ́да. 
Сѣда́ленъ є҆ѵста́ѳїа, гла́съ и҃. Подо́бенъ:  Премꙋ́дрости: 
На живо́тнѣмъ оу҆зрѣ́лъ є҆сѝ ѻ҆́бразъ крⷭ҇та̀,  и҆ на не́мъ ѻ҆́бразъ і҆и҃совъ: ни́цъ же бы́въ, оу҆диви́лсѧ  є҆сѝ видѣ́нїю, и҆ вседомо́внѡ прише́лъ є҆сѝ къ  бжⷭ҇твенномꙋ креще́нїю, и҆ ѡ҆бнища́въ ꙗ҆́коже вторы́й  і҆́ѡвъ ꙗ҆ви́лсѧ є҆сѝ. тѣ́мъ сопрꙋ́жницы и҆ сынѡ́въ  лиши́всѧ, вопїѧ́лъ є҆сѝ: гдⷭ҇ь дадѐ, гдⷭ҇ь и҆ ѿѧ̀.  воинонача́льниче є҆ѵста́ѳїе, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти, пра́зднꙋющымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, пра́здника, гла́съ и҆ подо́бенъ  то́йже: 
Крⷭ҇тъ сп҃совъ въ землѝ сокрове́нный и҆з̾ѧ́ше,  честна́ѧ, ра́дости же наполнѧ́етъ мїрска̑ѧ и҆сполнє́нїѧ, и҆  въ хра́мѣ бжⷭ҇твеннѣмъ провѣщева́етъ возвы́сити въ дс҃ѣ,  и҆ ски́птръ но́ситъ въ ца́рскаѧ. тѣ́мже є҆ле́на сы́нꙋ  взыва́ше: прострѝ, влады́ко, и҆ прїимѝ рꙋка́ми твои́ми  держа́вꙋ твою̀, и҆ побѣ̑ды, мꙋ́дре, и҆ ꙗ҆зы́ки наꙋчѝ въ  бл҃года́ти, покланѧ́тисѧ крⷭ҇тꙋ̀ и҆ стрⷭ҇те́мъ хрⷭ҇тѡ́вымъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Горькорѡ́дныѧ преложѝ дре́вомъ мѡѷсе́й и҆сто́чники  въ пꙋсты́ни дре́вле, крⷭ҇то́мъ, ко благоче́стїю ꙗ҆зы́кѡвъ  проѧвлѧ́ѧ преложе́нїе. 
Глꙋбинѣ̀ внѣ́дривый сѣкꙋ́щꙋю, и҆здадѐ і҆ѻрда́нъ  дре́вꙋ, крⷭ҇то́мъ и҆ креще́нїемъ сѣче́нїе ле́сти зна́менꙋѧ.  (с. 397) 
Свѧще́ннѡ ѡ҆полча́ютсѧ четвероча́стнїи лю́дїе,  предходѧ́ще ѻ҆́бразомъ свидѣ́тельства ски́нїи,  крⷭ҇тоѻбра́зными чи́нми прославлѧ́емїи. 
Чꙋ́днѡ простира́емь, со́лнєчныѧ лꙋчѝ и҆спꙋща́ше  крⷭ҇тъ, и҆ повѣ́даша нб҃са̀ сла́вꙋ бг҃а на́шегѡ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Бжⷭ҇твенною дла́нїю сохра́ншисѧ ѿ мꙋчи́тельства  вра́жїѧ, пребы́сть ꙗ҆́же цѣломꙋ́дрїѧ хранѧ́щи  сожи́тельница твоѧ̀, взыва́ющи: сла́ва си́лѣ твое́й, гдⷭ҇и. 
Напа́ствованъ и҆ разли́чнѡ и҆скꙋше́нъ бы́въ, мч҃ниче  хрⷭ҇то́въ є҆ѵста́ѳїе, и҆ къ свидѣ́тельства те́клъ є҆сѝ  три́знищꙋ, вопїѧ̀ влⷣцѣ твоемꙋ̀: сла́ва си́лѣ твое́й,  гдⷭ҇и. 
Направлѧ́емь повелѣ́нїемъ влⷣчнимъ, мч҃ническими  кровьмѝ оу҆краша́емь ꙗ҆ви́лсѧ є҆сѝ, приснопа́мѧтне  є҆ѵста́ѳїе сла́вне, со жено́ю и҆ ча́ды твои́ми. 
Бг҃оро́диченъ: 
Неискꙋсобра́чнѡ родила̀ є҆сѝ, ѽ дв҃о, и҆ по  ржⷭ҇твѣ̀ ꙗ҆ви́ласѧ є҆сѝ дѣ́вствꙋющи па́ки. тѣ́мъ  немо́лчными гла́сы, ра́дꙋйсѧ, тебѣ̀ влⷣчце вѣ́рою  несомнѣ́нною зове́мъ. 
Пѣ́снь є҃. І҆рмо́съ: 
Ѽ треблаже́нное дре́во, на не́мже распѧ́сѧ  хрⷭ҇то́съ, цр҃ь и҆ гдⷭ҇ь! и҆́мже падѐ, дре́вомъ  прельсти́вый, тобо́ю прельсти́всѧ, бг҃ꙋ пригвозди́вшꙋсѧ  пло́тїю, подаю́щемꙋ ми́ръ дꙋша́мъ на́шымъ. 
Тебѐ приснопѣ́тое дре́во, на не́мже простре́сѧ  хрⷭ҇то́съ, є҆де́мъ хранѧ́щее, ѡ҆браща́ющеесѧ ѻ҆рꙋ́жїе,  крⷭ҇те, оу҆стыдѣ́сѧ: стра́шный же херꙋві́мъ оу҆стꙋпѝ, на  тебѣ̀ пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ  на́шымъ. 
Подзе́мныхъ си̑лы проти̑вныѧ крⷭ҇та̀ страша́тсѧ,  начерта́ема зна́менїѧ на воздꙋ́сѣ, по немꙋ́же хо́дѧтъ (с.  398) нбⷭ҇ныхъ и҆ земноро́дныхъ ро́ди, колѣ̑на преклонѧ́юще  хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
Зарѧ́ми нетлѣ́нными ꙗ҆́вльсѧ бжⷭ҇твенный крⷭ҇тъ,  ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести,  бжⷭ҇твенный свѣ́тъ ѡ҆блиста́въ, оу҆своѧ́етъ на не́мъ  пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Ты̀ ꙗ҆́коже і҆́ѡвъ ꙗ҆ви́лсѧ є҆сѝ, є҆ѵста́ѳїе:  ты̀ непоро́ченъ и҆ благочести́въ, долготерпѣли́внѡ житїѐ  ѡ҆брѣ́лсѧ є҆сѝ препла́ваѧ. 
Кто̀, бл҃же́нне, воспѣ́ти твоѧ̑ болѣ̑зни  возмо́жетъ, є҆ѵста́ѳїе, ꙗ҆̀же под̾ѧ́лъ є҆сѝ,  сопрꙋ́жницы, мч҃ниче, и҆ дѣте́й лиша́емь. 
Бг҃оро́диченъ: 
Ѽ мт҃и бж҃їѧ! дꙋшѝ моеѧ̀ ѡ҆ѕлобле́нїе и҆сцѣлѝ,  ро́ждшаѧ всебл҃го́е сло́во, всѧ̑ благосты́нствꙋющее. 
Пѣ́снь ѕ҃. І҆рмо́съ: 
Во́днагѡ ѕвѣ́рѧ во оу҆тро́бѣ, дла̑ни і҆ѡ́на  крⷭ҇тови́днѡ распросте́ръ, спаси́тельнꙋю стрⷭ҇ть  проѡбража́ше ꙗ҆́вѣ. тѣ́мъ тридне́венъ и҆зше́дъ,  премі́рное воскрⷭ҇нїе прописа́ше, пло́тїю пригвожде́ннагѡ  хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Ста́ростїю преклони́всѧ, и҆ недꙋ́гомъ ѡ҆тѧгче́нъ  и҆спра́висѧ, і҆а́кѡвъ рꙋ́цѣ премѣни́въ, дѣ́йствїе  ꙗ҆влѧ́ѧ жизноно́снагѡ крⷭ҇та̀: и҆́бо ве́тхость зако́ннагѡ  сѣно́внагѡ писа́нїѧ, новописа̀ на се́мъ пло́тїю  пригвозди́выйсѧ бг҃ъ, и҆ дꙋшегꙋби́тельный недꙋ́гъ ле́сти  ѿгна̀. 
На ю҆́ныѧ возложи́въ дла̑ни, бжⷭ҇твенный і҆и҃ль,  крⷭ҇тови́днѡ главы̑ ꙗ҆влѧ́ше, ꙗ҆́кѡ старѣ́йшаѧ сла́ва,  законослꙋжи́телє лю́дїе. тѣ́мже подмнѣ́всѧ та́кѡ  и҆зпрельсти́тисѧ, не и҆змѣнѝ жизноно́снагѡ ѻ҆́браза:  превзы́дꙋтъ бо (с. 399) лю́дїе хрⷭ҇то́вы бж҃їи  новоꙋтвержде́ннїи, вопїѧ́хꙋ, крⷭ҇то́мъ ѡ҆гражда́еми. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ꙗ҆́вльшагосѧ ты̀ хрⷭ҇та̀ вожделѣ́лъ є҆сѝ,  сла́вне, и҆ совокꙋпи́лсѧ є҆сѝ томꙋ̀ любо́вїю: ꙗ҆́кѡ  ꙗ҆ви́лсѧ є҆сѝ, мч҃ниче, оу҆кра́шенъ, багрѧни́цею твои́хъ  крове́й оу҆добрѧ́емь. 
Поте́клъ є҆сѝ, послѣ́дꙋѧ хрⷭ҇тѡ́вымъ стопа́мъ  бжⷭ҇твєннымъ, и҆ ѻ҆́бщникъ показа́лсѧ є҆сѝ стрⷭ҇те́й  тогѡ̀ и҆ ца́рствїѧ, всесоверше́ннѡ, вседомо́внѡ, мч҃ниче,  вѣнча́емь. 
Бг҃оро́диченъ: 
Глаго́лы гаврїи́ла, дв҃о всенепоро́чнаѧ, ны́нѣ  и҆мꙋ́ще вопїе́мъ: ра́дꙋйсѧ, є҆ди́на мт҃и бл҃гослове́ннаѧ:  ра́дꙋйсѧ, две́ре, пра́вды сл҃нце и҆мꙋ́щаѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Стрⷭ҇ти хрⷭ҇то́вы ꙗ҆́вѣ подража́въ, и҆ сегѡ̀  и҆спи́въ оу҆се́рднѡ ча́шꙋ, ѻ҆́бщникъ, є҆ѵста́ѳїе, и҆  сла́вы снаслѣ́дникъ бы́лъ є҆сѝ, ѿ сама́гѡ всѣ́хъ бг҃а,  прїе́млѧ съ высоты̀ бжⷭ҇твенное ѡ҆ставле́нїе. 
І҆́косъ: 
Пѣ́снь мнѣ̀ да́рꙋй, бж҃е мо́й, воспѣ́ти и҆  глаго́лати по́двиги ны́нѣ страстоте́рпца твоегѡ̀, гдⷭ҇и,  ꙗ҆́кѡ да благочи́ннѡ восхвалю̀ до́блѧго во страда́нїихъ  є҆ѵста́ѳїа, побѣди́телѧ въ бра́нехъ вра́жїихъ бы́вша  всегда̀, вели́каго во бл҃гоче́стїи, и҆ ли́цѣ мч҃никѡвъ  возсїѧ́вшаго: съ ни́ми бо пое́тъ непреста́ннѡ тебѣ̀ со  а҆́гг҃лы всемꙋ́дрый, прїе́млѧ съ высоты̀ бжⷭ҇твенное  ѡ҆ставле́нїе. 
Пѣ́снь з҃. І҆рмо́съ: 
Безꙋ́мное велѣ́нїе мꙋчи́телѧ ѕлочести́вагѡ лю́ди  поколеба̀, ды́шꙋщее преще́нїе и҆ ѕлохꙋле́нїе бг҃оме́рзское:  ѻ҆ба́че трѝ ѻ҆́троки не оу҆страшѝ ꙗ҆́рость ѕвѣ́рскаѧ,  ни ѻ҆́гнь снѣда́ѧй, но (с. 400) противоды́шꙋщꙋ  росоно́сномꙋ дх҃ꙋ, со ѻ҆гне́мъ сꙋ́ще поѧ́хꙋ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Ѿ дре́ва вкꙋси́въ пе́рвый въ человѣ́цѣхъ, въ  тлѣ́нїе всели́сѧ: ѿверже́нїемъ бо жи́зни безче́стнѣйшимъ  ѡ҆сꙋди́всѧ, всемꙋ̀ ро́дꙋ тѣлотлѣ́ненъ нѣ́кїй, ꙗ҆́кѡ  вре́дъ недꙋ́га преподадѐ. но ѡ҆брѣ́тше земноро́днїи  воззва́нїе крⷭ҇тнымъ дре́вомъ, зове́мъ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Разрꙋшѝ повелѣ́нїе бж҃їе преслꙋша́нїе, и҆ дре́во  принесѐ сме́рть человѣ́кѡмъ, є҆́же неблаговре́меннѡ  прича́стно бы́вшее: во оу҆твержде́нїе же ѕѣлѡ̀ честна́гѡ,  ѿтꙋ́дꙋ жи́зни дре́во возбранѧ́емо бѣ̀, є҆́же разбо́йникꙋ  ѕлоꙋме́ршꙋ ѿве́рзе, благоразꙋ́мнѡ зовꙋ́щꙋ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Жезла̀ ѡ҆б̾е́млетъ кра́й і҆ѡ́сифова, бꙋ̑дꙋщаѧ зрѧ̀  і҆и҃ль, ца́рствїѧ держа́вное, ꙗ҆́кѡ воз̾имꙋ́ществитъ  пресла́вный крⷭ҇тъ, проѧвлѧ́ѧ: се́й бо побѣдоно́снаѧ  похвала̀, и҆ свѣ́тъ вѣ́рою зовꙋ́щымъ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ꙗ҆́кѡ въ пещѝ, разже́ннагѡ вола̀ мѣ́днагѡ внꙋ́трь  заключе́ни мч҃ницы хрⷭ҇то́вы, благода́рственнѡ взыва́сте:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Зако́номъ любвѐ ꙗ҆́кѡ соедине́ни и҆ є҆стества̀,  є҆ди́но терпѣ́нїе мꙋ́чєницы благосла́внїи, стра́ждꙋще  показа́сте, бл҃гослове́нъ є҆сѝ, пою́ще, въ хра́мѣ сла́вы  твоеѧ̀, гдⷭ҇и. 
Бг҃оро́диченъ: 
Вы́шшаѧ нбⷭ҇ныхъ бжⷭ҇твенныхъ си́лъ, є҆ди́на ѿ  вѣкѡ́въ (с. 401) ты̀ є҆сѝ и҆́стиннѡ: зижди́телѧ бо си́хъ  родила̀ є҆сѝ несказа́ннѡ, бг҃ороди́тельнице всечⷭ҇таѧ  влⷣчце. 
Пѣ́снь и҃. І҆рмо́съ: 
Благослови́те, ѻ҆́троцы, трⷪ҇цы равночи́сленнїи,  содѣ́телѧ ѻ҆ц҃а̀ бг҃а, по́йте снизше́дшее сло́во, и҆  ѻ҆́гнь въ ро́сꙋ претво́ршее, и҆ превозноси́те всѣ̑мъ  жи́знь подава́ющаго, дх҃а всест҃а́го, во вѣ́ки. 
Воздвиза́емꙋ дре́вꙋ ѡ҆кропле́нꙋ кро́вїю,  вопло́щшагосѧ сло́ва бг҃а, по́йте нбⷭ҇ныѧ си̑лы: земны́хъ  воззва́нїе, пра́зднꙋюще, лю́дїе, поклони́тесѧ хрⷭ҇то́вꙋ  крⷭ҇тꙋ̀, и҆́мже мі́рꙋ восста́нїе во вѣ́ки. 
Земноро́днїи, дла́ньми, строи́телїе бл҃года́ти,  крⷭ҇тъ, на не́мже стоѧ́ше хрⷭ҇то́съ бг҃ъ, возноси́те  свѧщеннолѣ́пнѡ и҆ копїѐ, бж҃їѧ сло́ва тѣ́ло пробо́дшее:  да ви́дѧтъ ꙗ҆зы́цы всѝ спасе́нїе бж҃їе, сла́вѧще є҆го̀ во  вѣ́ки. 
Бжⷭ҇твеннымъ сꙋдо́мъ пред̾избра́ннїи весели́тесѧ,  хрⷭ҇тїа́нстїи вѣ́рнїи лю́дїе хвали́тесѧ побѣдоно́снымъ  ѻ҆рꙋ́жїемъ, прїе́мше ѿ бг҃а крⷭ҇тъ честны́й: въ се́мъ бо  колѣ̑на бра́ней де́рзости и҆́щꙋще, разсыпа́ютсѧ во вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те всѧ̑ дѣла̀ гдⷭ҇нѧ,  гдⷭ҇а. 
Свидѣ́телей нелжи́выхъ ли́къ совокꙋпле́нъ свѣ́тлѡ  зако́нами є҆стества̀ и҆ сло́вомъ вѣ́ры, всѝ благоче́стнѡ  ны́нѣ похва́лимъ, ꙗ҆́кѡ благоче́стїѧ рачи́тели, и҆ вѣ́рою  воспои́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
Краснѡ̀ соедини́стесѧ, честні́и, раздѣли́вшесѧ  пре́жде про́мысломъ вѧ́щшимъ, ва́шими кровьмѝ ѡ҆багри́вше  порфѵ́рꙋ оу҆невѣ́щенїѧ, къ нбⷭ҇номꙋ черто́гꙋ те́плѣ  тща́щесѧ, и҆ вопїю́ще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Пло́дъ чре́ва благоче́стнѡ бг҃ꙋ прине́слъ є҆сѝ,  бл҃же́нне (с. 402) є҆ѵста́ѳїе, и҆ сопрꙋ́жницꙋ ра́дꙋющꙋюсѧ:  ѻ҆́бщники бо страда́нїѧ ѿ є҆стества̀ хрⷭ҇тꙋ̀ пою́щыѧ  прїѧ́лъ є҆сѝ: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Же́злъ и҆зъ ко́рене і҆ессе́ева, дв҃о, была̀ є҆сѝ,  цвѣ́тъ возрасти́вши всеси́льнаго гдⷭ҇а, на́съ  благово́нствꙋющаго, и҆ воню̀ свою̀ всѣ̑мъ подаю́щаго,  вопїю́щымъ: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ  оу҆праздни́сѧ дне́сь: и҆́бо прама́тернѧѧ всеро́днаѧ клѧ́тва  разрꙋши́сѧ, прозѧбе́нїемъ чⷭ҇тыѧ бг҃ома́тере: ю҆́же всѧ̑  си̑лы нбⷭ҇ныѧ велича́ютъ. 
Го́рести оу҆бі́йственныѧ, ꙗ҆́же ѿ дре́ва, не  ѡ҆ста́вивъ, гдⷭ҇и, крⷭ҇то́мъ бо сїю̀ соверше́ннѡ и҆стреби́лъ  є҆сѝ: сегѡ̀ ра́ди и҆ дре́вомъ оу҆сладѝ и҆ногда̀ го́ресть  вѡ́дъ ме́рры, проѡбразꙋ́юще крⷭ҇та̀ дѣ́йство, є҆́же всѧ̑  си̑лы нбⷭ҇ныѧ велича́ютъ. 
Непреста́ннѡ грꙋжа́ємыѧ мра́комъ пра́ѻтца, гдⷭ҇и,  крⷭ҇то́мъ возвы́силъ є҆сѝ дне́сь: ꙗ҆́кѡ бо ле́стїю  весьма̀ неꙋдержа́ннѡ є҆стество̀ пре́жде сведено̀ бы́сть,  всеро́днѣ ны̀ па́ки и҆спра́ви свѣ́тъ креста̀ твоегѡ̀,  є҆го́же вѣ́рнїи велича́емъ. 
На ѻ҆́бразъ пока́жеши мі́рꙋ покланѧ́емый, гдⷭ҇и,  крⷭ҇та̀, во всѣ́хъ ꙗ҆́кѡ пресла́вный на нб҃сѣ́хъ  и҆з̾ѡбрази́лъ є҆сѝ, свѣ́томъ безмѣ́рнымъ ѡ҆заре́нъ:  цр҃кви всеѻрꙋ́жїе непобѣди́мое. тѣ́мъ тѧ̀ всѧ̑ си̑лы  нбⷭ҇ныѧ велича́ютъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀,  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ,  веселѧ́щесѧ, тѧ̀, бцⷣе, велича́емъ. 
Ве́сь во свѣ́тъ трⷪ҇цы съ весе́лїемъ преше́лъ  є҆сѝ, а҆́гг҃льскимъ во́инствѡмъ ны́нѣ сра́дꙋешисѧ,  мч҃ниче є҆ѵста́ѳїе: съ ни́миже непреста́ннѡ молѝ, всѣ̑мъ  спасти́сѧ пою́щымъ тѧ̀. (с. 403) 
На землѝ твоѧ̑ по́двиги, и҆ ѡ҆бстоѧ̑нїѧ разли̑чнаѧ,  сꙋ́щее на нб҃сѣ́хъ весе́лїе съ пра́ведными ны́нѣ прїѧ́тъ:  є҆гѡ́же наслади́тисѧ, сла́вне, тебѐ пою́щымъ сподо́би. 
Всего̀ менѐ тебѣ̀ приношꙋ̀, мч҃ниче є҆ѵста́ѳїе,  оу҆се́рднѡ, да тобо́ю ѡ҆богащꙋ́сѧ предста́телемъ ко  влⷣцѣ, застꙋпа́ти могꙋ́щымъ ѿ всѧ́кагѡ ѡ҆бстоѧ́нїѧ, и҆  спасе́нїѧ бжⷭ҇твеннагѡ хода́таемъ. 
Бг҃оро́диченъ: 
Тѧ̀ неискꙋсомꙋ́жнѡ ро́ждшꙋю жизнода́вца и҆ сп҃са,  всѝ мо́лимъ прилѣ́жнѡ, бцⷣꙋ тѧ̀ и҆сповѣ́дающе,  и҆зба́витисѧ всѧ́кїѧ ско́рби твои́ми моли́твами, мт҃и дв҃о. 
Свѣти́ленъ ст҃а́гѡ. Подо́бенъ: Дх҃омъ во ст҃и́лищи: 
Безсме́ртныѧ сла́вы, и҆ жи́зни безконе́чныѧ  полꙋчи́лъ є҆сѝ, ѡ҆ста́вивъ мїрскі̑ѧ сла̑сти, є҆ѵста́ѳїе  бл҃же́нне, съ дѣтьмѝ бг҃омꙋ́дрыми, и҆ жено́ю  всебл҃же́нною. сегѡ̀ ра́ди любо́вїю всесвѧще́ннꙋю и҆  бжⷭ҇твеннꙋю пра́зднꙋемъ па́мѧть твою̀. 
Два́жды. 
Сла́ва, и҆ ны́нѣ, пра́здника: 
Мы̀ ѡ҆ тебѣ̀ надѣ́ющесѧ, бцⷣе, сꙋгꙋ̑быѧ врагѝ  побѣжда́емъ всесоверше́ннѣ, крⷭ҇тъ и҆мꙋ́ще сн҃а твоегѡ̀,  ѻ҆рꙋ́жїе на́ше и҆ побѣ́дꙋ, щи́тъ, ме́чь и҆ копїѐ, и҆  стрѣлꙋ̀ на велїа́ра. 
На хвали́техъ стїхи̑ры на д҃, гла́съ д҃.  Самогла́сны. 
А҆ндре́а пѵ́рскагѡ: 
Кто̀ не оу҆блажи́тъ твоегѡ̀ пребл҃же́ннагѡ нра́ва,  є҆ѵста́ѳїе; ꙗ҆́кѡ до́блественнѣ под̾ѧ́лъ є҆сѝ  началоѕло́бнагѡ врага̀ прило́ги: сопрꙋ́жницы бо и҆ ча̑дъ  лише́нїе не тѧжкотерпѣ́лъ є҆сѝ, но вопїѧ́лъ є҆сѝ  благода́рственный гла́съ і҆́ѡвлевъ: на́гъ и҆зыдо́хъ и҆зъ  чре́ва ма́тере моеѧ̀, на́гъ и҆ ѿидꙋ̀ къ є҆ди́номꙋ  содѣ́телю, и҆ сп҃сꙋ дꙋ́шъ на́шихъ. 
Два́жды. (с. 404) 
Гла́съ ѕ҃: 
Нетлѣ́ннагѡ ржⷭ҇тва̀ марі́ина, сы́й мч҃ниче,  ѻ҆би́телище, непреста́ннѡ пребыва́ѧ во свѣ́тѣ  невеще́ственнѣ, и҆ на́мъ благоми́лостивнꙋ твори́ши трⷪ҇цꙋ  несозда́ннꙋю. 
Гла́съ и҃: 
Въ нехо́дный ѻ҆́блакъ вше́дъ, и҆ пра́вды сл҃нцꙋ  присво́ивсѧ, ѿ высоты̀ разꙋ́мнѡ ꙗ҆ви́вшꙋсѧ, чрезъ  живо́тное ѻ҆́бразꙋ бжⷭ҇твеннѡ прикоснꙋ́всѧ, вдохнове́нъ  ѻ҆́бразъ бы́лъ є҆сѝ, всебл҃же́нне є҆ѵста́ѳїе. тѣ́мъ ѿ  дх҃а и҆ воды̀ просвѣти́всѧ, дѣ́йствомъ и҆ мч҃ническою  ѡ҆мы́всѧ кро́вїю, нбⷭ҇нымъ сподо́билсѧ є҆сѝ  сликовствова́ти а҆́гг҃льскимъ собо́рѡмъ, въ ни́хже и҆ на́съ  присво́й сп҃сꙋ хрⷭ҇тꙋ̀ и҆ бг҃ꙋ на́шемꙋ. 
Сла́ва, гла́съ то́йже. Ге́рманово: 
Воинствонача́лїе ни́жнѧгѡ црⷭ҇тва ѿложи́въ, и҆ на  живо́тнѣмъ ꙗ҆ви́вшемꙋсѧ тебѣ̀, во ѻ҆́бразѣ сп҃са  на́шегѡ, ны́нѣ сликовствꙋ́еши гѡ́рнимъ съ жено́ю твое́ю и҆  ча̑ды, всебл҃же́нне є҆ѵста́ѳїе. тѣ́мъ мо́лимъ тѧ̀, гдⷭ҇ꙋ  моли́сѧ ѡ҆ дꙋша́хъ на́шихъ. 
И҆ ны́нѣ, пра́здника, гла́съ то́йже: 
Є҆го́же дре́вле мѡѷсе́й проѡбразова́въ собо́ю,  а҆мали́ка низложи́въ побѣдѝ: и҆ дв҃дъ пѣснопѣ́вецъ,  подно́жїю твоемꙋ̀, вопїѧ̀, кла́нѧтисѧ повелѣва́ше:  честно́мꙋ крⷭ҇тꙋ̀ твоемꙋ̀, хрⷭ҇тѐ бж҃е, дне́сь грѣ́шнїи  кла́нѧемсѧ, оу҆стна́ми недосто́йными, тѧ̀ и҆зво́лившаго  пригвозди́тисѧ на не́мъ, воспѣва́юще мо́лимсѧ: гдⷭ҇и, съ  разбо́йникомъ црⷭ҇твїѧ твоегѡ̀ сподо́би на́съ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Дне́сь крⷭ҇тъ хрⷭ҇то́въ ꙳ возвыша́етсѧ, ꙳  живоно́сное дре́во, ꙳ на не́мже пло́тїю пригвозди́сѧ, ꙳ всѧ̑  призыва́ѧ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть.  (с. 405) 
Ра́дꙋйсѧ, вѣ́рныхъ ꙳ хране́нїе бжⷭ҇твенное, ꙳  неѡбори́маѧ стѣно̀, ꙳ крⷭ҇те гдⷭ҇ень, ꙳ и҆́мже ѿ землѝ  вознесо́хомсѧ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Прїиди́те ве́селѡ, ꙳ цѣлꙋ́емъ всѝ ꙳ живоно́сное  дре́во, ꙳ на не́мже распростре́сѧ, ꙳ хрⷭ҇то́съ и҆збавле́нїе. 
Сла́ва, гла́съ и҃: 
Ꙗ҆́коже па́ѵелъ зва́нїе не ѿ человѣ̑къ прїе́мъ,  мч҃ниче є҆ѵста́ѳїе, и҆ возраста́ѧ въ бз҃ѣ наде́ждою  крⷭ҇та̀, мꙋчи́телей ѕлочести́вое, и҆ мꙋ́къ жесто́кое  мꙋ́жески посрами́лъ є҆сѝ. тѣ́мъ и҆ до кро́ве  противоста́лъ є҆сѝ ко грѣхꙋ̀, къ неви̑димымъ врагѡ́мъ  противобо́рствовавъ: и҆ мо́лишисѧ непреста́ннѡ цр҃ю̀ и҆  бг҃ꙋ, дарова́ти вселе́ннѣй ми́ръ, и҆ дꙋша́мъ на́шымъ ве́лїю  ми́лость. 
И҆ ны́нѣ, пра́здника, гла́съ то́йже: 
Гла́съ прⷪ҇ро́ка твоегѡ̀ мѡѷсе́а, бж҃е, и҆спо́лнисѧ  глаго́лѧй: оу҆́зрите живо́тъ ва́шъ ви́сѧщь предъ ѻ҆чесы̀  ва́шими. дне́сь крⷭ҇тъ воздвиза́етсѧ, и҆ мі́ръ ѿ ле́сти  свобожда́етсѧ. дне́сь хрⷭ҇то́во воскрⷭ҇нїе ѡ҆бновлѧ́етсѧ, и҆  концы̀ землѝ ра́дꙋютсѧ, въ кѷмва́лѣхъ дв҃дски пѣ́снь  тебѣ̀ приносѧ́ще и҆ глаго́люще: содѣ́лалъ є҆сѝ спасе́нїе  посредѣ̀ землѝ, бж҃е, крⷭ҇тъ и҆ воскрⷭ҇нїе, и҆́хже ра́ди  на́съ спа́слъ є҆сѝ, бл҃же и҆ чл҃вѣколю́бче: всеси́льне  гдⷭ҇и, сла́ва тебѣ̀. 
На лїтꙋргі́и: Бл҃жє́нна, пра́здника, пѣ́снь и҃, на  д҃: и҆ ст҃а́гѡ пѣ́снь ѕ҃, на д҃. Прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь  всѧ̑ хотѣ̑нїѧ своѧ̑ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не  подви́жꙋсѧ. А҆пⷭ҇лъ къ є҆фесе́ємъ, зача́ло сл҃г.  А҆ллилꙋ́їа, гла́съ д҃: Воззва́ша првⷣнїи: Є҆ѵⷢ҇лїе  лꙋкѝ, зача́ло р҃ѕ. Прича́стенъ: Ра́дꙋйтесѧ, првⷣнїи, ѡ҆  гдⷭ҇ѣ: (с. 406) 
Слꙋ́жба благовѣ́рнагѡ вели́кагѡ кнѧ́зѧ мїхаи́ла  черни́говскагѡ, и҆ болѧ́рина є҆гѡ̀ ѳео́дѡра. 
Ве́черъ, Блаже́нъ мꙋ́жъ: На Гдⷭ҇и, воззва́хъ:  стїхи̑ры пра́здника г҃: ли́стъ рл҃и [с. 273]. И҆  ст҃ы́хъ стїхи̑ры, гла́съ д҃. Поⷣ: Зва́нный свы́ше: 
Ꙗ҆́рости царѧ̀ бг҃оме́рзскагѡ ꙳ и҆  хрⷭ҇тоненави́стнагѡ, ника́коже оу҆боѧ́всѧ, премꙋ́дре  мїхаи́ле, ꙳ не ѡ҆слабѣ́лъ є҆сѝ щадѣ́нїѧ ра́ди живота̀, ꙳  ни жела́нїемъ ца́рства, ꙳ є҆го́же самово́льнѣ ѡ҆ста́вилъ  є҆сѝ: ꙳ но хрⷭ҇та̀ є҆ди́наго бг҃а и҆сповѣ́далъ є҆сѝ, ꙳  томꙋ̀ є҆ди́номꙋ ѿ дꙋшѝ покланѧ́юсѧ, ре́клъ є҆сѝ, ꙳ и҆  сла́дцѣ оу҆мрꙋ̀ за оу҆ме́ршаго менє̀ ра́ди. ꙳ є҆го́же  молѝ, страстоте́рпче мїхаи́ле, ꙳ со страда́вшимъ съ тобо́ю  ѳео́дѡромъ болѧ́риномъ, ꙳ спастѝ ва́съ почита́ющыѧ. 
Пощадѝ ю҆́ность твою̀, мꙋчи́тель речѐ, ꙳ и҆  поклони́сѧ мно́ю жела́емомꙋ бо́гꙋ, со́лнцꙋ же и҆ ѻ҆гню̀, ꙳  да со мно́ю ца́рствꙋеши. ꙳ ты́ же мч҃ниче, ре́клъ є҆сѝ: да  не бꙋ́детъ мнѣ̀, ѽ пребеззако́нниче! хрⷭ҇та̀ ѿврещи́сѧ,  ꙳ и҆ лѡ́жнымъ богѡ́мъ твои̑мъ поклони́тисѧ. ꙳ что́ бо мнѣ̀  тобо́ю прети́маѧ мꙋ́ка, ꙳ и҆лѝ настоѧ́щее житїѐ, ꙳  проти́вꙋ бꙋ́дꙋщагѡ црⷭ҇твїѧ; ꙳ є҆го́же полꙋчи́ти молѝ,  премꙋ́дре мїхаи́ле, ꙳ съ до́блимъ ѳео́дѡромъ болѧ́риномъ, ꙳  любо́вїю ва́съ непреста́ннѡ почита́ющымъ. 
Ца́рь бг҃оме́рзскїй, и҆ весьма̀ ѿчꙋжде́нный бг҃а,  ꙳ покꙋша́шесѧ ле́стїю, мїхаи́ле, ꙳ ва́съ ѿврати́ти ѿ  вѣ́ры сꙋ́щїѧ во хрⷭ҇та̀, ꙳ и҆ ласка́ньми свои́ми  оу҆вѣща́ти тща́шесѧ. ꙳ глаго́лаше бо: ꙳ а҆́ще покло́нитесѧ  со мно́ю превожделѣ́нномꙋ моемꙋ̀ бо́гꙋ, ꙳ сла́вы мі́ра  сегѡ̀ со мно́ю (с. 407) насладите́сѧ: ꙳ но наде́жди  погрѣши́въ, ꙳ и҆ въ дѣ́лѣхъ рꙋ́къ свои́хъ оу҆вѧзѐ  грѣ́шникъ. ꙳ моли́твами, хрⷭ҇тѐ, твои́хъ оу҆гѡ́дникъ, ꙳  такова́гѡ безчеловѣ́чїѧ и҆зба́ви дꙋ́шы на́шѧ, ꙳ ꙗ҆́кѡ  є҆ди́нъ милосе́рдъ и҆ чл҃вѣколю́бецъ. 
И҆́ны стїхи̑ры, гла́съ в҃. Подо́бенъ: Терпѧ́ще  мꙋчє́нїѧ: 
Претерпѣ́сте мꙋче́нїѧ болѣ̑зни, пролїѧ́сте кро́вь  ꙗ҆́кѡ во́дꙋ: тѣ́мъ во страсте́хъ свои́хъ мно́гъ пло́дъ  принесо́сте, ѽ пречꙋ́дне мїхаи́ле, и҆ премꙋ́дре ѳео́дѡре!  хрⷭ҇то́вы за́пѡвѣди соблюда́юще, и҆ тѣ́ми  оу҆твержда́ющесѧ оу҆че́ньми наста́вника своегѡ̀, ѕмі́ѧ  ѕлонача́льнаго попра́сте, и҆ побѣ́дными вѣнцы̀  оу҆вѧзо́стесѧ, ѿ хрⷭ҇та̀ бг҃а и҆ сп҃са дꙋ́шъ на́шихъ. 
Со́лнца свѣ́тлаго мїхаи́ла похва́лимъ, и҆ лꙋнꙋ̀  свѣтлосо́лнечнꙋю ѳео́дѡра почти́мъ, свѣти̑льника  пресвѣ̑тлаѧ сїѧ́ющѧ зарѧ́ми, ѻ҆́ба крѣпкодꙋ̑шна,  зако́ннꙋю вѣ́рꙋ пра́вѧщѧ, ꙗ҆́кѡ доброхра́бра пострада́ста,  пє́рвымъ мч҃никѡмъ подо́бѧщесѧ, глаго́лахꙋ: не поклони́мсѧ  тва́ри па́че творца̀, но ма́лѡ претерпѣ́вше, вѣнцы̀  свѣ̑тлыѧ прїи́мемъ ѿ хрⷭ҇та̀ бг҃а и҆ сп҃са дꙋ́шъ на́шихъ. 
Коего́ждо смотрѧ́юще, мїхаи́ле, оу҆страша́ющихсѧ  мꙋ́къ, и҆ и҆дꙋ́щихъ сквозѣ̀ ѻ҆́гнь, и҆ покланѧ́ющихсѧ  со́лнцꙋ, къ себѣ̀ глаго́ласте: лꙋ́чше на́мъ є҆́сть,  ѳео́дѡре, не и҆тѝ сквозѣ̀ ѻ҆́гнь, ни поклони́тисѧ  де́мѡнѡмъ, сла́вы ра́ди тлѣ́нныѧ, да вѣ́чнагѡ живота̀  прича́стницы бꙋ́демъ, съ пострада́вшими хрⷭ҇та̀ ра́ди, и҆ съ  ни́ми наслади́мсѧ вѣ́чныхъ бла̑гъ, ѿ хрⷭ҇та̀ бг҃а и҆  сп҃са дꙋ́шъ на́шихъ. 
Сла́ва, гла́съ ѕ҃: 
А҆́ще и҆ тма́ми бла̑гъ земны́хъ ѡ҆бѣщава́ешисѧ  да́ти мѝ, и҆ ца́рствїе тлѣ́нное, є҆́же и҆ са́мъ пома́лѣ  и҆ не хотѧ̀ ѡ҆ста́виши, страда́льче, ре́клъ є҆сѝ,  ника́коже хрⷭ҇та̀ ѿмета́юсѧ, но є҆ди́наго того̀ творца̀  нб҃сѐ и҆ землѝ и҆сповѣ́дꙋю, и҆ несомнѣ́ннѡ вѣ́рꙋю.  є҆го́же молѝ (с. 408) страда́льцєвъ похвало̀, мїхаи́ле,  съ до́блимъ ѳео́дѡромъ болѧ́риномъ, спасти́сѧ дꙋша́мъ,  любо́вїю ва́съ почита́ющихъ. 
И҆ ны́нѣ, гла́съ то́йже: 
Дне́сь дре́во ꙗ҆ви́сѧ, дне́сь ро́дъ є҆вре́йскїй  поги́бе, дне́сь вѣ́рными цари̑ вѣ́ра ꙗ҆влѧ́етсѧ, и҆  а҆да́мъ дре́ва ра́ди и҆спадѐ, и҆ па́ки дре́вомъ де́мѡни  вострепета́ша: всеси́льне гдⷭ҇и, сла́ва тебѣ̀. 
Вхо́дъ. Прокі́менъ днѐ. Чтє́нїѧ г҃. 
Прⷪ҇ро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы  собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀  возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла, кто̀  слы̑шана сотвори́тъ ва́мъ; да приведꙋ́тъ свидѣ́тели своѧ̑,  и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ и҆́стинꙋ.  Бꙋ́дите мѝ свидѣ́тели, и҆ а҆́зъ свидѣ́тель, глаго́летъ  гдⷭ҇ь бг҃ъ, и҆ ѻ҆́трокъ, є҆го́же и҆збра́хъ. Да позна́ете,  и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь,  пре́жде менє̀ не бы́сть и҆́нъ бо́гъ, и҆ по мнѣ̀ не  бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀  спаса́ѧй. А҆́зъ возвѣсти́хъ, и҆ спасо́хъ: оу҆ничижи́хъ, и҆  не бѣ̀ въ ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ  гдⷭ҇ь бг҃ъ. И҆ є҆щѐ ѿ нача́ла а҆́зъ є҆́смь: и҆ нѣ́сть  ѿ рꙋ́къ мои́хъ и҆збавлѧ́ѧй: сотворю̀, и҆ кто̀ ѿврати́тъ  то̀; Си́це гл҃го́летъ гдⷭ҇ь бг҃ъ, и҆збавлѧ́ѧй ва́съ ст҃ы́й  і҆и҃левъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ: ꙗ҆́кѡ бг҃ъ (с. 409) и҆скꙋсѝ  ѧ҆̀, и҆ ѡ҆брѣ́те и҆̀хъ достѡ́йны себѣ̀. ꙗ҆́кѡ зла́то въ  горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное  прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆  ꙗ҆́кѡ и҆́скры по сте́блїю потекꙋ́тъ: сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀. Ꙗ҆́кѡ бл҃года́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На стїхо́внѣ стїхи̑ры, гла́съ в҃. Подо́бенъ: Кі́ими  похва́льными: 
Кі́ими мꙋ́дрыми словесы̀ оу҆блажи́мъ хрⷭ҇то́ва  страда́льца, непобѣди́ма крѣ́постїю, мїхаи́ла тве́рдаго  дꙋше́ю, страны̀ на́шеѧ оу҆краше́нїе, и҆ всеѧ̀ землѝ  просвѣще́нїе, и҆ ѳео́дѡра совѣ́тника блага́го по  благоче́стїю; и҆̀мже досто́йнꙋю сла́вꙋ дарова̀ хрⷭ҇то́съ  бг҃ъ на́шъ, и҆мѣ́ѧй ве́лїю ми́лость. (с. 410) 
Сті́хъ: Воззва́ша првⷣнїи, и҆ гдⷭ҇ь оу҆слы́ша  и҆̀хъ. 
Кі́ими смире́ннїи оу҆стна́ми, восхва́лимъ  цѣломꙋ́дрєнныѧ великомч҃ники, мїхаи́ла съ ѳео́дѡромъ,  ѡ҆ста́вльшыѧ земна̑ѧ, и҆ послѣ́довавшыѧ хрⷭ҇тꙋ̀; ѻ҆́въ  оу҆́бѡ мꙋче́нїѧ страда́нїемъ. ѻ҆́въ же кро́вїю зе́млю  ѡ҆свѧща́ютъ, и҆ не престаю́тъ, молѧ́ще хрⷭ҇та̀ дарова́ти  на́мъ ве́лїю ми́лость. 
Сті́хъ: Мнѡ́ги скѡ́рби првⷣнымъ, и҆ ѡ҆ всѣ́хъ  и҆́хъ и҆зба́витъ ѧ҆̀ гдⷭ҇ь. 
Кі́ими земні́и оу҆стна́ми возвели́чимъ  многопѣ́таго мїхаи́ла крѣ́пкаго, и҆ ѳео́дѡра  до́блественнаго, поло́жшихъ дꙋ́шы за́повѣди ра́ди  бжⷭ҇твенныѧ; ѻ҆́въ же сме́рти подо́бѧсѧ влⷣчнѣй, ѻ҆́въ  же ре́вностїю разгара́ѧсѧ, и҆̀хже вѣнча̀ хрⷭ҇то́съ бг҃ъ  на́шъ, и҆мѣ́ѧй ве́лїю ми́лость. 
Сла́ва, гла́съ и҃: 
Добро́тою пѡ́двигъ свои́хъ оу҆краси́вшесѧ, и҆ ѿ  крове́й свои́хъ ѡ҆дѣѧ́нїе носѧ́ще ст҃і́и: тѣ́мже ꙗ҆́кѡ  пресвѣ́тлаѧ свѣти̑ла, въ мі́рѣ ꙗ҆́вльшесѧ дх҃а  бл҃года́тїю, просвѣща́юще ѻ҆те́чество ва́ше,  благочести́выѧ и҆ кнѧ́жескїѧ ѻ҆́трасли, страстоте́рпче и҆  и҆сповѣ́дниче хрⷭ҇то́въ мїхаи́ле, кꙋ́пнѡ съ ѳео́дѡромъ,  предъ лице́мъ гдⷭ҇нимъ съ мч҃ники всегда̀ предстоѧ́ще,  моли́те спасти́сѧ дꙋша́мъ на́шымъ, любо́вїю благоче́стнѡ  соверша́ющихъ па́мѧть ва́шꙋ. 
И҆ ны́нѣ, пра́здника, гла́съ то́йже: 
Гла́съ прⷪ҇ро́ка твоегѡ̀ мѡѷсе́а, бж҃е, и҆спо́лнисѧ  глаго́лѧй: оу҆́зрите живо́тъ ва́шъ, ви́сѧщь предъ ѻ҆чесы̀  ва́шими. дне́сь крⷭ҇тъ воздвиза́етсѧ, и҆ мі́ръ ѿ ле́сти  свобожда́етсѧ. дне́сь хрⷭ҇то́во воскрⷭ҇нїе ѡ҆бновлѧ́етсѧ, и҆  концы̀ землѝ ра́дꙋютсѧ, въ кѷмва́лѣхъ дв҃дски пѣ́снь  тебѣ̀ приносѧ́ще и҆ глаго́люще: содѣ́лалъ є҆сѝ спасе́нїе  посредѣ̀ землѝ, бж҃е, крⷭ҇тъ и҆ воскрⷭ҇нїе, и҆́хже ра́ди  на́съ спа́слъ є҆сѝ, бл҃же и҆ чл҃вѣколю́бче. всеси́льне  гдⷭ҇и, сла́ва тебѣ̀. (с. 411) 
Тропа́рь, гла́съ д҃: 
Жи́знь ва́шꙋ мч҃нически соверши́вше, и҆сповѣ́данїѧ  вѣнцы̑ оу҆краси́вшесѧ, къ нбⷭ҇нымъ востеко́сте, мїхаи́ле  премꙋ́дре, съ до́блимъ ѳео́дѡромъ, моли́те хрⷭ҇та̀ бг҃а,  сохрани́ти ѻ҆те́чество ва́ше, гра́дъ же и҆ лю́ди, по  вели́цѣй є҆гѡ̀ ми́лости. 
Сла́ва, и҆ ны́нѣ, пра́здника: Спасѝ, гдⷭ҇и, лю́ди  твоѧ̑: 
На оу҆́трени, тропа́рь пра́здника, два́жды. Сла́ва,  ст҃ы́хъ. 
И҆ ны́нѣ, пра́здника. 
По а҃-мъ стїхосло́вїи сѣда́ленъ пра́здника, гла́съ  з҃: 
Цр҃ковь вопїе́тъ тѝ, хрⷭ҇тѐ бж҃е, въ пе́ѵкѣ, и҆  ке́дрѣ, и҆ кѷпарі́сѣ, покланѧ́ющисѧ тебѣ̀: побѣ̑ды  на́мъ бцⷣею да́рꙋѧй, поми́лꙋй на́съ. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ д҃: 
Крⷭ҇тъ тво́й, гдⷭ҇и, ꙗ҆́кѡ свѣ́тъ сїѧ́ѧ, тє́мнаѧ  ѡ҆полчє́нїѧ ѿгонѧ́етъ, и҆ вѣ̑рныѧ просвѣща́етъ пою́щыѧ:  крⷭ҇тъ є҆́сть мі́рꙋ похвала̀. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ д҃: 
И҆̀же а҆́гг҃лѡвъ равноче́стны вѣнцы̀ ѿ хрⷭ҇та̀  прїѧ́сте, за него́же пострада́сте, мїхаи́ле бг҃омꙋ́дре и҆  ѳео́дѡре преди́вне, ми́ръ мі́рꙋ и҆спроси́те, и҆ дꙋша́мъ  на́шымъ ве́лїю ми́лость. 
Сла́ва, и҆ ны́нѣ, пра́здника. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Воззва́ша првⷣнїи, и҆ гдⷭ҇ь оу҆слы́ша и҆̀хъ. Сті́хъ:  Мнѡ́ги скѡ́рби првⷣнымъ: Є҆ѵⷢ҇лїе матѳе́а, зача́ло  л҃ѕ. 
По н҃-мъ ѱалмѣ̀ стїхи́ра, гла́съ и҃: 
Вла́сть земнꙋ́ю, и҆ ца́рство до́льнее ѡ҆ста́вивъ,  потща́лсѧ є҆сѝ прїитѝ къ цр҃ю̀ вседержи́телю хрⷭ҇тꙋ̀  бг҃ꙋ, (с. 412) всехва́льне мїхаи́ле съ ѳео́дѡромъ мꙋ́дрымъ,  пострада́вшимъ съ тобо́ю, и҆ поко́ѧ доидо́сте нбⷭ҇нагѡ, и҆  ны́нѣ почива́ете оу҆ пра́ѻтца а҆враа́ма. тѣ́мъ ѡ҆ на́съ  моли́тесѧ ко цр҃ю̀ влⷣцѣ на́шемꙋ, ꙗ҆́кѡ да ми́лостивъ  бꙋ́детъ на́мъ въ де́нь стра́шнагѡ є҆гѡ̀ прише́ствїѧ, ва́шꙋ  творѧ́щымъ пресвѣ́тлꙋю па́мѧть. 
Канѡ́нъ пра́здника на ѕ҃: и҆ ст҃ы́хъ два̀ на и҃.  Творе́нїе не́гли і҆еромона́ха ст҃ы́ѧ горы̀, пахѡ́мїа,  кромѣ̀ бг҃оро́дичнѡвъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Твои́ми моли́твами, страстоте́рпче мїхаи́ле,  бл҃года́ть мнѣ̀ и҆ просвѣще́нїе съ нб҃сѐ да́рꙋй, ꙗ҆́кѡ  да возмогꙋ̀ похвали́ти до́блєсти и҆ страда̑нїѧ твоѧ̑. 
Бжⷭ҇твеннымъ жела́нїемъ разжига́емь, мїхаи́ле  свѧ́те, съ ѳео́дѡромъ болѧ́риномъ, па́ки къ ва́шемꙋ  ѻ҆те́чествꙋ возвраща́етесѧ, и҆дѣ́же мꙋче́нїѧ вѣнцы̀ ѿ  десни́цы вы́шнѧгѡ прїѧ́сте, и҆зрѧ́днѡ помина́йте ва́съ  почита́ющихъ. 
Црⷭ҇твїѧ вѣ́чнꙋющагѡ, и҆ ника́коже мимотекꙋ́щагѡ  воспомина́ѧ наслажде́нїе, свѧ́те, ца́рство земно́е  преѡби́дѣвъ, и҆ вмѣ́стѡ ски́птра крⷭ҇тъ взѧ́лъ є҆сѝ, и҆  самозва́нъ къ подвигѡ́мъ оу҆стреми́лсѧ є҆сѝ, кꙋ́пнѡ со  страда́вшимъ съ тобо́ю ѳео́дѡромъ болѧ́риномъ. 
Бг҃оро́диченъ: 
Ст҃ы́хъ ст҃ѣ́йшаѧ была̀ є҆сѝ, дв҃а чⷭ҇таѧ,  ст҃ы́хъ ст҃а́го на рꙋкꙋ̀ хрⷭ҇та̀ носи́вши, бжⷭ҇твенною  си́лою тва́рь содержа́щаго. 
И҆́нъ канѡ́нъ ст҃ы́хъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. (с. 413) 
Послѝ мнѣ̀, гдⷭ҇и, ѡ҆ставле́нїе мно́гихъ мои́хъ  согрѣше́нїй, и҆ сло́во мнѣ̀ да́рꙋй, да съ ра́достїю  возмогꙋ̀ похвали́ти тѧ̀, просла́вльшаго ст҃ы̑ѧ твоѧ̑  мч҃ники. 
Пѣ́снь возсле́мъ благочести́вїи, цѣломꙋ́дреннымъ  смы́сломъ, мїхаи́ла сла́внаго, и҆ ѳео́дѡра благочести́ваго,  кꙋ́пнѡ ѻ҆́ба сла́вѧще. 
Благоро́дства да́ръ ѿ бг҃а прїе́мъ, благоче́стїе  дꙋше́вное возлюби́въ, па́че же и҆ цѣломꙋ́дрїе, и҆  добродѣ́тельми оу҆добрѧ́ѧсѧ, мїхаи́ле. 
Бг҃оро́диченъ: 
Проклѧ́сѧ сме́рть тобо́ю, и҆ а҆́дово жа́ло  притꙋпи́сѧ, мт҃и чⷭ҇таѧ: ты́ бо безсме́ртнаго влⷣкꙋ пло́тїю  мі́рꙋ родила̀ є҆сѝ. 
Катава́сїа пра́здника: Крⷭ҇тъ начерта́въ: 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Ꙗ҆рѧ́сѧ ѕвѣ́рь нечести́вый, оу҆би́ти ва́съ  повелѣва́етъ, сегѡ̀ сквє́рнымъ повелѣ́нїємъ повинꙋ́тисѧ  не хотѧ́щихъ, и҆ тва́ри па́че творца̀ не послꙋжи́сте: но  хрⷭ҇тꙋ̀ вопїѧ́сте: ст҃ъ є҆сѝ гдⷭ҇и. 
Любо́вїю твоегѡ̀ влⷣки снѣда́емь бы́въ, мїхаи́ле,  кꙋ́пнѡ съ ѳео́дѡромъ болѧ́риномъ, ничто́же земна́гѡ  вмѣни́сте, и҆ тогѡ̀ жела́нїемъ, мꙋче́нїѧ ча́шꙋ и҆спи́сте  оу҆се́рднѡ, хрⷭ҇тꙋ̀ вопїю́ще: ст҃ъ є҆сѝ гдⷭ҇и. 
Самозва́нъ ѿ да́льныхъ стра́нъ ѻ҆те́чество твоѐ  прише́дъ посѣти́ти, и҆ ѕлоимени́тагѡ царѧ̀ бг҃обо́рнꙋю  пре́лесть ѡ҆бличи́ти, ѿ негѡ́же пострада́въ, же́ртва бг҃ꙋ  прине́слсѧ є҆сѝ. 
Бг҃оро́диченъ: 
Возста́вила є҆сѝ, чⷭ҇таѧ, па́ки па́дшїй мо́й  ѻ҆́бразъ, ро́ждшаѧ вино́внаго па́че є҆сте́ственнаго  воскрⷭ҇нїѧ. (с. 414) 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Всю̀ мы́сль ва́шꙋ ко хрⷭ҇тꙋ̀ мꙋ́дрїи возложи́сте, и҆  ꙗ҆́кѡ бра́тнею совокꙋ́пльшесѧ любо́вїю, благоче́стнѡ  сконча́сте тече́нїе. 
Многолѣ́тни оу҆́бѡ тѣ́ломъ, дꙋша́ми же соверше́ни  ст҃і́и, ꙗ҆́кѡ благочести́вїи ѻ҆́ба, бг҃а возлюби́ли  є҆стѐ, и҆ і҆́дѡлѡмъ не поклони́стесѧ. 
Сла́вꙋ возненави́дѣсте мимотекꙋ́щꙋю и҆ тлѣ́ннꙋю,  и҆ добродѣ́тельни ꙗ҆ви́стесѧ сосꙋ́ди, сла́внїи, въ житїѝ  ва́шемъ. 
Бг҃оро́диченъ: 
Тѧ̀ всѝ и҆́мамы прибѣ́жище, и҆ стѣ́нꙋ на́шꙋ  хрⷭ҇тїа́не, и҆ тѧ̀ сла́вимъ немо́лчнѡ, мт҃и безневѣ́стнаѧ. 
Конда́къ, и҆ і҆́косъ пра́здника. 
Та́же сѣда́ленъ ст҃ы́хъ, гла́съ а҃. Подо́бенъ:  Ка́мени запеча́танꙋ: 
Ка́менїе тве́рдо ꙗ҆ви́стесѧ, и҆ непребори́ми  бы́сте, мꙋчи́телей преще́нїемъ, мїхаи́ле сла́вне, и҆  ѳео́дѡре премꙋ́дре. сегѡ̀ ра́ди рѡссі́йстїи собо́ри вопїю́тъ  ра́достнѡ: сла́ва оу҆крѣ́пльшемꙋ вы̀: сла́ва вѣнча́вшемꙋ  вы̀: сла́ва просвѣ́щшемꙋ ва́ми ве́сь мі́ръ. 
Два́жды. 
Сла́ва, и҆ ны́нѣ, пра́здника, гла́съ и҃. Поⷣ:  Повелѣ́нное та́йнѡ: 
Проѡбража́ше та́инственнѡ дре́вле і҆исꙋ́съ наѵи́нъ  крⷭ҇та̀ ѻ҆́бразъ, є҆гда̀ рꙋ́цѣ прострѐ крⷭ҇тови́днѡ,  сп҃се мо́й, и҆ ста̀ со́лнце, до́ндеже врагѝ низложѝ  противостоѧ́щыѧ тебѣ̀ бг҃ꙋ: ны́нѣ бо за́йде на крⷭ҇тѣ́ тѧ  зрѧ̀, и҆ держа́вꙋ сме́ртнꙋю разрꙋши́въ, ве́сь мі́ръ  совоздви́глъ є҆сѝ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Бг҃оме́рзскагѡ и҆ ѕлочести́вагѡ царѧ̀ непра́ведна и҆  (с. 415) лꙋка́внѣйша па́че всеѧ̀ землѝ, безбо́жнꙋю вѣ́рꙋ  оу҆кори́сте: и҆ лю́тагѡ де́мѡна ѡ҆бличи́вше пре́лесть,  ꙗ҆́кѡ а҆́гнцы за хрⷭ҇та̀ закла́ни бы́сте, и҆ ꙗ҆́кѡ со́лнце  по кончи́нѣ просїѧ́ли є҆стѐ. 
Оу҆сты̀ свѣ́тлыми виті́йствꙋѧ, и҆сповѣ́далъ  є҆сѝ благоче́стнѡ є҆ди́наго бг҃а, мїхаи́ле, съ  пострада́вшимъ съ тобо́ю ѳео́дѡромъ: и҆ сегѡ̀ ра́ди  ѕлочести́вый ца́рь не терпѧ̀, повелѣва́етъ оу҆би́ти ва́съ  на са́мѣй кончи́нѣ хрⷭ҇та̀ и҆сповѣ́дающыѧ. 
Ѽ ꙗ҆́рости царѧ̀ ѕлочести́вагѡ, и҆ непра́веднагѡ  оу҆бїе́нїѧ! ѽ терпѣ́нїѧ непобѣди́мыхъ страда́лєцъ!  и҆̀же по вѣ́рѣ до́брѣ подви́гшесѧ, хрⷭ҇тꙋ̀ вопїѧ́хꙋ:  сла́ва си́лѣ твое́й гдⷭ҇и. 
Бг҃оро́диченъ: 
Неискꙋсобра́чнѡ родила̀ є҆сѝ, ѽ дв҃о! и҆ по  рождествѣ̀ ꙗ҆ви́ласѧ є҆сѝ дѣ́вствꙋющи па́ки: тѣ́мъ  немо́лчными гла́сы, ра́дꙋйсѧ, тебѣ̀, влⷣчце, вѣ́рою  несомнѣ́нною вопїе́мъ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Въ немра́чнѣмъ зерца́лѣ, бжⷭ҇твенныхъ оу҆мѡ́въ  си́лою бж҃їею оу҆крѣпи́вшесѧ, ꙗ҆́кѡ со́лнце  просвѣти́стесѧ, мїхаи́ле съ ѳео́дѡромъ. 
Мра́чнымъ не принесо́сте же́ртвы де́мѡнѡмъ,  мꙋ́чєницы непобѣди́мїи: свѣтода́вца же бг҃а возлюби́сте,  по благоче́стїи и҆зво́ливше сме́рть. 
И҆сцѣли́те прехва́льнїи дꙋшѝ моеѧ̀ болѣ̑зни,  хрⷭ҇тꙋ̀ бг҃ꙋ молѧ́щесѧ, и҆ оу҆тиши́те моли́твами ва́шими  дꙋшѝ моеѧ̀ мѧте́жъ. 
Бг҃оро́диченъ: 
Бг҃а, є҆го́же родила̀ є҆сѝ, пречⷭ҇таѧ мр҃і́е,  томꙋ̀ помоли́сѧ, є҆́же рабѡ́мъ твои̑мъ пода́ти  прегрѣше́нїй ѡ҆ставле́нїе. 
Пѣ́снь є҃. І҆рмо́съ: 
Ты̀ гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. (с. 416) 
Дивлю́сѧ, ѽ царю̀, твоемꙋ̀ безꙋ́мїю, и҆ сꙋ́етномꙋ  глаго́лꙋ, и҆сповѣ́дниче мїхаи́ле, ре́клъ є҆сѝ, и҆ съ  благоро́днымъ ѳео́дѡромъ: тва́ри па́че творца̀ ника́коже да  бꙋ́детъ на́мъ покланѧ́тисѧ, ѻ҆на́ бо человѣ́ка ра́ди  сотворе́на є҆́сть. 
Ѕлочести́вый ѻ҆́нъ законопрестꙋ́пный до́манъ, и҆́же  пе́рвѣе вѣ́ры хрⷭ҇тїа́нскїѧ ѿве́ргсѧ, не терпѧ̀ твоегѡ̀  и҆сповѣ́данїѧ, ѕлѣ̀ ѡ҆горчи́сѧ, ноже́мъ ѿрѣ́зꙋетъ  главꙋ̀ твою̀ честнꙋ́ю, и҆сповѣ́дниче хрⷭ҇то́въ мїхаи́ле. 
А҆́ще честна̑ѧ ст҃а̑ѧ тѣлеса̀ ва́ша и҆ небрего́ма  пребы́ша ѿ кровоѧ́дєцъ ѻ҆́нѣхъ, пове́ржєна псѡ́мъ на  снѣде́нїе: но бг҃ъ соблюда́ше ѻ҆́наѧ, и҆ столпо́мъ  ѻ҆́гненнымъ ѡ҆сїѧва́ше, пресвѣ́тлыми зарѧ́ми. 
Бг҃оро́диченъ: 
Бг҃ъ въ тѧ̀, бг҃омт҃и, всели́сѧ, человѣ́ка назида́ѧ  во тлю̀ па́дшаго пре́лестїю ѕмі́ѧ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Па́че живота̀ за хрⷭ҇та̀ пострада́ти и҆зво́листе,  мч҃ниче мїхаи́ле, съ блаже́ннымъ ѳео́дѡромъ, и҆ съ ни́мъ  ца́рствꙋете при́снѡ. 
Помышлѧ́ше мꙋчи́тель оу҆вѣща́ти ва́съ, прельсти́ти  хотѧ̀ тлѣ́нною сла́вою: но бж҃їею си́лою оу҆крѣпи́вшесѧ,  посрами́сте є҆го̀. 
Да́рꙋйте просвѣще́нїе и҆ ми́ръ, прехва́льнїи,  мі́рꙋ, и҆ разрѣши́те моли́твами ва́шими грѣхопадє́нїѧ  на̑ша. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, бцⷣе: ты́ бо бж҃їе  сло́во пло́тїю мі́рꙋ родила̀ є҆сѝ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. (с. 417) 
Недово́ленъ ѕлочести́вый бы́въ мꙋчи́тель, ѡ҆  оу҆бїе́нїи благочести́вагѡ мїхаи́ла, покꙋша́шесѧ и҆  страда́льца ѳео́дѡра ле́стїю оу҆вѣща́ти: а҆́ще бо, речѐ,  богѡ́мъ мои̑мъ поклони́шисѧ, со мно́ю во сла́вѣ бꙋ́деши, и҆  и҆мѣ́нїю господи́на твоегѡ̀ наслѣ́дникъ бꙋ́деши. 
Мнѣ̀ да не бꙋ́детъ, ѽ царю̀ пребеззако́нне!  хрⷭ҇та̀ ѿврещи́сѧ, и҆ лѡ́жнымъ твои̑мъ богѡ́мъ  поклони́тисѧ. мнѣ́ бо є҆́же жи́ти хрⷭ҇то́съ, и҆ є҆́же  оу҆мре́ти за него̀, приѡбрѣ́тенїе. 
Ѿ ю҆́ности житїѐ твоѐ чи́сто ꙗ҆ви́сѧ,  прест҃а́гѡ дх҃а дарова́нїемъ, ѳео́дѡре: посредѣ́ бо  ѕлочести́выхъ мꙋчи́телей, твоемꙋ̀ господи́нꙋ побо́рникъ  бы́лъ є҆сѝ, и҆ съ ни́мъ на нб҃сѣ́хъ при́снѡ весели́шисѧ. 
Бг҃оро́диченъ: 
И҆злїѧ́въ пе́рвѣе ꙗ҆́дъ во оу҆́шы є҆́ѵины ѕмі́й  вселꙋка́вый: ты́ же сего̀ є҆ди́на ѿтрѧсла̀ є҆сѝ,  бг҃омт҃и, и҆стреби́телѧ семꙋ̀ ро́ждши. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Тма̀ нареко́шасѧ сы́нове а҆га́рины, молє́нїѧ къ  бг҃ꙋ ва́мъ приносѧ́щымъ, ноже́мъ главы̑ ва́шѧ ѿрѣ́заша,  хода́таи вѣнцє́мъ ва́шымъ, мїхаи́ле, бжⷭ҇твеннымъ, бы́вше. 
Побѣди́ли є҆стѐ мꙋчи́телевꙋ горды́ню,  пребл҃же́ннїи: тогѡ̀ ра́ди псѡ́мъ на снѣ́дь помета́єма  бы́ша тѣлеса̀ ва̑ша: но сохранє́на бы́ша бж҃їею  бл҃года́тїю неврє́дна. 
Є҆диногла́снѡ соше́дшесѧ воспои́мъ па́мѧть  благочести́вагѡ кнѧ́зѧ въ рѡссі́и возсїѧ́вшагѡ, ра́дꙋйсѧ,  глаго́люще, ѡ҆бра́дованный ѿ гдⷭ҇а, є҆го́же непреста́ннѡ  молѝ, ѿ тлѝ и҆зба́вити жи́знь на́шꙋ. 
Бг҃оро́диченъ: 
Оу҆ѧснѧ́ютъ прⷪ҇ро́честїи гла́си бж҃їю  роди́тельницꙋ, (с. 418) пое́мъ же тѧ̀ и҆ мы̀ и҆ мо́лимъ,  ви́дѧще сбытїѐ честны́хъ прорица́нїй: бг҃а бо и҆́стиннѡ, и҆  чистоты̀ вмѣсти́лище была̀ є҆сѝ. 
Конда́къ, гла́съ и҃. Подо́бенъ: Взбра́нной  воево́дѣ: 
Ца́рство земно́е въ ничто́же вмѣни́въ, сла́вꙋ  ꙗ҆́кѡ преходѧ́щꙋю ѡ҆ста́вилъ є҆сѝ, самозва́нъ прише́дъ къ  подвигѡ́мъ, трⷪ҇цꙋ проповѣ́далъ є҆сѝ предъ нечести́вымъ  мꙋчи́телемъ, страстоте́рпче мїхаи́ле, съ до́блимъ  ѳео́дѡромъ, цр҃ю̀ си́лъ предстоѧ́ще, моли́те безъ вре́да  сохрани́ти ѻ҆те́чество ва́ше, гра́дъ же и҆ лю́ди, да ва́съ  непреста́ннѡ почита́емъ. 
І҆́косъ: 
Кто̀ по́двиги ва́шѧ и҆ болѣ̑зни возмо́жетъ  и҆звѣща́ти, страстоте́рпцы, ꙗ҆̀же мꙋ́жески претерпѣ́сте  за вѣ́рꙋ гдⷭ҇ню; и҆ дарова́нїй, и҆́хже сподо́бистесѧ, не  довлѣ́ютъ оу҆ста̀ человѣ́чєскаѧ и҆сповѣ́дати.  премꙋ́дростїю бо оу҆кра́шени и҆ мꙋ́жествомъ, бога́тство и҆  сла́вꙋ привре́меннꙋю возненави́дѣсте мїхаи́ле сла́вный, и҆  съ пострада́вшимъ съ тобо́ю ди́внымъ ѳео́дѡромъ, съ ни́мъ не  разлꙋчи́стесѧ на землѝ и҆ на нб҃сѝ. тѣ́мъ моли́те безъ  вре́да сохрани́ти ѻ҆те́чество ва́ше, гра́дъ же и҆ лю́ди, да  ва́съ непреста́ннѡ почита́емъ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ни любвѝ сопрꙋ́жницы, ни ча̑дъ разлꙋче́нїю внима́лъ  є҆сѝ: но сїѧ̑ всѧ̑ въ рꙋ́ки преда́въ бж҃їѧ, ꙗ҆́кѡ творца̀  и҆ промы́сленника всѣ́хъ, вопїѧ́лъ є҆сѝ: бл҃гослове́нъ  бг҃ъ ѻ҆тцє́въ на́шихъ. 
Поревнова́въ мꙋ́жествꙋ пре́жде бы́вшихъ мч҃никѡвъ,  тѣ́хъ бл҃же́нство и҆ сла́вꙋ полꙋчи́лъ є҆сѝ, достохва́льне  (с. 419) мїхаи́ле, кꙋ́пнѡ съ ѳео́дѡромъ, вопїю́ще:  бл҃гослове́нъ бг҃ъ ѻ҆тцє́въ на́шихъ. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе ра́дꙋйсѧ,  тобо́ю бо даде́сѧ ра́дость, бцⷣе, зовꙋ́щымъ: бл҃гослове́на  ты̀ въ жена́хъ є҆сѝ, всенепоро́чнаѧ влⷣчце. 
И҆́нъ. І҆рмо́съ: 
Ѿ і҆ꙋде́и доше́дше ѻ҆́троцы, въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, благослове́нъ є҆сѝ. 
Прїиди́те рѡссі́йстїи собо́ри, бг҃оизбра́нное ста́до  дне́сь воспои́мъ пѣ́сньми, похвалѧ́юще мч҃ники хрⷭ҇тѡ́вы,  мїхаи́ла съ ѳео́дѡромъ, благоче́стнѡ пою́ще: ѻ҆тцє́въ  на́шихъ бж҃е, бл҃гослове́нъ є҆сѝ. 
Ѡ҆ста́вилъ є҆сѝ земно́е ца́рство, и҆ любвѐ жены̀  ѿврати́лсѧ є҆сѝ, и҆ дѣте́й ласка́нїѧ, мч҃ниче мїхаи́ле,  взира́ѧ на высотꙋ̀ къ творцꙋ̀ твоемꙋ̀, вопїѧ́лъ є҆сѝ:  ѻ҆тцє́въ на́шихъ бж҃е, бл҃гослове́нъ є҆сѝ. 
Во́инствомъ дꙋхо́внымъ препоѧ́савшесѧ, мїхаи́ле  всече́стне, и҆ ѳео́дѡре прехва́льне, земно́е бога́тство  ѡ҆ста́вльше, на нб҃сѣ́хъ побѣ̑дныѧ вѣнцы̀ ѿ хрⷭ҇та̀  прїѧ́сте, зовꙋ́ще: ѻ҆тцє́въ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Черто́гъ тѧ̀, пречⷭ҇таѧ, сло́ва воплоще́нїѧ и҆  престо́лъ и҆ ло́жницꙋ, правомꙋ́дрствꙋюще и҆менꙋ́емъ, и҆  веселѧ́щесѧ пои́мъ: ѻ҆тцє́въ и҆ на́съ бж҃е, бл҃гослове́нъ  є҆сѝ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. (с. 420) 
Взира́ѧ на воздаѧ̑нїѧ, сꙋ̑щаѧ на нб҃сѣ́хъ,  всече́стне, ꙗ҆̀же лю́бѧщымъ хрⷭ҇то́съ пред̾ꙋгото́ва, и҆  вопїю́щымъ є҆мꙋ̀ ѿ дꙋшѝ: благослови́те, всѧ̑ дѣла̀  гдⷭ҇нѧ, гдⷭ҇а. 
Бжⷭ҇твєннаѧ мч҃никъ страда̑нїѧ вои́стиннꙋ  превзыдо́ша похвалє́нїѧ па́че сло́ва и҆ помышле́нїѧ, ꙗ҆́кѡ  тлѣ́ннымъ тѣ́ломъ безплѡ́тныѧ врагѝ побѣди́ша, вопїю́ще:  благослови́те, всѧ̑ дѣла̀ гдⷭ҇нѧ, гдⷭ҇а. 
Непоколеби́мь въ по́двизѣхъ пребы́лъ є҆сѝ, па́че  же нечести́выхъ сердца̀ поколеба́лъ є҆сѝ, ви́дѣвшихъ тѧ̀  непрекло́нна, свѧ́те мїхаи́ле, кꙋ́пнѡ съ ѳео́дѡромъ,  вопїю́ща: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Та́инство стра́ннѡ, и҆́стиннѡ, подъ со́лнцемъ  є҆ди́на показа́ла є҆сѝ: бг҃а бо родила̀ є҆сѝ, чⷭ҇таѧ,  неви́димаго и҆ безнача́льнаго, невмѣсти́маго, всѣ̑мъ  непостижи́маго, є҆мꙋ́же вопїе́мъ: благослови́те, всѧ̑  дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ, разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Не насы́тишасѧ кро́ве ва́шеѧ пога́нїи, но и҆ главы̑  ва́шѧ ноже́мъ ѿрѣ́заша, не оу҆стыдѣ́вшесѧ, мїхаи́ле,  благоро́дїѧ, и҆ воспита́нныхъ во благоче́стїи: но бл҃года́ть  бж҃їѧ хранѧ́ше ва́съ чрезъ а҆́гг҃ла. тѣ́мъ съ ѳео́дѡромъ  ликꙋ́еши вопїѧ̀: дѣ́ти, благослови́те, свѧще́нницы,  воспо́йте, лю́дїе, превозноси́те є҆го̀ во вѣ́ки. 
Прославлѧ́ѧ ст҃ы̑ѧ своѧ̑ мч҃ники гдⷭ҇ь, сто́лпъ  ѻ҆́гненъ ꙗ҆вѝ надъ тѣлесы̀ и҆́хъ, ꙗ҆́вѣ сїѧ́ющь  но́щїю. того̀ ви́дѣвшїи къ дрꙋ́гъ дрꙋ́гꙋ глаго́лахꙋ: что̀  сїѐ пресла́вное видѣ́нїе; и҆ проповѣ́даша всѣ̑мъ  хрⷭ҇та̀, сохра́ншаго своѧ̑ (с. 421) оу҆го́дники, вопїю́ще:  дѣ́ти, благослови́те, свѧще́нницы, воспо́йте, лю́дїе,  превозноси́те є҆го̀ во вѣ́ки. 
Прославлѧ́емъ тѧ̀, ѻ҆́ч҃е, и҆ сн҃е, и҆ ст҃ы́й дш҃е,  со а҆́гг҃лы зовꙋ́ще трист҃ы́ми гла́сы, трисо́лнечное  бжⷭ҇тво̀: прїимѝ за ны̀ молѧ́щꙋю тѧ̀ свѧтꙋ́ю дво́ицꙋ,  мїхаи́ла съ ѳео́дѡромъ, пою́щꙋю тебѣ̀ непреста́ннѡ: дѣ́ти,  благослови́те, свѧще́нницы, воспо́йте, лю́дїе, превозноси́те  є҆го̀ во вѣ́ки. 
Бг҃оро́диченъ: 
Свѣ́та сосꙋ́дъ ꙗ҆ви́вшисѧ, чⷭ҇таѧ, просвѣти́ мѧ,  и҆ въ повелѣ́нїи свѣ́та ходи́ти мѝ поспѣшѝ, чⷭ҇таѧ, ѿ  чре́ва твоегѡ̀ возсїѧ́вша, просвѣти́вша вѣ́рныхъ сердца̀  пою́щихъ: дѣ́ти, благослови́те, свѧще́нницы, воспо́йте,  лю́дїе, превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Прїиди́те чи́стымъ се́рдцемъ, и҆ тре́звою  со́вѣстїю, великомч҃ника мїхаи́ла, съ совѣ́тникомъ  крѣ́пкимъ ѳео́дѡромъ, па́че зла́та свѣтѧ́щасѧ зрѧ́ще  велича́емъ. 
Свѣ̑тлаѧ ва̑ша, пребога́тїи, побѣ̑днаѧ  храбѡ́рствїѧ на врагѝ, ви́дѣвъ всеви́дѧщее ѻ҆́ко по́двиги  ва̑ша, вѣнцы̑ ѡ҆долѣ́нїѧ вѣнча́етъ сп҃съ дꙋ́шъ на́шихъ. 
Вѡ́инства а҆́гг҃лѡвъ оу҆диви́шасѧ, мч҃никѡвъ же  ли́ки, и҆ пра́ведныхъ собо́ри согла́снѡ похвали́ша хрⷭ҇та̀,  таково́е терпѣ́нїе ва́мъ дарова́вшаго. 
Непобѣди́маѧ честна́ѧ мч҃никъ дво́ица, на нб҃сѣ́хъ  живꙋ́щи, пѣвцы̀ своѧ̑ помина́й, соверша́ющихъ во хвале́нїи  свѧщє́ннаѧ ва̑ша страда̑нїѧ, ва́съ непреста́ннѡ  велича́ющихъ. 
Бг҃оро́диченъ: 
Землѧ̀ и҆зба́висѧ ѿ клѧ́твы дре́внїѧ ржⷭ҇тво́мъ  твои́мъ, тѣ́мже тѧ̀, бг҃ороди́тельнице, велича́емъ. (с.  422) 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Положе́ни бы́сте на землѝ ꙗ҆́кѡ ме́ртви, но въ  нбⷭ҇наѧ пресели́стесѧ. тѣ́мъ дерзнове́нїѧ и҆спо́лнишасѧ,  сла́внїи, врагꙋ̀ пога́номꙋ восхотѣ́вшꙋ порꙋга́тисѧ  тѣлесє́мъ ва́шымъ: но стра́хомъ гдⷭ҇нимъ ѿгна́сте,  бл҃же́ннїи. 
Торжество̀ оу҆́бѡ мїхаи́ла па́че со́лнца  просвѣти́сѧ во всѣ́хъ страна́хъ, и҆ ѳео́дѡра предо́блѧгѡ,  це́рквей оу҆краше́нїе страда̑нїѧ ва̑ша, мч҃никѡвъ сла́ва,  и҆ а҆рхїере́євъ похвала̀, и҆ хрⷭ҇тїа́нъ оу҆твержде́нїе. 
Шꙋ́ѧгѡ мѧ̀ стоѧ́нїѧ и҆зба́ви на сꙋдѣ̀, ѽ трⷪ҇це  ст҃а́ѧ! и҆ ѡ҆блегчи́ ми страсте́й волнє́нїѧ, и҆ къ  приста́нищꙋ непотопле́на приведѝ мѧ̀, моли́твами ст҃ы́хъ  мч҃никъ: да тѧ̀ непреста́ннѡ велича́емъ. 
Бг҃оро́диченъ: 
Ѽ чꙋдесѐ пребо́льша оу҆ма̀! чꙋ́до ве́лїе  и҆́стинно и҆ пресла́вно: ка́кѡ вмѣсти́сѧ во оу҆тро́бꙋ  твою̀ бг҃ъ, ника́коже вмѣсти́мый; є҆го́же ѡ҆ хва́лѧщихъ  тѧ̀ оу҆молѝ, дв҃о, ѿ бѣ́дъ и҆збавлѧ́ющи, и҆ ѿ  беззако́нныхъ вра̑гъ всегда̀. 
Свѣти́ленъ: 
Да просла́вимъ всѝ бг҃а, просла́вльшаго ст҃ы̑ѧ  своѧ̑ великомч҃ники, мїхаи́ла кꙋ́пнѡ съ ѳео́дѡромъ: ті́и бо  пострада́ша за хрⷭ҇та̀, и҆ вѣнцы̀ ѿ негѡ̀ прїѧ́ша, и҆  ны́нѣ въ вы́шнихъ предстоѧ́ще, ѡ҆ мі́рѣ мо́лѧтсѧ. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры на д҃, гла́съ д҃. Поⷣ: Да́лъ  є҆сѝ зна́менїе: 
Да́лъ є҆сѝ зна́менїе ꙳ цр҃кви твое́й, хрⷭ҇тѐ,  великомч҃никъ, ꙳ мїхаи́ла кꙋ́пнѡ и҆ до́блѧгѡ ѳео́дѡра, ꙳ тѧ̀  возлюби́вшихъ ꙳ всѣ́ми владꙋ́щаго, ꙳ чи́стымъ се́рдцемъ и҆  дꙋше́ю (с. 423) соверше́нною, ꙳ ѻ҆бои́хъ побо́рникѡвъ  вѣ́ры, ꙳ и҆ и҆сто́чникъ чꙋде́съ, ꙳ сокрꙋши́вшихъ де́мѡнскаѧ  ѡ҆полчє́нїѧ. 
Ѿ ко́рене и҆зра́слъ є҆сѝ честна́гѡ, ꙳ мїхаи́ле  благоро́дне, ꙳ и҆́стинꙋ возлюби́въ, ꙳ и҆ нетлѣ́нный  хрⷭ҇то́въ и҆зво́лилъ є҆сѝ живо́тъ, ꙳ и҆ црⷭ҇тво нерꙋши́мо,  ꙳ съ ѳео́дѡромъ ди́внымъ зако́ннѡ пострада́вше, ꙳ и҆ вѣнцы̀  ѿ негѡ̀ побѣ́ды прїѧ́сте, ꙳ мч҃ницы ст҃і́и, ꙳ и҆  моли́твєнницы ѡ҆ дꙋша́хъ на́шихъ. 
За́пѡвѣди оу҆чи́телѧ ва́шегѡ соблю́дше, ꙳  неповелѣ́вшагѡ ва́мъ де́мѡнѡмъ поклони́тисѧ, ꙳ хрⷭ҇то́въ  и҆спо́лнисте зако́нъ, ꙳ и҆ тогѡ̀ повелѣ̑нїѧ: ꙳ земнꙋ́ю  сла́вꙋ въ ничто́же вмѣни́сте, ꙳ небре́гше повелѣ́нїѧ  царе́ва, ꙳ тва́ри повелѣва́ющагѡ поклони́тисѧ. ꙳ мїхаи́ле,  похвало̀ рѡссі́йскаѧ, съ ѳео́дѡромъ сла́внымъ, ꙳ моли́тесѧ  ѡ҆ дꙋша́хъ на́шихъ. 
Сла́ва, гла́съ и҃: 
Да весели́тсѧ ра́достїю всѐ человѣ́чество дне́сь,  и҆ да ликꙋ́ютъ новоизбра́ннїи лю́дїе, похвалѧ́юще  страстоте́рпца вели́каго кнѧ́зѧ мїхаи́ла, кꙋ́пнѡ съ  болѧ́риномъ є҆гѡ̀, до́блимъ ѳео́дѡромъ, къ ни́мже си́це  глаго́люще: ра́дꙋйтесѧ, ꙗ҆́кѡ хрⷭ҇та̀ и҆сповѣ́давше,  дїа́вола же ѡ҆бличи́сте. ра́дꙋйтесѧ, ꙗ҆́кѡ мꙋчи́телѧ  безбо́жнаго посрами́сте. ра́дꙋйтесѧ, ꙗ҆́кѡ вкꙋ́пѣ  пострада́сте, и҆ вкꙋ́пѣ трⷪ҇цѣ предстоитѐ, молѧ́щесѧ  всегда̀, спасти́сѧ дꙋша́мъ на́шымъ. 
И҆ ны́нѣ, пра́здника: Гла́съ прⷪ҇ро́ка твоегѡ̀: 
Пи́санъ на стїхо́внѣ ве́чера. Славосло́вїе вели́кое.  И҆ ѿпꙋ́стъ. 
На лїтꙋргі́и: Бл҃жє́нна пра́здника, пѣ́снь и҃: и҆  ст҃ы́хъ пѣ́снь г҃. Прокі́менъ: Ст҃ы̑мъ, и҆̀же сꙋ́ть на  землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑ въ  ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ,  ꙗ҆́кѡ ѡ҆деснꙋ́ю менє̀ є҆́сть, да не подви́жꙋсѧ. А҆пⷭ҇лъ  ко є҆фесе́ѡмъ, зача́ло сл҃г. А҆ллилꙋ́їа: Воззва́ша  првⷣнїи, и҆ гдⷭ҇ь оу҆слы́ша и҆̀хъ. Є҆ѵⷢ҇лїе і҆ѡа́нна,  зача́ло н҃в. Прича́стенъ: Ра́дꙋйтесѧ, првⷣнїи, ѡ҆  гдⷭ҇ѣ: 


  
(с. 424) 
Мѣ́сѧца тогѡ́же въ к҃а-й де́нь. 
Ст҃а́гѡ а҆пⷭ҇ла кодра́та, и҆́же въ магнисі́и. 
Слꙋ́жба є҆гѡ̀ пое́тсѧ въ к҃в-й де́нь сегѡ̀  мѣ́сѧца, вкꙋ́пѣ со свѧщенномч҃никомъ фѡ́кою. 
Въ то́йже де́нь па́мѧть и҆́же во ст҃ы́хъ ѻ҆тца̀  на́шегѡ дими́трїа, митрополі́та росто́вскагѡ. 
Слꙋ́жба є҆гѡ̀ пи́сана въ приложе́нїи. 
Въ се́й же де́нь ѿдае́тсѧ пра́здникъ честна́гѡ  крⷭ҇та̀. 
Ве́черъ, ѻ҆бы́чнаѧ каѳі́сма. На Гдⷭ҇и,  воззва́хъ: стїхи̑ры пра́здника на ѕ҃, поє́мыѧ на са́мый  пра́здникъ. Сла́ва, и҆ ны́нѣ, пра́здника. [Зрѝ] А҆́ще  сꙋббѡ́та, Сла́ва, пра́здника: И҆ ны́нѣ, догма́тїкъ  настоѧ́щагѡ гла́са. На стїхо́внѣ стїхи̑ры пра́здника:  Сла́ва, и҆ ны́нѣ, пра́здника. По трист҃о́мъ тропа́рь  пра́здника. Є҆ктенїа̀, и҆ ѿпꙋ́стъ. На повече́рїи по  трист҃о́мъ конда́къ пра́здника. Полꙋ́нощницꙋ же пое́мъ по  ѻ҆бы́чаю съ трѡпарѝ дневны́ми. 
На оу҆́трени: На Бг҃ъ гдⷭ҇ь тропа́рь  пра́здника, три́жды. По каѳі́смахъ, сѣда́льны пра́здника.  Канѡ́нъ пра́здника на в҃і. І҆рмосы̀ по два́жды,  послѣдѝ і҆рмо́съ то́йже, ѻ҆́ба ли̑ка вкꙋ́пѣ. По г҃-й  пѣ́сни сѣда́ленъ два́жды. По ѕ҃-й пѣ́сни конда́къ и҆  і҆́косъ пра́здника. На ѳ҃-й пѣ́сни Чтⷭ҇нѣ́йшꙋю не  пое́мъ, но пое́мъ припѣ́вы пра́здника: пе́рвагѡ канѡ́на со  і҆рмосо́мъ на и҃: втора́гѡ канѡ́на со і҆рмосо́мъ на ѕ҃:  і҆рмосы̀ ѻ҆бою̀ канѡ́нѡвъ девѧ́тыѧ пѣ́сни по два́жды.  Та́же на схо́дѣ пое́мъ съ припѣ́вомъ і҆рмо́съ. Та́инъ  є҆сѝ, бцⷣе, ра́й: И҆ пото́мъ припѣ́въ, и҆ і҆рмо́съ:  Снѣ́дїю дре́ва: и҆ покло́нъ. Свѣти́ленъ пра́здника,  два́жды. На хвали́техъ стїхи̑ры на д҃: Сла́ва, и҆  ны́нѣ, пра́здника. Славосло́вїе вели́кое. (с. 425) По  трист҃о́мъ тропа́рь пра́здника. Та́же є҆ктєнїѝ, и҆  ѿпꙋ́стъ. На часѣ́хъ тропа́рь и҆ конда́къ пра́здника. 
На лїтꙋргі́и: Бл҃жє́нна ѿ канѡ́на пѣ́снь ѳ҃-ѧ,  на и҃. По вхо́дѣ тропа́рь пра́здника. Сла́ва, и҆  ны́нѣ, конда́къ пра́здника. Прокі́менъ, а҆ллилꙋ́їа, и҆  прича́стенъ пра́здника. А҆пⷭ҇лъ, и҆ є҆ѵⷢ҇лїе днѐ. По  ѿпꙋще́нїи лїтꙋргі́и и҆схо́дитъ і҆ере́й съ кади́ломъ и҆  дїа́конъ со свѣще́ю, и҆ кади́тъ честны́й крⷭ҇тъ: и҆ та́кѡ  взима́етъ і҆ере́й честны́й крⷭ҇тъ съ блю́домъ, на главꙋ̀, и҆  вно́ситъ є҆го̀ во ст҃ы́й ѻ҆лта́рь ца́рскими дверьмѝ:  пред̾идꙋ́щꙋ же предъ ни́мъ дїа́конꙋ со свѣще́ю, и҆ кади́тъ  честны́й крⷭ҇тъ. Та́же полага́етъ і҆ере́й честны́й крⷭ҇тъ на  свѧты́й престо́лъ и҆ кади́тъ є҆го̀ крⷭ҇тоѻбра́знѡ. И҆  та́кѡ ѿдае́тсѧ пра́здникъ честна́гѡ крⷭ҇та̀. 
🕅 Подоба́етъ вѣ́дати: а҆́ще слꙋчи́тсѧ  ѿда́нїе воздви́женїѧ честна́гѡ крⷭ҇та̀ въ недѣ́лю: 
Въ сꙋббѡ́тꙋ на ма́лѣй вече́рни, стїхи̑ры воскрⷭ҇ны.  На стїхо́внѣ стїхи́ра воскрⷭ҇на, и҆ пра́здника  стїхо́вна съ припѣ̑вы свои́ми вели́кїѧ вече́рни: Сла́ва, и҆  ны́нѣ, пра́здника. Тропа́рь воскрⷭ҇нъ: Сла́ва, и҆  ны́нѣ, пра́здника. На вели́цѣй вече́рни: по ѻ҆бы́чной  каѳі́смѣ, на Гдⷭ҇и, воззва́хъ: стїхи̑ры воскрⷭ҇ны г҃:  и҆ ꙾восто́ченъ꙾꙾А҆нато́лїевъ꙾ а҃: и҆ пра́здника ѕ҃,  поє́мыѧ на са́мый пра́здникъ. Сла́ва, пра́здника: И҆  ны́нѣ, бг҃оро́диченъ а҃-й гла́са. На лїті́и стїхи̑ры,  и҆ Сла́ва, и҆ ны́нѣ, пра́здника. На стїхо́внѣ стїхи̑ры  воскрⷭ҇ны: Сла́ва, и҆ ны́нѣ, пра́здника. На  благослове́нїи хлѣ́бѡвъ тропа́рь: Бцⷣе дв҃о: два́жды:  и҆ пра́здника є҆ди́ножды. И҆ чте́нїе въ посла́нїихъ  а҆пⷭ҇льскихъ. 
На оу҆́трени: На Бг҃ъ гдⷭ҇ь: тропа́рь воскрⷭ҇нъ  два́жды: Сла́ва, и҆ ны́нѣ, пра́здника. По каѳі́смахъ  сѣда́льны воскрⷭ҇ны, съ бг҃орѡ́дичны и҆́хъ. И҆ чте́нїе въ  толково́мъ є҆ѵⷢ҇лїи, недѣ́лѧ по воздви́женїи: и҆  непоро́чны: и҆ ѵ҆пакоѝ гла́са: и҆ чте́нїе недѣ́лѧ рѧ́дъ.  Степє́нна: и҆ прокі́менъ гла́са: и҆ Всѧ́кое дыха́нїе:  є҆ѵⷢ҇лїе воскрⷭ҇но. Воскрⷭ҇нїе хрⷭ҇то́во: Ѱало́мъ н҃.  Стїхи́ра воскрⷭ҇на: и҆ про́чее по ѻ҆бы́чаю. (с. 426)  Канѡ́нъ воскрⷭ҇нъ со і҆рмосо́мъ на д҃: и҆ бцⷣы на два̀,  и҆ пра́здника на и҃. Катава́сїа пра́здника. По г҃-й  пѣ́сни, конда́къ и҆ і҆́косъ пра́здника, и҆ сѣда́ленъ  два́жды: и҆ чте́нїе пра́здника: По ѕ҃-й пѣ́сни,  конда́къ воскрⷭ҇нъ, и҆ і҆́косъ: и҆ про́логъ. На ѳ҃-й  пѣ́сни пое́мъ Чтⷭ҇нѣ́йшꙋю. Свѣти́ленъ воскрⷭ҇нъ:  Сла́ва, и҆ ны́нѣ, пра́здника: На хвали́техъ стїхи̑ры  воскрⷭ҇ны д҃: и҆ пра́здника на д҃, со Сла́внымъ, съ  припѣ̑вы пра́здника. Сла́ва, стїхи́ра є҆ѵⷢ҇льскаѧ: И҆  ны́нѣ, Пребл҃гослове́нна є҆сѝ: Славосло́вїе  вели́кое. По Трист҃о́мъ тропа́рь воскрⷭ҇нъ, и҆ є҆ктєнїѝ,  и҆ ѡ҆глаше́нїе стꙋді́тово. И҆схожде́нїе ѻ҆бы́чное въ  притво́ръ. И҆ ча́съ а҃-й: и҆ коне́чный ѿпꙋ́стъ. На  часѣ́хъ тропа́рь воскрⷭ҇нъ: Сла́ва, пра́здника: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ: конда́къ  пра́здника, и҆ воскрⷭ҇нъ глаго́лемъ премѣнѧ́юще. 
На лїтꙋргі́и: Бл҃жє́нна гла́са, на ѕ҃: и҆  пра́здника, пѣ́снь ѳ҃-ѧ, на д҃. По вхо́дѣ, тропа́рь  воскрⷭ҇нъ и҆ пра́здника. Сла́ва, конда́къ воскрⷭ҇нъ: И҆  ны́нѣ, пра́здника. Прокі́менъ днѐ, и҆ пра́здника.  А҆пⷭ҇лъ и҆ є҆ѵⷢ҇лїе, недѣ́ли по воздви́женїи, и҆ днѐ.  А҆ллилꙋ́їа, и҆ прича́стенъ пра́здника, и҆ днѐ. 
[Зрѝ] Слꙋ́жба ст҃а́гѡ а҆пⷭ҇ла пое́тсѧ въ к҃в-й  де́нь. 
Вѣ́домо же бꙋ́ди: ꙗ҆́кѡ по ѿда́нїи пра́здника  чⷭ҇тна́гѡ крⷭ҇та̀, ѿ к҃а-гѡ днѐ септе́мврїа мѣ́сѧца,  начина́емъ стїхосло́вити на оу҆́трени по г҃ каѳі̑смы,  твори́мъ же и҆ чтє́нїѧ д҃, кромѣ̀ про́лога. На вече́рни  стїхологисꙋ́емъ каѳі́смꙋ и҃і: Ко гдⷭ҇ꙋ внегда̀  скорбѣ́ти мѝ: А҆́ще ли бꙋ́детъ вели́кїй ст҃ы́й  и҆мѣ́ѧй полѷеле́й, стїхосло́вимъ на оу҆́трени, в҃  каѳі̑смы: а҆ на вече́рни рѧдовꙋ́ю тре́тїю. 
Сїѐ оу҆́бѡ вѣ́стно да бꙋ́детъ, ꙗ҆́кѡ ѿ  недѣ́ли нача́ло взе́млетъ ѱалти́рь: сїе́ же ѿ  понедѣ́льника сотворѧ́етсѧ, трѝ каѳі̑смы по всѧ̑ дни̑, до  к҃-гѡ днѐ деке́мврїа мѣ́сѧца: въ недѣ́лѧхъ же на  оу҆́трени стїхосло́вимъ по в҃ каѳі̑смы, прилага́емъ же и҆  полѷеле́й по всѧ̑ недѣ̑ли, до к҃-гѡ деке́мврїа. Ѿ  к҃-гѡ же деке́мврїа не пое́тсѧ полѷеле́й, до д҃і-гѡ  і҆аннꙋа́рїа, до́ндеже ѿдае́тсѧ (с. 427) пра́здникъ  бг҃оѧвле́нїѧ, кромѣ̀ вели́кагѡ ст҃а́гѡ и҆мꙋ́щагѡ  полѷеле́й. А҆ ѿ д҃і-гѡ і҆аннꙋа́рїа, пое́мъ  полѷеле́й по всѧ̑ недѣ̑ли, да́же до недѣ́ли сыропꙋ́стныѧ. 
[Зрѝ] Катава́сїа ѿ дне́сь пое́тсѧ: Ѿве́рзꙋ  оу҆ста̀ моѧ̑: до к҃а ное́мврїа. 


  
(с. 427) 
Мѣ́сѧца тогѡ́же въ к҃в-й де́нь. 
Ст҃а́гѡ свѧщенномч҃ника фѡ́ки, є҆пі́скопа  сїнопі́йскагѡ: 
И҆ ст҃а́гѡ прⷪ҇ро́ка і҆ѡ́ны: 
И҆ прпⷣбнагѡ і҆ѡ́ны пресвѵ́тера, ѻ҆тца̀ ѳеофа́нова,  творца̀ канѡ́нѡвъ, и҆ ѳео́дѡра начерта́ннагѡ. 
Въ се́й же де́нь пое́мъ ст҃о́мꙋ а҆пⷭ҇лꙋ кодра́тꙋ. 
Ве́черъ, на Гдⷭ҇и, воззва́хъ: стїхи̑ры а҆пⷭ҇ла г҃,  гла́съ д҃. 
Подо́бенъ: Зва́нный свы́ше: 
Ꙗ҆́кѡ свѧщеннонача́льникъ, ꙳ ꙗ҆́кѡ бжⷭ҇твенный  проповѣ́дникъ, ꙳ ꙗ҆́кѡ свидѣ́тель бг҃оизбра́нный ꙳  стрⷭ҇те́й хрⷭ҇то́выхъ, ꙳ и҆ хотѧ́щїѧ ꙗ҆ви́тисѧ  неизрече́нныѧ сла́вы, ꙳ снаслѣ́дникъ, кодра́те сла́вне, ꙳  всемꙋ́дрѡ проповѣ́далъ є҆сѝ ꙳ є҆ѵⷢ҇лїе свѧще́нное  свѧще́ннѣйше, ꙳ и҆ сꙋ́щыѧ во тмѣ̀ невѣ́дѣнїѧ  свѣтоводи́лъ є҆сѝ. ꙳ тѣ́мъ чти́мъ пра́зднꙋюще ра́достнѡ,  ꙳ всесвѧще́ннꙋю и҆ свѧтꙋ́ю твою̀ па́мѧть, ꙳ бг҃оно́се  бл҃же́нне. 
Наꙋчи́всѧ бжⷭ҇твєннымъ пресла́внѡ, ꙳ проше́лъ  є҆сѝ ꙗ҆́кѡ со́лнце просвѣща́ѧ зе́млю, ꙳ мо́лнїѧми  про́повѣди ꙳ свѧщеннотаи́нниче: ꙳ и҆ во мра́цѣ сꙋ́щыѧ  дꙋ́шы просвѣти́лъ є҆сѝ, ꙳ и҆ тмы̀ нача́льника тѣ́мъ  ѿгна́въ, ꙳ и҆ мра̑чныѧ є҆гѡ̀ де́мѡны ꙳ нетерпѧ́щыѧ въ  тебѣ̀ живꙋ́щїѧ свѣ́тлости, ꙳ и҆ бжⷭ҇твенныѧ бл҃года́ти, ꙳  и҆ дѣ́йства вседѣ́тельнагѡ, (с. 428) бл҃же́нне, дх҃а, ꙳  свѧщеннонача́льниче кодра́те, ꙳ моли́твенниче ѡ҆  благохва́лѧщихъ тѧ̀. 
И҆сповѣ́данїемъ бж҃їимъ оу҆крѣплѧ́емь, ꙳ ꙗ҆́звъ  же добро́тами оу҆краша́емь, ꙳ ѿ а҆ѳи́нъ ѿгони́мь твоеѧ̀  па́ствы ꙳ беззако́нными людьмѝ всебл҃же́нне, ꙳ и҆ ꙗ҆́кѡ  и҆сто́чникъ спаси́тельный ꙳ зе́млю напои́лъ є҆сѝ, ꙳ и҆  плодонѡ́сна показа́лъ є҆сѝ, ꙳ ѡ҆лѧденѣ̑вшаѧ пре́жде  сердца̀, ꙳ сꙋеты̀ ѡ҆мраче́нїемъ, ꙳ ꙗ҆́кѡ а҆пⷭ҇лъ, и҆ ꙗ҆́кѡ  хрⷭ҇то́въ оу҆чени́къ, ꙳ и҆́стиннѣйшїй свѧщеннонача́льниче  кодра́те, ꙳ моле́бниче ѡ҆ благохва́лѧщихъ тѧ̀. 
И҆́ны стїхи̑ры свѧщенномч҃ника, гла́съ а҃. Поⷣ:  Нбⷭ҇ныхъ чинѡ́въ. 
Низложи́въ і҆́дѡльскꙋю сꙋетꙋ̀ ꙳ свѧще́ннымъ твои́мъ  сло́вомъ, ꙳ оу҆тверди́лъ є҆сѝ вѣ́рою сердца̀  неꙋтверждє́ннаѧ, ꙳ и҆ къ жи́зни, і҆ера́рше, пꙋтеводи́лъ  є҆сѝ: ꙳ и҆ пострада́въ зако́ннѡ, мч҃ниче гдⷭ҇ень фѡ́ко  бы́лъ є҆сѝ. 
Свѧще́ннꙋю ѻ҆де́ждꙋ ꙳ ѡ҆мочи́въ въ кро́ви, ꙳  свѧще́нныѧ твоеѧ̀ пло́ти свѧще́ннѣйше ѻ҆́ч҃е, ꙳ сꙋгꙋ́бъ  вѣне́цъ и҆́стиннѡ ѿ хрⷭ҇та̀ прїѧ́лъ є҆сѝ всебл҃же́нне:  ꙳ и҆ со а҆́гг҃лы ликꙋ́еши на нб҃сѣ́хъ, молѧ̀ спасти́сѧ  на́мъ. 
Чꙋде́съ лꙋча́ми, ꙳ всю̀ зе́млю просвѣща́еши, ꙳  сꙋ́щымъ въ мо́ри помога́еши, ѻ҆́ч҃е, всегда̀, ꙳ недꙋ́ги  ѿго́ниши всѧ́кїѧ дꙋшѝ, и҆ плотскі̑ѧ сла́бѡсти, ꙳ ѿ  гдⷭ҇а бл҃года́ть мч҃ниче фѡ́ко прїе́мь, бг҃облаже́нне. 
Сла́ва, гла́съ д҃. Кѷпрїа́ново: 
И҆змла́да бы́лъ є҆сѝ гдⷭ҇ень рачи́тель, фѡ́ко  всебл҃же́нне, свѧщенномч҃ниче мꙋ́дре: ѻ҆рꙋ́жїе бо крⷭ҇тное  на ра́мена взе́мъ, неꙋкло́ннѡ ше́ствовалъ є҆сѝ пꙋ́ть  спасе́нїѧ: и҆́мже а҆́гг҃лѡмъ сожи́тель бы́лъ є҆сѝ,  де́мѡнѡвъ противобо́рникъ, и҆ мі́ра моли́твенникъ ꙗ҆ви́лсѧ  є҆сѝ пресвѣ́телъ. 
И҆ ны́нѣ, бг҃оро́диченъ. 
А҆́ще ли среда̀, и҆лѝ пѧто́къ, крⷭ҇тобг҃оро́диченъ.  Поⷣ: Зва́нный свы́ше: 
Не рыда́й менѐ мт҃и, ꙳ зрѧ́щи на дре́вѣ ви́сѧща, ꙳  (с. 429) твоего̀ сн҃а и҆ бг҃а, ꙳ надъ вода́ми повѣ́сившаго  зе́млю неде́ржнѡ, ꙳ и҆ всю̀ тва́рь созда́вшаго: ꙳ воста́нꙋ  бо и҆ просла́влюсѧ, ꙳ и҆ а҆́дѡва ца̑рства сокрꙋшꙋ̀  крѣ́постїю, ꙳ и҆ погꙋблю̀ тогѡ̀ си́лꙋ, ꙳ и҆ оу҆́зники  и҆зба́влю ѿ тогѡ̀ ѕлодѣ́йства, ꙳ ꙗ҆́кѡ бл҃гоꙋтро́бенъ, ꙳  и҆ ѻ҆ц҃ꙋ̀ моемꙋ̀ приведꙋ̀, ꙳ ꙗ҆́кѡ чл҃вѣколю́бецъ. 
На стїхо́внѣ ѻ҆ктѡ́иха. Тропа́рь а҆пⷭ҇ла, гла́съ  г҃: 
А҆пⷭ҇ле ст҃ы́й кодра́те, молѝ ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, свѧщенномч҃ника, гла́съ д҃: 
И҆ нра́вѡмъ прича́стникъ, и҆ престо́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне, въ видѣ̑нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, свѧщенномꙋ́чениче фѡ́ко, молѝ хрⷭ҇та̀  бг҃а, спасти́сѧ дꙋша́мъ на́шымъ. 
Слꙋ́жба прⷪ҇ро́ка і҆ѡ́ны, и҆ преподо́бнагѡ і҆ѡ́ны  пое́тсѧ на повече́рїи. 
Канѡ́нъ, є҆гѡ́же краегране́сїе: Твоегѡ̀ прⷪ҇ро́ка,  хрⷭ҇тѐ, пою̀ сла́вꙋ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь сла́внѡ бо просла́висѧ. 
Дꙋше́вное сохрани́въ, і҆ѡ́но бл҃же́нне,  досто́инство, бг҃ови́дный бы́лъ є҆сѝ ѻ҆́бразъ, и҆  премі́рное сподо́билсѧ є҆сѝ проѡбрази́ти хрⷭ҇то́во  воскрⷭ҇нїе, є҆́же пѣсносло́вимъ всѝ, сла́внѡ бо  просла́висѧ. (с. 430) 
Всѧ́чески любо́вїю къ бг҃ꙋ преклони́лсѧ є҆сѝ,  приснопа́мѧтне, и҆ сїѧ̑нїи сꙋ́щими ѿтꙋ́дꙋ просвѣти́всѧ,  и҆ прⷪ҇ро́къ ꙗ҆зы́кѡмъ велегла́сенъ ѿ негѡ̀ оу҆стро́енъ  є҆сѝ, покаѧ́нїѧ врачевствꙋ̀ оу҆чѧ̀ спаси́тельномꙋ. 
Преподо́бнагѡ і҆ѡ́ны: 
Слꙋга̀ бж҃їй бы́въ, ѻ҆́ч҃е, сохрани́лъ є҆сѝ  ꙗ҆́кѡ свѧще́нникъ сп҃сѡва повелѣ̑нїѧ: мїрско́е бо  смꙋще́нїе ѡ҆ста́вилъ є҆сѝ, крⷭ҇тъ тво́й взе́мъ, и҆  жизнонѡ́снымъ стопа́мъ, всебл҃же́нне, послѣ́довалъ є҆сѝ. 
Спасе́нїѧ хода́тай, вѣ́дый ра́зꙋмъ  бг҃одꙋхнове́нный, всѐ писа́нїе бл҃гоче́стнѡ проше́лъ  є҆сѝ, бг҃овѣща̑ннаѧ повелѣ̑нїѧ навыка́ѧ, і҆ѡ́но ѻ҆́ч҃е  прпⷣбне, свѧще́нства ѿсю́дꙋ прїѧ́лъ є҆сѝ достоѧ́нїе. 
Бг҃оро́диченъ: 
Возсїѧ̀ сл҃нце и҆зъ тебє̀, мт҃и приснодв҃о, и҆́же  и҆зъ ѻ҆ц҃а̀ пре́жде вѣ̑къ неви́димый, и҆ ви́димымъ же  пресла́внѡ ѡ҆писꙋ́емь тѣ́ломъ, благоче́стїѧ заре́ю  человѣ́ки просвѣтѝ. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Прⷪ҇ро́къ предзрѧ̀ си́лою бжⷭ҇твенною, бл҃года́ть  преходѧ́щꙋю въ ꙗ҆зы́ки, въ пꙋчи́нꙋ оу҆ны́нїѧ низведе́сѧ,  вопїѧ̀ тебѣ̀, влⷣко: ты̀ є҆сѝ бг҃ъ на́шъ, и҆ нѣ́сть  пра́веденъ па́че тебє̀, гдⷭ҇и. 
И҆зре́къ благоче́стїе кора́бленникѡмъ, и҆ ра́бъ  высоча́йшагѡ тѧ̀ сама́гѡ наꙋчи́въ, въ пꙋчи́нꙋ вве́рженъ  бы́лъ є҆сѝ, вопїѧ̀ прⷪ҇ро́че сла́вне: ты̀ є҆сѝ бг҃ъ  на́шъ, и҆ нѣ́сть пра́веденъ па́че тебє̀, гдⷭ҇и. 
Прпⷣбнагѡ: 
Ѿ на́съ ны́нѣ сло́во похвале́нїѧ плето́мо  прїе́млѧ, бг҃оно́се, ра́дꙋѧсѧ твои́хъ трꙋдѡ́въ  наслажда́ешисѧ, и҆ (с. 431) зовы́й, прпⷣбне: ты̀ є҆сѝ  бг҃ъ на́шъ, и҆ нѣ́сть пра́веденъ па́че тебє̀, гдⷭ҇и. 
Глаго́лы оу҆слы́шавъ влⷣчни, ѡ҆ста́вилъ є҆сѝ  мі́ръ, и҆ ꙗ҆̀же въ мі́рѣ приве́лъ є҆сѝ сѣ́мѧ твоѐ  гдⷭ҇ꙋ, зовѧ̀, прпⷣбне: ты̀ є҆сѝ бг҃ъ на́шъ, и҆ нѣ́сть  пра́веденъ па́че тебє̀, гдⷭ҇и. 
Бг҃оро́диченъ: 
Ты̀ є҆ди́на па́че всѣ́хъ сꙋ́щихъ ѿ вѣ́ка  вели́кихъ сподо́биласѧ є҆сѝ, и҆ па́че є҆стества̀: бг҃а бо  невмѣсти́маго все́й тва́ри, во оу҆тро́бѣ понесла̀ є҆сѝ,  и҆ воплоти́ла є҆сѝ. тѣ́мъ бцⷣꙋ тѧ̀ всѝ почита́емъ. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего̀ мѧ̀  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Не терпѧ̀ зрѣ́ти люде́й твои́хъ ѿпаде́нїѧ, і҆ѡ́но  бг҃оглаго́ливе, тѣ́мъ и҆ бѣжа́ти произво́ливъ, ки́томъ  ꙗ҆́тъ бы́лъ є҆сѝ, погребе́нїе тридне́вное, блаже́нне,  проѡбразꙋ́ѧ хрⷭ҇то́во. 
Чл҃вѣколю́бца, вѣ́дый, влⷣкꙋ, не терпѧ́ше  прⷪ҇ро́ческа да́ра зрѣ́ти оу҆корѧ́ема: тѣ́мъ ѿлага́ше  бж҃їе повелѣ́нїе, бѣжа̀, бг҃оглаго́ливе. 
Прпⷣбнагѡ: 
Ѿве́рзлъ є҆сѝ, і҆ѡ́но бг҃омꙋ́дре, двє́ри твоѧ̑,  а҆враа́мꙋ подо́бѧсѧ, всѣ̑мъ тре́бꙋющымъ, прпⷣбне: тѣ́мъ  нбⷭ҇наѧ хрⷭ҇то́съ ѿверза́етъ тѝ врата̀, всеблаже́нне. 
Всечестно́е свѧще́нническое досто́инство  оу҆краси́лъ є҆сѝ, і҆ѡ́но блаже́нне, и҆ къ  мона́шествꙋющихъ же собра́нїємъ ра́дꙋѧсѧ ты̀ прите́клъ  є҆сѝ, вседомо́внѡ, преблаже́нне, приводи́мь. 
Бг҃оро́диченъ: 
И҆сцѣлѧ́ѧ є҆́ѵино дре́внее престꙋпле́нїе, въ тѧ̀,  всенепоро́чнꙋю и҆ всесвѧтꙋ́ю всели́сѧ, всего̀ мѧ̀ человѣ́ка  воѡбрази́въ па́дшаго, пребжⷭ҇твенный. (с. 432) 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю  цр҃ю̀ ми́ра, просвѣти́ мѧ сїѧ́нїемъ твои́мъ, и҆но́гѡ бо,  ра́звѣ тебє̀, бо́га не зна́ю. 
І҆ѡ́на прⷪ҇ро́къ вели́кїй, тридне́внагѡ бы́сть  проѡбраже́нїе, въ ка́мени, хрⷭ҇тѐ, погребе́нїѧ твоегѡ̀,  и҆́мже спа́слъ є҆сѝ, сло́ве, вѣ́рою и҆ любо́вїю тебѣ̀  зовꙋ́щыѧ: и҆но́гѡ ра́звѣ тебѐ бо́га не зна́емъ. 
Не терпѧ̀ презрѣ́ти, хрⷭ҇тѐ мо́й, нїнеѵі́тѧнъ, въ  ро́вѣ лежа́щихъ грѣхо́внѣмъ, но оу҆ще́дривъ, посла́лъ  є҆сѝ и҆̀мъ прⷪ҇ро́ка і҆ѡ́нꙋ, влⷣко, проповѣ́дника,  провозвѣща́ющаго ꙗ҆́вѣ покаѧ́нїе. 
Прпⷣбнагѡ: 
Хрⷭ҇токра́снымъ просвѣща́ѧсѧ житїе́мъ, і҆ѡ́но  бл҃же́нне, всѣ̑мъ че́стенъ показа́лсѧ є҆сѝ: вѣ́сть бо  и҆́стиннѡ добродѣ́тель сла́вны соверша́ти сїю̀ и҆мꙋ́щыѧ:  ꙗ҆ви́лсѧ бо є҆сѝ і҆ере́й хрⷭ҇то́въ достопрїѧ́тенъ. 
Си́лою бжⷭ҇твенною оу҆крѣплѧ́емь, бл҃же́нне,  мїрскꙋ́ю любо́вь крѣ́пкѡ ѿве́рглъ є҆сѝ, и҆ влⷣцѣ  ра́дꙋѧсѧ прише́лъ є҆сѝ во́льнымъ твои́мъ нра́вомъ и҆  сохрани́въ вѣ́рꙋ невреди́мѡ вѣне́цъ сла́вы, бг҃омꙋ́дре,  прїѧ́лъ є҆сѝ. 
Бг҃оро́диченъ: 
Є҆ди́нꙋ на́мъ во двꙋ̀ сꙋщества́хъ ви́димꙋю  ѵ҆поста́сь, є҆ди́на бл҃гослове́ннаѧ, ражда́еши неизрече́ннѡ  бж҃їѧ бг҃а сло́ва, воплоти́вшагосѧ за ми́лость  неизрече́ннꙋю: того̀ молѝ сохрани́тисѧ пою́щымъ тѧ̀. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Ꙗ҆́кѡ і҆ѡ́нꙋ ѿ ки́та спа́слъ є҆сѝ, сп҃се, па́че  оу҆ма̀ неврежде́нна. та́кѡ и҆ ны́нѣ спасѝ дꙋ́шꙋ мою̀ ѿ  сѣ́тей ѕмїи́ныхъ. (с. 433) 
Спасе́нїѧ ты̀, прⷪ҇ро́че, хода́тай бы́лъ є҆сѝ,  вѣ́ровавшымъ твоемꙋ̀ проповѣ́данїю нїнеѵі́тѧнѡмъ, сла́вне,  покаѧ́нїѧ возопи́въ проповѣ́данїе. 
Прпⷣбнагѡ: 
Жите́йскихъ веще́й, ѻ҆́ч҃е, нестоѧ́щее свѣ́дый,  сїѧ̑ ѡ҆ста́вивъ, и҆ къ возда́нїю потща́сѧ жре́бїѧ го́рнѧгѡ,  пребога́те. 
Благочести́вѡ мона́шествꙋющихъ мно́жєства пита́ѧ,  не ѡ҆ста́вилъ є҆сѝ, ѻ҆́ч҃е бл҃же́нне: тѣ́мъ сла́дости  лꙋ́чшїѧ во ѻ҆би́телехъ нбⷭ҇ныхъ сподо́билсѧ є҆сѝ. 
Бг҃оро́диченъ: 
Неискꙋсомꙋ́жнѡ пречⷭ҇таѧ дв҃о, родила̀ є҆сѝ, и҆  вѣ́чнꙋеши дв҃а, ꙗ҆влѧ́ющи и҆́стиннагѡ бж҃ества̀, сн҃а и҆  бг҃а твоегѡ̀ ѻ҆́бразы. 
Сѣда́ленъ, гла́съ д҃. Подо́бенъ: Ско́рѡ предварѝ: 
Прⷪ҇ро́къ бы́въ прише́ствїѧ хрⷭ҇то́ва, тогѡ̀  тридне́вное, бл҃же́нне, воста́нїе ꙗ҆́вѣ провозвѣсти́лъ  є҆сѝ, въ ки́товѣ чре́вѣ тридне́вновавъ невре́днѡ, зовѧ̀:  ны́нѣ да взы́детъ ѿ тлѝ живо́тъ мо́й къ тебѣ̀, ѿ  тлѣ́нїѧ хотѧ́щагѡ зємны́ѧ и҆зба́вити. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ,  высо́къ пла́мень вознесло̀ є҆́сть, хрⷭ҇то́съ же прострѐ  благочести̑вымъ ѻ҆трокѡ́мъ ро́сꙋ дꙋхо́внꙋю, сы́й  бл҃гослове́нъ и҆ препросла́вленъ. 
Не терпѧ̀ зрѣ́ти тебѐ ско́рбїю и҆ печа́лїю  дрꙋчи́ма, прⷪ҇ро́че всече́стне, а҆́бїе прострѐ тѝ  пресла́внѡ сѣ́нь, ѡ҆сла́бꙋ носѧ́щꙋ, сы́й бл҃гослове́нъ и҆  препросла́вленъ. 
И҆змла́да творцꙋ̀ твоемꙋ̀ ѡ҆свѧти́лсѧ є҆сѝ, і҆ѡ́но  всехва́льне, бг҃омꙋ́дре, всебл҃же́нне: моли́твы бо ты̀  прозѧбе́нїе бы́въ, прⷪ҇ро́чествїѧ бл҃года́ть дх҃а прїѧ́ти  сподо́билсѧ є҆сѝ, пребога́те. 
Прпⷣбнагѡ: 
И҆збра́нїемъ сꙋда̀ оу҆краси́лсѧ є҆сѝ, свѧще́нникъ  бы́въ і҆ѡ́но ѻ҆́ч҃е прпⷣбне: тѣ́мже вше́лъ є҆сѝ внꙋ́трь  вы́шнѧгѡ (с. 434) хра́ма, нехѡ́днаѧ зрѧ̀, твоегѡ̀  сщ҃еннодѣ́йства пло́дъ пожа́въ. 
Ѻ҆ч҃єскаѧ возлюби́лъ є҆сѝ ликостоѧ̑нїѧ, и҆ въ  ли́цѣхъ ѻ҆тє́цъ ра́достнѡ просла́вилсѧ є҆сѝ, хрⷭ҇тꙋ̀  предстоѧ̀ всебл҃же́нне прпⷣбне, прїе́млеши твоегѡ̀  слꙋже́нїѧ всегѡ̀ возда́нїе. 
Бг҃оро́диченъ: 
Ѻ҆́блакъ дв҃а, тѧ̀ пра́вды сл҃нце родѝ, дв҃а  пребы́вши, дебе́лости плотскі́ѧ приѡбщи́вшасѧ, чл҃вѣ́ка  бы́вша хрⷭ҇тѐ: ю҆́же воспѣва́емъ ꙗ҆́кѡ пресла́внꙋю. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ꙗ҆́кѡ въ черто́зѣ въ ѕвѣ́рѣ, бг҃оглаго́ливый  і҆ѡ́но, рꙋ́цѣ распросте́ръ, возопи́лъ є҆сѝ, глаго́лѧ  всеви́дцꙋ бг҃ꙋ: сп҃се мо́й, ѿ тли́ мѧ возведѝ, па́ки да  взы́детъ ны́нѣ къ тебѣ̀ живо́тъ мо́й. 
Оу҆́мное твоеѧ̀ дꙋшѝ ѡ҆чи́стивъ ѿ скве́рны,  спримѣси́лсѧ є҆сѝ жела́емомꙋ, бл҃же́нне, и҆ бг҃ови́дѣнъ  бы́лъ є҆сѝ, бжⷭ҇твеннымъ ра́зꙋмомъ ѡ҆божа́емь, поѧ̀: всѧ̑  дѣла̀ гдⷭ҇а по́йте, и҆ превозноси́те во всѧ̑ вѣ́ки. 
Прпⷣбнагѡ: 
Соверше́нною чи́стою любо́вїю хрⷭ҇та̀ вожделѣ́лъ  є҆сѝ свѧщеннотаи́нниче ѻ҆́ч҃е, и҆ непреста́нными гла́сы  вопїѧ́лъ є҆сѝ: по́йте всѧ̑ дѣла̀ гдⷭ҇а, и҆ превозноси́те  во всѧ̑ вѣ́ки. 
Мїрскꙋ́ю красотꙋ̀ ѡ҆ста́вивъ, во́лею хрⷭ҇тꙋ̀,  бл҃же́нне, прише́лъ є҆сѝ, благолѣ́пїе тогѡ̀ жела́ѧ  зрѣ́ти, во ѻ҆би́тєли ст҃ы̑ѧ вселѧ́емь, превозносѧ̀  хрⷭ҇та̀ во вѣ́ки. 
Бг҃оро́диченъ: 
Свѧще́ннѣйшими тѧ̀ гла́сы свѧще́ннѣйшїи бж҃їи  прⷪ҇ро́цы, чⷭ҇таѧ, бꙋ́дꙋщꙋю мт҃рь провозгласи́ша ꙗ҆́снѡ,  всѣ́ми влады́чествꙋющагѡ, пречⷭ҇таѧ: є҆го́же превозно́симъ  во всѧ̑ вѣ́ки. (с. 435) 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь вопло́щсѧ  ѿ дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти,  собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ. 
Лꙋча́ми бл҃года́ти просвѣти́всѧ, бы́лъ є҆сѝ  і҆ѡ́но бг҃оѧвле́нне, хрⷭ҇то́во проѡбраже́нїе: тѣ́мъ ꙗ҆́кѡ  прⷪ҇ро́ка тѧ̀ всѝ, и҆̀же благочести́вѡ твои́хъ  наслажда́ющесѧ всемꙋ́дрыхъ оу҆че́нїй, благохва́лимъ  досточꙋ́дне. 
Бжⷭ҇твенными пѣ́сньми всеблагочести́вѡ пое́мъ тѧ̀,  хрⷭ҇то́ва ꙗ҆́кѡ ꙗ҆́вльшасѧ погребе́нїѧ проѡбраже́нїе, и҆  воскрⷭ҇нїѧ бл҃же́нне, па́че оу҆ма̀ зна́менїе бы́вшаго,  є҆го́же да наслади́мсѧ хода́тайствы твои́ми, бг҃опрїѧ́тне. 
Прпⷣбнагѡ: 
Правовѣ́рный ра́зꙋмъ благолѣ́пнѡ и҆змла́да  навы́къ, ѿ ѻ҆ц҃а̀ пре́жде вѣ̑къ возсїѧ́вшаго сн҃а, и҆  спокланѧ́ема дх҃а и҆сходѧ́ща ѿтꙋ́дꙋ неизрече́ннѡ, ꙗ҆́вѣ  оу҆ѧсни́лъ є҆сѝ, ст҃и́тель бы́въ, прпⷣбне. 
Во ѻ҆би́телехъ нбⷭ҇ныхъ созда́тель всели́ тѧ, тогѡ̀  та̑инъ ꙗ҆́кѡ слꙋжи́телѧ честна́го, ѻ҆́ч҃е і҆ѡ́но  бг҃оно́се, и҆ ны́нѣ на́съ твоѧ̑ назира́еши сы́ны,  всебл҃же́нне, тѧ̀ при́снѡ похвалѧ́ющыѧ. 
Бг҃оро́диченъ: 
Черто́гъ была̀ є҆сѝ, па́че оу҆ма̀ воплоще́нїѧ  сло́ва, дв҃о бг҃ороди́тельнице, ѡ҆дѣ́ѧна сла́вою  добродѣ́телей, и҆ оу҆кра́шена: тѣ́мъ тѧ̀ всенепоро́чнꙋю  бцⷣꙋ велича́емъ. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Заре́ю просвѣща́емь ꙳ трисо́лнечнагѡ бжⷭ҇тва̀, ꙳  і҆ѡ́но всебога́те, ꙳ ꙗ҆́кѡ прⷪ҇ро́къ бж҃їй чи́стымъ  се́рдцемъ, ꙳ прⷪ҇ро́чествїѧ да́ръ воспрїѧ́лъ є҆сѝ ꙗ҆́вѣ,  ꙳ и҆ предсказа́лъ є҆сѝ бꙋ̑дꙋщаѧ, ꙳ и҆ словесѐ тридне́вное  прописа́лъ є҆сѝ воста́нїе, ꙳ ѕвѣ́рю примета́емь, ꙳ и҆  тлѣ́нїѧ не прїе́мь. 
Прозрѧ̀ хотѧ́щее на ꙗ҆зы́ки бы́ти, ꙳ влⷣки  спаси́тельное, бл҃же́нне, ѡ҆сїѧ́нїе, ꙳ бѣжи́ши ѿ лица̀  всецр҃ѧ̀, ꙳ сокрыва́ѧсѧ (с. 436) мꙋ́дре, ꙳ спасꙋ́щихсѧ  бжⷭ҇твенныѧ про́повѣди, ꙳ и҆ ки́тꙋ пре́данъ бы́лъ є҆сѝ ꙳  гꙋбѧ́щꙋ тѧ̀ ника́коже, ꙳ и҆ на сꙋ́шꙋ и҆зда́лсѧ є҆сѝ, ꙳  бжⷭ҇твенными мановє́нїи. 
Хрⷭ҇то́во тридне́вное ꙳ прописꙋ́ѧ воста́нїе, ꙳ ѿ  ки́та тридне́венъ и҆зше́лъ є҆сѝ, бл҃же́нне, ꙳ и҆ є҆щѐ  трѝ днѝ, і҆ѡ́но возопи́въ, ꙳ и҆ нїнеѵі́й развраще́нїю  коне́чномꙋ преда́стсѧ: ꙳ покаѧ́нїемъ же зрѧ̀ ꙳ не  соверши́тисѧ твое́й про́повѣди, ꙳ оу҆ныва́еши, ꙳ бж҃їю  чл҃вѣколю́бїю оу҆дивлѧ́ѧсѧ. 
Сла́ва, и҆ ны́нѣ, бг҃оро́диченъ: 
Сꙋдїю̀ пра́веднѣйшаго ꙳ поро́ждши, чⷭ҇таѧ, ꙳ молѝ,  влⷣчце всенепоро́чнаѧ, ꙳ менѐ блꙋ́днѡ пожи́вша, ꙳  ѡ҆сꙋжде́ннаго и҆ недоꙋмѣ́нна, ꙳ въ бꙋ́дꙋщемъ стра́шнѣмъ  сꙋдѣ̀, дв҃о, не ѡ҆сꙋди́ти мѧ̀, ꙳ сочета́ти же ѡ҆деснꙋ́ю  є҆гѡ̀ ꙳ хотѧ́щымъ стоѧ́ти и҆збра̑ннымъ, ꙳ за ми́лость и҆  мно́гꙋю бл҃госты́ню. 
А҆́ще ли среда̀, и҆лѝ пѧто́къ, крⷭ҇тобг҃оро́диченъ: 
Оу҆мерщвлѧ́ема ви́дѧщи хрⷭ҇та̀, всечⷭ҇таѧ влⷣчца,  ꙳ и҆ оу҆мерщвлѧ́юща льсти́ваго, ꙳ ꙗ҆́кѡ влⷣкꙋ пла́чꙋщи  поѧ́ше, ꙳ и҆зъ оу҆тро́бы є҆ѧ̀ проше́дша, ꙳ и҆  долготерпѣ́нїю є҆гѡ̀ чꙋдѧ́щисѧ взыва́ше: ꙳ ча́до  любе́знѣйшее, ꙳ не забꙋ́ди рабы̀ твоеѧ̀, ꙳ не оу҆коснѝ  чл҃вѣколю́бче, ꙳ моѐ оу҆тѣше́нїе. 
На оу҆́трени, канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀. 
Канѡ́нъ а҆пⷭ҇ла, є҆гѡ́же краегране́сїе: 
Тебѣ̀, кодра́те вели́кїй, похвалꙋ̀ плетꙋ̀. 
Гла́съ в҃. Пѣ́снь а҃. І҆рмо́съ: 
Грѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Вѣнценосѧ̀ цр҃ю̀ си́лъ предста́въ, молѝ ѡ҆зари́ти  соверша́ющыѧ па́мѧть твою̀ сїю̀ свѣ́тлѡ, бл҃же́нне а҆пⷭ҇ле. 
Назида́ѧ на ѡ҆снова́нїи вѣ́ры, благочести́выхъ (с.  437) и҆сполне́нїе, крѣпча́йшими твои́ми оу҆чє́нїи  бг҃оглаго́льниче, і҆́дѡльскꙋю всю̀ ле́сть низврати́лъ  є҆сѝ. 
Свѧщеннодѣ́йствꙋѧ свѧще́нное є҆ѵⷢ҇лїе,  свѧще́ннѣйшими словесы̀ твои́ми, дꙋ́шы творцꙋ̀ твоемꙋ̀  ѡ҆свѧти́лъ є҆сѝ вѣ́рою приснопа́мѧтне кодра́те,  крѣ́постїю дх҃а. 
Бг҃оро́диченъ: 
Ѿ ѻ҆трокови́цы пло́тїю неискꙋсобра́чныѧ творе́цъ  тва́ри ражда́емь, по ржⷭ҇твѣ̀, ꙗ҆́кѡ пре́жде ржⷭ҇тва̀,  дв҃ꙋ храни́тъ ю҆̀, ꙗ҆́коже благоволѝ. 
И҆́нъ канѡ́нъ свѧщенномч҃ника, є҆гѡ́же  краегране́сїе: 
Пѣ́ти тѧ̀ фѡ́ко, да приложи́тъ бг҃ъ да́ръ.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Пѣ́ти оу҆се́рдствꙋющꙋ дне́сь бжⷭ҇твеннꙋю па́мѧть  твою̀ свѣща́тельными дх҃а зарѧ́ми дꙋ́шꙋ мою̀ ѡ҆сїѧ́й,  па́стырь и҆ свидѣ́тель, сла́вне, вседержи́телѧ ꙗ҆влѧ́емь. 
Мч҃никѡвъ свѣ́тлѡ ѡ҆богати́лъ є҆сѝ, бж҃їе  благосла́вїе, па́стырскими оу҆кра́шсѧ добро́тами, и҆  ѡ҆багри́въ кро́вїю свѧще́ннагѡ страда́нїѧ твоегѡ̀,  ѡ҆дѣѧ́нїе, бг҃облаже́нне. 
Оу҆тверди́въ по́мыслъ, оу҆́ншими наде́ждами,  всемꙋ́дре, въ ѕло́бѣ сꙋ́щаго си́льна всеконе́чнѡ  разсла́билъ є҆сѝ, и҆ побѣдоно́сецъ и҆зѧ́щнѣйшїй къ  нбⷭ҇нымъ, фѡ́ко, восте́клъ є҆сѝ. 
Бг҃оро́диченъ: 
Разрѣши́сѧ пра́ѻц҃євъ, чⷭ҇таѧ, запреще́нїе:  превѣ́чнаго бо ражда́еши бг҃а, мла́до ѻ҆троча̀  ꙗ҆влѧ́ющасѧ, и҆ новотворѧ́щаго всѐ человѣ́ческое  и҆́стиннѡ сꙋщество̀. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. (с. 438) 
Соверша́ѧ стра̑шнаѧ, кодра́те, чꙋдеса̀, невѣ́рныхъ  въ вѣ́рꙋ бжⷭ҇твеннꙋю приве́лъ є҆сѝ, ꙗ҆́кѡ а҆пⷭ҇лъ  бг҃опрїѧ́тенъ, ꙗ҆́кѡ че́стенъ і҆ера́рхъ, свѧще́ннѣйше. 
Бжⷭ҇твенными оу҆чє́нїи, мнѡ́гїѧ просвѣти́лъ  є҆сѝ, свѣ́та бо слꙋга̀ ꙗ҆ви́лсѧ є҆сѝ, просвѣти́вшагѡ  концы̀, свѧщеннонача́льниче кодра́те, бжⷭ҇твенными сїѧ́ньми. 
Велича́йшихъ благи́хъ хода́тай бы́лъ є҆сѝ  па́ствѣ: и҆з̾има́ѧ сїю̀ тмы̀ невѣ́дѣнїѧ, и҆ просвѣща́ѧ  тꙋ̀ пресла́вныхъ чꙋде́съ показа́ньми. 
Бг҃оро́диченъ: 
Всели́сѧ въ тѧ̀ ѻ҆́гнь нестерпи́мый, не ѡ҆пали́въ  оу҆тро́бы твоеѧ̀, бцⷣе, и҆ попалѝ стра̑сти на́шѧ, и҆  ти́нꙋ пре́лести и҆спепелѝ. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
И҆сцѣлє́нїѧ соверша́ѧ призыва́нїемъ, хрⷭ҇то́вымъ,  прпⷣбне, ѿ ле́сти вра́жїѧ спа́слъ є҆сѝ гра́дъ и҆ лю́ди,  бж҃їею бл҃года́тїю. 
Хра́мъ сы́й бж҃їй, і҆́дѡльскаѧ ка̑пища, мч҃ниче,  низве́рглъ є҆сѝ, вседѣ́тельнꙋю си́лꙋ и҆мѣ́ѧ помо́щника,  и҆ содѣ́йствителѧ. 
Во́инство ви́дѣно бы́сть, фѡ́ко, а҆́гг҃льское, и҆  свѣ́тъ бж҃їй безмѣ́рный, предъ сꙋди́тельными тѧ̀ престо́лы  гдⷭ҇ꙋ прославлѧ́ющꙋ. 
Бг҃оро́диченъ: 
И҆зъ тебє̀ бг҃ъ воплоти́всѧ, за бл҃гоꙋтро́бїе  человѣ́кѡмъ соедини́сѧ, и҆ клѧ́твꙋ разрꙋшѝ, є҆ди́на  всебл҃гослове́ннаѧ влⷣчце. 
Конда́къ свѧщенномч҃ника, гла́съ ѕ҃. Подо́бенъ:  Є҆́же ѡ҆ на́съ: 
Ꙗ҆́кѡ а҆рхїере́й приносѧ̀, ѻ҆́ч҃е, жє́ртвы, на  коне́цъ себѐ прине́слъ є҆сѝ же́ртвꙋ живꙋ́ю,  свидѣ́тельствовавъ зако́ннѡ ѡ҆ хрⷭ҇тѣ̀ бз҃ѣ, ѿ а҆́гг҃лъ  оу҆крѣплѧ́емь, и҆ сме́рть и҆зволѧ́ѧ, сы́й съ вопїю́щими  тебѣ̀: прїидѝ фѡ́ко съ на́ми, и҆ никто́же на ны̀. (с. 439) 
І҆́косъ: 
Жи́зни на нб҃сѣ́хъ жела́ющїи, сла́дость на землѝ  попира́юще оу҆стнѣ̀ ѡ҆чи́стимъ, и҆ ѧ҆зы́ки оу҆ѧсни́мъ, на  пѣ̑нїѧ и҆ благохвалє́нїѧ, ꙗ҆́кѡ да и҆сплете́мъ досто́йнѡ  фѡ́кѣ і҆ера́рхꙋ: до нбⷭ҇ныхъ бо вра́тъ вше́дъ, невозбра́ннѡ  ѡ҆брѣ́те во внꙋ́трєннѧѧ ше́ствїе, и҆ зри́тъ жела́емаго,  ѿ а҆́гг҃лѡвъ сла́вимаго. ѿтꙋ́дꙋ бо и҆ мо́жетъ на́мъ  оу҆ми́лостивити є҆ди́наго бл҃госе́рдаго дꙋшє́внымъ  недꙋ́гѡмъ, ꙗ҆́кѡ свидѣ́тельствовавъ ѡ҆ не́мъ. воспѣва́емъ  оу҆́бѡ є҆мꙋ̀, и҆ вопїе́мъ: призира́ѧ на ны̀, прїидѝ фѡ́ко  съ на́ми, и҆ никто́же на ны̀. 
Сѣда́ленъ а҆пⷭ҇ла, гла́съ г҃. Подо́бенъ: Красотѣ̀  дѣ́вства: 
Краснѣ́йшаго добро́тою сꙋ́ща па́че сынѡ́въ  человѣ́ческихъ, сло́во пребезнача́льное воплоще́нное па́че  оу҆ма̀, кодра́те, проповѣ́далъ є҆сѝ: тѣ́мъ просвѣти́лъ  є҆сѝ во тмѣ̀ сꙋ́щыѧ, свѣ́тъ ꙗ҆зы́кѡвъ бы́въ, ꙗ҆́кѡ  і҆ера́рхъ бжⷭ҇твенъ. тѣ́мъ твоѐ свѣтоно́сное торжество̀  вѣ́рою соверша́юще, пое́мъ тѧ̀. 
Сла́ва, мч҃ника, гла́съ а҃. Подо́бенъ: Гро́бъ тво́й: 
Ꙗ҆́кѡ мч҃никъ и҆ па́стырь свѧще́ннѡ просла́вилсѧ  є҆сѝ, кро́вїю ѻ҆де́ждꙋ свѧще́нства ѡ҆багри́въ  свѣтлѣ́йше, и҆ гдⷭ҇ꙋ предстои́ши. тѣ́мъ дне́сь бж҃їѧ  цр҃ковь пра́зднꙋетъ пресла́внꙋю твою̀ па́мѧть, фѡ́ко  всебл҃же́нне. 
И҆ ны́нѣ, бг҃оро́диченъ: 
Наде́ждо хрⷭ҇тїа́нъ прест҃а́ѧ дв҃о, є҆го́же родила̀  є҆сѝ бг҃а па́че оу҆ма̀ и҆ сло́ва, непреста́ннѡ молѝ съ  вы́шними си́лами, да́ти ѡ҆ставле́нїе грѣхѡ́въ на́мъ  всѣ̑мъ, и҆ и҆справле́нїе житїѧ̀, вѣ́рою и҆ любо́вїю  при́снѡ тѧ̀ прославлѧ́ющымъ. 
Крⷭ҇тобг҃оро́диченъ: 
Ви́дѧщи тѧ̀, хрⷭ҇тѐ, всенепоро́чнаѧ мт҃и, ме́ртва  на крⷭ҇тѣ̀ распросте́рта, вопїѧ́ше: сн҃е мо́й,  собезнача́льне ѻ҆ц҃ꙋ̀ (с. 440) и҆ дх҃ꙋ, что̀ неизрече́нное  строе́нїе сїѐ, и҆́мже спа́слъ є҆сѝ пречⷭ҇тыхъ твои́хъ  рꙋ́къ, ще́дре, созда́нїе; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Земледѣ́лавъ ни́вꙋ серде́чнꙋю, серпо́мъ слове́съ  твои́хъ, ѕло́бы те́рнїе всѐ и҆скорени́лъ є҆сѝ. 
И҆сцѣле́нїй да́ры, всѣ̑мъ на́мъ гро́бъ тво́й  то́читъ, свѧще́нне кодра́те, хва́лѧщымъ тѧ̀. 
Ми́лостивнѡ преклонѧ́ѧсѧ, ѿ ѕлолю́тыхъ  и҆з̾има́еши бѣ́дъ, свѧще́нне кодра́те, молѧ́щихъ тѧ̀. 
Свѣща́ми слове́съ твои́хъ просвѣща́ѧ, пре́лестїю  ѡ҆мрачє́нныѧ, и҆ хвра́стнꙋю пре́лесть всю̀ попали́лъ  є҆сѝ. 
Бг҃оро́диченъ: 
Ѿ чⷭ҇тыхъ твои́хъ воплоти́сѧ крове́й содѣ́тель,  бцⷣе, и҆ и҆стлѣ̑вшаѧ всѧ̑ ѡ҆бнови́лъ є҆́сть. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Свѣтлѣ́йшꙋю тѧ̀ ѕвѣздꙋ̀ на высотѣ̀ церко́внѣй  положѝ, фѡ́ко, влⷣка, страда́нїй свѧще́ннѣйше, и҆ чꙋде́съ  сїѧ́ньми всѣ́хъ сердца̀ просвѣща́юща. 
И҆сповѣ́давъ воплоще́нїе влⷣчне, предъ  мꙋчи́тельскимъ сꙋди́щемъ, мч҃ниче страстоте́рпче: и҆  свѣ́тлѡ посрами́лъ є҆сѝ є҆́ллинскаѧ чти̑лища, и҆  многобо́жное безбо́жїе. 
Возвыша́емꙋ мо́рю пре́лести многобо́жїѧ бꙋ́рею,  бж҃е́ственнымъ ѡ҆кормле́нїемъ преше́лъ є҆сѝ сла́вне,  приста́нище тиша́йшее всѣ̑мъ бы́въ пла́вающымъ. 
Бг҃оро́диченъ: 
Неискꙋсобра́чнаѧ дв҃о бл҃гослове́ннаѧ, і҆ера́рхѡвъ  похвало̀, и҆ страстоте́рпцєвъ всѣ́хъ вѣне́цъ, бѣ́дъ и҆  скорбе́й пою́щыѧ тѧ̀ и҆зба́ви. (с. 441) 
Пѣ́снь є҃. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Чи́стꙋю твою̀ дꙋ́шꙋ, чистѣ́йшїй бг҃ъ, селе́нїе  своеѧ̀ сла́вы ѡ҆брѣ́тъ, ѡ҆чища́етъ тобо́ю дꙋ́шы  ѡ҆скве́рншыѧсѧ лю́тыми грѣхопаде́ньми. 
Є҆́ллинстїи мꙋдрецы̀, твои́ми побѣжде́ни мꙋ́дрыми  догма́ты, и҆сповѣ́дати покори́шасѧ, бл҃же́нне, хрⷭ҇та̀  содѣ́телѧ, ѻ҆ц҃а̀ безнача́льнагѡ мꙋ́дрость и҆ си́лꙋ. 
Провозглаша́ѧ свѧще́ннѡ сꙋ́щꙋю человѣ́кѡмъ  свѣ́тлость, ѿ ѻ҆ц҃а̀ свѣ́тѡвъ, кодра́те, просвѣти́лъ  є҆сѝ лю́ди чествова́ти и҆ сла́вити трⷪ҇цꙋ нераздѣ́льнꙋю. 
Бг҃оро́диченъ: 
Воплоще́нна на́мъ, во двꙋ̀ є҆стества́хъ сн҃а  родила̀ є҆сѝ, и҆зъ ѻ҆ц҃а̀ пре́жде всѣ́хъ вѣкѡ́въ,  чⷭ҇таѧ, рожде́ннаго безсѣ́меннѡ, безлѣ́тнѡ, ꙗ҆́кѡ  є҆ди́нъ вѣ́сть. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Шє́ствїѧ вра̑жїѧ ꙗ҆́вственнѡ запѧ́лъ є҆сѝ,  напра́вивъ твоѧ̀ шє́ствїѧ къ стезѧ́мъ бжⷭ҇твеннагѡ  хотѣ́нїѧ, свѧще́ннѣйше. 
Терза́емо ра́нами многострада́льное тѣ́ло твоѐ,  расто́рже безбо́жїѧ оу҆́зы, бжⷭ҇твенною си́лою, фѡ́ко  бг҃обл҃же́нне. 
Всецѣ́лое бг҃ꙋ прине́слсѧ є҆сѝ заколе́нїе  поже́ршемꙋсѧ на́съ ра́ди, всехва́льне, и҆ крова̑выѧ жє́ртвы  і҆́дѡльскїѧ разори́вшемꙋ. 
Бг҃оро́диченъ: 
Мꙋ́дрость бж҃їѧ созда̀ себѣ̀, ѽ влⷣчце, ѿ  ст҃ы́хъ и҆ чⷭ҇тыхъ твои́хъ крове́й хра́мъ, ꙗ҆́кѡ  бл҃говолѝ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. (с. 442) 
Высо́кое нб҃о бы́лъ є҆сѝ, сла́вꙋ повѣ́дающее  бж҃їю спаси́тельнꙋю: ꙗ҆́кѡ і҆ера́рхъ бжⷭ҇твенный, ꙗ҆́кѡ  сла́венъ ты̀, кодра́те а҆пⷭ҇лъ. 
Є҆ди́но є҆стество̀ бж҃ества̀ безнача́льное,  є҆ди́но гдⷭ҇ьство проповѣ́дꙋѧ всемꙋ́дре, многобо́жїѧ  разрꙋши́лъ є҆сѝ кодра́те, мра́чное безꙋ́мїе. 
Зако́номъ є҆стества̀, во гро́бѣ твоѐ тѣ́ло  бл҃же́нне, свѧще́ннѣйше ны́нѣ лежа́що, чꙋдодѣ́йствꙋетъ  пресла̑внаѧ, па́че є҆стества̀, кодра́те приснопа́мѧтне. 
Бг҃оро́диченъ: 
Нб҃о простры́й хотѣ́нїемъ, и҆но́е нб҃о на земли́ тѧ  показа̀, бг҃ороди́тельнице влⷣчце, и҆ тобо́ю сꙋ́щыѧ во  тмѣ̀ просвѣтѝ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Мо́ре безбо́жїѧ и҆зсꙋши́лъ є҆сѝ, всемꙋ́дре,  и҆сто́чникъ жи́зни и҆сточа́ѧй оу҆чє́нїѧ прпⷣбнаѧ: ны́нѣ  же чꙋде́съ тꙋ́чами ѡ҆мыва́еши страсте́й всѧ́кое ѕлосмра́дїе. 
Взѧ́тсѧ на дре́вѣ лю́тѣ раздроблѧ́емь, и҆  и҆зчленѧ́емь, бл҃же́нне: и҆ гла́съ съ высоты́ тѧ  оу҆крѣплѧ́ющїй внꙋши́лъ є҆сѝ, свѧщеннонача́льниче, и҆  мч҃ниче многострада́льне. 
Стра́сти безстра́стнагѡ, фѡ́ко, оу҆подо́бивсѧ,  врачꙋ́еши стра̑сти разли̑чныѧ, и҆ и҆збавлѧ́еши бꙋ́ри и҆  треволне́нїѧ пла́вающихъ, къ бг҃ꙋ бжⷭ҇твенными твои́ми  моли́твами. 
Бг҃оро́диченъ: 
Ꙗ҆́кѡ тꙋ́ча сп҃си́тельное сло́во и҆стощи́сѧ въ  нетлѣ́ннꙋю твою̀ оу҆тро́бꙋ, всест҃а́ѧ ѻ҆трокови́це, и҆  ѕлѡ́бныѧ пото́ки бжⷭ҇твенною си́лою и҆зсꙋшѝ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́кѡ свѧщеннонача́льника че́стна, и҆ страда́льца  (с. 443) твердѣ́йша, вселе́ннаѧ прино́ситъ тебѣ̀ гдⷭ҇и,  кодра́та а҆пⷭ҇ла, и҆ пѣ́сньми почита́етъ честнꙋ́ю є҆гѡ̀  па́мѧть, просѧ́щи всегда̀ прегрѣше́нїй ѡ҆ставле́нїѧ: тѣ́мъ  дарова́тисѧ, пою́щымъ є҆го̀, бл҃гоꙋтро́бне. 
І҆́косъ: 
Мꙋ́драго і҆ера́рха почти́мъ, ꙗ҆́кѡ па́стырѧ вѣ́рна  и҆ оу҆чи́телѧ, ꙗ҆́кѡ во цвѣ́тницѣ страда́нїѧ процвѣтѐ  шипо́къ свѧще́ннѣйшїй, и҆ вѣ̑рныѧ ны̀ ѡ҆бл҃гово́ни:  чꙋде́съ же лꙋча́ми и҆ дѣѧ̑нїи добродѣ́тельми,  просвѣще́нїѧ и҆спо́лнивъ всю̀ зе́млю и҆сцѣле́нїй  свѣ́тлостьми: оу҆диви́ бо є҆го̀ бг҃ъ всѣ̑мъ почита́ющымъ  пѣ́сньми честнꙋ́ю є҆гѡ̀ па́мѧть, ꙗ҆́кѡ бл҃гоꙋтро́бенъ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ на по́лѣ деи́рѣ слꙋжи́мꙋ, трїѐ  твоѝ ѻ҆́троцы небрего́ша безбо́жнагѡ велѣ́нїѧ: посредѣ́  же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ  є҆сѝ, бж҃е ѻ҆тє́цъ на́шихъ. 
Возвы́сивъ оу҆́мъ къ пе́рвомꙋ бла́гꙋ,  бг҃ови́днѣйшїй хра́мъ трⷪ҇цы бы́лъ є҆сѝ, и҆ сꙋ́щыѧ во  глꙋбинѣ̀ ѡ҆ѕлобле́нїѧ возвы́силъ є҆сѝ высоча́йшими  твои́ми оу҆че́нїи, зовꙋ́щыѧ: бл҃гослове́нъ є҆сѝ, бж҃е  ѻ҆тцє́въ на́шихъ. 
Сокрꙋши́въ хра́мы і҆́дѡльскїѧ мл҃твъ раскопа́ньми,  созда́лъ є҆сѝ бжⷭ҇твеннымъ дх҃омъ хра́мы бж҃їѧ,  свѧще́ннѣйше ѻ҆́ч҃е, и҆ спаса́емыхъ мно́жєства приве́лъ  є҆сѝ, зовꙋ́щыѧ: бл҃гослове́нъ є҆сѝ, бж҃е ѻ҆тцє́въ  на́шихъ. 
Ѻ҆гнедохнове́нъ сы́й, ꙗ҆́кѡ дꙋхо́вный ѻ҆́гнь  бжⷭ҇твенный, всемꙋ́дре, въ се́рдцы твое́мъ и҆мѣ́ѧ всегда̀,  свѣща̀ ви́дѣлсѧ є҆сѝ палѧ́щаѧ всю̀ хвра́стнꙋю ле́сть, и҆  вопїю́щыѧ просвѣща́ющаѧ: бл҃гослове́нъ є҆сѝ, бж҃е  ѻ҆тцє́въ на́шихъ. 
Бг҃оро́диченъ: 
И҆зба́вльшесѧ тобо́ю клѧ́твы пра́дѣднїѧ,  бг҃ора́дованнаѧ, до́брыхъ винꙋ́ тѧ вѣ́мы, ꙗ҆́кѡ  всевино́вное ро́ждшꙋю (с. 444) сло́во, па́че оу҆ма́ же и҆  чꙋдесѐ. и҆ вопїе́мъ тѝ пречⷭ҇таѧ: бл҃гослове́ннаѧ, бг҃а  пло́тїю ро́ждшаѧ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ꙗ҆́рости мꙋчи́телей не оу҆страши́лсѧ є҆сѝ  сла́вне, па́ствѣ же предста́тельствꙋѧ слове́снѣй, ꙗ҆́кѡ  а҆́гнецъ прине́слсѧ є҆сѝ первопа́стырю хрⷭ҇тꙋ̀, мч҃нически  фѡ́ко прославлѧ́емь. 
И҆скꙋше́нъ бы́лъ є҆сѝ ꙗ҆́кѡ зла́то въ горни́лѣ  мꙋ́чениче, посредѣ̀ вве́рженъ ва́пна пламенови́днагѡ, и҆  ника́коже ѡ҆палѧ́емь, бл҃гослове́нъ є҆сѝ бж҃е мо́й,  взыва́ѧ, въ хра́мѣ сла́вы твоеѧ̀, гдⷭ҇и. 
Бжⷭ҇твеннаѧ любо́вь распалѧ́ющи се́рдце твоѐ,  бжⷭ҇твенною росо́ю тѧ̀, сла́вне, сохранѝ, во ѻ҆гнѝ  неизнꙋрѧ́ема, безбо́жїѧ же, і҆ера́рше, ти́нꙋ сожига́юща. 
Бг҃оро́диченъ: 
Согни́вшїй дꙋшѝ моеѧ̀ до́мъ, пречⷭ҇таѧ  ѻ҆трокови́це, покаѧ́нїѧ ѻ҆́бразы, ꙗ҆́кѡ бл҃га́ѧ ѡ҆бновѝ,  ꙗ҆́же всѐ человѣ́чество ржⷭ҇тво́мъ твои́мъ ѡ҆бнови́вшаѧ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Оу҆твержде́ны на оу҆́мнѣмъ ка́мени дꙋшє́вныѧ  и҆мѣ́ѧ стопы̑, запѧ́лъ є҆сѝ бл҃же́нне, гдⷭ҇ни врагѝ: и҆  всѧ̑, кодра́те, оу҆тверди́лъ є҆сѝ пою́щыѧ, и҆  превозносѧ́щыѧ хрⷭ҇та̀ во всѧ̑ вѣ́ки. 
Оу҆кра́шенꙋ добродѣ́тельми и҆мѣ́ѧ дꙋ́шꙋ и҆  се́рдце, оу҆краси́лъ є҆сѝ сло́вомъ оу҆че́нїѧ дꙋ́шы,  и҆збавлѧ́ѧ нелѣ́поты всѧ́кагѡ і҆дѡлонеи́стовства, кодра́те  бг҃оглаго́ливе. (с. 445) 
Ꙗ҆́кѡ оу҆чени́къ і҆и҃совъ, ꙗ҆́кѡ а҆пⷭ҇лъ  свѣ́телъ, ꙗ҆́кѡ сл҃нца пра́вды свѣтови́днаѧ мо́лнїѧ,  кодра́те, просвѣтѝ, ѡ҆свѧтѝ соверша́ющыѧ свѧтꙋ́ю твою̀  па́мѧть. 
Бг҃оро́диченъ: 
Свѧще́ннѣйшими тѧ̀ гла́сы свѧще́ннѣйшїи бж҃їи,  чⷭ҇таѧ, прⷪ҇ро́цы, бꙋ́дꙋщꙋю мт҃рь провозгласи́ша ꙗ҆́снѡ,  всѣ́ми влады́чествꙋющагѡ, пречⷭ҇таѧ: є҆го́же благослови́мъ  во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бл҃года́ть во оу҆ста̀ твоѧ̀, мꙋ́дре фѡ́ко,  и҆злїѧ́сѧ, тѣ́мъ ѡ҆брати́лъ є҆сѝ блꙋдѧ́щыѧ лю́ди ѕмі́ѧ  совѣ́томъ, и҆ приве́лъ, є҆сѝ ꙗ҆́коже па́стырь  и҆́стинный, хрⷭ҇тꙋ̀ зовꙋ́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Неꙋсы́пна и҆́мать тѧ̀ мꙋ́дре вѣ́рныхъ собо́ръ  моли́твенника, оу҆толѧ́юща мо́рѧ вѡ́лны сверѣ̑пыѧ,  напа̑сти же оу҆кроща́юща, и҆ лю́тыхъ всѧ́ческихъ на́съ  и҆збавлѧ́юща, вопїю́щыѧ: благослови́те, всѧ̑ дѣла̀ гдⷭ҇нѧ,  гдⷭ҇а. 
Стрꙋи̑ цѣле́нїй хра́мъ тво́й тре́бꙋющымъ то́читъ  всегда̀, приста́нище ꙗ҆влѧ́ѧсѧ нево́лненное, и҆ страсте́й  ѿгони́тельное, тебѐ почита́ющымъ, и҆ хрⷭ҇тꙋ̀, мч҃ниче,  зовꙋ́щымъ: благослови́те, всѧ̑ дѣла̀ гдⷭ҇нѧ, гдⷭ҇а. 
Да твою̀ чествꙋ́емъ честнꙋ́ю, фѡ́ко, па́мѧть  торжествꙋ́юще, пребл҃га́го гдⷭ҇а оу҆молѝ оу҆се́рднѣйше,  и҆збавле́нїе неꙋдо́бныхъ на́мъ дарова́ти вопїю́щымъ:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Закѡ́ннаѧ тѧ̀ проѡбража́хꙋ, ковче́гъ и҆ ста́мна  и҆мꙋ́щаѧ ма́ннꙋ, пречⷭ҇таѧ, бжⷭ҇твеннаѧ трапе́за, па́ки же  и҆ свѣ́щникъ златоза́рный, во ѿкрове́нїе ꙗ҆зы́кѡвъ  свѣ́тъ поро́ждшꙋю, просвѣща́ющїй бг҃озна́нїемъ зємны́ѧ  концы̀. (с. 446) 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю,  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Оу҆кра́шенъ ра́зꙋмомъ кра́сномꙋ влⷣцѣ  предстои́ши, свѣтлѣ́йшъ при́снѡ ꙗ҆́кѡ і҆ера́рхъ  бг҃опрїѧ́тенъ, ꙗ҆́кѡ а҆пⷭ҇лъ бж҃е́ственъ, со всѣ́ми  а҆пⷭ҇лы и҆́стиннѡ ми́ръ мі́рꙋ, кодра́те, и҆спроша́ѧ. 
Твои́хъ магнисі́а и҆мꙋ́щи ра́кꙋ моще́й, ꙗ҆́кѡ  бжⷭ҇твенный кївѡ́тъ, и҆ ѿ негѡ̀ всѧ́кꙋ, кодра́те, по́льзꙋ  и҆счерпа́етъ любо́вїю: ѻ҆би́тєли же нбⷭ҇ныѧ твою̀ дꙋ́шꙋ  и҆мѣ́ющыѧ, со всѣ́ми ст҃ы́ми веселѧ́тсѧ. 
Свѣтоза́рный тво́й де́нь, свѣтоно́снаѧ твоѧ̀  па́мѧть, и҆́стиннѡ благосла́вный тво́й пра́здникъ всѣ̑мъ  ꙗ҆́кѡ со́лнце возсїѧ̀: ю҆́же вѣ́рнѡ соверша́емъ кодра́те,  ѡ҆чище́нїе грѣхѡ́въ, молѧ́щесѧ моли́твами твои́ми  ѡ҆брѣстѝ, и҆ ве́лїю ми́лость. 
Бг҃оро́диченъ: 
Пощади́ мѧ, гдⷭ҇и, пощадѝ, є҆гда̀ хо́щеши сꙋди́ти  мѝ: и҆ не ѡ҆сꙋдѝ менѐ во ѻ҆́гнь, ни ꙗ҆́ростїю твое́ю  ѡ҆бличѝ менѐ: мо́литъ тѧ̀ дв҃а тебѐ ро́ждшаѧ, хрⷭ҇тѐ,  а҆пⷭ҇лѡвъ мно́жество, и҆ съ прⷪ҇рѡ́ки мч҃ницы. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀,  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ,  веселѧ́щесѧ, тѧ̀, бцⷣе, велича́емъ. 
Свѧщеннослѡ́вїи бжⷭ҇твенными, свѧще́ннагѡ прїиди́те  па́стырѧ всѝ, всесвѧще́ннꙋю па́мѧть свѧще́ннѣйше  торжествꙋ́имъ, бл҃годѣ́телю бг҃ꙋ за ны̀ молѧ́щагѡ. 
Ꙗ҆ви́лсѧ є҆сѝ распалѧ́емь ре́вностїю влⷣки,  є҆гда̀, мч҃ниче, въ ба́ню разжже́ннꙋю вше́лъ є҆сѝ, въ  не́йже дꙋ́хъ тво́й въ бж҃їи рꙋ́цѣ веселѧ́сѧ, мч҃ниче,  пре́далъ є҆сѝ. (с. 447) 
Тѧ̀ і҆ера́рхѡвъ ли́ки, и҆ мч҃никѡвъ собра̑нїѧ, и҆  свѧще́нныхъ а҆пⷭ҇лѡвъ соводворе́нїе, всѣ́хъ же пра́ведныхъ,  мꙋ́чениче фѡ́ко, дꙋ́си, и҆мꙋ́ще посредѣ̀ себѐ веселѧ́тсѧ. 
Простре́сѧ въ мі́рѣ па́мѧть твоѧ̀, дꙋ́шы  просвѣща́ющи, благохва́лѧщихъ вѣ́рою по́двиги твоѧ̀ и҆  борє́нїѧ, и҆ до́блественное страда́нїе, па́стырю и҆  мꙋ́чениче досточꙋ́дне. 
Бг҃оро́диченъ: 
Просвѣтѝ, чⷭ҇таѧ, дꙋ́шꙋ мою̀ ѡ҆мраче́ннꙋю  грѣхо́мъ: и҆ вѣ́чнꙋющагѡ мѧ̀ пла́мене и҆ тмы̀ и҆зба́ви  хода́тайствомъ твои́мъ: да твоѐ ра́дꙋѧсѧ восхвалѧ́ю  вели́чество. 
Свѣти́ленъ а҆пⷭ҇ла, подо́бенъ: Дх҃омъ во ст҃и́лищи: 
Тече́нїе кра́сныхъ твои́хъ но́гъ, кодра́те а҆пⷭ҇ле,  возврати́въ, къ ше́ствїю нбⷭ҇номꙋ возше́лъ є҆сѝ ра́дꙋѧсѧ,  и҆ трⷪ҇цѣ предста́въ, во ѻ҆ц҃ѣ̀ ви́диши сн҃а, и҆ дх҃а  бжⷭ҇твеннаго: сегѡ̀ ра́ди вѣ́рою пресвѧще́ннꙋю твою̀ и҆  бжⷭ҇твеннꙋю пра́зднꙋемъ па́мѧть. 
Сла́ва, свѧщенномч҃ника. Подо́бенъ: Не́бо  ѕвѣзда́ми: 
А҆рхїере́євъ сла́ва, и҆ ни́щихъ защи́тникъ ты̀  показа́лсѧ є҆сѝ бг҃омꙋ́дре ѻ҆́ч҃е, и҆ сто́лпъ  добродѣ́телей: тѣ́мъ помина́й всѣ́хъ пою́щихъ тѧ̀ фѡ́ко. 
И҆ ны́нѣ, бг҃оро́диченъ: 
Тѧ̀ предста́тельницꙋ всѝ и҆́мамы грѣ́шнїи, ѽ  всест҃а́ѧ дв҃о: ты̀ благопремѣ́нна на́мъ сотворѝ сн҃а  твоего̀ мт҃рними твои́ми моли́твами. 
На лїтꙋргі́и: Прокі́менъ, гла́съ з҃: Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ ко  є҆вре́ємъ, зача́ло та҃і. А҆ллилꙋ́їа, гла́съ в҃:  Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи  твоѝ возра́дꙋютсѧ. Є҆ѵⷢ҇лїе і҆ѡа́нна, зача́ло л҃ѕ.  Прича́стенъ: Въ па́мѧть вѣ́чнꙋю бꙋ́детъ првⷣникъ: 


  
(с. 448) 
Мѣ́сѧца тогѡ́же въ к҃г-й де́нь. 
Зача́тїе честна́гѡ сла́внагѡ прⷪ҇ро́ка, прⷣте́чи и҆  крести́телѧ гдⷭ҇нѧ і҆ѡа́нна. 
И҆ ст҃и́телѧ і҆нноке́нтїѧ, митрополі́та  моско́вскагѡ. 
Слꙋ́жба є҆гѡ̀ пи́сана въ приложе́нїи. 
Ве́черъ, ѻ҆бы́чнаѧ каѳі́сма. На Гдⷭ҇и, воззва́хъ:  стїхи̑ры на ѕ҃, гла́съ д҃. Подо́бенъ: Зва́нный свы́ше: 
Свѧще́нствꙋѧ бжⷭ҇твенный заха́рїа, ꙳ и҆ внꙋ́трь  бы́въ бжⷭ҇твеннѣйшагѡ хра́ма, ꙳ и҆ люде́й прошє́нїѧ  приносѧ̀ ꙳ бл҃годѣ́телю и҆ всеще́дромꙋ, ꙳ бжⷭ҇твеннѣйшаго  а҆́гг҃ла ви́дѣ вопїю́ща є҆мꙋ̀: ꙳ моли́тва и҆ моле́нїе  твоѐ оу҆слы́шасѧ, ꙳ дерза́й ста́рче, и҆ не не вѣ́рꙋй  мнѣ̀: ꙳ воз̾имѣ́еши бо ѻ҆троча̀, ꙳ бжⷭ҇твеннаго  прⷣте́чꙋ, ꙳ въ рожде́нныхъ жена́ми преимꙋ́щаго, ꙳ и҆лїино́ю  си́лою, ꙳ хрⷭ҇тꙋ̀ предше́ствꙋющаго. 
Стра́ненъ ꙗ҆влѧ́ешисѧ мнѣ̀ ꙳ видѣ́нїемъ и҆  сло́вомъ, ꙳ стра́ненъ и҆ глаго́лы и҆ возвѣще́ньми, ꙳  заха́рїа противовѣща̀. ꙳ а҆́зъ бо спасе́нїѧ лю́демъ  прїидо́хъ проси́ти, ꙳ а҆ не ча̑да прїѧ́ти, ꙳ ꙗ҆́кѡ ты̀  приглаша́еши: ꙳ сопроти́вна тѧ̀ ѡ҆брѣта́ю проше́нїй, ꙳ и҆  помышлѧ́ю не и҆́стинствовати тѧ̀. ꙳ ка́кѡ бо, є҆́же  глаго́леши, и҆звѣ́стнѡ ꙗ҆ви́тсѧ; ꙳ є҆лїсаве́ть бо  непло́ды є҆́сть, ꙳ и҆ а҆́зъ же, ꙗ҆́кѡ вѣ́си, ста́рецъ. 
Что̀ не вѣ́рꙋеши словесє́мъ мои̑мъ, заха́рїе; ꙳  лжи́во благовѣ́щенїе глаго́леши приноси́ти мнѣ̀; ꙳ бж҃їй  а҆рха́гг҃лъ є҆́смь, ꙳ ꙗ҆̀же мѝ повелѣ̑нна сꙋ́ть, ꙳ сїѧ̑  тебѣ̀ глаго́лю, съ тобо́ю стоѧ̀: ꙳ поне́же не вѣ́ровалъ  є҆сѝ, ꙳ и҆ не ꙗ҆́тъ вѣ́ры, ꙳ бꙋ́деши глꙋ́хъ и҆  безгла́сенъ, ꙳ до́ндеже оу҆́бѡ оу҆́зриши мои́хъ глагѡ́лъ  бжⷭ҇твенное сбытїѐ. ꙳ є҆гда́ же роди́тъ є҆лїсаве́ть  тебѣ̀ ꙳ сло́ва гла́съ, вели́каго прⷣте́чꙋ, ꙳  оу҆ѧснѧ́ющꙋсѧ ѧ҆зы́кꙋ, благослови́ши бг҃а і҆и҃лева. (с.  449) 
Сла́ва, гла́съ ѕ҃. Вѷзанті́ево: 
Ѿ непло́днагѡ дне́сь чре́ва, пло́дъ моли́твы  прозѧбѐ і҆ѡа́ннъ предте́ча, весели́сѧ пꙋсты́не, и҆ ликꙋ́й  человѣ́чество: се́ бо покаѧ́нїѧ проповѣ́дникъ грѧде́тъ, во  чре́вѣ ма́терни воплоща́тисѧ. прїиди́те ра́дꙋющесѧ въ  сла́внѣмъ є҆гѡ̀ зача́тїи, празднолю́бцы ликꙋ́имъ вопїю́ще:  и҆́же въ рожде́нныхъ жена́ми бо́льшїй сы́й, не преста́й  моли́тисѧ, ѡ҆ вѣ́рою соверша́ющихъ бжⷭ҇твенное твоѐ  зача́тїе: ꙗ҆́кѡ да ѡ҆брѧ́щемъ ѡ҆чище́нїе грѣхѡ́въ, и҆  ве́лїю ми́лость. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
На стїхо́внѣ стїхи̑ры, гла́съ ѕ҃. Подо́бенъ: Всѐ  ѿло́жше: 
И҆дꙋ́щꙋ во ст҃а̑ѧ ст҃ы́хъ свѧ́то, ꙳ свѧще́нномꙋ  прⷪ҇ро́кꙋ, ꙳ ст҃о́мꙋ ст҃ы́й, ꙗ҆́коже писа́сѧ, ꙳ предста́въ  а҆́гг҃лъ приглаша́ше, глаго́лѧ: ꙳ оу҆слы́шасѧ моли́тва  твоѧ̀, ꙳ и҆ разрѣша́етсѧ ны́нѣ є҆лїсаве́тино непло́дство,  ꙳ и҆ роди́тъ тебѣ̀, ста́рче, сы́на, ꙳ і҆ѡа́нна прⷣте́чꙋ, ꙳  свѣти́льника со́лнца, ꙳ прⷪ҇ро́ка высоча́йшагѡ, ꙳ и҆  гла́съ, и҆зъ дв҃ы бг҃оѻтрокови́цы ꙳ сло́ва возсїѧ́вшагѡ. 
Сті́хъ: И҆ ты̀, ѻ҆троча̀, прⷪ҇ро́къ вы́шнѧгѡ  нарече́шисѧ. 
Глаго́ли мѝ ꙗ҆́вственнѣйше, ꙳ по чемꙋ̀ позна́ю  сїѐ; ꙳ па́ки ко а҆́гг҃лꙋ бл҃же́ннѣйшїй ста́рецъ речѐ: ꙳  ꙗ҆́кѡ ви́диши, и҆спо́лненъ бо дні́й є҆́смь, ꙳ є҆лїсаве́ть  же непло́ды є҆́сть. ꙳ ка́кѡ оу҆̀бо мнѣ̀ глаго́лы  вѣща́еши па́че є҆стества̀; ꙳ оу҆дивлѧ́юсѧ, ꙳ ѿню́дъ не  и҆́стинствꙋюща тѧ̀ ны́нѣ помышлѧ́ю, ꙳ ѽ человѣ́че!  ѿидѝ: ꙳ а҆́зъ бо лю́демъ и҆збавле́нїѧ и҆спроша́ю, ꙳ а҆ не  ѻ҆троча̀ прїѧ́ти, ꙳ ве́щь неꙋдобопрїѧ́тнꙋ. 
Сті́хъ: Слꙋжи́ти є҆мꙋ̀ преподо́бїемъ и҆ пра́вдою  предъ ни́мъ, всѧ̑ дни̑ живота̀ на́шегѡ. 
Бг҃а вседержи́телѧ а҆рха́гг҃лъ а҆́зъ є҆́смь, ꙳  гаврїи́лъ мнѣ̀ и҆́мѧ, ꙳ ста́рцꙋ речѐ безтѣле́сный: ꙳ и҆  ны́нѣ ѡ҆гло́хни, ꙳ и҆ молча́нїю наꙋчи́сѧ, не вѣ́ровавъ  мои̑мъ глаго́лѡмъ. ꙳ (с. 450) є҆гда́ же роди́тъ тѝ, ꙳  трꙋбꙋ̀ сло́ва сопрꙋ́жница, ꙳ дх҃ꙋ оу҆ѧснѧ́ющꙋ тво́й  ѧ҆зы́къ, ꙳ возопїе́ши ꙗ҆́вственнѣйше: прⷪ҇ро́къ  высоча́йшагѡ назове́шисѧ, ѽ ѻ҆троча̀! ꙳ тогѡ̀  пред̾ꙋгото́вати бл҃года́тїю стєзѝ, ꙳ ꙗ҆́кѡ благоволѝ. 
Сла́ва, гла́съ ѕ҃: Самогла́сенъ: 
А҆́гг҃лъ и҆зъ непло́дныхъ ложе́снъ произше́лъ  є҆сѝ, крести́телю: ѿ самы́хъ пеле́нъ въ пꙋсты́ню  всели́лсѧ є҆сѝ, печа́ть же всѣ́хъ прⷪ҇ро́кѡвъ показа́лсѧ  є҆сѝ. є҆го́же бо ѻ҆нѝ многоѻбра́знѡ прови́дѣша, и҆  гада́тельнѣ проповѣ́даша, сего̀ крести́ти во і҆ѻрда́нѣ,  оу҆досто́илсѧ є҆сѝ. гла́съ же оу҆слы́шалъ є҆сѝ  ѻ҆ч҃ескїй съ нб҃сѐ свидѣ́тельствꙋющь тогѡ̀ сн҃овство̀: и҆  дх҃а ви́дѣлъ є҆сѝ голꙋби́цы въ ви́дѣ, гла́съ влекі́й на  креща́емаго. но, ѽ прⷪ҇ро́кѡвъ всѣ́хъ вы́шшїй! не преста́й  моли́тисѧ ѡ҆ на́съ, вѣ́рнѡ твою̀ соверша́ющихъ па́мѧть. 
И҆ ны́нѣ, бг҃оро́диченъ: 
Никто́же притека́ѧй къ тебѣ̀, посра́мленъ ѿ  тебє̀ и҆схо́дитъ, пречⷭ҇таѧ бцⷣе дв҃о: но про́ситъ  бл҃года́ти, и҆ прїе́млетъ дарова́нїе, къ поле́зномꙋ  проше́нїю. 
Тропа́рь, гла́съ д҃: 
Пе́рвѣе неражда́ющаѧ непло́ды возвесели́сѧ: се́ бо  зачала̀ є҆сѝ сл҃нца свѣти́льника ꙗ҆́вѣ, просвѣща́ти  и҆мꙋ́ща всю̀ вселе́ннꙋю, слѣпото́ю недꙋ́гꙋющꙋю. ликꙋ́й,  заха́рїе, вопїѧ̀ со дерзнове́нїемъ: прⷪ҇ро́къ вы́шнѧгѡ  є҆́сть, хотѧ́й роди́тисѧ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́ное: 
На повече́рїи, по трист҃о́мъ, конда́къ прⷣте́чи. 
На оу҆́трени, по а҃-й стїхоло́гїи сѣда́ленъ, гла́съ  є҃. 
Подо́бенъ: Собезнача́льное сло́во: 
Є҆лїсаве́ть непло́дствїѧ свободи́сѧ: дв҃а же, па́ки  дв҃а пребы́сть, є҆гда̀ гла́сомъ гаврїи́ловымъ во чре́вѣ  зача́тъ. но во оу҆тро́бѣ пред̾игра́етъ, и҆́же во чре́вѣ  (с. 451) дѣ́вственнѣмъ бг҃а пред̾ꙋвѣ́давъ и҆ влⷣкꙋ,  прⷣте́ча і҆ѡа́ннъ, во спасе́нїе на́ше воплоща́ема. 
Два́жды. 
Сла́ва, и҆ ны́нѣ: 
Ра́дꙋйсѧ, горо̀ ст҃а́ѧ и҆ бг҃охо́днаѧ: ра́дꙋйсѧ,  ѡ҆дꙋшевле́ннаѧ кꙋпино̀ и҆ неѡпа́льнаѧ: ра́дꙋйсѧ, є҆ди́не къ  бг҃ꙋ мі́ра мо́сте, преводѧ́щїй смє́ртныѧ къ вѣ́чнѣй  жи́зни: ра́дꙋйсѧ, нетлѣ́ннаѧ ѻ҆трокови́це, неискꙋсомꙋ́жнѡ  ро́ждшаѧ спасе́нїе дꙋ́шъ на́шихъ. 
По в҃-й стїхоло́гїи сѣда́ленъ, гла́съ д҃. Поⷣ:  Ско́рѡ предварѝ: 
Го́рлица пꙋстынолю́бнаѧ, свѧще́нный крести́тель,  проповѣ́давый покаѧ́нїе, и҆ ꙗ҆ви́вый хрⷭ҇та̀ бы́вша  чл҃вѣ́ка, всѣ́хъ грѣша́щихъ роди́сѧ предста́тель, всѣ̑мъ  ѡ҆бꙋрева́ємымъ помощствꙋ́ѧ неѿстꙋ́пнѣ: тогѡ̀ мольба́ми,  хрⷭ҇тѐ, спасѝ мі́ръ тво́й. 
Два́жды. 
Сла́ва, и҆ ны́нѣ, бг҃оро́диченъ: 
Є҆ди́на ро́ждшаѧ творца̀ всѣ́хъ, є҆ди́на  оу҆краси́вшаѧ человѣ́чество ржⷭ҇тво́мъ твои́мъ, пречⷭ҇таѧ,  и҆зба́ви мѧ̀ сѣте́й льсти́вагѡ велїа́ра, поста́ви мѧ̀ на  ка́мени хрⷭ҇то́выхъ хотѣ́нїй, того̀ молѧ́щи прилѣ́жнѣ,  є҆го́же воплоти́ла є҆сѝ. 
Ѻ҆́ба канѡ́на ѻ҆ктѡ́иха безъ мч҃ничнѡвъ: и҆ ст҃а́гѡ  на ѕ҃. 
І҆ѡа́нна дамаски́на. 
Гла́съ д҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Непло́дствꙋющїѧ дꙋшѝ моеѧ̀ помышлє́нїѧ неплѡ́днаѧ  и҆сто́ргни, непло́дныѧ прозѧбе́нїе, благохвали́ти  начина́ющꙋ, твоѐ во оу҆тро́бѣ ма́терни ст҃о́е зача́тїе. 
Свѧще́нный заха́рїа въ хра́мъ вше́дъ, ви́дѣ  бжⷭ҇твеннаго а҆́гг҃ла, є҆мꙋ̀ ꙗ҆́вѣ возвѣща́юща: сы́на въ  ста́рости, свѧще́нниче, прїи́меши прⷣте́чꙋ. (с. 452) 
Свѣти́льникъ сл҃нца сла́вы свѣтоза́ренъ, во  чре́вѣ зачина́етсѧ возсїѧ́ти ма́терни, и҆́мже тма̀  разрѣша́етсѧ страсте́й, и҆ непло́дствїѧ оу҆́зы вели́кїй  прⷣте́ча. 
Бг҃оро́диченъ: 
Во чре́вѣ твое́мъ влⷣкꙋ, въ ма́терни носи́ма,  бцⷣе пречⷭ҇таѧ, чре́вѣ ви́дѣвъ, взыгра́сѧ ꙗ҆́вѣ  і҆ѡа́ннъ, ꙗ҆́кѡ сꙋ́щїй тогѡ̀ прⷣте́ча. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Непло́ды дне́сь пло́дъ свѧще́нный зачина́етъ, и҆́же  напослѣ́докъ всѐ непло́дїе дꙋ́шъ сѣки́рою мы́сленною  ѿсѣщѝ хотѧ́щъ, бл҃года́тїю. 
Ѡ҆гло́хнꙋвъ внꙋ́трь хра́ма, заха́рїе вели́кїй,  гла́съ сло́ва возвѣще́нїемъ стра́шнымъ прїе́млетъ, и҆  свѣ́тлѡ велича́етъ гдⷭ҇а бл҃гоꙋтро́бнаго. 
Показа́вый стезю̀ тве́рдꙋ вѣ̑рнымъ покаѧ́нїѧ,  повелѣ́нїемъ а҆́гг҃ла во чре́вѣ ма́терни прозѧбѐ,  бжⷭ҇твеннымъ совѣ́томъ па́че наде́жди, сла́вный прⷣте́ча. 
Бг҃оро́диченъ: 
Во чре́вѣ носи́маго хрⷭ҇та̀ дв҃ы ꙗ҆́кѡ позна̀,  и҆́же и҆зъ непло́дове, взыгра́сѧ, провозвѣща́ѧ ра́дость  прише́дшꙋю на зе́млю, сѣ́тованїѧ всѧ̑ и҆зба́вити. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ. 
Кадѧ́щꙋ въ хра́мѣ заха́рїи свѧще́нномꙋ, гаврїи́лъ  съ нб҃сѐ предста̀, глаго́лѧ къ немꙋ̀: ꙗ҆́кѡ въ ста́рости  твое́й воз̾имѣ́еши пло́дъ бл҃госла́венъ: и҆ непло́дство  пе́рвое є҆лїсаве́ти ны́нѣ разрѣши́тсѧ а҆́бїе, и҆  непло́дства рожде́нїе. и҆ заче́нши роди́тъ проповѣ́дника  і҆и҃сова же и҆ прⷣте́чꙋ. тѣ́хъ мольба́ми, сп҃се мі́ра,  спасѝ дꙋ́шы на́шѧ. 
Два́жды. (с. 453) 
Сла́ва, и҆ ны́нѣ, бг҃оро́диченъ: 
Чи́стаѧ, всенепоро́чнаѧ, и҆ неискꙋсобра́чнаѧ,  є҆ди́на безлѣ́тнаго сн҃а и҆ сло́во бж҃їе въ лѣ́тѣ  ро́ждшаѧ, того̀ со ст҃ы́ми и҆ честны́ми а҆пⷭ҇лы, мч҃ники и҆  прⷪ҇рѡ́ки, и҆ прпⷣбными, молѝ дарова́ти на́мъ ѡ҆чище́нїе,  и҆ ве́лїю ми́лость. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Гла́съ а҆́гг҃ловъ тѧ̀, сꙋ́щѡ а҆́гг҃ла хрⷭ҇то́ва  прише́ствїѧ, свѧще́нникꙋ свѧще́ннѡ провозвѣстѝ, и҆зъ  чре́ва непло́днагѡ прозѧба́ти, бл҃же́нне прⷣте́че. 
Пре́жде безча́днаѧ и҆ неражда́ющаѧ ны́нѣ весели́сѧ  непло́ды, ꙗ҆́кѡ хрⷭ҇то́ва крести́телѧ и҆ прⷣте́ча  плодороди́ши всесла́внѡ, є҆лїсаве́то досточꙋ́днаѧ. 
Сѣки́рою, прⷣте́че, твоеѧ̀ моли́твы, страсте́й  мои́хъ те́рнїе, и҆ помышле́нїй и҆сто́ргни преткновє́нїѧ, и҆  плодоно́сенъ мо́й оу҆́мъ добродѣ́тельми, всебл҃же́нне,  сотворѝ. 
Бг҃оро́диченъ: 
Чре́во тѧ̀ ноша́ше всѧ̑ носѧ́щаго дв҃ы, є҆гда̀  крести́тель во оу҆тро́бѣ носи́мь тебѣ̀ поклони́сѧ,  хрⷭ҇тѐ, и҆ и҆гра́ѧ веселѧ́шесѧ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
И҆дꙋ́щꙋ внꙋ́трь ст҃и́лища, и҆ закѡ́нныѧ творцꙋ̀  слꙋ̑жбы приносѧ́щꙋ, ꙗ҆ви́сѧ прⷪ҇ро́кꙋ ст҃ы́й а҆́гг҃лъ,  возвѣща́ѧ прⷣте́чи бжⷭ҇твенное зача́тїе. 
Ка́кѡ бꙋ́детъ сїѐ мнѣ̀ ꙗ҆вле́нно; є҆́смь бо  ста́рецъ, ꙗ҆́кѡ ви́диши, и҆ непло́днꙋ сопрꙋ́жницꙋ и҆́мамъ,  речѐ заха́рїа ко а҆рха́гг҃лꙋ: є҆стества̀ проти́вныѧ мнѣ̀  глаго́леши глаго́лы. 
Къ са́ррѣ воззрѝ а҆враа́мовѣ, и҆ ви́ждь, ка́кѡ  ѻ҆на̀ (с. 454) і҆саа́ка къ ста́рости родѝ, человѣ́че, и҆  глаго́лємымъ пра́веднѡ вѣ́рꙋй, ста́рцꙋ приглаша́ше  вели́кїй а҆́гг҃лъ. 
Бг҃оро́диченъ: 
Бл҃гослове́нна въ жена́хъ ты̀, бг҃ора́дованнаѧ,  ꙗ҆́вѣ є҆лїсаве́ть вопїѧ́ше тебѣ̀, є҆гда̀ ражда́ющꙋ  безмꙋ́жнѡ позна́ тѧ, є҆ди́нꙋ по ржⷭ҇твѣ̀ нетлѣ́ннꙋ  пребы́вшꙋ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Сомнѣ́нно и҆́мамъ помышле́нїе а҆́зъ, и҆ не вѣ́рꙋю  словесє́мъ твои̑мъ, а҆рха́гг҃лꙋ речѐ свѧще́нникъ: люде́й  бо спасе́нїѧ, не ѿ мои́хъ чре́слъ плода̀ прошꙋ̀. 
Созда́тель є҆стества̀, а҆́гг҃лѡвъ цр҃ь, слꙋжи́тель  ѿвѣща̀, прише́ствїѧ своегѡ̀ а҆́гг҃ла, благоволѝ роди́ти  тебѣ̀, мои̑мъ словесє́мъ не не вѣ́рꙋй, человѣ́че. 
Ви́дъ тво́й ѻ҆́гненъ, и҆ взо́ръ тво́й стра́шенъ, и҆  чꙋ́днѡ сло́во твоѐ, заха́рїа речѐ слꙋжи́телю: но оу҆́бѡ  не вѣ́рꙋю тебѣ̀, па́че є҆стества̀ глаго́лющꙋ мѝ  стра̑нныѧ глаго́лы. 
Бг҃оро́диченъ: 
Свѣти́льникъ сл҃нца, во ѻ҆́блацѣ ма́терни  оу҆тро́бѣ скрыва́ема позна́въ, сы́й въ те́мнѣмъ ложесна̀  селе́нїи, поклони́сѧ ра́дꙋѧсѧ, и҆ и҆гра́ше. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Весели́тсѧ свѣ́тлѡ заха́рїа вели́кїй, со  всесла́вною є҆лїсаве́тїю сопрꙋ́жницею, досто́йнѡ зачина́юще  і҆ѡа́нна прⷣте́чꙋ, є҆го́же а҆рха́гг҃лъ благовѣстѝ  ра́дꙋѧсѧ, и҆ человѣ́цы достодо́лжнѡ почти́мъ, ꙗ҆́кѡ  таи́нника благода́ти. 
І҆́косъ: 
Свѧще́нное є҆ѵⷢ҇лїе разгне́мъ, є҆́же лꙋка̀ на́мъ  написа̀ свѧще́нный и҆ чꙋ́дный, и҆ прⷣте́чево оу҆́зримъ  зача́тїе (с. 455) свѣ́тлое и҆ честно́е. глаго́летъ бо:  ꙗ҆́кѡ вни́де ста́рецъ и҆ пра́ведный заха́рїа во ст҃а̑ѧ  ст҃ы́хъ, є҆́же покади́ти во вре́мѧ чреды̀, предста̀ є҆мꙋ̀  гаврїи́лъ благовѣствꙋ́ѧ, и҆ глаго́лѧ: воз̾имѣ́еши сы́на,  свѧщеннонача́льниче, въ ста́рости, прⷪ҇ро́ка же и҆  прⷣте́чꙋ, гла́са же и҆ проповѣ́дника, и҆ свѣти́льника  присносвѣ́тлаго, и҆ таи́нника благода́ти. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Не вѣ́ровавъ мои̑мъ глаго́лѡмъ, ѡ҆глохнове́нїе  прїимѝ ꙗ҆вле́ннѣйше: и҆ ражда́емь є҆гда̀ оу҆́зриши  гла́съ сло́ва, воспрїимѝ гла́съ, бл҃гослове́нъ є҆сѝ,  вопїѧ̀, і҆и҃левъ бж҃е. 
Лꙋнѣ̀ є҆лїсаве́ти примѣша́ѧсѧ многосвѣ́тлый  ꙗ҆́кѡ со́лнце, заха́рїа свѣтоно́сна свѣти́льника свѣ́та  породѝ, свѣтѧ́ща на́мъ сꙋ́щымъ во тмѣ̀ страсте́й  держи̑мымъ лю́тѣ. 
И҆гра̑нїѧ ꙗ҆́кѡ глаго́лы оу҆потреби́въ, хрⷭ҇тѐ,  вели́кїй прⷣте́ча, поклони́сѧ тебѣ̀ во чре́вѣ  дѣ́вственнѣмъ, са́мъ носи́мь оу҆тро́бою є҆лїсаве́тиною,  і҆и҃се: ѻ҆тцє́въ на́шихъ, бж҃е, бл҃гослове́нъ є҆сѝ. 
Бг҃оро́диченъ: 
Лꙋна̀ є҆лїсаве́ть внꙋ́трь носѧ́щи ѕвѣздꙋ̀  бжⷭ҇твеннагѡ прⷣте́чꙋ, поклони́сѧ свѣ́тломꙋ ѻ҆́блакꙋ  марі́и, сл҃нце носѧ́щей хрⷭ҇та̀, плотоноси́ма ѿ неѧ̀ на  спасе́нїе на́ше. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Женихо́въ дрꙋ́гъ пред̾ꙋготовлѧ́етсѧ, гла́съ же  сло́ва нача́ло прїе́млетъ, и҆ въ непло́днѣй ны́нѣ  оу҆тро́бѣ пита́етсѧ, всецр҃ѧ̀ вели́кїй во́инъ. 
Неплѡ́днымъ сердца́мъ дѣ́латель процвѣтѐ,  страсте́й (с. 456) сѣки́ра оу҆жѐ кꙋе́тсѧ, теле́цъ  честны́й воздержа́нїѧ пита́етсѧ, прⷣте́ча вели́кїй, лю́дїе  весели́тесѧ. 
Оу҆́зы ꙗ҆́коже дре́вле непло́дныѧ, моегѡ̀  помышле́нїѧ си́це ѡ҆камене́нїе разрѣшѝ, крести́телю: и҆  плоды̀ покаѧ́нїѧ мѧ̀ сотворѝ возраща́ти, и҆ жи́ти во  вѣ́ки. 
Бг҃оро́диченъ: 
Чревоно́снꙋю тѧ̀, ѻ҆трокови́це, ꙗ҆́кѡ є҆лїсаве́ть  ви́дѣ, бжⷭ҇твеннѣ возра́довасѧ, внꙋ́трь є҆ѧ̀ младе́нцꙋ  взыгра́вшꙋсѧ, ꙗ҆́кѡ позна́вшꙋ своего̀ влⷣкꙋ. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Хрⷭ҇то́въ вели́кїй и҆ бжⷭ҇твенный прⷣте́ча,  непло́днаѧ ны́нѣ врата̀ ѿве́рзъ, водворѧ́етсѧ, ꙗ҆́кѡ въ  ца́рскихъ, въ бокꙋ̀ ма́тере: да ꙗ҆́кѡ во́инъ произы́детъ,  всецр҃ѧ̀ пꙋти̑ оу҆готовлѧ́ѧ. 
Бж҃їй прⷪ҇ро́че ста́рче ликꙋ́й, роди́ши бо сы́на,  є҆гѡ́же бо́льшїй въ человѣ́цѣхъ не воста̀, і҆ѡа́нна  гдⷭ҇нѧ прⷣте́чꙋ: взыгра́й є҆лїсаве́ть, землѧ̀ всѧ̀  ра́дꙋйсѧ, хвалꙋ̀ всѣ́хъ творцꙋ̀ бг҃ꙋ приносѧ́щи. 
На́съ вѣ́рою благохва́лѧщихъ тѧ̀, помѧнѝ ны́нѣ  гдⷭ҇ень прⷪ҇ро́че, и҆ прⷣте́че, ѿ дꙋше́вныхъ страсте́й  и҆збавлѧ́ѧ: спаса́й ны̀ ѿ бѣ́дъ, къ нбⷭ҇нѣй стезѝ  пꙋтево́ждствꙋѧ бг҃олѣ́пнѡ, приснобл҃же́нне. 
Бг҃оро́диченъ: 
Чи́стꙋю мт҃рь ꙗ҆́вѣ позна́ тѧ, непло́дныхъ оу҆́зъ  є҆лїсаве́ть, ꙗ҆́кѡ ѡ҆щꙋтѝ разрѣше́нꙋ себѐ, и҆ носѧ́щꙋ  прⷣте́чꙋ, во оу҆тро́бѣ твое́й все́льшагосѧ, чⷭ҇таѧ дв҃о  марїа́мь бг҃ора́дованнаѧ. 
Свѣти́ленъ. Подо́бенъ: Со оу҆чєникѝ: 
Прⷣте́чево сла́вное зача́тїе предвозвѣща́етъ и҆зъ  дв҃ы (с. 457) хотѧ́щаго роди́тисѧ цр҃ѧ̀: ꙗ҆́кѡ се́й ѿ  є҆лїсаве́ти непло́дныѧ и҆ безча́дныѧ, ста́рца же и҆ і҆ере́а  заха́рїи вели́кагѡ: и҆́хже моли́твами, и҆ бг҃оро́дицы, и҆  і҆ѡа́нна крⷭ҇ти́телѧ твоегѡ̀, гдⷭ҇и, спасѝ и҆ оу҆ще́дри  всѧ̑. 
Два́жды. 
Сла́ва, и҆ ны́нѣ, бг҃оро́диченъ: 
Сотворѝ ꙗ҆́кѡ и҆́стиннѡ съ тобо́ю вели̑чїѧ сн҃ъ  предвѣ́чный, совѣ́томъ ѻ҆ч҃ескимъ: жи́знь бо безсме́ртнꙋю  безстра́стнѡ родила̀ є҆сѝ, и҆ пребыла̀ є҆сѝ ꙗ҆́кѡ  пре́жде ржⷭ҇тва̀, мт҃рскихъ и҆збѣ́гши, и҆ дв҃а по ржⷭ҇твѣ̀  пребыла̀ є҆сѝ, дв҃о. 
На хвали́техъ стїхи̑ры, на д҃, гла́съ д҃. Поⷣ:  Нбⷭ҇ныхъ чинѡ́въ: 
Весели́тсѧ тва́рь въ зача́тїи твое́мъ, ꙳ прⷪ҇ро́че  и҆ предте́че, ꙳ крⷭ҇ти́телю і҆ѡа́нне: ꙳ бжⷭ҇твенное бо твоѐ  рожде́нїе ꙳ предзнаменꙋ́етъ на́мъ влⷣчнее ржⷭ҇тво̀. ꙳ и҆  сегѡ̀ ра́ди согла́снѡ ꙳ сꙋ́щїи на землѝ досто́йнѡ  восхвалѧ́емъ тѧ̀. 
Ꙗ҆́кѡ чꙋ́дное свидѣ́тельство ꙳ ѡ҆брѣ́тъ а҆́гг҃лъ,  зача́тїе непло́дныѧ, ꙳ марі́и приво́дитъ, ко оу҆вѣре́нїю  приносѧ̀. ꙳ тѣ́мъ и҆ мы̀ є҆лїсаве́ти непло́дствїе ꙳ и҆  заха́рїю сопрꙋ́жника є҆ѧ̀, ꙳ и҆ і҆ѡа́нна восхва́лимъ. 
Бг҃оꙋстро́енный свѣти́льникъ ꙳ присносꙋ́щнагѡ  свѣ́та, жениха̀ дрꙋ́гъ, ꙳ сл҃нца сла́вы вели́кїй  свѣтоно́сецъ, ꙳ живы́й гла́съ бж҃їѧ сло́ва, ꙳ прⷣте́ча  прише́ствїѧ гдⷭ҇нѧ, ꙳ а҆́гг҃льскимъ приглаше́нїемъ ны́нѣ  зачина́етсѧ. 
Же́ртвенникъ бжⷭ҇твенный благово́нїѧ хрⷭ҇то́ва, ꙳  ѡ҆деснꙋ́ю стоѧ́нїе прїи́мъ, ꙳ и҆ зна́нїе є҆гѡ̀  благово́нствꙋѧ, ꙳ знамена́тельнѣ познава́ешисѧ, прⷣте́че:  ꙳ предста́тельствомъ а҆́гг҃ловымъ, ꙳ ѡ҆деснꙋ́ю ст҃ы́хъ  проѡбразꙋ́емь. 
Сла́ва, и҆ ны́нѣ, гла́съ ѕ҃. Самогла́сенъ: 
Є҆лїсаве́ть зача́тъ прⷣте́чꙋ бл҃года́ти, дв҃а же  гдⷭ҇а сла́вы. цѣлова́стѣсѧ ѻ҆́бѣ ма́тєри, и҆ младе́нецъ  взыгра́сѧ: внꙋ́трь бо ра́бъ хвалѧ́ше влⷣкꙋ. оу҆диви́вшисѧ  ма́ти (с. 458) предте́чева, нача́тъ вопи́ти: ѿкꙋ́дꙋ мнѣ̀  сїѐ, да мт҃и гдⷭ҇а моегѡ̀ прїи́де ко мнѣ̀; да спасе́тъ  лю́ди ѿча̑ѧнныѧ, и҆мѣ́ѧй ве́лїю ми́лость. 
Славосло́вїе вели́кое, и҆ тропа́рь ст҃а́гѡ. Сла́ва, и҆  ны́нѣ, бг҃оро́диченъ: Є҆́же ѿ вѣ́ка оу҆тае́нное:  Є҆ктєнїѝ, и҆ прѡ́чаѧ. 
Ѡ҆ Славосло́вїи же вели́комъ да не почꙋди́шисѧ:  возмо́жно оу҆́бѡ є҆́сть, ꙗ҆́коже оу҆ста́въ  и҆з̾ѧвлѧ́етъ, и҆ ѻ҆смогла́сникꙋ пѣва́емꙋ, и҆ Гдⷭ҇еви  пои́мъ: глаго́лемꙋ, сотвори́ти и҆ вели́кое славосло́вїе. 
На лїтꙋргі́и: Бл҃жє́нна ѿ канѡ́на, пѣ́снь г҃-ѧ, и҆  ѕ҃-ѧ. Прокі́менъ, гла́съ з҃: Возвесели́тсѧ првⷣникъ ѡ҆  гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши,  бж҃е, гла́съ мо́й: А҆пⷭ҇лъ, къ гала́тѡмъ, зача́ло с҃і,  ѿ полꙋ̀: Бра́тїе, а҆враа́мъ два̀ сы́на и҆мѣ̀:  А҆ллилꙋ́їа, гла́съ д҃: Првⷣникъ ꙗ҆́кѡ фі́нїѯъ  процвѣте́тъ: Є҆ѵⷢ҇лїе лꙋкѝ, зача́ло в҃: Во вре́мѧ  ѻ҆́но, бы́сть во дни̑ и҆́рѡда царѧ̀: Коне́цъ:  Поноше́нїе моѐ въ человѣ́цѣхъ. Прича́стенъ: Въ  па́мѧть вѣ́чнꙋю бꙋ́детъ првⷣникъ: 


  
(с. 458) 
Мѣ́сѧца тогѡ́же въ к҃д-й де́нь. 
Ст҃ы́ѧ первомч҃ницы, и҆ равноапо́стольныѧ ѳе́клы: 
Въ то́йже де́нь па́мѧть прпⷣбнагѡ ѻ҆тца̀ на́шегѡ  нїка́ндра пꙋстынножи́телѧ, псковска́гѡ чꙋдотво́рца. 
На Гдⷭ҇и, воззва́хъ: стїхи̑ры на ѕ҃, гла́съ и҃. 
Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, ꙳ а҆́ще и҆ во ѻ҆ко́нца ѳе́кла приводрꙋзи́сѧ  твое́й любвѝ, ꙳ но разꙋ́мнѡ въ высоча́йшихъ предстоѧ́щи  престо́лꙋ твоемꙋ̀, ꙳ оу҆дивлѧ́шесѧ твоемꙋ̀ несосꙋ́дномꙋ  благолѣ́пїю, ꙳ ꙗ҆́вльшемꙋсѧ чл҃вѣколю́бнѡ, ꙳ да спасе́ши  дꙋ́шы на́шѧ. (с. 459) 
Гдⷭ҇и, ꙳ а҆́ще и҆ оу҆чи́телю ѳе́кла нево́лею  оу҆едини́сѧ, ꙳ но спребыва́юща тѧ̀ и҆мѧ́ше во вре́мѧ  страда́нїѧ, ꙳ и҆ ѡ҆бнаже́на ѻ҆дѣѧ́нїѧ, ꙳ покрыва́шесѧ  сла́вою твое́ю, ꙳ и҆ вѣнча́вшисѧ рꙋко́ю твое́ю, ꙳  предзащища́етъ дꙋ́шы на́шѧ. 
Гдⷭ҇и, ꙳ а҆́ще и҆ свѧ́занꙋ ѳе́кла а҆пⷭ҇лꙋ притечѐ,  ꙳ но пристра́стїѧ земны́хъ оу҆́зꙋ ѿве́рже, ꙳ и҆  крѣ́пости твоеѧ̀ вери́гою любвѐ, ꙳ тебѣ̀ крѣ́пкѡ  привѧза́сѧ, сп҃сꙋ дꙋ́шъ на́шихъ. 
Гдⷭ҇и, ꙳ а҆́ще и҆ ѻ҆гню̀ предаде́сѧ, ꙳ чи́стаѧ и҆  первомч҃ница твоѧ̀, ꙳ но не ѡ҆пали́сѧ въ не́мъ,  прохлади́телѧ и҆мꙋ́щи тѧ̀: ꙳ и҆ во ѕвѣ́рехъ мно́гихъ  неѧ́тна пребы́сть, ꙳ рꙋко́ю твое́ю храни́ма, ꙳ сп҃са дꙋ́шъ  на́шихъ. 
Сла́ва, гла́съ ѕ҃: 
Страстоте́рпческими борє́нїи врага̀ попра́ла  є҆сѝ, ѳе́кло всебл҃же́ннаѧ, и҆ тогѡ̀ кѡ́зни страда́льчески  сокрꙋши́вши, ѳамѵ́ра ѿбѣ́гла є҆сѝ, и҆ хрⷭ҇тꙋ̀  оу҆невѣ́стиласѧ є҆сѝ, и҆́стинномꙋ рачи́телю: па́ѵлова  собесѣ́днице, и҆ стефа́нꙋ сострада́льнице, дерзнове́нїе  и҆мꙋ́щи первомч҃нице хрⷭ҇то́ва въ жена́хъ, вѣ́рнѡ  соверша́ющихъ всепра́зднственнꙋю па́мѧть твою̀, ѿ бѣ́дъ  и҆зба́ви моли́твами твои́ми. 
И҆ ны́нѣ, бг҃оро́диченъ: 
А҆́ще ли среда̀, и҆лѝ пѧто́къ, крⷭ҇тобг҃оро́диченъ:  Поⷣ: Всѐ ѿло́жше: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ  про́йде, прест҃а́ѧ влⷣчце, ꙳ є҆гда̀ оу҆зрѣ́ла є҆сѝ  и҆зъ тебє̀ возсїѧ́вшаго неизрече́ннаго сло́ва, ꙳ ѿ  беззако́нныхъ ꙗ҆́кѡ ѡ҆сꙋжде́нна, ꙳ на крⷭ҇тѣ̀ возноси́ма,  ꙳ ѻ҆́цта и҆ же́лчи вкꙋша́юща, ꙳ рє́бра же и҆скопава́ема, ꙳  рꙋка́ми же и҆ нога́ми пригвожда́ема, ꙳ и҆ рыда́нїемъ  крича́ла є҆сѝ, ꙳ вопїю́щи мт҃рски: ꙳ что̀ сїѐ ча́до  сла́дкое, ꙳ но́вое та́инство; 
На стїхо́внѣ ѻ҆ктѡ́иха. Сла́ва, ст҃ы́ѧ, гла́съ и҃.  А҆нато́лїево: 
Львѡ́въ стремле́нїе попра́ла є҆сѝ, и҆ ѳамѵ́ра  посрами́ла є҆сѝ, первомч҃нице многострада́льнаѧ,  послѣ́довала є҆сѝ (с. 460) женихꙋ̀ твоемꙋ̀ зовꙋ́щи: въ  воню̀ мѵ́ра твоегѡ̀ притеко́хъ, хрⷭ҇тѐ. тѣ́мъ и҆ па́ѵла  и҆́щꙋщи, съ нб҃сѐ прїѧ́ла є҆сѝ дарова́нїе, и҆ вѣне́цъ  оу҆лꙋчи́ла є҆сѝ ѿ страстополо́жника бг҃а, и҆ мо́лиши  непреста́ннѡ, дарова́ти грѣхѡ́въ проще́нїе, вѣ́рою  соверша́ющымъ свѧще́ннꙋю твою̀ па́мѧть. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ми ѻ҆чесы̀  ви́дитсѧ, ѽ влⷣко; ꙳ содержа́й всю̀ тва́рь, ꙳ на дре́вѣ  повѣ́шенъ бы́лъ є҆сѝ: ꙳ и҆ оу҆мерщвлѧ́ешисѧ всѣ̑мъ  даѧ́й жи́знь, ꙳ бцⷣа пла́чꙋщи глаго́лаше, ꙳ є҆гда̀  оу҆зрѣ̀ на крⷭ҇тѣ̀ вознесе́на, ꙳ и҆зъ неѧ̀ неизрече́ннѡ  возсїѧ́вшаго ꙳ бг҃а и҆ чл҃вѣ́ка. 
Тропа́рь, гла́съ д҃: 
Словесє́мъ па́ѵлѡвымъ наꙋчи́вшисѧ, бг҃оневѣ́стнаѧ  ѳе́кло, и҆ вѣ́рою оу҆тверди́вшисѧ ѿ петра̀ бг҃озва́ннаѧ,  первомч҃ница ꙗ҆ви́ласѧ є҆сѝ, и҆ первострада́льница въ  жена́хъ: возшла̀ є҆сѝ на пла́мень, ꙗ҆́кѡ на мѣ́сто  благоцвѣтꙋ́щее, ѕвѣ́ри и҆ ю҆нцы̀ оу҆страши́шасѧ тебє̀,  воѡрꙋжи́сѧ бо крⷭ҇то́мъ. тѣ́мъ молѝ всехва́льнаѧ хрⷭ҇та̀  бг҃а, спасти́сѧ дꙋша́мъ на́шымъ. 
На оу҆́трени ѻ҆́ба канѡ́на ѻ҆ктѡ́иха, безъ  мч҃ничнѡвъ, и҆ ст҃ы́ѧ канѡ́нъ на ѕ҃, є҆гѡ́же  краегране́сїе: 
Первомч҃ница бжⷭ҇твеннѡ сла́витсѧ. І҆ѡа́нна  мона́ха: 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Гла́съ ѧ҆зы́ка не мо́жетъ всесла́вныхъ первомч҃ницы  повѣ́дати страда́льчествъ, и҆знемога́етъ бо ко похвалѣ̀  досто́йнѣй. 
Преста̀ мꙋчи́телево сꙋесло́вїе прего́рдое, на того́  бо жєны̀ благоче́стнѡ во хрⷭ҇тѣ̀ мꙋ́жествоваша. (с. 461) 
Глагѡ́лы неизрече́нными є҆ѵⷢ҇льски ѡ҆гласи́вшисѧ  твои́ми, всебл҃же́нне па́ѵле, хрⷭ҇тꙋ̀ дѣ́ва  оу҆невѣ́стисѧ. 
Бг҃оро́диченъ: 
Гро́здъ тѧ̀ жизноно́сный всемі́рнагѡ точа́щъ  сла́дость спасе́нїѧ, дв҃а, хрⷭ҇тѐ, породѝ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ѽле любвѐ твоеѧ̀, па́че оу҆ма̀ всечестна́ѧ!  и҆́мже ѡ҆ хрⷭ҇тѣ̀ па́ѵлꙋ привѧза́ласѧ є҆сѝ, соедини́вшисѧ  дꙋ́хомъ. 
Оу҆ѧзви́ти тѧ̀, сла́внаѧ, оу҆ѧ́звльшꙋюсѧ  жела́нїемъ дꙋхо́внымъ, мы́сль не возмо́же, земны́хъ  наслажде́нїе. 
Всѣ́хъ ѿстꙋ́пльши плотски́хъ пристра́стїй,  бесѣ́дами ма́терними не оу҆мѧгчи́ласѧ є҆сѝ,  страстоте́рпице всехва́льнаѧ. 
Бг҃оро́диченъ: 
Є҆́ѵы прама́тере ты̀ и҆справле́нїе была̀ є҆сѝ,  нача́льника жи́зни мі́рꙋ, бцⷣе, ро́ждши. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Дѣ́вства добро́тою просїѧ́ла є҆сѝ, и҆ мч҃ничества  вѣнце́мъ оу҆краси́ласѧ є҆сѝ, а҆пⷭ҇льствꙋ ввѣрѧ́ешисѧ  дв҃о ꙗ҆́кѡ пресла́внаѧ, и҆ ѻ҆гнѧ̀ оу҆́бѡ пла́мень въ  ро́сꙋ преложи́ла є҆сѝ: ю҆нца́ же ꙗ҆́рость моли́твою  твое́ю оу҆кроти́ла є҆сѝ, ꙗ҆́кѡ первострада́льнаѧ. 
Та́же сѣда́ленъ, гла́съ и҃. Подо́бенъ:  Премꙋ́дрости: 
Въ мꙋ́жество же́нство добродѣ́тельми преложи́вши  любо́вїю хрⷭ҇то́вою, бж҃їе жили́ще ѻ҆бою́дꙋ была̀ є҆сѝ:  страсте́й бо мра́къ поще́нїемъ оу҆ма́ливши, мч҃нически  показа́ласѧ є҆сѝ страда́нїѧ хвала̀. тѣ́мъ и҆ мі́рꙋ ꙗ҆́кѡ  свѣти́ло свѣ́тиши сꙋгꙋ́бѡ, возсїѧ́ющи лꙋчы̀ дх҃а,  первомч҃нице всехва́льнаѧ. молѝ хрⷭ҇та̀ бг҃а, прегрѣше́нїй  ѡ҆ставле́нїе пода́ти, чтꙋ́щымъ любо́вїю ст҃ꙋ́ю па́мѧть  твою̀. 
Два́жды. (с. 462) 
Сла́ва, и҆ ны́нѣ, бг҃оро́диченъ. 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́меннѡ  ро́ждшꙋю бг҃а пло́тїю, всѝ оу҆бл҃жа́емъ ро́ди  чл҃вѣ́честїи: ѻ҆́гнь бо всели́сѧ въ тебѣ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мже  а҆́гг҃льскїй и҆ человѣ́ческїй ро́дъ, досто́йнѡ сла́вимъ  всест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти,  досто́йнѡ пою́щымъ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости:  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй прегрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Ѻ҆брꙋче́ннꙋю ѳамѵ́рꙋ, невѣстово́децъ па́ѵелъ тѧ̀  сочета̀ женихꙋ̀ нбⷭ҇номꙋ, ꙗ҆́кѡ непоро́чнꙋю, ѳе́кло  всечестна́ѧ. 
Привѣ́силасѧ є҆сѝ любо́вїю бг҃оче́стїѧ,  па́ѵловыми словесы̀, и҆ ѳамѵ́ровы глаго́лы ꙗ҆́кѡ бꙋесло́вїе  мч҃нице, оу҆кори́ла є҆сѝ. 
Кропле́нїемъ бжⷭ҇твенныѧ кро́ве а҆да́мскїй ро́дъ  благослови́сѧ: є҆́ѵа ра́дꙋетсѧ ви́дѧщи оу҆́бѡ жена́ми  льсти́ваго ѕмі́ѧ па́дающа. 
Чистотꙋ̀ возлюби́вши, всѧ̑ кра̑снаѧ житїѧ̀  ѿве́рже, бога́тство, ро́дъ, красотꙋ̀, и҆ сла́дѡсти  ѡ҆брꙋ́чника первомч҃ница. 
Бг҃оро́диченъ: 
Бцⷣꙋ тѧ̀, всечⷭ҇таѧ, просвѣще́ннїи всѝ зна́емъ:  сл҃нце бо родила̀ є҆сѝ пра́вды, приснодв҃о. (с. 463) 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Претѧ́жкимъ страда́нїемъ на три́знищи подвиза́ласѧ  є҆сѝ, ѳе́кло всебл҃же́ннаѧ, и҆ по́чести оу҆досто́иласѧ  є҆сѝ. 
Ѡ҆кра́десѧ ѕмі́й лꙋка́вый: дѣ́ва бо бжⷭ҇твенными  стрⷭ҇тьмѝ послꙋша́нїю наꙋча́шесѧ. 
Побѣжда́шесѧ стыдѣ́нїе твоѐ, бжⷭ҇твеннымъ  дерзнове́нїемъ: ѻ҆́гнь бо тѧ̀ серде́чный, сꙋ́щїй трⷪ҇цы,  разжжѐ. 
Бг҃оро́диченъ: 
Марі́е бцⷣе безневѣ́стнаѧ, надє́жды врагѡ́въ  ѡ҆сꙋетѝ, и҆ пою́щыѧ тѧ̀ возвеселѝ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ѻ҆трокови́ца є҆стества̀ сла́бость, крѣ́постїю  крⷭ҇та̀ оу҆крѣпи́вшисѧ, ю҆́ношеское оу҆краше́нїе  бжⷭ҇твенною любо́вїю ѿве́ргши, но́щїю бо дерзнѐ и҆  потечѐ, жела́емагѡ благовѡ́ннаѧ и҆́щꙋщи оу҆чє́нїѧ. 
Черто́гѡвъ преесте́ственнѡ невѣ́стныхъ самово́льною  и҆змѣнѝ любо́вїю, благосла́внаѧ и҆ первомч҃ница ѳе́кла,  є҆́же ѕлодѣ́євъ ѡ҆бита́ти во оу҆зи́лищи: жела́нїе бо  творца̀ зда́нїй побѣжда́ше жела̑нїѧ. 
Въ дꙋ́сѣ ѡ҆блобыза́ше оу҆́зы бжⷭ҇твеннагѡ  оу҆чи́телѧ мч҃ница, въ темни́цѣ ꙗ҆́кѡ въ бжⷭ҇твенномъ  цвѣ́тницѣ напаѧ́ема словесы̀, и҆ возраста́ше, и҆  приноша́ше, ꙗ҆́кѡ и҆́стиннѡ влⷣцѣ пло́дъ краснѣ́йшїй. 
Бг҃оро́диченъ: 
Ꙗ҆́кѡ шипо́къ, ꙗ҆́кѡ чистѣ́йшїй крі́нъ, ꙗ҆́кѡ  бл҃гово́ннꙋю воню̀, ѻ҆трокови́це, творе́цъ ѿ кра́сныхъ  оу҆до́лїй (с. 464) мїрски́хъ тѧ̀ и҆збра́въ, всели́сѧ во  оу҆тро́бꙋ твою̀, и҆ роди́всѧ, благово́нїѧ всѧ̑ и҆спо́лни. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Оу҆ѧзви́вши твоѐ се́рдце, добродѣ́во, любо́вїю  хрⷭ҇то́вою, ѡ҆брꙋ́чника вре́меннаго, ꙗ҆́кѡ небрего́ма  преѡби́дѣла є҆сѝ, и҆ на ѻ҆́гнь дерзнꙋ́ла є҆сѝ,  ѕвѣре́й же оу҆ста̀ загради́ла є҆сѝ: и҆ спа́сшисѧ ѿ  ни́хъ, прилѣжа́ше па́ѵла и҆́щꙋщи, ѳе́кло первострада́льнаѧ. 
І҆́косъ: 
Ѿ па́ѵла наꙋчи́вшисѧ пꙋтѝ и҆́стины, по немꙋ́же  неꙋкло́ннѡ ше́ствовала є҆сѝ, пречꙋ́днаѧ, и҆ твои́хъ  ѡ҆ста́вивши, ꙗ҆́кѡ стра́ннаѧ, стра́нномꙋ послѣ́довала  є҆сѝ, мꙋ́жественнымъ ра́зꙋмомъ и҆ ѻ҆́бразомъ. тѣ́мже и҆  влⷣка тѧ̀ же́нъ страстоте́рпицъ первострада́льнꙋ показа̀ въ  концѣ́хъ, въ ни́хже ѡ҆бше́дши пребыла̀ є҆сѝ, па́ѵла  и҆́щꙋщи, ѳе́кло первострада́льнаѧ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Ꙗ҆́кѡ оу҆́зникꙋ па́ѵлꙋ привѧза́ласѧ є҆сѝ  любо́вїю, ѽ всебл҃же́ннаѧ. оу҆́зами нерѣши́мыми, вѣ́рою  соглаша́ющи благоче́стнѡ, и҆ спою́щи: ѻ҆тцє́въ на́шихъ  бж҃е, бл҃гослове́нъ є҆сѝ. 
Спредста́ла є҆сѝ па́ѵлꙋ предъ сꙋди́щи  непра́ведными, ѽ добродѣ́во. и҆ жела́нїемъ влⷣчнимъ,  вопїѧ́ла є҆сѝ во оу҆́жасѣ, стꙋ́дъ ѿве́ргши: ѻ҆тцє́въ  на́шихъ бж҃е, бл҃гослове́нъ є҆сѝ. 
За любо́вь бжⷭ҇твеннꙋю, пе́щи тѣ́ло, мч҃нице,  ѿдала̀ є҆сѝ, и҆ жела́емагѡ пребыла̀ є҆сѝ неѡпа́льна  си́лою, вопїю́щи: ѻ҆тцє́въ на́шихъ бж҃е, бл҃гослове́нъ  є҆сѝ. 
Тꙋчено́сный ѻ҆́блакъ, дожде́мъ и҆ гра́домъ пла́мень  погаси́въ, пра́веднѡ попалѧ́етъ неразꙋ̑мныѧ, и҆ спаса́етъ  (с. 465) пѣснопою́щꙋю мч҃ницꙋ: ѻ҆тцє́въ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Же́злъ была̀ є҆сѝ, дв҃о, и҆зъ і҆ессе́ева ко́рене,  преблаже́ннаѧ, пло́дъ цвѣтоносѧ́щїй спасе́нїѧ, вѣ́рою сн҃ꙋ  твоемꙋ̀ зовꙋ́щымъ: ѻ҆тцє́въ на́шихъ бж҃е, бл҃гослове́нъ  є҆сѝ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те є҆го̀ во вѣ́ки. 
Странноѧвле́ненъ тво́й по́мыслъ: во гро́бъ бо ꙗ҆́кѡ  во є҆де́мъ, дѣ́во, всели́ласѧ є҆сѝ мч҃нице, пою́щи  хрⷭ҇та̀ во вѣ́ки. 
Помрачи́тисѧ благолѣ́пїю дѣ́вства свѣ́тлости, не  терпѧ́щи твоеѧ̀ добро́ты, оу҆мре́ти и҆зво́лила є҆сѝ и҆  жи́ти во вѣ́ки. 
Животворѧ́щемꙋ и҆ преесте́ственномꙋ сочета́вшисѧ  хрⷭ҇тꙋ̀, первомч҃нице, женихꙋ̀ ѕвѣ́ри и҆зво́лила є҆сѝ  бы́ти храни́тели дѣ́вства. 
Совле́кши твою̀ тлѣ́нїѧ ѻ҆де́ждꙋ, благоѡде́ждна  хрⷭ҇то́ва стадїоте́чница, пришла̀ є҆сѝ къ нестарѣ́ющей  жи́зни во вѣ́ки. 
Бг҃оро́диченъ: 
Преесте́ственнѡ содѣ́телѧ, и҆ сп҃са бг҃а сло́ва  родила̀ є҆сѝ, дв҃о: тѣ́мъ тѧ̀ чти́мъ, чⷭ҇таѧ, во вѣ́ки. 
Пѣ́снь ѳ҃. І҆рмо́съ: 
Тѧ̀, неискꙋсобра́чнꙋю мт҃рь бг҃а вы́шнѧгѡ, тѧ̀,  па́че оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Кто̀ твоемꙋ̀ непобѣ́дномꙋ, ѽ первомч҃нице! не  подиви́тсѧ; ѕвѣ́ри бо мы́слєнныѧ, стра̑сти дꙋшѝ  оу҆кроти́вши, и҆ неꙋдержа́нныхъ ѕвѣри́ныхъ стремле́нїй не  оу҆боѧ́ласѧ є҆сѝ, но пребыла̀ є҆сѝ посредѣ̀ си́хъ  нерастли́ма. 
Не прохо́дный тве́рдый бж҃їимъ повелѣ́нїемъ  разсѣ́десѧ тебѣ̀ ка́мень бг҃оно́снѣй мч҃ницѣ, ба́нею  возрожде́нїѧ, (с. 466) запеча́тствованꙋ бжⷭ҇твеннꙋю  невѣ́стꙋ, ꙗ҆́кѡ черто́гъ бѣжа́щꙋ внꙋ́трь прїѧ́тъ. 
И҆сцѣлѝ, первомч҃нице, ꙗ҆́звы дꙋшѝ моеѧ̀: мі́рꙋ  ми́ръ пода́ждь, вѣ́рномꙋ во́инствꙋ на́шемꙋ на ва́рвары  врагѝ побѣ̑днаѧ даю́щи, и҆ ми́ръ цр҃квамъ твои́ми  моли́твами. 
Бг҃оро́диченъ: 
Тебѐ пресла́внꙋю и҆ всест҃ꙋ́ю бцⷣꙋ всѝ вѣ́рнїи  сла́вимъ немо́лчными пѣ́сньми, и҆ пое́мъ, ꙗ҆́кѡ ро́ждшꙋю  гдⷭ҇а всѣ́хъ, на спасе́нїе пою́щихъ тѧ̀. 
Свѣти́ленъ: 
Же́нъ сла́вꙋ, наста́вницꙋ страда́льцєвъ,  ѿве́рзшꙋю всѣ̑мъ мꙋче́нїѧ пꙋти̑, равноапо́стольнꙋю  ѳе́клꙋ, и҆ первострада́льнꙋю благопохва́лимъ. 
Бг҃оро́диченъ: 
Крѣ́пкимъ твои́мъ кро́вомъ, ѿ навѣ́та врагѡ́въ,  чи́стаѧ, твоѧ̀ рабы̑ сохрани́ ны всѧ̑ невре́дны: тѧ́ бо  стѧжа́хомъ є҆ди́нꙋ прибѣ́жище въ нꙋ́ждахъ. 
На хвали́техъ стїхи̑ры на д҃, гла́съ в҃. А҆нато́лїа: 
Невѣ́стника и҆мꙋ́щи на нб҃сѣ́хъ хрⷭ҇та̀ бг҃а,  жениха́ же небрегла̀ є҆сѝ привре́меннагѡ и҆ ѡ҆брꙋ́чника,  ѳе́кло первострада́льнаѧ: ма́тєрнимъ бо ласка́нїємъ  разꙋ́мнѡ не повинꙋ́вшисѧ, па́ѵлꙋ послѣ́довала є҆сѝ. на  ра́мена взе́мши зна́менїе крⷭ҇та̀, и҆ ѻ҆гнѧ̀ оу҆́бѡ не  оу҆страши́ласѧ є҆сѝ: ѕвѣре́й же свирѣ́пство въ  кро́тость преложи́ла є҆сѝ: фѡкѝ оу҆мертви́ла є҆сѝ,  є҆́же ѡ҆ хрⷭ҇тѣ̀ погрꙋже́нїемъ ст҃а́гѡ креще́нїѧ: но  ꙗ҆́кѡ во страда́нїихъ до́блественнѣ бжⷭ҇твеннѣ  возсїѧ́вшаѧ, не ѡ҆ста́ви молѧ́щисѧ непреста́ннѡ гдⷭ҇ꙋ, ѡ҆  вѣ́рою соверша́ющихъ всечестнꙋ́ю твою̀ па́мѧть. 
Гла́съ то́йже: 
Возложи́вши себѐ всеси́льномꙋ манове́нїю,  оу҆крѣплѧ́ема ꙗ҆́кѡ первомч҃ница хрⷭ҇то́ва, ѡ҆ста́вивши  земнꙋ́ю любо́вь, (с. 467) ѡ҆дѣ́ѧласѧ є҆сѝ во свѣ́тъ  вѣ́чныѧ жи́зни, въ бл҃же́нный сꙋ́щи черто́гъ, въ не́мже  же́нъ стада̀ почива́ютъ, вхо́дъ ѡ҆брѣ́тши вѣ́чныѧ жи́зни.  съ ни́миже моли́сѧ, равноапо́стольнаѧ ѳе́кло, ѡ҆ дꙋша́хъ  на́шихъ. 
Гла́съ д҃: 
Ли́къ соста́вите, мч҃николю́бцы, подвигѡ́въ бо  наста̀ вре́мѧ, и҆ первомч҃ницы лѣ́тнѧѧ па́мѧть, всѧ̑ на  славосло́вїе поꙋща́ющаѧ бж҃їе. ѳе́кла бо пе́рваѧ мч҃ница въ  жена́хъ, страда́льное по́прище соверши́вши, пе́рваѧ и҆  вѣнцено́сица ꙗ҆ви́сѧ, со дерзнове́нїемъ молѧ́щисѧ ѡ҆  дꙋша́хъ на́шихъ. 
Гла́съ то́йже: 
Твоѐ па́че человѣ́ка страда́нїе, первомч҃нице  хрⷭ҇то́ва, не человѣ́честїи то́чїю оу҆диви́шасѧ наро́ди,  но и҆ ѕвѣ́рїе оу҆жасо́шасѧ свирѣ́пїи, пла́мєни не  пла́мєни вмѣни́шасѧ тебѣ̀, добродѣ́во ѳе́кло, твоегѡ̀  ра́ди жениха̀ хрⷭ҇та̀. ра́доваласѧ є҆сѝ оу҆́бѡ тогѡ̀  ра́ди стра́ждꙋщи, и҆ мі́ра ѿлꙋча́ема, да нбⷭ҇нагѡ  полꙋчи́ши блаже́нства, со дерзнове́нїемъ молѧ́щисѧ ѿ  дꙋша́хъ на́шихъ. 
Сла́ва, гла́съ а҃. А҆нато́лїа: 
Страда́льческїй по́двигъ дне́сь предлежи́тъ, лю́дїе  ликовствꙋ́имъ, и҆ въ не́мъ соверша́ємыѧ и҆ пресла̑вныѧ  вє́щи оу҆́зримъ: нескве́рнаѧ бо а҆́гница предлежи́тъ  заколе́нїю, по закла́вшемсѧ ѡ҆ на́съ хрⷭ҇тѣ̀ бз҃ѣ,  добродѣ́ва ѳе́кла и҆ бг҃оневѣ́стнаѧ. тѣ́мже трⷪ҇ческою  вѣ́рою мꙋчи́телей разрꙋшѝ безбо́жїе, и҆ со а҆́гг҃лы  ликовствꙋ́ющи, сп҃сꙋ мо́литсѧ, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Подо́бенъ: Всехва́льнїи мч҃ницы: 
Ѻ҆рꙋ́жїе про́йде, ꙳ ѽ сн҃е, дв҃а глаго́лаше, ꙳ на  дре́вѣ ꙗ҆́кѡ оу҆зрѣ̀ ꙳ хрⷭ҇та̀ ви́сѧща, моѐ се́рдце, и҆  терза́етъ, влⷣко, ꙳ ꙗ҆́коже дре́вле сѷмеѡ́нъ мнѣ̀  предречѐ: ꙳ но воста́ни (с. 468) и҆ спросла́ви безсме́ртне,  ꙳ ма́терь и҆ рабꙋ̀ твою̀, молю́сѧ. 
На стїхо́внѣ ѻ҆ктѡ́иха. Сла́ва, мч҃ницы. Гла́съ в҃.  А҆нато́лїа: 
Прїиди́те мч҃николю́бцы, же́нъ похвалꙋ̀ первомч҃ницꙋ  ѳе́клꙋ въ пѣ́снехъ почти́мъ: та́ бо сꙋпоста́та врага̀  си́лою крⷭ҇тною попра̀, и҆ побѣ́дꙋ взе́мши досто́йнѡ  вѣнча́сѧ. тѣ́мъ мо́литсѧ многострада́льнаѧ, є҆́же  и҆зба́витисѧ бѣ́дъ, и҆ бꙋ́дꙋщагѡ сꙋда̀, вѣ́рою и҆ любо́вїю  соверша́ющымъ па́мѧть є҆ѧ̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Болѣ̑зни претерпѣ́ла є҆сѝ мнѡ́гїѧ, въ распѧ́тїи  сн҃а и҆ бг҃а твоегѡ̀ пречⷭ҇таѧ, стенѧ́щи, слезѧ́щи и҆  восклица́ющи. оу҆вы̀ мнѣ̀, ча́до сладча́йшее, непра́веднѡ  ка́кѡ стра́ждеши, хотѧ̀ и҆зба́вити сꙋ́щыѧ и҆зъ а҆да́ма  земнорѡ́дныѧ! тѣ́мъ всечⷭ҇таѧ дв҃о, тѧ̀ мо́лимъ вѣ́рою,  ми́лостива на́мъ того̀ содѣ́лай. 
На лїтꙋргі́и: Бл҃жє́нна ѻ҆ктѡ́иха, на д҃: и҆ ст҃ы́ѧ  пѣ́снь г҃, на д҃. Прокі́менъ, гла́съ д҃: Ди́венъ бг҃ъ во  ст҃ы́хъ свои́хъ, бг҃ъ і҆и҃левъ. Сті́хъ: Въ цр҃квахъ  благослови́те бг҃а: А҆пⷭ҇лъ къ тїмоѳе́ю, зача́ло сч҃ѕ.  А҆ллилꙋ́їа, гла́съ а҃: Терпѧ̀ потерпѣ́хъ гдⷭ҇а, и҆ внѧ́тъ  мѝ: Є҆ѵⷢ҇лїе матѳе́а, зача́ло р҃д. Прича́стенъ:  Ра́дꙋйтесѧ, првⷣнїи: 


  
(с. 469) 
Мѣ́сѧца тогѡ́же въ к҃є-й де́нь. 
Прпⷣбныѧ ма́тере на́шеѧ є҆ѵфросѵ́нїи: 
И҆ преставле́нїе прпⷣбнагѡ ѻ҆тца̀ на́шегѡ се́ргїа и҆гꙋ́мена,  ра́донежскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры ѻ҆ктѡ́иха, г҃. и҆ ст҃ы́ѧ, г҃. гла́съ є҃. Поⷣ:  Прпⷣбне ѻ҆́ч҃е: 
Ма́ти прпⷣбнаѧ є҆ѵфросѵ́нїе досточꙋ́днаѧ, сꙋ́щѡ весе́лїѧ.  возжелѣ́вши, того̀ хода́тайствꙋющꙋю ше́ствовала є҆сѝ стезю̀:  бога́тство бо и҆змѣни́ла є҆сѝ нището́ю мно́гою: плотска́го  ѡ҆брꙋ́чника, живꙋ́щимъ во вѣ́ки: пи́щꙋ тлѣ́ющꙋю, воздержа́нїемъ:  поко́й болѣ́зньми сꙋ́щими въ страда́льчествѣ: сꙋ́щꙋю въ мі́рѣ,  премі́рною жи́знїю, ю҆́же и҆ полꙋчи́ла є҆сѝ съ мꙋ́дрыми дѣ́вами,  соблю́дши свѣщꙋ̀ твою̀ неꙋга́снꙋ, и҆ черто́гꙋ сподо́бившисѧ ꙗ҆́кѡ  дѣ́ва, ꙗ҆́кѡ невѣ́ста хрⷭ҇то́ва всехва́льнаѧ. 
Стрꙋѧ́ми сле́зъ напои́вши тво́й ра́зꙋмъ, оу҆гобзи́ла є҆сѝ  поще́нїемъ добродѣ́тєльныѧ плоды̀, и҆ лоза̀ ꙗ҆́коже  краснѣ́йшаѧ, произнесла̀ є҆сѝ гро́зды кра̑сныѧ, честна́ѧ: и҆́хже  бжⷭ҇твеннагѡ мста̀ ꙗ҆́вѣ насы́щше чꙋ̑вства дꙋшє́внаѧ,  наслажда́емсѧ и҆́стиннѡ твои́мъ подо́бїемъ, и҆ весели́мсѧ  бжⷭ҇твеннымъ весе́лїемъ, пїѧ́нство ѿрѣва́юще є҆́же ѿ грѣха̀,  вопїю́ще тѝ всечⷭ҇тна́ѧ: хрⷭ҇та̀ молѝ всегда̀, дарова́ти  вселе́ннѣй є҆диномы́слїе, ми́ръ и҆ ве́лїю ми́лость. 
Видѣ́нїе стра́нное, и҆ є҆стествꙋ̀ неꙋдобопрїѧ́тное, ка́кѡ  оу҆таи́ласѧ є҆сѝ є҆́ѵина ста́рагѡ запина́телѧ, лю́тагѡ  кова́рства, средѣ̀ мꙋже́й все́льшисѧ соверше́ннымъ ра́зꙋмомъ; (с.  470) ка́кѡ посредѣ̀ ѻ҆гнѧ̀ прошла̀ є҆сѝ не ѡ҆па́льшисѧ; ка́кѡ  сокры́ла є҆сѝ же́нскꙋю не́мощь, оу҆крѣплѧ́ема бжⷭ҇твенною  си́лою, на́шꙋ не́мощь прїи́мшагѡ, и҆ возсїѧ́вшагѡ ѿ ѻ҆трокови́цы  неискꙋсобра́чныѧ; є҆го́же молѝ со а҆́гг҃лы ликꙋ́ющи, дарова́ти  вселе́ннѣй є҆диномы́слїе, ми́ръ и҆ ве́лїю ми́лость. 
Сла́ва, гла́съ в҃. Стꙋді́тово: 
Чи́стое чистоты̀ твоеѧ̀ сокро́вище безъ поро́ка ѿ мꙋже́й  сохрани́ла є҆сѝ, невѣ́ста хрⷭ҇то́ва бы́вши, є҆ѵфросѵ́нїе  всебл҃же́ннаѧ: тѣле́снꙋю бо добро́тꙋ, по́стническими трꙋды̑  оу҆вѧди́вши, дꙋ́шꙋ же оу҆краси́вши доброзра́чїемъ бл҃года́ти: въ  мꙋ́жествѣ бо же́нство ꙗ҆́вѣ оу҆кры́вши, оу҆таи́ласѧ є҆сѝ  велїа́ровыхъ ловле́нїй, а҆́гг҃льски пожи́вши: но просѝ ми́ра  любо́вїю благохва́лѧщымъ тѧ̀, ꙗ҆́кѡ весе́лїѧ тезоимени́таѧ  бг҃обл҃же́ннаѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Гро́здъ всезрѣ́лый, чⷭ҇таѧ, є҆го́же невоздѣ́ланнѡ во  оу҆тро́бѣ младоноси́ла є҆сѝ, на дре́вѣ ꙗ҆́кѡ оу҆зрѣ́ла  є҆сѝ сего̀ ви́сѧща, рыда́ющи восклица́ла є҆сѝ, взыва́ющи:  ча́до, сла́дость и҆ска́пай, є҆́юже пїѧ́нство всѧ́кое страсте́й  ѿе́млетсѧ, бл҃годѣ́телю, менє̀ ра́ди тебѐ ро́ждшїѧ,  бжⷭ҇твенными оу҆тѣше́ньми, ꙗ҆́кѡ бл҃гоꙋтро́бенъ. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Прїиди́те любодѣ́вственнїи всѝ, и҆ чистоты̀ рачи́телїе,  прїиди́те мона́шескаѧ чета̀, и҆ прпⷣбныхъ же́нъ ли́къ, всѝ  согла́снѡ вѣ́рою воспои́мъ є҆ѵфросѵ́нїю пребл҃же́ннꙋю: ра́дꙋйсѧ,  ꙗ҆́же въ же́нстѣмъ тѣ́лѣ мꙋ́жески до́блествовавши, ра́дꙋйсѧ,  цѣломꙋ́дрїемъ врага̀ посрами́вши, и҆ хрⷭ҇та̀ возлюби́вши.  ра́дꙋйсѧ, ка́мене честны́й, весе́лїѧ тезоимени́таѧ. но, ѽ ма́ти  прпⷣбнаѧ! молѧ́щи не преста́й ѡ҆ чтꙋ́щихъ па́мѧть твою̀. (с. 471) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле, ꙳ и҆  непоро́чнаѧ влⷣчца, ꙳ на крⷭ҇тъ воздвиза́ема, ꙗ҆́кѡ ви́дѣ, ꙳  ма́терски восклица́ше, ꙳ и҆ оу҆дивлѧ́ющисѧ вопїѧ́ше: ꙳ что̀  видѣ́нїе сїѐ, ча́до сла́дкое, ꙳ но́вое и҆ пресла́вное; ꙳ ка́кѡ  лю́дїе небл҃года́тнїи, ꙳ сꙋди́щꙋ пїла́товꙋ предаю́тъ тѧ̀, ꙳ и҆  ѡ҆сꙋжда́ютъ сме́ртїю живота̀ всѣ́хъ; ꙳ но пою̀ твоѐ неизрече́нное  сло́ве, схожде́нїе. 
Тропа́рь, гла́съ и҃: 
Въ тебѣ̀ ма́ти, и҆звѣ́стнѡ спасе́сѧ є҆́же по ѻ҆́бразꙋ:  прїи́мши бо крⷭ҇тъ, послѣ́довала є҆сѝ хрⷭ҇тꙋ̀, и҆ дѣ́ющи  оу҆чи́ла є҆сѝ призира́ти оу҆́бѡ пло́ть, прехо́дитъ бо:  прилѣжа́ти же ѡ҆ дꙋшѝ, ве́щи безсме́ртнѣй. тѣ́мже и҆ со  а҆́гг҃лы сра́дꙋетсѧ, прпⷣбнаѧ є҆ѵфросѵ́нїе, дх҃ъ тво́й. 
На оу҆́трени ѻ҆́ба канѡ́на ѻ҆ктѡ́иха: и҆ ст҃ы́ѧ на д҃,  є҆гѡ́же краегране́сїе: Пѣ́сньми тѧ̀ пою̀ подо́бнꙋю весе́лїѧ. 
І҆ѡ́сифъ. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй бра̑ни,  мы́шцею высо́кою, хрⷭ҇то́съ и҆стрѧсѐ, і҆и҃лѧ же спасѐ, побѣ́днꙋю  пѣ́снь пою́ща. 
Пѣ́сньми бг҃окра́сными пою́щаго дне́сь свѧтꙋ́ю твою̀  па́мѧть, и҆ и҆́стиннѡ достохва́льнꙋю, свѣ́томъ мѧ̀ ѡ҆зарѝ  моли́твъ твои́хъ всечестна́ѧ, весе́лїѧ бжⷭ҇твеннагѡ тезоимени́таѧ. 
Є҆ди́нꙋ бжⷭ҇твеннꙋю добро́тꙋ хрⷭ҇то́вꙋ возлюби́вши, и҆  тогѡ̀ распа́льшисѧ невеще́ственными красота́ми, добро́тою  тѣле́сною возгнꙋша́ласѧ є҆сѝ, сла́внаѧ, видѣ̑нїи бжⷭ҇твенными  оу҆пражнѧ́ющисѧ. 
Невѣ́ста оу҆кра́шенаѧ добродѣ́телей красота́ми,  ѡ҆брꙋчи́ласѧ є҆сѝ и҆́стиннѡ кра́сномꙋ добро́тою хрⷭ҇тꙋ̀, (с. 472)  ѡ҆ста́виши привре́меннаго, є҆ѵфросѵ́нїе, ѡ҆брꙋ́чника, и҆ житїѧ̀  всю̀ красотꙋ̀. 
Бг҃оро́диченъ: 
Всѐ пожела́нїе и҆ сла́дость и҆ жи́знь, и҆зъ тебє̀  возсїѧ́вый премно́жествомъ бл҃гости, дв҃о всенепоро́чнаѧ: є҆го́же  молѝ спастѝ непреста́ннѡ тѧ̀ блажа́щыѧ. 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ твои́мъ, и҆  повѣ́сивый неѡдержи́мѡ тѧготѣ́ющꙋю, на недви́жимѣмъ, хрⷭ҇тѐ,  ка́мени за́повѣдей твои́хъ, цр҃ковь твою̀ оу҆твердѝ, є҆ди́не  бла́же и҆ чл҃вѣколю́бче. 
Вєли́кїѧ претерпѣ́вши по́двиги, вра̑жїѧ низложи́ла є҆сѝ  оу҆хищрє́нїѧ: побѣди́ла є҆сѝ де́мѡнскїѧ прило́ги: а҆́гг҃лѡмъ  оу҆подо́биласѧ є҆сѝ, безсме́ртїю поꙋчи́вшисѧ ма́ти, въ  ме́ртвеннѣмъ твое́мъ тѣлесѝ. 
Весели́тъ мона́шествꙋющихъ сердца̀ житїѐ твоѐ,  оу҆твержде́нїе сꙋ́ще и҆ наказа́нїе ко спаси́тельнымъ за́повѣдемъ,  и҆ къ стезѧ́мъ нетлѣ́нїѧ, къ любвѝ кра́йнѣйшемꙋ предѣ́лꙋ,  є҆ѵфросѵ́нїе, созда́вшагѡ. 
Просвѣща́етъ вѣ́рныхъ бжⷭ҇твєннаѧ собра̑нїѧ свѣ́тлаѧ  твоѧ̀ па́мѧть и҆ достосла́внаѧ, оу҆слажда́етъ прпⷣбныхъ ли́ки,  а҆́гг҃лы весели́тъ. съ ни́миже водворѧ́ешисѧ, ꙗ҆́кѡ  равноа́гг҃льномꙋ житїю̀, є҆ѵфросѵ́нїе, ревнова́вши. 
Бг҃оро́диченъ: 
Страсте́й мѧ̀ лю́тое ѡ҆бꙋрева́етъ волне́нїе, лꙋка́выхъ  дꙋхѡ́въ глꙋбина̀ ѡ҆держи́тъ мѧ̀, грѣхо́вный ви́хоръ коле́блетъ  моѐ се́рдце: бг҃ороди́тельнице, ты́ мѧ оу҆твердѝ, чи́стѣ тѧ̀  восхвалѧ́юща. 
Сѣда́ленъ, гла́съ є҃. Подо́бенъ: Собезнача́льное сло́во: 
Же́нскꙋю сла́бость оу҆крѣпи́вши нбⷭ҇ными наде́ждами,  посредѣ̀ всели́ласѧ є҆сѝ, несомнѣ́нною мы́слїю, мꙋже́й,  бг҃одохнове́ннаѧ, є҆́ѵина льсти́телѧ покори́вши твои́мъ (с. 473)  говѣ́нїемъ, ѽ є҆ѵфросѵ́нїе! во бдѣ́нїихъ и҆ поꙋче́нїихъ: тѣ́мъ  вѣ́рою тѧ̀ блажи́мъ. 
Сла́ва, и҆ ны́нѣ, бг҃оро́диченъ: 
Тѧ̀ приста́нище, и҆ стѣ́нꙋ, и҆ прибѣ́жище, и҆ наде́ждꙋ, и҆  покро́въ, и҆ предста́тельницꙋ те́плꙋ ѡ҆брѣ́тше вѣ́рнїи, къ тебѣ̀  прибѣга́емъ, и҆ вопїе́мъ прилѣ́жнѡ, и҆ взыва́емъ вѣ́рнѡ:  поми́лꙋй, бцⷣе, на тѧ̀ оу҆пова́ющыѧ, и҆ ѿ прегрѣше́нїй  и҆зба́ви. 
Крⷭ҇тобг҃оро́диченъ: 
На крⷭ҇тѣ́ тѧ зрѧ́щи, хрⷭ҇тѐ, мт҃и твоѧ̀, во́льнѡ средѝ  разбо́йникѡвъ повѣ́шена, терза́ющи мт҃рски оу҆тро́бꙋ, гл҃го́лаше:  безгрѣ́шне сн҃е, ка́кѡ непра́веднѡ ꙗ҆́кѡ ѕлодѣ́й на крⷭ҇тѣ̀  повѣ́силсѧ є҆сѝ, ро́дъ человѣ́чь ѡ҆живи́ти хотѧ̀, ꙗ҆́кѡ  пребл҃гі́й; 
Пѣ́снь д҃. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во спасе́нїе  люде́й твои́хъ, спастѝ помаза̑нныѧ твоѧ̑ прише́лъ є҆сѝ. 
Ѻ҆ц҃ꙋ́ тѧ нбⷭ҇номꙋ вне́млющꙋю дꙋ́шъ невѣстово́дцꙋ ѻ҆́ч҃а  любо́вь не возбранѝ, нижѐ привре́меннагѡ жениха̀, ше́ствовати  пꙋ́ть спаси́тельный. 
Ꙗ҆́кѡ фі́нїѯъ бг҃омꙋ́дреннѡ процвѣла̀ є҆сѝ пра́вды  сла́дость, и҆ ꙗ҆́кѡ ке́дръ при вода́хъ воздержа́нїѧ, бг҃омꙋ́драѧ,  плоды̀ добродѣ́тєльныѧ оу҆мно́жила є҆сѝ. 
Ѻ҆гне́мъ воздержа́нїѧ и҆спепели́ла є҆сѝ хвра̑стныѧ  сла̑сти, и҆ разгорѣ́вшисѧ оу҆́глемъ гдⷭ҇ни любвѐ, чꙋде́съ лꙋчы̀  возсїѧ́ла є҆сѝ. 
Растерза́нъ ви́дитсѧ, и҆ лежа́щь, предъ кра́сными твои́ми  нога́ми, пре́жде є҆́ѵинъ ра́тникъ, и҆зъ дв҃ы ро́ждшагѡсѧ си́лою,  є҆ѵфросѵ́нїе, и҆ благода́тїю. 
Бг҃оро́диченъ: 
Оу҆ще́дри, ще́драѧ сꙋ́щи, преѻкаѧ́ннꙋю мою̀ дꙋ́шꙋ, (с.  474) бг҃ороди́тельнице всенепоро́чнаѧ, ѿ страсте́й грѣха̀ лю́тѣ  ѡ҆мрачи́вшꙋюсѧ и҆ стеню́щꙋ. 
Пѣ́снь є҃. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀ оу҆́тренюю,  и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю, хрⷭ҇тѐ,  ꙗ҆́кѡ є҆ди́нъ благоꙋтро́бенъ. 
Заре́ю бжⷭ҇твенныхъ дѣѧ́нїй, ꙗ҆́кѡ ка́мень смара́гдъ,  чи́стаѧ, ви́дѣна была̀ є҆сѝ посредѣ̀ мꙋже́й, мꙋ́жєскаѧ  борє́нїѧ показꙋ́ющи и҆ веселѧ́щи гдⷭ҇а. 
Точа́щи сле́зы, ꙗ҆́кѡ а҆рѡма́ты ѡ҆благово́ниласѧ є҆сѝ,  возвели́чиласѧ є҆сѝ, ꙗ҆́кѡ мѵ́ро многоцѣ́нное, и҆ бг҃ꙋ  принесла́сѧ є҆сѝ дѣ́ва нерастлѣ́нна. 
Всѐ твоѐ жела́нїе бг҃ꙋ принесла̀ є҆сѝ, тогѡ̀ жела́ющи,  тогѡ̀ и҆́щꙋщи, тогѡ̀ послѣ́дствꙋющи законоположе́нїю, дв҃о,  спаси́тельномꙋ. 
Бг҃оро́диченъ: 
Мла́да родила̀ є҆сѝ ꙗ҆́кѡ млⷣнца, чⷭ҇таѧ, пре́жде вѣ̑къ  и҆зъ ѻ҆ц҃а̀ безнача́льна безлѣ́тнѡ возсїѧ́вшаго, є҆го́же ѡ҆  мі́рѣ молѝ, бг҃оневѣ́сто. 
Пѣ́снь ѕ҃. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ,  страсте́й мо́ре оу҆кротѝ, и҆ ѿ тлѝ возведи́ мѧ, ꙗ҆́кѡ  бл҃гоꙋтро́бенъ. 
Ꙗ҆́кѡ чиста̀ и҆ непоро́чна, ꙗ҆́кѡ красна̀, ꙗ҆́кѡ  предобра̀, женихꙋ̀ сло́вꙋ ты̀ оу҆невѣ́стиласѧ є҆сѝ, во вѣ́ки  соблюда́ющемꙋ тѧ̀ нетлѣ́ннꙋ. 
Стена́ньми и҆ слеза́ми взыскꙋ́ющи содѣ́телѧ, ѻ҆́нагѡ  видѣ́нїѧ сподо́биласѧ є҆сѝ ꙗ҆́кѡ и҆збра́ннаѧ со и҆збра́нными,  досточꙋ́днаѧ. 
Воздержа́нїѧ ѻ҆́бразъ, цѣломꙋ́дрїѧ ѡ҆дꙋшевле́нное подо́бїе  вѣ̑рнымъ ꙗ҆ви́ласѧ є҆сѝ, благохва́лѧщымъ твою̀ свѧще́ннꙋю, ѽ  є҆ѵфросѵ́нїе, па́мѧть. 
Бг҃оро́диченъ: 
Па́че оу҆ма̀ безлѣ́тнаго, па́че сло́ва созда́телѧ,  всечⷭ҇таѧ, родила̀ є҆сѝ, и҆збавлѧ́ющаго всѧ́кїѧ тлѝ, бцⷣꙋ  пою́щыѧ тѧ̀. (с. 475) 
Конда́къ, гла́съ в҃. Подо́бенъ: Вы́шнихъ и҆щѧ̀: 
Вы́шнюю жи́знь возжелѣ́вши полꙋчи́ти, до́льнюю сла́дость  тща́тельнѡ ѡ҆ста́вила є҆сѝ, и҆ самꙋ́ю себѐ смѣси́ла є҆сѝ  посредѣ̀ мꙋже́й, краснѣ́йшаѧ: хрⷭ҇та́ бо ра́ди жениха̀ твоегѡ̀ ѡ҆  ѡ҆брꙋ́чницѣ привре́менномъ небрегла̀ є҆сѝ. 
І҆́косъ: 
Въ весе́лїи и҆ ра́дости дꙋ́шы возвесели́вше, воста́немъ  тща́тельнѡ оу҆слы́шати сло́во пресла́вное: прехо́дитъ бо оу҆́мъ  всѧ́къ повѣ́данїе сїѐ, и҆ оу҆дивлѧ́етъ, ꙗ҆́кѡ жена̀ посредѣ̀  мꙋже́й пребыва́ющи побѣдѝ велїа́ра, и҆ ѻ҆́гнь попра̀ сласте́й,  и҆ неѡпали́сѧ ѿню́дъ: хрⷭ҇та́ бо вожделѣ́вши нескве́рнаѧ,  ѡ҆брꙋ́чника привре́меннаго небрегла̀ є҆́сть. 
Пѣ́снь з҃. І҆рмо́съ: 
Превозноси́мый ѻ҆тцє́въ гдⷭ҇ь пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ є҆сѝ. 
Свѣ́тъ тебѣ̀ возсїѧ̀, тогѡ̀ сопрꙋ́зѣ, є҆ѵфросѵ́нїе  сла́внаѧ, пра́вый бо и҆мѣ́ла є҆сѝ ра́зꙋмъ, пѣснопою́щи: бж҃е,  бл҃гослове́нъ є҆сѝ. 
Же́злъ оу҆крѣплѧ́ющь тѧ̀, крⷭ҇тъ и҆мꙋ́щи, де́мѡнскаѧ  зїѧ̑нїѧ прешла̀ є҆сѝ невре́дна, прпⷣбнаѧ, пѣснопою́щи: бж҃е,  бл҃гослове́нъ є҆сѝ. 
До́мъ се́рдце твоѐ ст҃а́гѡ дх҃а, прпⷣбнаѧ, соверши́ла  є҆сѝ, тѧ̀ оу҆крѣ́пльшагѡ, и҆ показа́вшагѡ дꙋхѡ́въ лꙋка́выхъ  си́льнѣйшꙋ. 
Бг҃оро́диченъ: 
Тѣ́ломъ ѡ҆бложе́ннаго, бг҃а безтѣле́снаго, всенепоро́чнаѧ,  родила̀ є҆сѝ, на́съ и҆збавлѧ́ющаго стра́хомъ пѣснопою́щыѧ: бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Тебѣ̀ вседѣ́телю, въ пе́щи ѻ҆́троцы, всемі́рный ли́къ  спле́тше, поѧ́хꙋ: дѣла̀ всѧ̑каѧ гдⷭ҇а по́йте и҆ превозноси́те во  всѧ̑ вѣ́ки. 
Ти́нꙋ страсте́й ѿтрѧсла̀ є҆сѝ, ѻ҆трокови́це, а҆́гг҃лѡвъ  (с. 476) невеще́ственномꙋ житїю̀ поревнова́вши. съ ни́миже и҆  воспѣва́еши: гдⷭ҇а по́йте, и҆ превозноси́те во всѧ̑ вѣ́ки. 
Дае́тъ тебѣ̀ жи́зни храни́тель, тогѡ́ бо стопа́мъ  послѣ́довала є҆сѝ, тогѡ̀ добро́ты вожделѣ́вши бжⷭ҇твенныѧ: съ  ни́мже и҆ весели́шисѧ во всѧ̑ вѣ́ки. 
Вознесла́сѧ є҆сѝ ко ѻ҆би́телемъ присножи́тєльнымъ  и҆́стиннѡ, жела́нїе полꙋчи́вши, є҆го́же возлюби́ла є҆сѝ дре́ва,  дѣ́во, жи́зни наслажда́ющисѧ, и҆ превозносѧ́щи хрⷭ҇та̀ во вѣ́ки. 
Бг҃оро́диченъ: 
Всѧ̀ и҆збра́нна, оу҆кра́шена всѧ̀, бг҃ъ ю҆́же возлюбѝ,  ю҆́же и҆збра̀, ꙗ҆ви́ласѧ є҆сѝ, дв҃о препросла́вленнаѧ при́снѡ:  тѣ́мъ тѧ̀ пое́мъ всегда̀ ꙗ҆́кѡ бцⷣꙋ. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ сн҃а  є҆мманꙋ́ила, бг҃а же и҆ чл҃вѣ́ка, восто́къ и҆́мѧ є҆мꙋ̀: є҆го́же  велича́юще, дв҃ꙋ оу҆блажа́емъ. 
Свѧще́нное торжество̀ мона́шествꙋющихъ собо́ръ хва́литъ,  па́мѧть твою̀ соверша́ѧ бг҃освѣ́тлꙋю, ли́къ ра́дꙋетсѧ мона́хинь:  ꙗ҆ви́сѧ бо чи́стаѧ всѣ́хъ свѣ́тлость, є҆ѵфросѵ́нїе  досточꙋ́днаѧ. 
Ꙗ҆́кѡ че́стно возложе́нїе нбⷭ҇нагѡ была̀ є҆сѝ хра́ма,  ꙗ҆́кѡ крі́нъ во дво́рѣхъ процвѣла̀ є҆сѝ бж҃їихъ, ꙗ҆́кѡ  шипо́къ сладково́нный принесла́сѧ є҆сѝ всецр҃ю̀, ꙗ҆́кѡ честно́е  мѵ́ро, є҆ѵфросѵ́нїе всебл҃же́ннаѧ. 
Тебѐ самꙋ́ю просвѣти́ла є҆сѝ добродѣ́телей твои́хъ  оу҆краше́нїемъ свѣ́тлымъ, и҆ привела́сѧ є҆сѝ къ мы́сленномꙋ  черто́гꙋ, чи́стаѧ, и҆ ны́нѣ недомы́сленнꙋю смотрѧ́еши добро́тꙋ  хрⷭ҇то́вꙋ, и҆ ѡ҆боже́нїе прїе́млеши соверше́ннѣйшее. 
Ст҃а́ѧ твоѧ̀ па́мѧть ѡ҆свѧща́етъ дне́сь вѣ̑рныѧ, точа́щи  просвѣще́нїе и҆ ст҃ы́ню, въ не́йже тѧ̀ мо́лимъ, ꙗ҆́кѡ и҆збра́ннꙋю  невѣ́стꙋ хрⷭ҇то́вꙋ: спасѝ моли́твами твои́ми є҆ѵфросѵ́нїе, на́съ  всегда̀. (с. 477) 
Бг҃оро́диченъ: 
Свѣ́томъ лица̀ твоегѡ̀, во тмѣ̀ лежа́щаго страсте́й,  ѡ҆зарѝ свѣ́та две́ре мы́сленнаѧ, да не но́щь пости́гнетъ мѧ̀  сме́ртнаѧ, влⷣчце чⷭ҇таѧ, спасе́нїѧ моегѡ̀ неча́ѧнїе ѿсѣка́ющи. 
Свѣти́ленъ, Подо́бенъ: Дх҃омъ во ст҃и́лищи: 
Кнѧ́зѧ оу҆таи́вшисѧ стꙋда̀, и҆ сего̀ въ любомꙋ́дромъ  ѻ҆́бразѣ показа́ла є҆сѝ безꙋ́мна, дѣ́ва сꙋ́щи дꙋше́ю и҆  тѣ́ломъ, была̀ є҆сѝ мꙋ́жъ ра́зꙋмомъ и҆ вѣ́рою, є҆ѵфросѵ́нїе  прпⷣбнаѧ, дѣ́вственникѡвъ добро́та, и҆ мона́хинь красота̀. 
Сла́ва, и҆ ны́нѣ, бг҃оро́диченъ: 
Де́нь мнѣ̀ возсїѧ́й оу҆́мнагѡ весе́лїѧ: ты́ бо є҆сѝ,  чⷭ҇таѧ, свѣ́тъ и҆ жи́знь сꙋ́щымъ во тмѣ̀: хотѣ́нїю бо мощна̀  є҆сѝ, и҆ є҆́же твори́ти и҆́маши, ꙗ҆́кѡ сꙋ́щи всѣ́хъ влⷣчца,  и҆зба́ви всѧ̑ ѿ бѣ́дъ, и҆ скорбе́й, и҆ собла̑знъ чꙋжда́гѡ. 
Слꙋ́жба прпⷣбнагѡ ѻ҆тца̀ на́шегѡ се́ргїа и҆гꙋ́мена,  ра́донежскагѡ чꙋдотво́рца. 
Ве́черъ, на ма́лѣй вече́рни, стїхи̑ры на д҃, гла́съ є҃.  Подо́бенъ: Прпⷣбне ѻ҆́ч҃е: 
Прпⷣбне ѻ҆́ч҃е, дꙋ́шꙋ твою̀ съ тѣ́ломъ ѡ҆чи́стивъ,  ст҃а́гѡ дх҃а прекра́снаѧ ѻ҆би́тель ꙗ҆ви́лсѧ є҆сѝ, и҆́же сла́вна  тѧ̀ концє́мъ, преблаже́нне се́ргїе, содѣ́ѧ: въ чꙋдесѣ́хъ же  вели́каго свѣти́льника, просвѣти́вшаго во мра́цѣ сꙋ́щыѧ, и҆  наста́вника мона́хѡвъ, соше́дшесѧ велемꙋ́дреннѡ оу҆блажа́емъ. 
Ꙗ҆ви́лсѧ є҆сѝ, бг҃облаже́нне, мꙋ́драѧ плени́ца, свѧзꙋ́ѧ  (с. 478) мнѡ́гаѧ врагѡ́въ ѡ҆полчє́нїѧ: тѣ́мже и҆ вѣнце́мъ  оу҆вѧ́злсѧ є҆сѝ ѿ бг҃а неꙋвѧда́ющимъ, и҆ весе́лїе и҆ ра́дость,  и҆ сла́вꙋ вѣ́чнꙋю воспрїѧ́лъ є҆сѝ, премꙋ́дре се́ргїе. того̀  молѝ, томꙋ̀ помоли́сѧ, прпⷣбне, дарова́ти ми́ръ мі́рꙋ, и҆ дꙋша́мъ  на́шымъ ве́лїю ми́лость. 
Прпⷣбне ѻ҆́ч҃е, тѣлє́сныѧ стра̑сти ѕѣ́льнымъ  воздержа́нїемъ, и҆ чи́стыми моли́твами, по́томъ же воздержа́нїѧ  оу҆гаси́лъ є҆сѝ оу҆́глїе страсте́й: тогѡ̀ ра́ди чꙋдесы̀ сла́вна  тѧ̀ рѡссі́йскимъ страна́мъ, сла́вне се́ргїе, показа̀, оу҆краси́въ  нбⷭ҇ными дармѝ хрⷭ҇то́съ. того̀ молѝ, томꙋ̀ помоли́сѧ, прпⷣбне,  дарова́ти ми́ръ мі́рꙋ, и҆ дꙋша́мъ на́шымъ ве́лїю ми́лость. 
Сла́ва, гла́съ ѕ҃: 
Прїиди́те мона́шествꙋющихъ мно́жество дне́сь, се́ргїа,  благоче́стїѧ подража́телѧ пѣ́сньми и҆ пѣ́ньми восхва́лимъ, и҆  честнꙋ́ю є҆гѡ̀ и҆ многоцѣле́бнꙋю ра́кꙋ ѡ҆бстоѧ́ще, любе́знѡ  ѡ҆блобыза́емъ, глаго́люще: ра́дꙋйсѧ, пресла́вне се́ргїе,  ѻ҆те́чествꙋ твоемꙋ̀ пресвѣ́тлый свѣти́льниче. ра́дꙋйсѧ, ꙗ҆́кѡ  чи́стѣ чистѣ́йшемꙋ свѣ́тꙋ совокꙋпи́всѧ. ра́дꙋйсѧ, ꙗ҆́кѡ трⷪ҇цѣ  предстои́ши со а҆́гг҃лы. ю҆́же непреста́ннѡ молѝ, дарова́ти  дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀: 
На стїхо́внѣ стїхи̑ры, гла́съ ѕ҃. Подо́бенъ: А҆́гг҃льскїѧ: 
Ѿ ма́тернихъ пеле́нъ, мꙋ́дре, ꙳ бг҃ꙋ возложе́нъ, ꙳ се́ргїе  прпⷣбне, ꙳ и҆ пꙋсты́ню ꙗ҆́кѡ гра́дъ содѣ́лавъ, ꙳ въ не́й  мно́жєства мона́хѡвъ ꙳ собра́лъ є҆сѝ ꙳ сла́вити многопѣ́тꙋю  трⷪ҇цꙋ: ꙳ ю҆́же молѝ ꙳ спасти́сѧ дꙋша́мъ на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ є҆гѡ̀. 
Бг҃омꙋ́дре се́ргїе, ꙳ а҆́ще бо и҆ по́слѣжди лѣ́ты тѧ̀  новопросвѣще́ннаѧ рѡссі́йскаѧ страна̀ возрастѝ: ꙳ но дре́внихъ  че́сти сподо́билсѧ є҆сѝ, ꙳ и҆ дарова̑нїѧ чꙋде́съ досто́йнѡ  прїе́мъ. мона́хѡвъ мно́жєства пѣсносло́вѧтъ, ꙳ (с. 479) и҆  правовѣ́рною вѣ́рою ꙳ хрⷭ҇та̀ хва́лѧтъ, твои́ми покарѧ́ющесѧ  оу҆че́ньми: ꙳ молѝ спасти́сѧ дꙋша́мъ на́шымъ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. 
Ꙗ҆́кѡ въ высо́кихъ черто́зѣхъ, ꙳ добродѣ́тели ꙳  пред̾ꙋгото́валъ є҆сѝ до́мъ себѣ̀ ꙳ се́ргїе, ѻ҆́ч҃е на́шъ, и҆  ꙗ҆́кѡ вои́стиннꙋ ꙳ бжⷭ҇твеннꙋю свѣ́тлость зрѣ́ти сподо́билсѧ  є҆сѝ, ꙳ въ ню́же всели́всѧ ꙳ зри́ши ст҃ꙋ́ю трⷪ҇цꙋ: є҆́йже  моли́сѧ, дарова́ти мі́рꙋ ве́лїю ми́лость. 
Сла́ва, гла́съ и҃: 
Прпⷣбне ѻ҆́ч҃е, мі́ра красотꙋ̀, и҆ сла́дость вре́меннꙋю  ѿню́дъ возненави́дѣлъ є҆сѝ, мона́шеское житїѐ па́че  возлюби́въ, и҆ а҆́гг҃лѡмъ собесѣ́дникъ бы́ти сподо́билсѧ є҆сѝ,  и҆ свѣти́льникъ многосвѣ́тлый рѡссі́йскїѧ землѝ, чꙋдесмѝ  ꙗ҆́коже второ́е со́лнце сїѧ́ѧ, но всѣ́хъ на́съ помина́й,  соверша́ющихъ свѧще́ннꙋю па́мѧть твою̀: мы́ бо ча̑да твоѧ̑, и҆  ѻ҆́вцы слове́сныхъ твои́хъ оу҆че́нїй, и҆ тѧ̀ на по́мощь  призыва́емъ, просѧ́ще тобо́ю прїѧ́ти ми́ръ и҆ ве́лїю ми́лость. 
И҆ ны́нѣ, бг҃оро́диченъ: Влⷣчце, прїимѝ: 
Тропа́рь, гла́съ д҃: 
И҆́же добродѣ́телей подви́жникъ, ꙗ҆́кѡ и҆́стинный во́инъ  хрⷭ҇та̀ бг҃а, на стра̑сти вельмѝ подвиза́лсѧ є҆сѝ въ жи́зни  вре́меннѣй, въ пѣ́нїихъ, бдѣ́нїихъ же, и҆ поще́нїихъ ѻ҆́бразъ  бы́въ твои̑мъ оу҆ченикѡ́мъ. тѣ́мже и҆ всели́сѧ въ тѧ̀ прест҃ы́й  дх҃ъ, є҆гѡ́же дѣ́йствїемъ свѣ́тлѡ оу҆кра́шенъ є҆сѝ: но ꙗ҆́кѡ  и҆мѣ́ѧ дерзнове́нїе ко ст҃ѣ́й трⷪ҇цѣ, помина́й ста́до, є҆́же  собра́лъ є҆сѝ, мꙋ́дре, и҆ не забꙋ́ди, ꙗ҆́коже ѡ҆бѣща́лсѧ  є҆сѝ, посѣща́ѧ ча̑дъ твои́хъ, се́ргїе прпⷣбне, ѻ҆́ч҃е на́шъ. 
Сла́ва, и҆ ны́нѣ: Є҆́же ѿ вѣ́ка оу҆тае́нное: (с. 480) 
На вели́цѣй вече́рни, Блаже́нъ мꙋ́жъ: а҃-й а҆нтїфѡ́нъ. 
На Гдⷭ҇и, воззва́хъ: стїхи̑ры на и҃, гла́съ ѕ҃. 
Подо́бенъ: Всѐ ѿло́жше: 
Мі́ра мѧте́жъ, прпⷣбне, ѡ҆ста́вивъ, ꙳ и҆ взе́мъ крⷭ҇тъ  тво́й, послѣ́довалъ є҆сѝ хрⷭ҇тꙋ̀ ꙳ невозвра́тнымъ по́мысломъ, ꙳  и҆ въ пꙋсты́ню всели́лсѧ є҆сѝ, прпⷣбне, ꙳ дꙋшє́вныѧ стра̑сти  и҆зъ ко́рене и҆сторга́ѧ, ꙳ и҆ тѣлє́снаѧ чꙋ̑вства ѡ҆горчева́ѧ, ꙳  и҆ ча́стыми бдѣ́нїи и҆ моли́твами, ꙳ бл҃года́ть воспрїѧ́лъ є҆сѝ,  прпⷣбне, ꙳ цѣли́ти разли̑чныѧ недꙋ́ги, ꙳ а҆́гг҃лѡвъ  собесѣ́дниче, ꙳ и҆ прпⷣбныхъ сожи́телю: ꙳ моли́сѧ гдⷭ҇ꙋ, се́ргїе  прпⷣбне, ꙳ поми́ловатисѧ дꙋша́мъ на́шымъ. 
Прпⷣбне ѻ҆́ч҃е, ꙳ кто̀ и҆сповѣ́сть трꙋды̀ твоѧ̀ и҆  болѣ̑зни; ꙳ и҆лѝ кі́й ѧ҆зы́къ и҆зрече́тъ ꙳ жесто́кое твоѐ  житїѐ, ꙳ бдѣ́нїе же и҆ сꙋхоѧде́нїе, ꙳ и҆ є҆́же на землѝ  лега́нїе, ꙳ чистотꙋ̀ дꙋше́внꙋю и҆ тѣле́снꙋю, ꙳ оу҆стна́ми и҆  оу҆мо́мъ соверше́нное безмо́лвїе, ꙳ смире́нїе же нелицемѣ́рное, ꙳  моли̑твы непреста̑нныѧ, и҆ разсꙋжде́нїе доброразсꙋ́дное, ꙳ хꙋ́дость  ри́знꙋю, и҆ па́мѧть сме́ртнꙋю; ꙳ се́ргїе, ѻ҆́ч҃е на́шъ, ꙳ молѝ  спасти́сѧ дꙋша́мъ на́шымъ. 
Прпⷣбне ѻ҆́ч҃е се́ргїе, ꙳ ты̀ вра́чь дꙋ́шъ и҆ тѣле́съ  ꙗ҆ви́лсѧ є҆сѝ, ꙳ и҆сточа́ѧ недꙋ̑жнымъ ꙳ и҆сцѣле́нїѧ стрꙋи̑, ꙳  да́ромъ же прⷪ҇ро́чествїѧ оу҆кра́шенъ, ꙳ прорица́ѧ ꙗ҆́кѡ  настоѧ̑щаѧ бꙋ̑дꙋщаѧ. ꙳ моли́твою бо кнѧ́зѧ воѡрꙋжи́въ, ꙳ ва́рвары  побѣди́ти, ꙳ хва́лѧщыѧсѧ ѻ҆те́чество є҆гѡ̀ разори́ти. ꙳ но  самѣ́хъ бг҃опораже́нною ꙗ҆́звою ꙳ трꙋ́пїѧ досто́йнѡ падо́ша, ꙳  ѱало́мски, при а҆́дѣ, прпⷣбне. 
Бг҃омꙋ́дре се́ргїе, ꙳ сла́вꙋ маловре́меннꙋю ѡ҆ста́вль, ꙳ и҆  въ пꙋсты́нѧхъ и҆ гора́хъ, ꙳ ты̀ живы́й ꙗ҆ви́лсѧ є҆сѝ, ꙳ и҆  трⷪ҇цы чи́стый до́мъ, бл҃же́нне, бы́лъ є҆сѝ, ꙳ є҆ѧ́же си́лою ꙳  прест҃ы́ѧ хра́мы воздви́гъ, ꙳ и҆ ѡ҆гра̑ды мона́шествꙋющымъ ꙳ (с.  481) во спасе́нїе созда́лъ є҆сѝ: ꙳ живѧ́ше же въ тебѣ̀ хрⷭ҇то́съ  бг҃ъ на́шъ, ꙳ є҆го́же ѿ ю҆́ности возжелѣ́лъ є҆сѝ. ꙳ того̀  молѝ, се́ргїе прпⷣбне, ꙳ спасти́сѧ дꙋша́мъ на́шымъ. 
И҆́ны стїхи̑ры прпⷣбнагѡ, гла́съ в҃. Подо́бенъ: Терпѧ́ще  мꙋчє́нїѧ: 
Терпѧ̀ ны̑нѣшнѧѧ мꙋ́жественнѣ, веселѧ́сѧ бꙋ́дꙋщими, ко  всѣ̑мъ глаго́лалъ є҆сѝ, прпⷣбне се́ргїе: є҆да̀ оу҆́бѡ тꙋ́не  подвиза́емсѧ, но вѣ́чнагѡ живота̀ ча́юще полꙋчи́ти; лю́ты скѡ́рби,  но сла́докъ ра́й, болѣ́знены трꙋды̀, но присносꙋ́щно воспрїѧ́тїе.  не ѡ҆блѣни́мсѧ оу҆̀бо, ѽ пѡ́стницы. ма́лѡ стерпи́мъ, да вѣнцы̑  нетлѣ́нными оу҆вѧзе́мсѧ ѿ хрⷭ҇та̀ бг҃а и҆ сп҃са дꙋ́шъ на́шихъ. 
Два́жды. 
Зрѧ̀ ꙗ҆́кѡ наслажде́нїе скѡ́рби, ше́ствꙋѧ тѣ́снымъ  пꙋте́мъ, ко оу҆ченикѡ́мъ твои́мъ глаго́лалъ є҆сѝ, пребл҃же́нне  се́ргїе: не оу҆страши́мсѧ по́двига по́стнагѡ, да стра́шнагѡ  гее́нскагѡ мꙋче́нїѧ и҆збѣ́гнемъ, согбе́ннѣ бꙋ́дꙋтъ рꙋ́цѣ, да  простира́ютсѧ же къ бг҃ꙋ, но́зѣ же оу҆твержде́ны на моли́твѣ  предстоѧ́ти. не пощади́мъ є҆стества̀ тлѣ́ннагѡ, и҆зво́лимъ  по́двигъ, да вѣнцы̑ побѣ́дными оу҆вѧзе́мсѧ ѿ хрⷭ҇та̀ бг҃а, и҆  сп҃са дꙋ́шъ на́шихъ. 
Ѿве́ргъ тлѣ̑нныѧ ри̑зы, ходи́лъ є҆сѝ въ зимѣ̀ безъ  те́плыѧ ѻ҆де́жды ꙗ҆́коже въ лѣ́тѣ, глаго́лѧ, терпѣли́ве  се́ргїе: за ра́й, є҆го́же погꙋби́хомъ, ри̑зы мѧ̑гкїѧ ны́нѣ  ѿлага́емъ, грѣхо́мъ и҆ногда̀ престꙋпле́нїѧ ѡ҆дѣ́ѧхомсѧ,  совлеце́мсѧ ны́нѣ, ра́ди нетлѣ́нныхъ ри́зъ, небреже́мъ, бра́тїе,  ѡ҆ зимѣ̀ преходѧ́щей: пло́ть и҆знꙋри́мъ, да вѣнцы̑ побѣ́дными  оу҆вѧзе́мсѧ ѿ хрⷭ҇та̀ бг҃а и҆ сп҃са дꙋ́шъ на́шихъ. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мѡ, оу҆́мъ влады́кꙋ  надъ страстьмѝ па́гꙋбными по́стнически поста́вивъ, во є҆́же по  подо́бїю ꙗ҆́кѡ мо́щно возше́лъ є҆сѝ: мꙋ́жески бо є҆стество̀  понꙋ́дивъ, потща́лсѧ є҆сѝ хꙋ́ждшее покори́ти (с. 482) лꙋ́чшемꙋ,  и҆ пло́ть порабо́тити дꙋ́хꙋ. тѣ́мже мона́шествꙋющихъ ꙗ҆ви́лсѧ  є҆сѝ ве́рхъ, жи́тель пꙋсты́нный, благотекꙋ́щихъ ѡ҆бꙋчи́тель,  пра́вило добродѣ́тели и҆звѣ́стнѣйшее, и҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ се́ргїе, чи́стѣ зри́ши  ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же вѣ́рою и҆ любо́вїю  чтꙋ́щихъ тѧ̀. 
И҆ ны́нѣ, бг҃оро́диченъ: Кто̀ тебѐ не оу҆блажи́тъ: 
Вхо́дъ. Прокі́менъ днѐ. 
При́тчей чте́нїе. 
[Глава̀ г҃] Па́мѧть пра́веднагѡ съ похвала́ми, и҆  благослове́нїе гдⷭ҇не на главѣ̀ є҆гѡ̀. Блаже́нъ человѣ́къ, и҆́же  ѡ҆брѣ́те премꙋ́дрость: и҆ сме́ртенъ, и҆́же оу҆вѣ́дѣ ра́зꙋмъ.  Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища.  Честнѣ́йшаѧ же є҆́сть ка́менїй многоцѣ́нныхъ, все́ же честно́е  недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ  десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. Послꙋ́шайте оу҆̀бо менє̀, ѽ ча̑да! честна̑ѧ бо  рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ:  и҆схо́ди бо моѝ, и҆схо́ди живота̀, и҆ оу҆готовлѧ́етсѧ хотѣ́нїе  ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ  сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость оу҆стро́ихъ,  совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ  лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть.  Разꙋмѣ́йте оу҆́бѡ, неѕло́бивїи, кова́рство, ненака́заннїи же,  прилага́йте сердца̀. Послꙋ́шайте менє̀ и҆ па́ки, честна̑ѧ бо  рекꙋ̀: и҆ ѿве́рзꙋ ѿ оу҆сте́нъ пра̑ваѧ, ꙗ҆́кѡ и҆́стинѣ  поꙋчи́тсѧ горта́нь мо́й, мє́рзски же предо мно́ю оу҆стны̀  лжи̑выѧ. Съ пра́вдою всѝ глаго́лы оу҆́стъ мои́хъ: ничто́же въ  ни́хъ стро́потно, нижѐ (с. 483) развраще́нно. Всѧ̑ пра̑ва сꙋ́ть  разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо  ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆  и҆спо́лнитесѧ дх҃а. 
При́тчей чте́нїе. 
[Глава̀ і҃] Оу҆ста̀ првⷣнагѡ ка́плютъ премꙋ́дрость,  ѧ҆зы́къ же непра́веднагѡ поги́бнетъ. Оу҆стнѣ̀ мꙋже́й првⷣныхъ  ка́плютъ бл҃года̑ти, оу҆ста́ же нечести́выхъ развраща́ютсѧ.  Мѣ̑рила льсти̑ваѧ, ме́рзость предъ гдⷭ҇емъ, вѣ́съ же пра́ведный  прїѧ́тенъ є҆мꙋ̀. И҆дѣ́же а҆́ще вни́детъ досажде́нїе, та́мѡ и҆  безче́стїе: оу҆ста́ же смире́нныхъ поꙋча́ютсѧ премꙋ́дрости.  Соверше́нїе пра́выхъ наста́витъ и҆̀хъ, и҆ поползнове́нїе  ѿрица́ющихсѧ оу҆пасе́тъ и҆̀хъ. Не по́льзꙋютъ и҆мѣ̑нїѧ въ де́нь  ꙗ҆́рости, пра́вда же и҆зба́витъ ѿ сме́рти. Оу҆́меръ првⷣный,  ѡ҆ста́ви раска́ѧнїе: нарꙋ́чна же быва́етъ и҆ посмѣѧ́тельна  нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑, въ  нече́стїе же па́даетъ непра́вда. Пра́вда мꙋже́й пра́выхъ и҆зба́витъ  и҆̀хъ: безсовѣ́тїемъ же плѣнѧ́ютсѧ беззако́ннїи. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ  поги́бнетъ. Пра́ведникъ ѿ ло́ва оу҆бѣ́гнетъ, въ мѣ́стѡ же  є҆гѡ̀ предае́тсѧ нечести́вый. Во оу҆стѣ́хъ нечести́выхъ сѣ́ть  гра́жданѡмъ, чꙋ́вство же пра́ведныхъ благоспѣ́шное. Во благи́хъ  пра́ведныхъ и҆спра́витсѧ гра́дъ, и҆ въ поги́бели нечести́выхъ  ра́дованїе. Во бл҃гослове́нїи пра́выхъ возвы́ситсѧ гра́дъ, оу҆сты́  же нечести́выхъ раскопа́етсѧ. Рꙋга́етсѧ гра́жданѡмъ лише́нный  ра́зꙋма, мꙋ́жъ же мꙋ́дрый безмо́лвїе во́дитъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ: и҆  є҆́же ѿ на́съ ше́ствїе сокрꙋше́нїе, ѻ҆ни́ же сꙋ́ть въ ми́рѣ.  И҆́бо (с. 484) предъ лице́мъ человѣ́ческимъ а҆́ще и҆ мꙋ́кꙋ  прїи́мꙋтъ, оу҆пова́нїе и҆́хъ безсме́ртїѧ и҆спо́лнено. И҆ вма́лѣ  нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ  бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ  зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ,  и҆ ꙗ҆́кѡ и҆́скры по сте́блїю потекꙋ́тъ: сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ  пребꙋ́дꙋтъ є҆мꙋ̀. Ꙗ҆́кѡ бл҃года́ть и҆ ми́лость въ преподо́бныхъ  є҆гѡ̀, и҆ посѣще́нїе во и҆збра́нныхъ є҆гѡ̀. 
На лїті́и стїхи́ра хра́ма, и҆ ст҃а́гѡ стїхи̑ры, гла́съ ѕ҃: 
Прїиди́те празднолю́бцы, и҆ по́стникѡвъ сосло́вїе, вѣ́рою  соше́дшесѧ, и҆́стиннаго по́стника почти́мъ дне́сь се́ргїа, съ  весе́лїемъ ше́ствовавшаго по стопа́мъ влⷣки своегѡ̀ оу҆́зкїй  пꙋ́ть, и҆ безстра́стнꙋю жи́знь, и҆ вѣ́рою возопїи́мъ: ѽ  всебл҃же́нне, прпⷣбныхъ сожи́телю; и҆ по́стникѡвъ похвало̀. ѡ҆  на́съ моли́сѧ ко гдⷭ҇ꙋ, поми́ловатисѧ дꙋша́мъ на́шымъ. 
Прпⷣбне и҆ бг҃оно́се се́ргїе, любвѐ ра́ди хрⷭ҇то́вы всѧ̑  ѡ҆ста́вилъ є҆сѝ, и҆ въ пꙋсты́ню вше́дъ, ника́коже оу҆боѧ́лсѧ  є҆сѝ неви́димыхъ врагѡ́въ кова́рствїѧ: а҆́ще бо и҆ мно́гажды  прїидо́ша на тѧ̀, скрежета́нїемъ зꙋбны́мъ ꙗ҆́рость показꙋ́юще: ты́  же моли́твами твои́ми, ꙗ҆́кѡ ды́мъ безъ вѣ́сти си́хъ сотвори́лъ  є҆сѝ. ѽ непоро́чныѧ твоеѧ̀ дꙋшѝ, и҆ крѣ́пкагѡ терпѣ́нїѧ  твоегѡ̀! хрⷭ҇та̀ непреста́ннѡ молѝ, спасти́сѧ дꙋша́мъ на́шымъ. 
Рѡссі́йскаѧ оу҆́бѡ всеѡсвѧще́ннаѧ, и҆ вели́каѧ цр҃ковь, съ  правосла́вными собо́ры мона̑хи же и҆ просты́ми, є҆ѵⷢ҇льскихъ  и҆сто́чникѡвъ стрꙋѧ́ми напои́вшесѧ, дꙋхо́внѡ весели́мсѧ, въ  наро́читомъ пра́здницѣ, до́брагѡ па́стырѧ и҆ оу҆чи́телѧ, и҆  цѣлє́бныѧ є҆гѡ̀ мо́щи ѡ҆бстоѧ́ще любе́знѡ (с. 485)  ѡ҆блобыза́емъ, и҆ си́хъ ꙗ҆́кѡ цвѣ́ты пѣ́сньми и҆ хвала́ми  оу҆вѧзе́мъ рекꙋ́ще: ра́дꙋйсѧ се́ргїе бл҃же́нне, нбⷭ҇ный  человѣ́че, земны́й а҆́гг҃ле, и҆ дх҃а ст҃а́гѡ ѻ҆би́тель. ра́дꙋйсѧ,  ꙗ҆́кѡ мно́гихъ ко спасе́нномꙋ пꙋтѝ наста́вилъ є҆сѝ. ра́дꙋйсѧ,  правосла́вномꙋ во́инствꙋ на́шемꙋ похвала̀ и҆ оу҆твержде́нїе,  прпⷣбне се́ргїе бг҃опрїѧ́тне, ѻ҆те́чествꙋ твоемꙋ̀ пресвѣ́тлый  свѣти́льниче, и҆ моли́твенниче ѡ҆ дꙋша́хъ на́шихъ. 
Сла́ва, гла́съ ѕ҃: Прїиди́те, мона́шествꙋющихъ: 
Пи́санъ на ма́лѣй вече́рни. 
И҆ ны́нѣ, бг҃оро́диченъ: Творе́цъ и҆ и҆зба́витель мо́й: 
На стїхо́внѣ стїхи̑ры, гла́съ а҃. Подо́бенъ: Нбⷭ҇ныхъ  чинѡ́въ: 
Наста̀, бг҃оно́се, со́лнца свѣтлѣ́йши тво́й пра́здникъ, ꙳  ѡ҆зарѧ́ѧ приходѧ́щыѧ къ тебѣ̀ вѣ́рою, ꙳ и҆ безсме́ртїе  благоꙋха́етъ: ꙳ дꙋша́мъ же и҆сточа́етъ нетлѣ́нїе ѿ ст҃а́гѡ  твоегѡ̀ тѣлесѐ, ꙳ се́ргїе прпⷣбне, ꙳ моли́твенниче ѡ҆ дꙋша́хъ  на́шихъ. 
Сті́хъ: Честна̀ предъ гдⷭ҇емъ сме́рть прпⷣбныхъ є҆гѡ̀. 
Чꙋ́вствєнныѧ стра̑сти тѣлє́сныѧ побѣди́лъ є҆сѝ, ꙳  воздержа́нїѧ брозда́ми, чꙋдодѣ́йственне се́ргїе, и҆ ре́вность къ  безплѡ́тнымъ на землѝ показа́лъ є҆сѝ, ꙳ все́ же плотско́е  жела́нїе дꙋ́хꙋ повинꙋ́лъ є҆сѝ. ꙳ тѣ́мъ и҆ ны́нѣ въ нбⷭ҇ныхъ  дво́рѣхъ водворѧ́ѧсѧ, молѝ ѡ҆ дꙋша́хъ на́шихъ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. 
Бл҃же́нне се́ргїе, ѡ҆снова́нїе положи́въ добродѣ́тели, ꙳  дре́внѧгѡ человѣ́ка совле́ксѧ съ похотьмѝ, ꙳ и҆ во хрⷭ҇та̀  ѡ҆бле́клсѧ є҆сѝ и҆́стинꙋ. ꙳ тѣ́мъ ѡ҆бличи́лъ є҆сѝ,  преподо́бне, мнѡ́гаѧ врагѡ́въ ѡ҆полчє́нїѧ, ꙳ наста́вникъ мона́хѡвъ  бы́въ, ꙳ молѝ спасти́сѧ дꙋша́мъ на́шымъ. 
Сла́ва, гла́съ и҃: 
Мона́хѡвъ мно́жєства наста́вника тѧ̀ почита́емъ, ѻ҆́ч҃е  (с. 486) на́шъ се́ргїе: твое́ю бо стезе́ю вои́стиннꙋ пра́вѡ ходи́ти  позна́хомъ. блаже́нъ є҆сѝ, хрⷭ҇тꙋ̀ рабо́тавъ, и҆ вра́жїю  ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ  соприча́стниче и҆ пра́ведныхъ: съ ни́миже моли́сѧ гдⷭ҇еви,  поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь пи́санъ на ма́лѣй вече́рни. 
На оу҆́трени, тропа́рь ст҃а́гѡ два́жды. Сла́ва, и҆ ны́нѣ,  бг҃оро́диченъ. 
По а҃-мъ стїхосло́вїи, сѣда́ленъ, гла́съ и҃. Поⷣ:  Премꙋ́дрости: 
Ве́сь ѡ҆свѧще́нъ и҆ бг҃оно́сенъ показа́лсѧ є҆сѝ, мі́ра и҆  бога́тства свѣ́тлости, и҆ всѧ̑ є҆ли̑ка ви́димыхъ добрѡ́тъ  маловре́менныхъ преѡби́дѣвъ, смире́нїемъ же и҆ нището́ю влⷣцѣ  хрⷭ҇тꙋ̀ послѣ́довалъ є҆сѝ, собра́въ мона́хѡвъ мно́жєства, и҆  си́хъ правосла́вїѧ оу҆че́ньми просвѣти́лъ є҆сѝ. тѣ́мъ и҆ по  кончи́нѣ нестарѣ́емꙋю бл҃года́ть прїѧ́лъ є҆сѝ, и҆ во гро́бѣ  лежѧ̀, нетлѣ́ненъ пребыва́еши, се́ргїе бг҃облаже́нне, молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ всепѣ́таѧ, беззако́нїѧ мѧ̀ сꙋ́ща скве́рно жили́ще,  и҆ де́мѡнѡвъ и҆гра́лище въ ра́зꙋмѣ бы́вша, потщи́сѧ и҆ си́хъ  ѕлодѣ́йствїѧ мѧ̀ и҆зба́вити, свѣ́тло жили́ще добродѣ́тельми  содѣ́лавши. свѣтода́тельнаѧ и҆ нетлѣ́ннаѧ, разженѝ ѻ҆́блакъ  страсте́й, и҆ вы́шнѧгѡ прича́стїѧ сподо́би, и҆ свѣ́та невече́рнѧгѡ  моли́твами твои́ми. 
По в҃-мъ стїхосло́вїи сѣда́ленъ, гла́съ г҃. Поⷣ: Красотѣ̀  двⷭ҇тва: 
Є҆́же къ бг҃ꙋ мꙋдрова́нїе горѣ̀ и҆мѣ́ѧ, ѻ҆́ч҃е, и҆  ꙗ҆̀же на землѝ ѡ҆ста́вилъ є҆сѝ, и҆ мно́гими болѣ́зньми,  свѣ́тлѡ (с. 487) твоѐ житїѐ и҆з̾ѧсни́въ, всѧ́кїѧ же бжⷭ҇твенныѧ  добродѣ́тели ѻ҆би́тель показа́всѧ, въ моли́твахъ и҆ мольба́хъ и҆  поще́нїихъ гдⷭ҇ꙋ прибли́жилсѧ є҆сѝ: молѝ хрⷭ҇та̀ бг҃а, спасти́сѧ  дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланна, дв҃о, лоза̀, прекра́сный гро́здъ  хрⷭ҇та̀ возрасти́ла є҆сѝ, и҆сточа́юща на́мъ вїно̀ спаси́тельное,  всѣ́хъ веселѧ́щее дꙋ́шы и҆ тѣлеса̀. тѣ́мже ꙗ҆́кѡ вино́внꙋ тѧ̀  до́брыхъ оу҆блажа́юще, при́снѡ со а҆́гг҃ломъ вопїе́мъ тѝ:  ра́дꙋйсѧ, ѡ҆бра́дованнаѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Є҆гда̀, бл҃же́нне, бжⷭ҇твенномꙋ жела́нїю оу҆́мъ тво́й  впери́въ, тогда̀ ѡ҆ста́вилъ є҆сѝ всѧ̑ до́лꙋ влекꙋ̑щаѧ  мꙋдрова̑нїѧ, и҆ въ пꙋсты́ню всели́всѧ, ꙗ҆́кѡ крі́нъ процвѣ́лъ  є҆сѝ добродѣ́тели прекра́сный, и҆ страсте́й и҆скорени́въ  те́рнїе, въ не́мъ насади́лъ є҆сѝ плоды̀ трꙋдѡ́въ твои́хъ. тѣ́мже  и҆ пожа́лъ є҆сѝ рꙋкоѧ̑ти неѿе́млемо бога́тство на нб҃сѣ́хъ,  се́ргїе прпⷣбне, молѝ хрⷭ҇та̀ бг҃а, согрѣше́нїй дарова́ти,  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ и҆ человѣ́ческїй ро́дъ, ѡ҆свѧще́нный хра́ме  и҆ раю̀ слове́сный, дѣ́вственнаѧ похвало̀, и҆зъ неѧ́же бг҃ъ  воплоти́сѧ и҆ млⷣнецъ бы́сть, пре́жде вѣ̑къ сы́й бг҃ъ на́шъ:  ложесна́ бо твоѧ̑ престо́лъ сотворѝ, и҆ чре́во твоѐ простра́ннѣе  нб҃съ содѣ́ла. ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  сла́ва тебѣ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми. Є҆ѵⷢ҇лїе ѿ  матѳе́а, зача́ло м҃г. (с. 488) 
По н҃-мъ ѱалмѣ̀ стїхи́ра, гла́съ ѕ҃: 
И҆́же на землѝ а҆́гг҃ла, и҆ на нб҃сѝ человѣ́ка бж҃їѧ,  мі́ра благо́е оу҆краше́нїе, пи́щꙋ благи́хъ добродѣ́тельныхъ,  по́стникѡвъ похвалꙋ̀, се́ргїа вели́каго почти́мъ: насажде́нъ бо въ  домꙋ̀ гдⷭ҇ни, и҆ процвѣтѐ пра́веднѡ. ꙗ҆́кѡ ке́дръ въ пꙋсты́ни,  оу҆мно́живъ ста́до хрⷭ҇то́во слове́сныхъ ѻ҆ве́цъ, въ прпⷣбствѣ  и҆ пра́вдѣ. 
Канѡ́нъ бцⷣы со і҆рмосо́мъ на ѕ҃, и҆ ст҃а́гѡ на и҃. 
Канѡ́нъ прст҃ы́ѧ бцⷣы. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю  пѣ́снь, пои́мъ, вопїѧ́ше. 
Прича́щшисѧ є҆́ѵа са́да, преслꙋша́ннагѡ бра́шна, клѧ́твꙋ  введѐ: но сїю̀ разрѣши́ла є҆сѝ, чⷭ҇таѧ, благослове́нїѧ  нача́токъ, хрⷭ҇та̀ ро́ждши. 
Ꙗ҆́же би́сера ѿ бжⷭ҇твенныѧ мо́лнїи хрⷭ҇та̀ ро́ждши,  страсте́й мои́хъ мглꙋ̀, и҆ прегрѣше́нїй смꙋще́нїе, чⷭ҇таѧ,  разженѝ, свѣ́томъ твоеѧ̀ свѣ́тлости. 
Ꙗ҆зы́кѡвъ жда́нїе і҆а́кѡвъ, и҆зъ тебє̀ воплоща́емаго  предзрѧ́ше та́йнѡ, оу҆́мными ѻ҆чесы̀, бг҃а, и҆зба́вльшаго на́съ  хода́тайствомъ твои́мъ. 
Ѡ҆скꙋдѣ́вшымъ нача́льникѡмъ ѿ пле́мене і҆ꙋ́дова,  пречⷭ҇таѧ, сн҃ъ тво́й и҆ бг҃ъ, проше́дъ во́ждь, на́дъ концы̀  земны́ми ны́нѣ вои́стиннꙋ воцр҃и́сѧ. 
Канѡ́нъ прпⷣбнагѡ се́ргїа, є҆гѡ́же краегране́сїе сицево̀: 
Се́ргїа похвали́ти, бж҃е мо́й, да́рꙋй мѝ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀  мѡѷсе́йскїй же́злъ, крⷭ҇тоѻбра́знѡ порази́въ и҆ раздѣли́въ  мо́ре: і҆и҃лѧ же бѣглеца̀ пѣшехо́дца спасѐ, пѣ́снь бг҃ови  воспѣва́юща. (с. 489) 
Хрⷭ҇та̀ на́съ ра́ди во́лею смири́вшагосѧ, да́же до ра́бїѧ  ѻ҆́браза подража́въ, возлюби́лъ є҆сѝ смире́нїе, и҆ ѕѣ́льнымъ  бдѣ́нїемъ и҆ моли́твами, дꙋшегꙋ̑бныѧ стра̑сти оу҆мертви́въ, на  го́рꙋ безстра́стїѧ возше́лъ є҆сѝ, се́ргїе пребога́те. 
Ꙗ҆́кѡ свѣти́льникъ свѣ́та, твою̀ дꙋ́шꙋ сле́зными потѡ́ки  оу҆краша́ѧ, и҆ дрꙋга́го і҆саа́ка подо́бнѡ са́мъ себѐ возне́слъ  є҆сѝ, прпⷣбне, и҆ се́рдце твоѐ бг҃ꙋ поже́рлъ є҆сѝ. 
И҆́же во чре́вѣ ма́терни трикра́ты проглаше́нїемъ, трⷪ҇цы  слꙋжи́тель показа́лсѧ є҆сѝ, и҆ трисо́лнечнымъ свѣ́томъ  ѡ҆зарѧ́емь, де́мѡнскаѧ ѡ҆полчє́нїѧ ꙗ҆́кѡ паꙋчи́нꙋ разори́лъ  є҆сѝ, пребл҃же́нне се́ргїе. 
Бг҃оро́диченъ: 
Зако́нѡвъ кромѣ̀ є҆сте́ственныхъ родила̀ є҆сѝ  законода́вца бг҃а и҆ чл҃вѣ́ка бы́вша. того̀ ꙗ҆́кѡ бла́га молѝ,  всенепоро́чнаѧ, на̑ша беззакѡ́нїѧ презрѣ́ти, вопїю́щихъ всегда̀:  пои́мъ гдⷭ҇ꙋ, сла́внѡ бо просла́висѧ. 
Дрꙋгі́й канѡ́нъ ст҃а́гѡ. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца, бг҃олѣ́пнѡ въ крѣ́пости  просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ  сотрѐ, і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
Любо́вїю хрⷭ҇то́вою оу҆тверди́лсѧ є҆сѝ, прпⷣбне, и҆  ꙗ҆ви́лсѧ є҆сѝ ꙗ҆́кѡ рѣка̀, ѻ҆би́льнѡ всю̀ зе́млю напаѧ́ѧ  сло́вомъ оу҆че́нїѧ, бг҃облаже́нне се́ргїе: тѣ́мже па́мѧть твою̀  любо́вїю оу҆блажа́емъ. 
Твое́ю рꙋко́ю бы́сть благослове́нїе, бжⷭ҇твеннымъ  манове́нїемъ: невла́жнаѧ бо землѧ̀ твое́ю моли́твою во́дꙋ и҆сточѝ,  ю҆́же ны́нѣ почерпа́юще, и҆сцѣле́нїе прїе́млемъ незави́стнѡ,  преподо́бне се́ргїе. 
Ве́сь ѿ ю҆́ности бг҃ꙋ ѡ҆свѧти́лсѧ є҆сѝ, въ немꙋ̀  добродѣ́тельми приближа́ѧсѧ: тлѣ̑ннаѧ бо ꙗ҆̀же на землѝ  ѡ҆ста́вивъ, нбⷭ҇ное ѡ҆брѣ́лъ є҆сѝ бога́тство. (с. 490) 
Бг҃оро́диченъ: 
Ра́дꙋйсѧ, бл҃года́ти и҆сто́чниче, ра́дꙋйсѧ, лѣ́ствице и҆  две́ре нбⷭ҇наѧ. ра́дꙋйсѧ, свѣ́щниче и҆ ста́мно злата́ѧ, и҆ горо̀  несѣко́маѧ, ꙗ҆́же жизнода́вца хрⷭ҇та̀ мі́ра родила̀ є҆сѝ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й  ро́гъ вѣ́рныхъ твои́хъ, бл҃же, и҆ оу҆тверди́вый на́съ на ка́мени  и҆сповѣ́данїѧ твоегѡ̀. 
Тлѣ́ннꙋю мою̀ пло́ть и҆ сме́ртнꙋю, всечⷭ҇таѧ бг҃ома́ти,  и҆зъ чре́ва твоегѡ̀ несказа́ннѡ прїе́мъ бл҃гі́й, и҆ ѡ҆безтлѣ́нивъ  сїю̀, вѣ́чнѣ себѣ̀ свѧза́лъ є҆́сть. 
Бг҃а воплоща́ема и҆зъ тебє̀ зрѧ́ще, дв҃о, оу҆жаса́хꙋсѧ  стра́хомъ ли́цы а҆́гг҃льстїи: и҆ ꙗ҆́кѡ мт҃рь бж҃їю немо́лчными  пѣ́сньми тѧ̀ почита́ютъ. 
Оу҆жасе́сѧ, го́рꙋ оу҆́мнꙋю ви́дѣвъ тѧ̀, прⷪ҇ро́къ  данїи́лъ, и҆зъ неѧ́же ка́мень ѿсѣче́сѧ кромѣ̀ рꙋ́къ: и҆  де́мѡнскаѧ ка̑пища, бг҃ома́ти, крѣ́пкѡ сокрꙋшѝ. 
Не мо́жетъ сло́во тѧ̀ человѣ́ческое, нижѐ ѧ҆зы́къ, дв҃о,  похвали́ти досто́йнѡ: и҆зъ тебє́ бо безъ сѣ́мене жизнода́вецъ  хрⷭ҇то́съ воплоти́тисѧ, пречⷭ҇таѧ, бл҃говолѝ. 
И҆́нъ. І҆рмо́съ: 
Оу҆твержде́й въ нача́лѣ небеса̀ ра́зꙋмомъ, и҆ зе́млю на  вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ  оу҆твердѝ, ꙗ҆́кѡ нѣ́сть свѧ́тъ па́че тебє̀, є҆ди́не  чл҃вѣколю́бче. 
Благи́хъ ѻ҆́бразъ тебѐ да́въ твои̑мъ оу҆ченикѡ́мъ, и҆  привле́клъ є҆сѝ мнѡ́ги дꙋ́шы во спасе́нїе, ѿлꙋчи́вшихсѧ  мїрска́гѡ пристра́стїѧ, и҆̀же оу҆тѣшє́нїѧ оу҆лꙋчи́ша ра́йскагѡ  наслажде́нїѧ. 
Ꙗ҆́кѡ добропло́днаѧ ма́слина въ домꙋ̀ бж҃їи, блаже́нне,  процвѣ́лъ є҆сѝ, и҆ є҆ле́емъ оу҆маща́ѧ дꙋ́шы, любо́вїю тѧ̀  пою́щихъ, пребл҃же́нне се́ргїе, и҆ вѣ́рою хрⷭ҇тꙋ̀ вопїю́щихъ:  нѣ́сть свѧ́тъ па́че тебѐ, чл҃вѣколю́бче. (с. 491) 
Стра̑сти дꙋшетлѣ̑нныѧ оу҆спи́лъ є҆сѝ бо́дренными  бдѣ̑нїи, блаже́нне: и҆ си́хъ ра́ди въ черто́гъ нбⷭ҇ный всели́лсѧ  є҆сѝ, прїе́мъ бг҃омꙋ́дре се́ргїе, бл҃года́ть и҆сцѣле́нїй. 
Бг҃оро́диченъ: 
Херꙋві́мѡвъ и҆ серафі́мѡвъ превы́шши ꙗ҆ви́ласѧ є҆сѝ,  бцⷣе: ты́ бо є҆ди́на прїѧ́ла є҆сѝ невмѣсти́маго бг҃а во  чре́вѣ твое́мъ, нескве́рнаѧ. тѣ́мже тѧ̀ всѝ вѣ́рнїи пѣ́сньми,  чи́стаѧ, оу҆блажа́емъ. 
И҆́нъ. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь, и҆  ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою,  є҆́же вопи́ти тебѣ̀, ст҃ы́й: ѡ҆дꙋшевле́нный хра́ме, неизрече́нныѧ  сла́вы твоеѧ̀, чл҃вѣколю́бче. 
Тлѣ́ннꙋю сла́вꙋ презрѣ́въ, бл҃же́нне, нетлѣ́нныѧ и҆  бжⷭ҇твенныѧ сла́вы наслѣ́дникъ бы́ти сподо́билсѧ є҆сѝ: всю́ бо  попра́въ житїѧ̀ красотꙋ̀, со а҆́гг҃лы въ вы́шнихъ бжⷭ҇твенныѧ  сла́вы наслажда́ешисѧ. 
Ра́ломъ моли́твеннымъ, прпⷣбне, зе́млю се́рдца твоегѡ̀  ѡ҆бнови́въ, и҆ сїю̀ насѣ́ѧвъ сѣ́менемъ трꙋдѡ́въ твои́хъ, и҆  ꙗ҆ви́лсѧ є҆сѝ прекра́снаѧ сло́ва пшени́ца, и҆ дости́глъ є҆сѝ  незаходи́магѡ свѣ́та селе́нїе. 
Дх҃а ст҃а́гѡ сїѧ́ньми почте́нъ, и҆ свѣтоно́снымъ житїе́мъ  оу҆краси́лсѧ є҆сѝ, тре́бꙋющымъ подава́ѧ неѡскꙋ́днѡ, и҆ прїе́млѧ  съ любо́вїю мона́шествꙋющихъ чи́ны, ѻ҆́ч҃е прпⷣбне. 
Бг҃оро́диченъ: 
И҆зъ тебє̀ прозѧбѐ, чⷭ҇таѧ, цвѣ́тъ неꙋвѧда́емый,  ѡ҆благово́нствꙋѧ всѐ человѣ́чество, бжⷭ҇твеннымъ мѵ́ромъ  є҆стества̀ своегѡ̀, и҆́же и҆ ѻ҆ц҃ꙋ̀ собезнача́льный, и҆зъ тебє̀  бы́сть подъ лѣ́томъ, дв҃о всенепоро́чнаѧ. 
Сѣда́ленъ, гла́съ д҃. Подо́бенъ: Вознесы́йсѧ на крⷭ҇тъ: 
Ꙗ҆́кѡ вои́стиннꙋ тлѣ́нныхъ ѡ҆ста́вивъ нестоѧ́нное, хрⷭ҇тꙋ̀  ѿ дꙋшѝ послѣ́довалъ є҆сѝ, и҆ болѣ́зньми и҆ трꙋды̑ и҆ (с.  492) ѕѣ́льнымъ воздержа́нїемъ, ꙗ҆́кѡ безпло́тенъ пожи́въ,  пребл҃же́нне се́ргїе: молѝ хрⷭ҇та̀ бг҃а, спасти́сѧ дꙋша́мъ  на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Херꙋві́мѡвъ и҆ серафі́мѡвъ превы́шши є҆сѝ, бцⷣе, небесе́  же и҆ землѝ простра́ннѣйши, ви́димыѧ тва́ри и҆ неви́димыѧ  ꙗ҆ви́ласѧ є҆сѝ преимꙋ́щи несосꙋ́днымъ сосꙋжде́нїемъ: є҆гѡ́же бо  простра́нствїѧ нб҃са̀ не вмѣща́ютъ, въ твое́й оу҆тро́бѣ  вмѣсти́ла є҆сѝ, чⷭ҇таѧ: є҆го́же молѝ, спасти́сѧ рабѡ́мъ  твои̑мъ. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь  бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ  пра́зднꙋющи. 
Пое́мъ пречⷭ҇таѧ тѧ̀ всенепоро́чнꙋю, и҆̀же тобо́ю  спа́сшїисѧ, и҆ благоче́стнѡ пою́ще взыва́емъ: бл҃гослове́нна,  ꙗ҆́же бг҃а, приснодв҃о, ро́ждшаѧ. 
Свѣ́тъ незаходи́мый, дв҃о, родила̀ є҆сѝ, сꙋ́щымъ во тмѣ̀  житїѧ̀ пло́тїю свѣтѧ́щь, всебл҃же́ннаѧ: и҆ пою́щымъ тѧ̀ ра́дость,  приснодв҃о, и҆сточи́ла є҆сѝ. 
Бл҃года́ть процвѣтѐ, зако́нъ преста̀ тобо́ю, всест҃а́ѧ:  ты́ бо, чⷭ҇таѧ, родила̀ є҆сѝ гдⷭ҇а, подаю́щаго на́мъ, приснодв҃о,  ѡ҆ставле́нїе. 
Ме́ртва мѧ̀ показа̀ са́да вкꙋше́нїе, жи́зни же дре́во, и҆зъ  тебє̀ ꙗ҆́вльшеесѧ, пречⷭ҇таѧ, воскресѝ, и҆ ра́йскїѧ сла́дости  наслѣ́дника мѧ̀ оу҆стро́и. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й  бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ  нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти:  си́лѣ твое́й сла́ва, чл҃вѣколю́бче. 
Дх҃а прест҃а́гѡ хра́мъ, ѻ҆́ч҃е, бы́лъ є҆сѝ, и҆  жи́зненныхъ во́дъ рѣка̀ и҆сполнѧ́ема, ѡ҆снова́нїе непоколеби́мо  цр҃кве, мона́шествꙋющихъ оу҆твержде́нїе, се́ргїе досточꙋ́дне. (с.  493) 
Прⷪ҇ро́чески сле́зными ка́плѧми на всѧ́къ де́нь посте́лю  ѡ҆моча́ѧ, се́ргїе сла́вне, до́ндеже до конца̀ страсте́й пꙋчи́нꙋ  и҆зсꙋши́лъ є҆сѝ: тѣ́мже па́мѧть твою̀ почита́емъ, присночестнꙋ́ю  и҆ свѧще́ннꙋю. 
Лицѐ хрⷭ҇то́во лице́мъ, прпⷣбне се́ргїе, зрѣ́ти  сподо́билсѧ є҆сѝ, зерца́лѡмъ вои́стиннꙋ разрѣ́шшымсѧ: сїе́ бо и҆  ѿ мі́ра ѿлꙋчи́ тѧ къ возлю́бленномꙋ жела́нїю. 
Бг҃оро́диченъ: 
Ѡ҆чище́нїе на́шихъ да́рꙋй невѣ́дѣнїй, ꙗ҆́кѡ безгрѣ́шенъ,  и҆ оу҆мирѝ мі́ръ тво́й, бж҃е, моли́твами ро́ждшїѧ тѧ̀. 
И҆́нъ. І҆рмо́съ: 
Го́рꙋ, тѧ̀, бл҃года́тїю бж҃їею приѡсѣне́ннꙋю, прозорли́выма  а҆ввакꙋ́мъ оу҆смотри́въ ѻ҆чи́ма и҆зъ тебє̀ и҆зы́ти і҆и҃левꙋ,  провозглаша́ше, ст҃о́мꙋ, во спасе́нїе на́ше и҆ ѡ҆бновле́нїе. 
Просвѣща́емь свѣтолꙋ́чными зарѧ́ми, пребл҃же́нне,  наслажде́нїе нбⷭ҇ное прїѧ́лъ є҆сѝ ра́дꙋѧсѧ, ꙗ҆́кѡ вои́стиннꙋ  чистѣ́йшїй хлѣ́бъ творцꙋ̀ бы́лъ є҆сѝ, мꙋ́дре се́ргїе, є҆мꙋ́же  взыва́ѧ: си́лѣ твое́й сла́ва, чл҃вѣколю́бче. 
Стра̑сти дꙋшетлѣ̑нныѧ преше́дъ, и҆ во глꙋбинꙋ̀ безмо́лвїѧ  вше́дъ, и҆ пре́жде ѿрѣше́нїѧ тѣле́снагѡ сою́за оу҆ме́ршее  ѻ҆троча̀ возста́вилъ є҆сѝ, и҆ па́че наде́жди роди́телю є҆гѡ̀  ра́дость сотвори́лъ є҆сѝ. тѣ́мъ оу҆диви́всѧ, творцꙋ̀ вопїѧ́лъ  є҆сѝ: си́лѣ твое́й сла́ва, чл҃вѣколю́бче. 
Дꙋше́вный ра́зꙋмъ впери́въ, сла́вне, и҆ чꙋ̑вствїѧ  ѡ҆корми́въ, мꙋ́дре, ст҃ы́ню благоче́стїѧ сꙋ́щымъ на землѝ  возвѣсти́лъ є҆сѝ къ нбⷭ҇номꙋ ше́ствїю. 
Бг҃оро́диченъ: 
Ра́дость тебѣ̀, чⷭ҇таѧ, ꙗ҆вѝ, съ нб҃сѐ прише́дъ  а҆рхїстрати́гъ, благовѣстѝ ре́къ: бг҃ъ и҆зы́детъ пло́тїю и҆зъ  тебє̀, дв҃о пречⷭ҇таѧ, во спасе́нїе любо́вїю пою́щихъ тѧ̀: сла́ва  си́лѣ твое́й, человѣ́кѡмъ помо́щнице. (с. 494) 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ тѝ дꙋ́шы  любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго  бг҃а, ѿ мра́ка грѣхо́внагѡ взыва́юща. 
Чистото́ю возсїѧ́вши свѣ́тлѡ, бжⷭ҇твенное пребыва́нїе  влⷣки, всепѣ́таѧ, была̀ є҆сѝ: ты́ бо є҆ди́на мт҃и бж҃їѧ  ꙗ҆ви́ласѧ є҆сѝ, во ѡ҆б̾ѧ́тїихъ ꙗ҆́кѡ млⷣнца сего̀ носи́вши. 
Носѧ́щи добро́тꙋ оу҆́мнꙋю краснѣ́йшїѧ твоеѧ̀ дꙋшѝ,  невѣ́ста бж҃їѧ была̀ є҆сѝ, запеча́тствована дѣ́вствомъ, чⷭ҇таѧ,  и҆ свѣ́томъ чистоты̀ мі́ръ просвѣща́ющи. 
Да рыда́етъ собра́нїе ѕлочести́выхъ, не проповѣ́дающихъ тѧ̀  ꙗ҆́вѣ чи́стꙋю бг҃ома́терь: ты́ бо врата̀ бжⷭ҇твеннагѡ свѣ́та  ꙗ҆ви́ласѧ є҆сѝ на́мъ, мра́къ прегрѣше́нїи разгонѧ́ющи. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те  незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но  ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви,  молю́сѧ. 
Въ поще́нїихъ непрекло́ненъ пребы́лъ є҆сѝ, мꙋ́дре, и҆ до  ѿше́ствїѧ своегѡ̀ хранѧ̀ сїѐ ѡ҆па́снѡ, и҆́мже сподо́билсѧ є҆сѝ  ꙗ҆́вѣ нетлѣ́ннагѡ блаже́нства. 
Ѻ҆́стръ оу҆́мъ и҆мѣ́ѧ къ бг҃ꙋ внима́ти, стра̑сти  дꙋшетлѣ̑нныѧ оу҆спи́лъ є҆сѝ, ѻ҆́ч҃е, и҆ снопы̀ благопло́дїѧ  пожа́лъ є҆сѝ, пита́ѧ благоче́стнѡ восхвалѧ́ющыѧ тѧ̀, прпⷣбне  ѻ҆́ч҃е се́ргїе. 
Свѣ́тло житїѐ твоѐ, прпⷣбне се́ргїе, и҆ и҆звѣ́стно  всѣ̑мъ концє́мъ ꙗ҆ви́сѧ, и҆ бжⷭ҇твенныѧ добро́ты и҆спо́лнено,  моли́твами же и҆ поще́ньми, и҆ любо́вїю, ꙗ҆́же ко хрⷭ҇тꙋ̀  чл҃вѣколю́бцꙋ. 
Бг҃оро́диченъ: 
Тѧ̀ стѣ́нꙋ и҆мꙋ́ще, и҆ застꙋпле́нїемъ твои́мъ соблюда́еми,  твое́ю бжⷭ҇твенною сла́вою хва́лѧщесѧ, тѧ̀ оу҆блажа́емъ: ты́ бо,  пречⷭ҇таѧ, дꙋша́мъ на́шымъ и҆сточа́еши весе́лїе и҆ ра́дованїе. (с.  495) 
И҆́нъ. І҆рмо́съ: 
Бг҃ъ сы́й ми́ра, ѻ҆ц҃ъ щедрѡ́тъ, вели́кагѡ совѣ́та  твоегѡ̀, а҆́гг҃ла, ми́ръ подава́юща посла́лъ є҆сѝ на́мъ: тѣ́мъ  бг҃оразꙋ́мїѧ къ свѣ́тꙋ наста́вльшесѧ, ѿ но́щи оу҆́тренююще,  славосло́вимъ тѧ̀, чл҃вѣколю́бче. 
Ѡ҆бветша́вшагѡ человѣ́ка ꙗ҆́вѣ, ѻ҆́ч҃е, совле́клсѧ  є҆сѝ, и҆ ꙗ҆́кѡ скве́рнꙋ ри́зꙋ ѿве́ргъ съ грѣхо́вными  страстьмѝ, въ но́ваго ѡ҆бле́клсѧ є҆сѝ, є҆́же по подо́бїю ѡ҆  хрⷭ҇тѣ̀, всече́стне. 
Стра̑стныѧ оу҆́зы расто́ргъ высо́кимъ твои́мъ  равноа́гг҃льнымъ житїе́мъ, и҆ свы́ше прїи́мъ чꙋдодѣ́йствїѧ  дарова́нїе, согрѣше́нїй на́шихъ ѡ҆чище́нїе, се́ргїе, и҆спросѝ. 
Бг҃оро́диченъ: 
Клѧ́твꙋ є҆́ѵы, всѣ́хъ прама́тере, твои́мъ ржⷭ҇тво́мъ,  дв҃о, оу҆праздни́ла є҆сѝ, мі́рꙋ благослове́нїе возсїѧ́вши  хрⷭ҇та̀. тѣ́мже тѧ̀ ра́дꙋющесѧ, ѧ҆зы́комъ и҆ се́рдцемъ бцⷣꙋ  и҆́стиннѡ и҆сповѣ́дающе, велича́емъ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей бꙋ́рею, къ  ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ  живо́тъ мо́й, многоми́лостиве. 
Вели́кїй преднаписа̀ во прⷪ҇ро́цѣхъ мѡѷсе́й тѧ̀, ковче́гъ,  и҆ трапе́зꙋ, и҆ свѣ́щникъ, и҆ ста́мнꙋ, ѻ҆бра́знѡ назна́менꙋѧ  воплоще́нїе, є҆́же и҆зъ тебє̀ высоча́йшагѡ, мт҃и дв҃о. 
Оу҆мерщвлѧ́етсѧ сме́рть, оу҆пражднѧ́етсѧ и҆ тлѣ́нїе  а҆да́мова ѡ҆сꙋжде́нїѧ, плодꙋ̀ твоемꙋ̀, ѽ влⷣчце, прирази́вшеесѧ:  жи́знь бо родила̀ є҆сѝ, ѿ тлѝ и҆збавлѧ́ющꙋю пою́щыѧ тѧ̀. 
Зако́нъ и҆знемо́же, и҆ пре́йде сѣ́нь, па́че бо оу҆ма̀ и҆  по́мысла ꙗ҆ви́вшейсѧ мнѣ̀ бл҃года́ти, ꙗ҆́же и҆зъ тебє̀, дв҃о,  ржⷭ҇тво́мъ бг҃а и҆ сп҃са, многопѣ́таѧ. (с. 496) 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ  глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆  оу҆слы́ши мѧ̀, бж҃е спасе́нїѧ моегѡ̀. 
Па́мѧть твою̀ творѧ́щымъ свѧще́ннꙋю, ѻ҆́ч҃е, не преста́й  молѧ̀ и҆зба́вителѧ, дарова́ти согрѣше́нїй ѡ҆ставле́нїе, и҆ нбⷭ҇ное  црⷭ҇тво воспрїѧ́ти, и҆дѣ́же гла́съ пра́зднꙋющихъ весели́тъ всѧ̑. 
Ѡ҆ хрⷭ҇тѣ̀ оу҆крѣплѧ́емь, всѧ̑ кова̑рствїѧ лꙋка́вагѡ,  тве́рдымъ оу҆мо́мъ, се́ргїе, ꙗ҆́коже сѣ́ть расто́ргнꙋлъ є҆сѝ,  и҆ пресвѣ́тло свѣти́ло мі́рꙋ, ѻ҆́ч҃е, показа́лсѧ є҆сѝ. 
Свѣ́томъ бжⷭ҇твеннымъ ѡ҆сїѧ́емь, и҆ со а҆́гг҃лы ны́нѣ на  нб҃сѣ́хъ водворѧ́ѧсѧ, помина́й вѣ́рою чтꙋ́щихъ па́мѧть твою̀,  прпⷣбне се́ргїе приснопа́мѧтне. 
Бг҃оро́диченъ: 
Возвы́сила є҆сѝ вои́стиннꙋ па́дшее человѣ́ческое  сꙋщество̀, и҆́же ѻ҆́бразомъ бжⷭ҇твеннымъ, и҆ ѻ҆ц҃а̀ ра́венствомъ,  ви́димымъ сн҃омъ неизмѣ́ннымъ, бг҃ома́ти, безъ сѣ́мене во чре́вѣ  поноси́вши. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й ѕвѣ́рь,  ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆ пло́ть  прїе́мшее, про́йде сохра́ншее нетлѣ́ннꙋ. є҆гѡ́же бо не пострада̀  и҆стлѣ́нїѧ, ро́ждшꙋю сохранѝ неврежде́ннꙋ. 
На́съ свы́ше ста́до твоѐ ѡ҆зарѧ́еши ми́лостивнѡ, ѻ҆́ч҃е,  во́инствꙋ побѣ́дꙋ правосла́вномꙋ подаѧ̀ моли́твами твои́ми,  возвыша́ѧ ро́гъ правосла́вныхъ, ѿ на́съ же прїимѝ, а҆́ще и҆  ма́лое приноси́мое тебѣ̀ моле́нїе. 
На недꙋ́зѣхъ разли́чныхъ и҆сцѣлє́нїѧ бл҃года́ть тебѣ̀  дарова́сѧ, и҆ на дꙋ́сѣхъ нечи́стыхъ ѿ хрⷭ҇та̀ вла́сть, мꙋ́дре,  ꙗ҆́кѡ бжⷭ҇твенный до́блественникъ вѣне́цъ прїѧ́лъ є҆сѝ  побѣ́ды, ѿ всѣ́хъ црⷭ҇твꙋющагѡ. (с. 497) 
Бг҃оро́диченъ: 
Ве́сь ли́къ прⷪ҇ро́ческїй ѿ бг҃а наꙋче́нъ, твоѐ  провозгласѝ та́инство, несказа́ннагѡ бжⷭ҇твеннагѡ зача́тїѧ, є҆́же  и҆зъ тебє̀ сло́ва мт҃и дв҃о: ты́ бо и҆́стинный нача́льный свѣ́тъ  родила̀ є҆сѝ. 
Конда́къ, гла́съ и҃. Подо́бенъ: Взбра́нной воево́дѣ: 
Хрⷭ҇то́вою любо́вїю оу҆ѧзви́всѧ, прпⷣбне, и҆ томꙋ̀  невозвра́тнымъ жела́нїемъ послѣ́довавъ, всѧ́кое наслажде́нїе  плотско́е возненави́дѣлъ є҆сѝ, и҆ ꙗ҆́кѡ со́лнце ѻ҆те́чествꙋ  твоемꙋ̀ возсїѧ́лъ є҆сѝ: тѣ́мъ и҆ хрⷭ҇то́съ да́ромъ чꙋде́съ  ѡ҆богати́ тѧ, помина́й на́съ, чтꙋ́щихъ пресвѣ́тлꙋю па́мѧть твою̀,  да зове́мъ тѝ: ра́дꙋйсѧ, се́ргїе бг҃омꙋ́дре. 
І҆́косъ: 
Є҆ѵⷢ҇льскїй гла́съ, ѻ҆́ч҃е, оу҆слы́шавъ, всѧ̑ ѡ҆ста́вилъ  є҆сѝ плотска̑ѧ мꙋдрова̑нїѧ, бога́тство же и҆ сла́вꙋ ꙗ҆́кѡ пра́хъ  вмѣни́въ, и҆ на стра̑сти ꙗ҆́кѡ безпло́тенъ подвиза́всѧ, и҆  безпло́тныхъ ликостоѧ́нїємъ, че́сти сподо́билсѧ є҆сѝ. ра́зꙋма  дарова́нїе прїѧ́лъ є҆сѝ, є҆́же и҆ пода́ждь въ пѣ́снехъ пою́щымъ  тѝ си́це: ра́дꙋйсѧ, се́ргїе прпⷣбне и҆ бг҃оно́се, нбⷭ҇ный  человѣ́че, земны́й а҆́гг҃ле. ра́дꙋйсѧ, дх҃а ст҃а́гѡ ѻ҆би́тель.  ра́дꙋйсѧ, моли́твами бг҃ода́ренъ да́ръ прїе́мый. ра́дꙋйсѧ, ꙗ҆́кѡ  пре́жде рожде́нїѧ проглаше́нїемъ просла́вивъ ст҃ꙋ́ю трⷪ҇цꙋ, ꙗ҆́же  тѧ̀ просла́ви въ жи́зни се́й и҆ по сме́рти. ра́дꙋйсѧ, цѣломꙋ́дрїѧ  сто́лпе, и҆́мже всѧ́ка стра́сть попра́сѧ. ра́дꙋйсѧ, ꙗ҆́кѡ ѿ  млады́хъ ногте́й послѣ́дствовалъ є҆сѝ хрⷭ҇тꙋ̀. ра́дꙋйсѧ,  притека́ющымъ къ тебѣ̀ спасе́нїѧ хода́тай. ра́дꙋйсѧ, свѣти́льниче  многосвѣ́тлый, возведы́й ко хрⷭ҇тꙋ̀ мона́хѡвъ мно́жєства.  ра́дꙋйсѧ, похвало̀ ѻ҆те́чествꙋ твоемꙋ̀. ра́дꙋйсѧ, прⷪ҇ро́чествомъ  оу҆кра́шенный, во є҆́же прорица́ти ꙗ҆́кѡ настоѧ̑щаѧ бꙋ̑дꙋщаѧ.  ра́дꙋйсѧ, ꙗ҆́кѡ моли́твами твои́ми сопроти́внїи побѣжда́ютсѧ.  ра́дꙋйсѧ, (с. 498) правосла́вномꙋ во́инствꙋ на́шемꙋ похвала̀ и҆  оу҆твержде́нїе: є҆го́же соблюдѝ моли́твами твои́ми ѿ вра̑гъ  ненавѣ́тнѡ, да зове́мъ тѝ: ра́дꙋйсѧ, се́ргїе бг҃омꙋ́дре. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ преподѡ́бнымъ  ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ  оу҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ. 
Ю҆́ношъ трїе́хъ пе́щь не ѡ҆палѝ, ржⷭ҇тво̀ проѡбразꙋ́ющихъ  твоѐ: бжⷭ҇твенный бо ѻ҆́гнь тебѐ не ѡ҆пали́въ, всели́сѧ въ тѧ̀  и҆ всѧ̑ наꙋчѝ вопи́ти: бл҃гослове́нъ є҆сѝ бж҃е ѻ҆ц҃ъ на́шихъ. 
Блажа́тъ тебѐ концы̀, всенепоро́чнаѧ мт҃и, ꙗ҆́кѡ прорекла̀  є҆сѝ, просвѣща́еми свѣтолꙋ́чными сїѧ̑нїи твои́ми, и҆  бл҃года́тїю пою́щїи вопїю́тъ: бл҃гослове́нъ є҆сѝ бж҃е ѻ҆тє́цъ  на́шихъ. 
Па̑гꙋбныѧ оу҆́бѡ зꙋ́бы въ мѧ̀ вонзѐ ѕмі́й лꙋка́внѣйшїй:  но ты́ѧ тво́й, бг҃ома́ти, сн҃ъ сокрꙋшѝ, крѣ́пость же мнѣ̀ дадѐ  вопи́ти: бл҃гослове́нъ є҆сѝ бж҃е ѻ҆тє́цъ на́шихъ. 
Ѡ҆чисти́лище є҆стества̀ ты̀ є҆сѝ є҆ди́на бг҃обл҃же́ннаѧ:  на ра́мѣхъ бо херꙋві́мскихъ сѣдѧ́щаго бг҃а во ѡ҆б̾ѧ́тїихъ  носи́вши, вопїе́ши: бл҃гослове́нъ є҆сѝ бж҃е ѻ҆тє́цъ на́шихъ. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ вавѷлѡ́нѣ  и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ  во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е  ѻ҆тє́цъ на́шихъ. 
Въ пещѝ и҆скꙋше́нїй разжже́нїѧ бжⷭ҇твеннаѧ бл҃года́ть  ѡ҆роси́ тѧ, прпⷣбне, и҆ многосвѣ́тла трⷪ҇ческимъ жела́нїемъ  показа̀, зовꙋ́ща: бл҃гослове́нъ бг҃ъ ѻ҆тє́цъ на́шихъ. 
Мі́ръ преѡби́дѣвъ, сла́вне се́ргїе, на землѝ ꙗ҆́кѡ  безпло́тенъ пожи́лъ є҆сѝ, и҆ а҆́гг҃льскимъ ликостоѧ́нїємъ  сподо́билсѧ є҆сѝ. тѣ́мъ тѧ̀ вѣ́рою почита́емъ, досточꙋ́дне. 
Въ приста́нище ти́хое вше́дъ, бг҃омꙋ́дре, жите́йскихъ (с.  499) пла́ванїй ѿбѣ́глъ є҆сѝ, и҆ волнꙋ́ющымсѧ жите́йскими  спаси́тельное ѡ҆кормле́нїе бы́лъ є҆сѝ, воспѣва́ющымъ:  бл҃гослове́нъ бг҃ъ ѻ҆тцє́въ на́шихъ. 
Бг҃оро́диченъ: 
Же́злъ прорастѐ, дв҃о, и҆зъ ко́рене і҆ессе́ева  всебл҃же́нный пло́дъ, цвѣ́тъ носѧ́щи спаси́тельный, вѣ́рою сн҃ꙋ  твоемꙋ̀ вопїю́щымъ: ѻ҆тцє́въ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Тебѐ оу҆́мнꙋю, бцⷣе, пе́щь разсмотрѧ́емъ вѣ́рнїи,  ꙗ҆́коже бо ѻ҆́троки спасѐ трѝ превозноси́мый, мі́ръ ѡ҆бновѝ,  во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆  препросла́вленъ. 
Дрꙋго́е нб҃о на землѝ бжⷭ҇твеннымъ манове́нїемъ,  пребл҃же́нне, показа́лсѧ є҆сѝ, воспита́лъ є҆сѝ слове́сное  ста́до, ꙗ҆́кѡ а҆́гг҃лъ живы́й съ пло́тїю, бг҃омꙋ́дре. 
И҆мꙋ́ще тѧ̀ къ бг҃ꙋ ча̑да твоѧ̑, крѣ́пка моли́твенника,  бл҃же́нне, и҆ оу҆тѣ́шителѧ печа́льныхъ, побо́рника же и҆  предста́телѧ, и҆ хода́таѧ благоче́стїѧ, ѿ всѧ́кихъ бѣ́дъ  спаса́емсѧ, прпⷣбне се́ргїе. 
Бг҃оро́диченъ: 
Ра́дꙋйсѧ, чⷭ҇таѧ, а҆да́мова дщѝ: и҆зъ тебє́ бо произы́де  па́стырь, ѡ҆бле́ксѧ и҆́стиннѡ во всего́ мѧ человѣ́ка,  превозноси́мый за милосе́рдїе непости́жное, ѻ҆тцє́въ бг҃ъ  бл҃гослове́нный. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши,  хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки. 
Позлаще́нною ри́зою ꙗ҆́коже цр҃и́цꙋ сн҃ъ тво́й просвѣти́въ  заре́ю дх҃а, тебѐ ѡ҆деснꙋ́ю себє̀ поста́ви, всечⷭ҇таѧ: є҆го́же  превозно́симъ во всѧ̑ вѣ́ки. 
И҆́же хотѣ́нїемъ є҆ди́нѣмъ мі́ръ водрꙋзи́вый, и҆зъ  пречи́стыѧ оу҆тро́бы твоеѧ̀ пло́ть зае́млетъ, свы́ше тꙋ́ю назда́ти  хотѧ̀: є҆го́же превозно́симъ во всѧ̑ вѣ́ки. (с. 500) 
Сочета́нїемъ сло́ва ко мнѣ̀ человѣ́кꙋ бжⷭ҇твенное жили́ще  была̀ є҆сѝ, пречⷭ҇таѧ, просїѧ́вши ꙗ҆́вѣ двⷭ҇тва свѣ́тлостїю.  тѣ́мъ тѧ̀ пое́мъ во всѧ̑ вѣ́ки. 
Златоза́рный тѧ̀ свѣ́щникъ предвоѡбразѝ, прїе́мшꙋю  несказа́ннѡ свѣ́тъ непристꙋ́пный, зна́нїемъ свои́мъ ѡ҆зарѧ́ющь  всѧ́чєскаѧ. тѣ́мъ тѧ̀, пое́мъ, чⷭ҇таѧ, во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель, бг҃очести̑вымъ  неи́стовнѡ разжжѐ, си́лою же лꙋ́чшею, спасе́ны сїѧ̀ ви́дѣвъ,  творцꙋ̀ и҆ и҆зба́вителю вопїѧ́ше: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑ вѣ́ки. 
Свѣтоно́сный тво́й пра́здникъ, пребл҃же́нне се́ргїе,  и҆спо́лни ра́дости и҆ весе́лїѧ дꙋхо́внагѡ, благоꙋха́нїѧ же и҆  просвѣще́нїѧ, тѧ̀ и҆мꙋ́щымъ застꙋ́пника и҆ пра́вило  мона́шествꙋющымъ. 
Моли́твою непреста́нною къ бг҃ꙋ восте́клъ є҆сѝ, и҆  ѿтꙋ́дꙋ трисо́лнечными сїѧ̑нїи ѡ҆зари́лсѧ є҆сѝ, на врагѝ  борє́нїѧ поста́вивъ, приводѧ̀ по́стникѡвъ собо́ры но́вымъ  житїе́мъ, хрⷭ҇тꙋ̀ вопїю́щымъ: дѣ́ти, благослови́те, свѧщє́нницы,  воспо́йте, лю́дїе, превозноси́те є҆го̀ во вѣ́ки. 
Въ поще́нїихъ крѣ́пкое, въ моли́твахъ нелѣ́ностное,  терпѣ́нїе въ и҆скꙋше́нїихъ, се́ргїе, на землѝ показа́лъ є҆сѝ,  зовы́й: дѣ́ти, благослови́те, свѧщє́нницы, воспо́йте, лю́дїе,  превозноси́те є҆го̀ во вѣ́ки. 
Бг҃оро́диченъ: 
Бг҃ороди́тельнице чⷭ҇таѧ, дꙋшѝ моеѧ̀ ꙗ҆́звы грѣхѡ́вныѧ и҆  собла́зны ѡ҆чи́сти, ко и҆сто́чникѡмъ примѣша́ющи, ꙗ҆̀же и҆зъ  ре́бръ рождества̀ твоегѡ̀, и҆̀же ѿ ни́хъ поте́кшымъ стрꙋѧ́мъ: къ  тебѣ́ бо взыва́ю, и҆ къ тебѣ̀ прибѣга́ю, и҆ тѧ̀ призыва́ю  бг҃обл҃года́тнꙋю. 
И҆́нъ. І҆рмо́съ: 
Чꙋ́да преесте́ственнагѡ, росода́тельнаѧ и҆з̾ѻбразѝ пе́щь  (с. 501) ѻ҆́бразъ: не бо̀ ꙗ҆̀же прїѧ́тъ пали́тъ ю҆́ныѧ, ꙗ҆́кѡ  нижѐ ѻ҆́гнь бжⷭ҇тва̀ дв҃ы, въ ню́же вни́де оу҆тро́бꙋ. тѣ́мъ  воспѣва́юще воспое́мъ: да благослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Прилѣ́жнѡ пою́ще мо́лимъ тѧ̀: моли́сѧ прпⷣбне, побѣ̑ды  дарова́ти на врагѝ во́инствꙋ на́шемꙋ, и҆ цр҃кви благолѣ́пїе, и҆  мі́рꙋ ми́ръ. 
Дх҃а ст҃а́гѡ бл҃года́ть въ тѧ̀ всели́сѧ, лꙋка́выхъ дꙋхѡ́въ  прогони́телѧ содѣ́ла, мона́шествꙋющихъ же наста́вника показа̀,  зовꙋ́щихъ: благослови́те, всѧ̀ тва́рь гдⷭ҇а, и҆ превозноси́те  є҆го̀ во вѣ́ки. 
Трисо́лнечнымъ свѣ́томъ и҆здале́ча сїѧ́ѧ, твои̑мъ  пѣвцє́мъ свѣ́тъ да́рꙋй и҆ спасе́нїе, и҆ мі́рꙋ ми́ръ, въ твое́й  па́мѧти, прпⷣбне ѻ҆́ч҃е, зовꙋ́щымъ: да благослови́тъ всѧ̀ тва́рь  гдⷭ҇а, и҆ превозно́ситъ є҆го̀ во вѣ́ки. 
Бг҃оро́диченъ: 
И҆́же а҆́гг҃льскими пѣ́сньми прославлѧ́емый, бога́тное  сло́во на́съ ра́ди ѡ҆бнища̀, тѧ̀ мт҃рь добро́тꙋ і҆а́кѡвлю,  бл҃гослове́ннаѧ, и҆збра́въ. тѣ́мже воспѣва́юще пое́мъ: да  благослови́тъ тва́рь всѧ̀ гдⷭ҇а, и҆ превозно́ситъ є҆го̀ во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же не  смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ,  ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ  нбⷭ҇ными вѡ́и тѧ̀ оу҆бл҃жа́емъ. 
Ѕвѣзда̀, сїѧ́ющи зарѧ́ми бжⷭ҇тва̀ ѿ і҆а́кѡва, ѿ мра́ка  содержи̑мымъ возсїѧ̀: тобо́ю бо всечⷭ҇таѧ, хрⷭ҇то́съ бг҃ъ сло́во  воплоще́нно: и҆́мже просвѣща́еми, съ нбⷭ҇ными вѡ́и тѧ̀  оу҆блажа́емъ. 
Оу҆крѣпи́всѧ си́лою твое́ю и҆ бл҃года́тїю, тебѣ̀ пѣ́снь  оу҆се́рднѡ ѿ се́рдца возложи́хъ: но сїю̀ прїимѝ, дв҃о чⷭ҇таѧ,  бл҃года́ть воздаю́щи твою̀ многосвѣ́тлꙋю, ѿ нетлѣ́нныхъ  сокро́вищъ, бг҃обл҃же́ннаѧ. (с. 502) 
Поста́въ показа́ласѧ є҆сѝ ꙗ҆́вѣ бж҃ества̀, въ не́мже  ри́зꙋ тѣлесѐ сло́во и҆стка̀, бг҃осодѣ́лавъ дв҃о, мо́й зра́къ: въ  него́же ѡ҆бле́ксѧ, всѧ̑ спасѐ ѿ смы́сла чи́ста тѧ̀ велича́ющыѧ. 
Бг҃оро́диченъ: 
Мє́ртвымъ воскресе́нїе ны́нѣ дарова́сѧ твои́мъ  несказа́ннымъ и҆ неизрече́ннымъ ржⷭ҇тво́мъ, бцⷣе всечⷭ҇таѧ: жи́знь  бо и҆зъ тебє̀ пло́тїю ѡ҆бложи́сѧ всѣ̑мъ возсїѧ̀, и҆ сме́ртнꙋю  дрѧ́хлость ꙗ҆́вѣ разрꙋшѝ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ концы̀,  ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть  простра́ннѣйшее небе́съ. тѣ́мъ тѧ̀, бцⷣꙋ, а҆́гг҃лѡвъ и҆  человѣ̑къ, чинонача̑лїѧ велича́ютъ 
Свѣтоѧвле́нїѧ дꙋхо́внагѡ и҆спо́лненъ бы́въ, прпⷣбне  се́ргїе, свѣти́льникъ сїѧ́ѧ и҆здале́ча ꙗ҆ви́лсѧ є҆сѝ,  словє́сныѧ зари̑ на́мъ ѡ҆блиста́ѧ, и҆ пребжⷭ҇твенныѧ трⷪ҇цы  жили́ще показа́лсѧ є҆сѝ. 
Вои́стиннꙋ тѧ̀ вели́ка оу҆чи́телѧ, мꙋ́дре се́ргїе,  рѡссі́йскимъ страна́мъ хрⷭ҇то́съ дарова̀, нело́жнымъ правле́нїемъ  пра́вѧща ѻ҆те́чество своѐ, и҆ оу҆чє́нїѧ сладча́йша ме́да  и҆злива́юща: и҆̀хже ꙗ҆́кѡ ѿ ѻ҆крі́на и҆ мы̀ вѣ́рнїи  почерпа́емъ незави́стнѡ. 
Дꙋшетлѣ̑нныѧ стра̑сти побѣди́въ, ꙗ҆́кѡ па́стырь  и҆́стинный оу҆па́слъ є҆сѝ слове́сное хрⷭ҇то́во ста́до, є҆́же  вы́нꙋ бл҃года́тїю дх҃а ꙗ҆́кѡ цвѣ́ты ра́йскїѧ пита́ѧ, прпⷣбне. 
Бг҃оро́диченъ: 
Ѱалмы̑ тѧ̀ воспѣва́емъ ѡ҆бра́дованнаѧ, и҆ немо́лчнѡ тѝ,  є҆́же ра́дꙋйсѧ, вопїе́мъ: ты́ бо и҆сточи́ла є҆сѝ всѣ̑мъ  ра́дованїе. 
И҆́нъ. І҆рмо́съ: 
Ѻ҆́бразъ чⷭ҇тагѡ ржⷭ҇тва̀ твоегѡ̀, ѻ҆гнепали́маѧ кꙋпина̀  показа̀ неѡпа́льнаѧ. и҆ ны́нѣ на на́съ напа́стей свирѣ́пѣющꙋю  оу҆гаси́ти мо́лимсѧ пе́щь: да тѧ̀, бцⷣе, непреста́ннѡ велича́емъ.  (с. 503) 
Любо́вїю хрⷭ҇то́вою мꙋ́дре, просвѣща́емь, и҆  добродѣ́тельми ѡ҆блиста́емь, не ѡ҆скверни́лъ є҆сѝ дꙋшѝ твоеѧ̀  добро́тꙋ, ко ѻ҆ц҃є́мъ преста́вилсѧ є҆сѝ въ до́брѣй ста́рости,  и҆ бг҃ꙋ со а҆́гг҃лы, се́ргїе, предстои́ши. 
Ѡ҆чи́сти на́шѧ согрѣшє́нїѧ сло́ве, и҆ просвѣтѝ ѻ҆́чи  сердє́чныѧ, є҆́же чи́стѡ зрѣ́ти твою̀ свѣ́тлость бжⷭ҇твеннагѡ  свѣтоли́тїѧ, моли́твами твоегѡ̀ оу҆го́дника се́ргїа, да тѧ̀ всѝ  велича́емъ. 
Бг҃оро́диченъ: 
Ѽ стра́ннагѡ твоегѡ̀ чꙋдесѐ! ты́ бо дв҃о бцⷣе, та́инство  пре́жде вѣкѡ́въ и҆ родѡ́въ сокрове́нное въ бз҃ѣ всѧ̑ созда́вшемъ,  ро́ждши бг҃а сло́ва несказа́ннѡ, ꙗ҆ви́ласѧ є҆сѝ. 
Свѣти́ленъ: 
Процвѣ́лъ є҆сѝ ꙗ҆́кѡ фі́нїѯъ, дв҃дски, ѻ҆́ч҃е и҆  ѻ҆би́тель ꙗ҆ви́лсѧ є҆сѝ дх҃а всест҃а́гѡ, и҆́же сла́вна тѧ̀  вселе́ннѣй показа̀, ѡ҆ на́съ непреста́ннѡ хрⷭ҇та̀ молѝ,  почита́ющихъ вѣ́рою пречестнꙋ́ю па́мѧть твою̀, прпⷣбне се́ргїе. 
Два́жды. 
Сла́ва, и҆ ны́нѣ, бг҃оро́диченъ: 
Тѧ̀ пѣ́сньми немо́лчными оу҆блажа́емъ, дв҃о, ꙗ҆́кѡ ѿ  трⷪ҇цы є҆ди́наго родила̀ є҆сѝ, бцⷣе, и҆ но́сиши на бжⷭ҇твенныхъ  ѡ҆б̾ѧ́тїихъ пребога́тое сло́во, невра́щное и҆ неизмѣ́нное. 
На хвали́техъ стїхи̑ры, на д҃, гла́съ д҃. Поⷣ: Зва́нный  свы́ше: 
Є҆гда̀ бжⷭ҇твенное зва́нїе на́йде на тѧ̀, пребога́те, ꙳  тогда̀ всѐ плотско́е мꙋдрова́нїе ꙳ дꙋ́хꙋ повинꙋ́лъ є҆сѝ, ꙳  поще́нїѧ страда́ньми оу҆тверди́всѧ, ꙳ и҆ ꙗ҆́кѡ зла́то въ  горни́лѣ и҆скꙋше́но сїѧ́ѧ ꙗ҆ви́лсѧ є҆сѝ. ꙳ прїѧ́телище бы́лъ  є҆сѝ дх҃а прест҃а́гѡ, ꙳ собра́въ мона́шествꙋющихъ мно́жєства, ꙳  и҆ оу҆че́нїи твои́ми, ꙳ ꙗ҆́кѡ нѣ́коею небовосхо́дною  лѣ́ствицею, ꙳ на высотꙋ̀ добродѣ́телей возводѧ̀. ꙳ помина́й  на́съ, се́ргїе, чтꙋ́щихъ па́мѧть твою̀, ꙳ спастѝ и҆ просвѣти́ти  дꙋ́шы на́шѧ. 
Два́жды. (с. 504) 
Возсїѧ̀ дне́сь пресвѣ́тлаѧ ꙳ и҆ всепра́зднственнаѧ па́мѧть  твоѧ̀, ꙳ пресла́вне се́ргїе, ꙳ созыва́ющи многочи́сленное  по́стникѡвъ сосло́вїе, ꙳ и҆ прпⷣбныхъ ликостоѧ̑нїѧ, ꙳ въ не́йже  а҆́гг҃ли сла́вѧтъ ꙳ въ трⷪ҇цѣ покланѧ́емаго бг҃а на́шего, ꙳  человѣ́цы же притека́ющїи ꙳ къ свѧще́ннѣй ра́цѣ моще́й твои́хъ,  ꙳ и҆сцѣле́нїѧ да́ры прїе́млютъ. и҆ тѧ̀ вѣнча́вшаго хрⷭ҇та̀  прославлѧ́емъ, ꙳ сп҃са дꙋ́шъ на́шихъ. 
Бг҃оно́се и҆ пребл҃же́нне ꙳ ѻ҆́ч҃е се́ргїе, ꙳ ты̀  прⷪ҇ро́чески ꙳ посте́лю слеза́ми и҆змыва́лъ є҆сѝ: ꙳ не да́лъ  є҆сѝ сна̀ твои̑мъ ѻ҆чесє́мъ, ꙳ ни вѣ́ждѡмъ дрема́нїѧ, ꙳  серде́чное жела́нїе є҆́же ко хрⷭ҇тꙋ̀ ꙗ҆влѧ́ѧ, ꙳ є҆го́же  и҆змла́да возлюби́въ, ꙳ всѧ́кїѧ добродѣ́тели ви́дъ и҆спра́вилъ  є҆сѝ. ꙳ тѣ́мже тѧ̀ оу҆блажа́емъ, ꙳ хрⷭ҇та̀ велича́юще, ꙳ тѧ̀  просла́вльшаго. 
Сла́ва, гла́съ в҃: 
Прпⷣбне ѻ҆́ч҃е, и҆змла́да воздержа́нїю прилѣжа́въ  пости́всѧ, ѻ҆рга́нъ бы́лъ є҆сѝ ст҃а́гѡ дх҃а. тѣ́мъ и҆ чꙋде́съ  дарова̑нїѧ прїе́мъ, человѣ́ки наꙋчи́лъ є҆сѝ преѡби́дѣти  маловре́мєннаѧ: ны́нѣ же неизрече́ннымъ свѣ́томъ свѣ́тлѣ  сїѧ́еши, просвѣтѝ на́шѧ мы̑сли хода́тайствомъ твои́мъ, мꙋ́дре  се́ргїе. 
И҆ ны́нѣ, бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ подъ кро́вомъ твои́мъ. 
Славосло́вїе вели́кое. И҆ ѿпꙋ́стъ. 
На лїтꙋргі́и: Бл҃жє́нна пе́рвагѡ канѡ́на пѣ́снь г҃, и҆  втора́гѡ пѣ́снь ѕ҃. Прокі́менъ: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃і.  А҆ллилꙋ́їа: Блаже́нъ мꙋ́жъ боѧ́йсѧ гдⷭ҇а: Є҆ѵⷢ҇лїе лꙋкѝ,  зача́ло к҃д. Прича́стенъ: Въ па́мѧть вѣ́чнꙋю бꙋ́детъ првⷣникъ: 


(с. 505) 
Мѣ́сѧца тогѡ́же въ к҃ѕ-й де́нь. 
Преставле́нїе ст҃а́гѡ а҆пⷭ҇ла и҆ є҆ѵⷢ҇лі́ста і҆ѡа́нна  бг҃осло́ва. 
На ма́лѣй вече́рни, на Гдⷭ҇и, воззва́хъ: стїхи̑ры  гла́съ в҃. 
Подо́бенъ: Є҆гда̀ ѿ дре́ва: 
Прїиди́те премꙋ́дрости глꙋбинꙋ̀, и҆ правосла́вныхъ  догма́тѡвъ списа́телѧ, вѣ́рнїи пѣ́сньми бжⷭ҇твенными  дне́сь вѣнча́имъ і҆ѡа́нна сла́внаго и҆ возлю́бленаго: се́й  бо возгремѣ̀, є҆́же въ нача́лѣ бѣ̀ сло́во. ѿѻнꙋ́дꙋже  громогла́сенъ показа́сѧ, ꙗ҆́кѡ благовѣ́стїе мі́рꙋ  просїѧ́въ многомꙋ́дреннѣ приснопа́мѧтный. 
Два́жды. 
Вои́стиннꙋ ты̀ ꙗ҆ви́лсѧ є҆сѝ и҆́стиненъ дрꙋ́гъ,  напе́рсникъ вели́къ оу҆чи́телю хрⷭ҇тꙋ̀, на пе́рси бо  возле́гъ, ѿѻнꙋ́дꙋже поче́рплъ є҆сѝ премꙋ́дрости  догма́ты: и҆́миже ѡ҆богаща́еши ѻ҆́крестъ всю̀ зе́млю,  ꙗ҆́кѡ бг҃огл҃го́льникъ бж҃їй. тѣ́мже и҆ содержа́щи сїѧ̑,  кра́снаѧ хрⷭ҇то́ва цр҃ковь, ны́нѣ ра́дꙋющисѧ весели́тсѧ. 
Ра́дꙋйсѧ, бг҃осло́ве и҆́стиннѡ, ра́дꙋйсѧ, мт҃ре  гдⷭ҇ни сы́не вселюбе́зне: ты́ бо предстоѧ̀ при крⷭ҇тѣ̀  хрⷭ҇то́вѣ, бжⷭ҇твенный слы́шалъ є҆сѝ гла́съ влⷣки: сѐ  ны́нѣ мт҃и твоѧ̀, къ тебѣ̀ возопи́вшагѡ. ѿѻнꙋ́дꙋже  досто́йнѡ тѧ̀ всѝ, ꙗ҆́кѡ а҆пⷭ҇ла хрⷭ҇то́ва вели́каго и҆  возлю́бленнаго, оу҆блажа́емъ. 
Сла́ва, гла́съ в҃. Самогла́сенъ: 
А҆пⷭ҇лѡвъ ве́рхъ, бг҃осло́вїѧ трꙋбꙋ̀, дꙋхо́внаго  воево́дꙋ, вселе́ннꙋю бг҃ꙋ покори́вшаго, прїиди́те вѣ́рнїи,  оу҆блажи́мъ і҆ѡа́нна приснопа́мѧтнаго, ѿ землѝ  преселѧ́ющагосѧ, и҆ землѝ неѿстꙋпа́ющаго, но живꙋ́ща, и҆  ждꙋ́ща стра́шное (с. 506) влⷣки второ́е прише́ствїе: є҆́же  неѡсꙋжде́ннѡ срѣ́сти на́мъ и҆спросѝ люби́миче, таи́нниче,  хрⷭ҇то́въ напе́рсниче, любо́вїю соверша́ющымъ па́мѧть твою̀. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи мч҃ницы: 
Бг҃осло́ве сла́вне, ꙳ твои́ми бжⷭ҇твенными  оу҆че́нїи, ꙳ и҆ чꙋде́съ ꙗ҆вле́ньми, ꙳ пре́лести ѿгна́лъ  є҆сѝ мглꙋ̀ всю̀, ꙳ и҆ лю́ди просвѣти́лъ є҆сѝ ꙳ къ  зна́нїю и҆́стинныѧ вѣ́ры: ꙳ и҆ ны́нѣ молѝ, ꙳ дарова́ти  дꙋша́мъ на́шымъ ми́ръ ꙳ и҆ ве́лїю ми́лость. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
І҆ѡа́нне всемꙋ́дре, ꙳ хрⷭ҇то́въ люби́миче при́сный,  ꙳ къ пло́ти любве́ мѧ и҆збавлѧ́ѧ, ꙳ влⷣцѣ всѣ́хъ, ꙳  бжⷭ҇твенными твои́ми мольба́ми водрꙋжѝ, ꙳ дѣ́тельми  благоче́стїѧ, ꙳ и҆ моли́сѧ пода́ти мѝ ꙳ ѡ҆ставле́нїе  прегрѣше́нїй ꙳ и҆ ве́лїю ми́лость. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Бг҃ови́дче всесвѧще́нне, ꙳ страсте́й и҆ бѣ́дъ  и҆зба́ви, ꙳ и҆ ѿ недꙋ̑гъ и҆ скорбе́й благохва́лѧщыѧ тѧ̀, ꙳  и҆ почита́ющыѧ любо́вїю, ꙳ и҆ вѣ́рнѡ притека́ющыѧ, ꙳ и҆ къ  покро́вꙋ твоемꙋ̀, ꙳ бжⷭ҇твенномꙋ приходѧ́щыѧ: ꙳ и҆ оу҆молѝ  дарова́ти дꙋша́мъ на́шымъ ми́ръ ꙳ и҆ ве́лїю ми́лость. 
Сла́ва, гла́съ в҃: 
Бг҃осло́ве дѣ́вственниче, оу҆ч҃ничѐ возлю́бленне  сп҃совъ, моли́твами твои́ми на́съ спаса́й, мо́лимсѧ, ѿ  всѧ́кагѡ вре́да: ꙗ҆́кѡ твоѐ є҆смы̀ ста́до. 
И҆ ны́нѣ, бг҃оро́диченъ. 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ подъ кро́вомъ твои́мъ. 
Тропа́рь, гла́съ в҃: 
А҆пⷭ҇ле хрⷭ҇тꙋ̀ бг҃ꙋ возлю́бленне, оу҆скорѝ  и҆зба́вити лю́ди (с. 507) без̾ѿвѣ́тны: прїе́млетъ тѧ̀  припа́дающа, и҆́же па́дша на пе́рси прїе́мый. є҆го́же  молѝ, бг҃осло́ве, и҆ належа́щꙋю мглꙋ̀ ꙗ҆зы́кѡвъ разгна́ти,  просѧ̀ на́мъ ми́ра и҆ ве́лїѧ ми́лости. 
Сла́ва, и҆ ны́нѣ, бг҃оро́диченъ воскрⷭ҇нъ. 
На вели́цѣй вече́рни стїхологисꙋ́емъ, Блаже́нъ  мꙋ́жъ: пе́рвый а҆нтїфѡ́нъ. 
На Гдⷭ҇и, воззва́хъ: стїхи̑ры на и҃: гла́съ а҃.  Поⷣ: Нбⷭ҇ныхъ чинѡ́въ: 
Зри́тель неизрече́нныхъ ѿкрове́нїй, ꙳ и҆  сказа́тель вы́шнихъ бж҃їихъ та̑инъ, ꙳ сы́нъ зеведе́евъ, ꙳  написа́въ на́мъ хрⷭ҇то́во є҆ѵⷢ҇лїе, ꙳ бг҃осло́вити ѻ҆ц҃а̀,  и҆ сн҃а, и҆ дх҃а ст҃а́го, ꙳ наꙋчи́лъ є҆́сть. 
Бг҃одви́жимаѧ цѣвни́ца нбⷭ҇ныхъ пѣ́нїй, ꙳  тайнопи́сецъ сы́й, ꙳ бг҃осказа̑ннаѧ оу҆ста̀, пѣ́нїе  пѣ́сней пое́тъ краснѡ̀: ꙳ оу҆стнѣ́ бо движѧ̀, ꙗ҆́кѡ  стрꙋ́ны, ꙳ ꙗ҆́коже брѧца́ло ѧ҆зы́къ движѧ̀, ꙳ и҆ мо́литсѧ  спасти́сѧ на́мъ. 
Громогла́снымъ твои́мъ ѧ҆зы́комъ ꙳ и҆звѣща́ѧ бж҃їѧ  мꙋ́дрости ꙳ сокрове́нное сло́во, бг҃ꙋ возлю́бленне, ꙳  зове́ши при́снѡ, движѧ̀ оу҆стна́ми ча́стѡ: ꙳ є҆́же въ  нача́лѣ бѣ̀ сло́во, ꙳ и҆ наꙋча́еши всѧ́каго человѣ́ка къ  зна́нїю бг҃а. 
Сла́ва, гла́съ в҃. Самогла́сенъ: 
Сы́на гро́мова, ѡ҆снова́нїе бжⷭ҇твенныхъ слове́съ,  нача́льника бг҃осло́вїѧ, и҆ проповѣ́дника пе́рвѣйшаго,  и҆́стины догма́тѡвъ бж҃їѧ мꙋ́дрости, возлю́бленнаго і҆ѡа́нна  и҆ дѣ́вственника, человѣ́ческїй ро́дъ по до́лгꙋ  благопохва́лимъ: се́й бо непреста́ннѡ въ себѣ̀ и҆мѣ́ѧ  бжⷭ҇твенное, є҆́же, въ нача́лѣ бѣ̀, речѐ, сло́во, а҆́бїе  же ко ѻ҆ц҃ꙋ̀ неразлꙋ́чное, и҆ ра́вное по си́хъ ѻ҆́ч҃а  сꙋщества̀, показꙋ́ѧ на́мъ собо́ю правосла́вїе ст҃ы́ѧ трⷪ҇цы:  содѣ́телѧ же сꙋ́ща со ѻ҆ц҃е́мъ, и҆ жи́знь носѧ́ща и҆  свѣ́тъ и҆́стинный тогѡ́жде показа̀ на́мъ. ѽ чꙋдесѐ  оу҆жа́снагѡ, и҆ ве́щи мꙋдри́тельныѧ! ꙗ҆́кѡ (с. 508) по́лнъ  сы́й любвѐ, по́лнъ бы́сть и҆ бг҃осло́вїѧ, сла́вою и҆  че́стїю и҆ вѣ́рою, ѡ҆снова́тель сы́й чи́стыѧ на́шеѧ вѣ́ры.  є҆ѧ́же ра́ди полꙋчи́мъ вѣ̑чнаѧ блага̑ѧ въ де́нь сꙋ́дный. 
И҆ ны́нѣ, бг҃оро́диченъ: Пре́йде сѣ́нь зако́ннаѧ: 
Вхо́дъ. Прокі́менъ днѐ. Чтє́нїѧ г҃. 
Собо́рнагѡ посла́нїѧ і҆ѡа́ннова чте́нїе. 
Возлю́бленнїи, а҆́ще се́рдце на́ше не за́зритъ  на́мъ, дерзнове́нїе и҆́мамы къ бг҃ꙋ. И҆ є҆гѡ́же а҆́ще  про́симъ, прїе́млемъ ѿ негѡ̀: ꙗ҆́кѡ за́пѡвѣди є҆гѡ̀  соблюда́емъ, и҆ оу҆гѡ́днаѧ предъ ни́мъ твори́мъ. И҆ сїѧ̀  є҆́сть за́повѣдь є҆гѡ̀, да вѣ́рꙋемъ во и҆́мѧ сн҃а є҆гѡ̀  і҆и҃са хрⷭ҇та̀, и҆ лю́бимъ дрꙋ́гъ дрꙋ́га, ꙗ҆́коже да́лъ  є҆́сть за́повѣдь на́мъ. И҆ соблюда́ѧй за́пѡвѣди є҆гѡ̀,  въ не́мъ пребыва́етъ, и҆ то́й въ не́мъ: и҆ ѡ҆ се́мъ  разꙋмѣ́емъ, ꙗ҆́кѡ пребыва́етъ въ на́съ, ѿ дх҃а є҆го́же  да́лъ є҆́сть на́мъ. Возлю́бленнїи, не всѧ́комꙋ дꙋ́хꙋ  вѣ́рꙋйте, но и҆скꙋша́йте дꙋ́хи, а҆́ще ѿ бг҃а сꙋ́ть:  ꙗ҆́кѡ мно́зи лжепрⷪ҇ро́цы и҆зыдо́ша въ мі́ръ. Ѡ҆ се́мъ  познава́йте дх҃а бж҃їѧ, и҆ дꙋ́ха ле́стча. Всѧ́къ дꙋ́хъ,  и҆́же и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ  бг҃а є҆́сть. И҆ всѧ́къ дꙋ́хъ, и҆́же не и҆сповѣ́дꙋетъ  і҆и҃са хрⷭ҇та̀ во пло́ти прише́дша, ѿ бг҃а нѣ́сть: и҆  се́й є҆́сть а҆нті́хрⷭ҇товъ, є҆го́же слы́шасте, ꙗ҆́кѡ  грѧде́тъ, и҆ ны́нѣ въ мі́рѣ є҆́сть оу҆жѐ. Вы̀ ѿ бг҃а  є҆стѐ ча̑дца, и҆ побѣди́сте тѣ́хъ, ꙗ҆́кѡ бо́лїй  є҆́сть, и҆́же въ ва́съ, не́жели и҆́же въ мі́рѣ. Ѻ҆нѝ ѿ  мі́ра сꙋ́ть, сегѡ̀ ра́ди ѿ мі́ра глаго́лютъ, и҆ мі́ръ  тѣ́хъ послꙋ́шаетъ. Мы̀ ѿ бг҃а є҆смы̀: и҆́же зна́етъ  бг҃а, послꙋ́шаетъ на́съ: и҆ и҆́же нѣ́сть ѿ бг҃а, не  послꙋ́шаетъ на́съ. 
Собо́рнагѡ посла́нїѧ і҆ѡа́ннова чте́нїе. 
Возлю́бленнїи, а҆́ще си́це возлюби́лъ є҆́сть на́съ  бг҃ъ, и҆ мы̀ до́лжни є҆смы̀ дрꙋ́гъ дрꙋ́га люби́ти. бг҃а  никто́же нигдѣ́же ви́дѣ: а҆́ще дрꙋ́гъ дрꙋ́га лю́бимъ, бг҃ъ  въ на́съ (с. 509) пребыва́етъ, и҆ любы̀ є҆гѡ̀ соверше́нна  є҆́сть въ на́съ. Ѡ҆ се́мъ разꙋмѣ́емъ, ꙗ҆́кѡ въ не́мъ  пребыва́емъ, и҆ то́й въ на́съ, ꙗ҆́кѡ ѿ дх҃а своегѡ̀ да́лъ  є҆́сть на́мъ. И҆ мы̀ ви́дѣхомъ и҆ свидѣ́тельствꙋемъ,  ꙗ҆́кѡ ѻ҆ц҃ъ посла̀ сн҃а, спаси́телѧ мі́рꙋ. И҆́же а҆́ще  и҆сповѣ́сть, ꙗ҆́кѡ і҆и҃съ є҆́сть сн҃ъ бж҃їй, бг҃ъ въ  не́мъ пребыва́етъ, и҆ то́й въ бз҃ѣ. И҆ мы̀ позна́хомъ, и҆  вѣ́ровахомъ, любо́вь, ю҆́же и҆́мать бг҃ъ къ на́мъ. Бг҃ъ  любы̀ є҆́сть, и҆ пребыва́ѧй въ любвѝ, въ бз҃ѣ  пребыва́етъ, и҆ бг҃ъ въ не́мъ пребыва́етъ. 
Собо́рнагѡ посла́нїѧ і҆ѡа́ннова чте́нїе. 
Возлю́бленнїи, а҆́ще кто̀ рече́тъ: ꙗ҆́кѡ люблю̀  бг҃а, а҆ бра́та своего̀ ненави́дитъ, ло́жъ є҆́сть: и҆́бо не  любѧ́й бра́та своего̀, є҆го́же ви́дѣ: бг҃а, є҆гѡ́же не  ви́дѣ, ка́кѡ мо́жетъ люби́ти; И҆ сїю̀ за́повѣдь и҆́мамы  ѿ негѡ̀, да любѧ́й бг҃а, лю́битъ и҆ бра́та своего̀. Всѧ́къ  вѣ́рꙋѧй, ꙗ҆́кѡ і҆и҃съ є҆́сть хрⷭ҇то́съ, ѿ бг҃а рожде́нъ  є҆́сть: и҆ всѧ́къ любѧ́й ро́ждшаго, лю́битъ и҆ рожде́ннаго  и҆зъ негѡ̀. Ѡ҆ се́мъ вѣ́мы, ꙗ҆́кѡ лю́бимъ ча̑да бж҃їѧ,  є҆гда̀ бг҃а лю́бимъ, и҆ за́пѡвѣди є҆гѡ̀ соблюда́емъ. Сїѧ́  бо є҆́сть любы̀ бж҃їѧ, да за́пѡвѣди є҆гѡ̀ соблюда́емъ, и҆  за́пѡвѣди є҆гѡ̀ тѧ́жки не сꙋ́ть. Ꙗ҆́кѡ всѧ́къ рожде́нный  ѿ бг҃а, побѣжда́етъ мі́ръ: и҆ сїѧ̀ є҆́сть побѣ́да  побѣ́ждшаѧ мі́ръ, вѣ́ра на́ша. Кто̀ є҆́сть побѣжда́ѧй  мі́ръ, то́кмѡ вѣ́рꙋѧй, ꙗ҆́кѡ і҆и҃съ є҆́сть сн҃ъ бж҃їй; 
На лїті́и стїхи́ра хра́ма, та́же а҆пⷭ҇ла. Гла́съ а҃.  Ге́рманово: 
Рѣ́ки бг҃осло́вїѧ и҆зъ честны́хъ твои́хъ оу҆́стъ  и҆стеко́ша, а҆пⷭ҇ле, и҆зъ ни́хже цр҃ковь бж҃їѧ напаѧ́ема,  покланѧ́етсѧ правосла́внѡ трⷪ҇цѣ є҆диносꙋ́щнѣй, ю҆́же и҆  ны́нѣ молѝ, і҆ѡа́нне бг҃осло́ве, оу҆тверди́ти и҆ спастѝ  дꙋ́шы на́шѧ. 
А҆ндре́а пѵ́рра: 
Са́дъ чистоты̀, мѵ́ро благово́нїѧ па́ки возсїѧ̀  на́мъ (с. 510) въ присꙋ́щемъ пра́здницѣ, возопи́ти къ  немꙋ̀: возлегі́й на пе́рси влⷣчнѧ, и҆ ѡ҆дожди́въ сло́во  мі́рꙋ, і҆ѡа́нне а҆пⷭ҇ле, дв҃ꙋ сохрани́вый ꙗ҆́кѡ зѣ́ницꙋ  ѻ҆́ка, и҆спросѝ на́мъ ѿ хрⷭ҇та̀ ве́лїю ми́лость. 
Оу҆ч҃ничѐ сп҃совъ, дѣ́вственниче и҆ бг҃осло́ве,  тебѣ̀ ꙗ҆́кѡ дѣ́вственникꙋ, дв҃ꙋ и҆ бцⷣꙋ, хрⷭ҇то́съ бг҃ъ  распина́емь предадѐ, и҆ сїю̀ сохрани́лъ є҆сѝ ꙗ҆́кѡ  зѣ́ницꙋ ѻ҆́ка. тѣ́мъ молѝ спасти́сѧ дꙋша́мъ на́шымъ. 
Ꙗ҆́кѡ неизрече́нныхъ та̑инъ самови́децъ воззва́лъ  є҆сѝ вопїѧ̀: превѣ́чное сло́во, въ нача́лѣ бы́ти къ  бг҃ꙋ, и҆ того̀ бы́ти бг҃а, і҆ѡа́нне а҆пⷭ҇ле напе́рсниче  хрⷭ҇то́въ и҆ дрꙋ́же при́сный, трⷪ҇цы сла́досте, є҆фе́са и҆  па́тма оу҆твержде́нїе непоколеби́мо, на́ша же по́мощь,  моли́сѧ бг҃осло́ве всебл҃же́нне, ѿ ѕлочести́выхъ врагѡ́въ  чꙋ́вственныхъ и҆ мы́сленныхъ и҆зба́витисѧ лю́демъ, па́мѧть  твою̀ при́снѡ соверша́ющымъ вѣ́рнѡ. 
Сла́ва, гла́съ д҃: 
Возле́гъ на пе́рси оу҆ч҃телѧ хрⷭ҇та̀, на ве́чери  гдⷭ҇ни, возлю́бленне оу҆ч҃ничѐ, ѿтꙋ́дꙋ позна́лъ є҆сѝ  неизречє́ннаѧ, и҆ нбⷭ҇ный всѣ̑мъ возгремѣ́лъ є҆сѝ  гла́съ: въ нача́лѣ бѣ̀ сло́во, и҆ сло́во бѣ̀ къ бг҃ꙋ, и҆  бг҃ъ бѣ̀ сло́во, свѣ́тъ и҆́стинный, просвѣща́ѧй всѧ́каго  человѣ́ка въ мі́ръ грѧдꙋ́щаго, хрⷭ҇то́съ бг҃ъ и҆ сп҃съ  дꙋ́шъ на́шихъ. 
И҆ ны́нѣ, бг҃оро́диченъ: 
Со ѻ҆ц҃е́мъ и҆ дх҃омъ славосло́вимый сн҃ъ въ  вы́шнихъ ѿ херꙋві́мѡвъ, первозда́ннаго назда́ти хотѧ́й,  всего̀ себѐ сама́го и҆стощѝ неизрече́ннѡ во оу҆тро́бѣ  твое́й, бцⷣе всепѣ́таѧ: и҆ и҆зъ тебє̀ возсїѧ́въ,  просвѣтѝ ве́сь мі́ръ бжⷭ҇тво́мъ, и҆збавлѧ́ѧ  і҆дѡлонеи́стовства, и҆ въ себѣ̀ ѡ҆божи́въ, на нб҃са̀  возведѐ человѣ́чество, хрⷭ҇то́съ бг҃ъ и҆ сп҃съ дꙋ́шъ  на́шихъ. (с. 511) 
На стїхо́внѣ стїхи̑ры, гла́съ д҃. Подо́бенъ:  Зва́нный свы́ше: 
Сн҃а вы́шнѧго бг҃осло́вивъ, ꙳ ѻ҆ц҃ꙋ̀  соприсносꙋ́щна, ꙳ и҆ є҆диносꙋ́щественна, ꙳ свѣ́тъ и҆зъ  свѣ́та непремѣ́ненъ ꙳ и҆ начерта́нїе ѵ҆поста́си  роди́телевы, ꙳ безлѣ́тнѡ возсїѧ́вша и҆ безстра́стнѡ и҆зъ  негѡ̀, ꙳ содѣ́телѧ же и҆ гдⷭ҇а всѣ́хъ вѣкѡ́въ, ꙳  возлю́бленне ты̀ проповѣ́далъ є҆сѝ сего̀ мі́рꙋ, ꙳ ꙗ҆́кѡ  и҆зве́дша свѣ́тъ и҆зъ тмы̀, ꙳ хрⷭ҇та̀ бг҃а на́шего: ꙳  є҆го́же молѝ, ꙳ спастѝ и҆ просвѣти́ти дꙋ́шы на́шѧ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Оу҆тѣ́шителевъ свѣ́тъ воспрїе́мъ, ꙳ и҆́мже и҆  просвѣща́емь бг҃осло́вилъ є҆сѝ, ꙳ ѿ ѻ҆ц҃а̀  происходѧ́щаго, ꙳ чре́зъ сн҃а же человѣ́чествꙋ ꙗ҆влѧ́ема,  ꙳ є҆диноче́стна, сопресто́льна, ꙳ и҆ є҆диносꙋ́щна сꙋ́ща ꙳  ѻ҆ц҃ꙋ̀ безнача́льномꙋ же, и҆ бж҃їю сло́вꙋ, возлю́бленне,  всѣ̑мъ проповѣ́далъ є҆сѝ. ꙳ тѣ́мже въ пѣ́снехъ тѧ̀  почита́емъ, ꙳ ꙗ҆́кѡ вѣ́ры бжⷭ҇твенное ѡ҆снова́нїе: ꙳ ю҆́же  незы́бленнꙋ соблюда́й ꙳ ко гдⷭ҇ꙋ моли́твами твои́ми. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
На высотꙋ̀ возше́дъ бг҃осло́вїѧ, ꙳ наꙋчи́лсѧ є҆сѝ  неизречє́ннымъ бж҃їимъ та́йнамъ, ꙳ ѡ҆ є҆ди́номъ сꙋществѣ̀  бжⷭ҇тва̀, ꙳ сла́вѣ же є҆ди́ной, ꙳ и҆ црⷭ҇твѣ и҆  гдⷭ҇ьствѣ, ꙳ тре́ми ѵ҆поста́сьми раздѣлѧ́емѣмъ при́снѡ, ꙳  сꙋ́щественнѡ нераздѣ́льнѣмъ и҆ соедине́ннѣмъ, ꙳ въ  неслїѧ́нномъ бжⷭ҇твенномъ є҆ди́нствѣ: ꙳ си́це сла́вѧ  проповѣ́далъ є҆сѝ, бг҃осло́ве, ꙳ трⷪ҇цꙋ нераздѣ́льнꙋ, ꙳  ю҆́же молѝ, ꙳ спастѝ и҆ просвѣти́ти дꙋ́шы на́шѧ. 
Сла́ва, гла́съ ѕ҃. І҆ѡа́нна мона́ха. 
А҆пⷭ҇ле хрⷭ҇то́въ, є҆ѵⷢ҇лі́сте бг҃осло́ве,  неизрече́нныхъ таи́нникъ бы́въ, премꙋ́дрости  неизглагѡ́ланнаѧ на́мъ возгремѣ́лъ є҆сѝ оу҆чє́нїѧ,  є҆́же въ нача́лѣ бѣ̀, оу҆ѧсни́въ вѣ̑рнымъ, и҆ є҆́же не  бѣ̀, ѿложи́въ, є҆реті́чествꙋющихъ (с. 512) ѿрѣва́ѧ  словеса̀. напе́рсникъ ꙗ҆ви́всѧ, и҆ дрꙋ́гъ возлю́бленъ,  ꙗ҆́коже и҆са́їа велегла́снѣйшїй, и҆ мѡѷсе́й бг҃ови́децъ,  дерзнове́нїе и҆мѣ́ѧ къ бг҃ꙋ, прилѣ́жнѡ моли́сѧ ѡ҆ дꙋша́хъ  на́шихъ. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: 
На благослове́нїи хлѣ́бѡвъ тропа́рь: А҆пⷭ҇ле  хрⷭ҇тꙋ̀ бг҃ꙋ возлю́бленне: Два́жды. 
Пи́санъ на ма́лѣй вече́рни. И҆ Бцⷣе дв҃о:  є҆ди́ножды. И҆ чте́нїе. 
На оу҆́трени, на Бг҃ъ гдⷭ҇ь: тропа́рь ст҃а́гѡ  два́жды. 
Сла́ва, и҆ ны́нѣ, бг҃оро́диченъ: Всѧ̑ па́че  смы́сла: 
По а҃-мъ стїхосло́вїи сѣда́ленъ, гла́съ и҃. Поⷣ:  Премꙋ́дрости: 
Ты̀ сы́нъ назва́лсѧ є҆сѝ бжⷭ҇твеннагѡ гро́ма, во  є҆́же ѡ҆глꙋши́ти оу҆шеса̀ ѕлочести́выхъ, и҆ трꙋбы̀  сладча́е возгласи́въ, ѽ всемꙋ́дре! въ пра̑ваѧ сердца̀,  сло́ва воплоще́нїе, и҆ ꙗ҆́кѡ и҆́скреннїй дрꙋ́гъ на пе́рси  возлегі́й. ѿѻнꙋ́дꙋже поче́рплъ є҆сѝ ра́зꙋма ꙗ҆вле́нїе,  всѣ̑мъ проповѣ́далъ є҆сѝ ѻ҆ц҃ꙋ̀ собезнача́льнаго:  і҆ѡа́нне а҆пⷭ҇ле, моли́сѧ хрⷭ҇тꙋ̀ бг҃ꙋ, прегрѣше́нїй  ѡ҆ставле́нїе дарова́ти пра́зднꙋющымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Премꙋ́дрость и҆ сло́во въ твое́мъ чре́вѣ заче́нши  неѡпа́льнѡ, мт҃и бж҃їѧ, мі́рꙋ родила̀ є҆сѝ мі́ръ  содержа́щаго, и҆ въ ѡ҆б̾ѧ́тїихъ и҆мѣ́ла є҆сѝ всѧ̑  содержа́щаго, пищеда́телѧ всѣ́хъ, и҆ творца̀ тва́ри.  тѣ́мже молю́ тѧ, всест҃а́ѧ дв҃о, и҆ вѣ́рою сла́влю тѧ̀,  и҆зба́витисѧ мнѣ̀ прегрѣше́нїй, и҆ въ де́нь сꙋда̀, є҆гда̀  предста́ти и҆́мамъ предъ лице́мъ созда́телѧ моегѡ̀, влⷣчце  дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑ бо  мо́жеши, є҆ли̑ка хо́щеши, всепѣ́таѧ. 
По в҃-мъ стїхосло́вїи сѣда́ленъ, гла́съ и҃. Поⷣ:  Премꙋ́дрости: 
Глꙋбинꙋ̀ ловле́нїѧ ѡ҆ста́вивъ, крⷭ҇та̀ тро́стїю всѧ̑  ꙗ҆́вѣ (с. 513) къ вѣ́рѣ оу҆лови́лъ є҆сѝ, ꙗ҆́кѡ  ры̑бы, ꙗ҆зы́ки: и҆́бо ꙗ҆́коже тебѣ̀ речѐ хрⷭ҇то́съ,  показа́лсѧ є҆сѝ лове́цъ человѣ́кѡвъ, къ благоче́стїю  оу҆ловлѧ́ѧ. тѣ́мже насѣ́ѧлъ є҆сѝ и҆ сло́ва ра́зꙋмъ во  все́мъ па́тмѣ, и҆ є҆фе́съ приѡбрѣ́лъ є҆сѝ словесы̀  твои́ми, бг҃осло́ве а҆пⷭ҇ле: молѝ хрⷭ҇та̀ бг҃а,  прегрѣше́нїй ѡ҆ставле́нїе дарова́ти, пра́зднꙋющымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Пречⷭ҇таѧ дв҃о мт҃и бж҃їѧ, дꙋшѝ моеѧ̀ стра̑сти  лю̑тыѧ и҆сцѣлѝ, молю́сѧ: и҆ проще́нїе да́рꙋй мнѣ̀ мои́хъ  прегрѣше́нїй, ꙗ҆̀же безꙋ́мнѣ содѣ́ѧхъ: дꙋ́шꙋ и҆ тѣ́ло  ѡ҆скверни́хъ, ѡ҆каѧ́нный. оу҆вы̀ мнѣ̀, что̀ сотворю̀ въ  ча́съ ѻ҆́ный, внегда̀ а҆́гг҃ли дꙋ́шꙋ мою̀ разлꙋча́тъ ѿ  стра́стнагѡ моегѡ̀ тѣлесѐ; тогда̀ помо́щница мнѣ̀ бꙋ́ди  и҆ предста́тельница теплѣ́йшаѧ: тѧ́ бо и҆́мамъ наде́ждꙋ,  ра́бъ тво́й. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Возле́гъ на пе́рси і҆и҃совы, дерзнове́нїе полꙋчи́лъ  є҆сѝ, ꙗ҆́кѡ оу҆ч҃ни́къ вопроша́ѧ: кто̀ є҆́сть  преда́тель тво́й, гдⷭ҇и; возлю́бленъ ѕѣлѡ̀ сы́й  всехва́льне, хлѣ́бомъ сего̀ ꙗ҆́вѣ тебѣ̀ показа̀. тѣ́мже  ꙗ҆́кѡ таи́нникъ неизрече́нныхъ бы́въ, сло́ва воплоще́нїѧ  наꙋча́еши концы̀, бг҃осло́ве а҆пⷭ҇ле: молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти, пра́зднꙋющымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, всест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. (с. 514) 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. Сті́хъ: Нб҃са̀  повѣ́даютъ сла́вꙋ бж҃їю: Всѧ́кое дыха́нїе: Є҆ѵⷢ҇лїе  і҆ѡа́нна, зача́ло ѯ҃з. 
По н҃ ѱалмѣ̀: Сла́ва, Мл҃твами а҆пⷭ҇ла: И҆  ны́нѣ, Мл҃твами бцⷣы: 
Стїхи́ра, гла́съ в҃: 
Бг҃осло́ве дѣ́вственниче, оу҆ч҃ничѐ возлю́бленне  спа́совъ, моли́твами твои́ми на́съ спаса́й, мо́лимсѧ, ѿ  всѧ́кагѡ вре́да: ꙗ҆́кѡ твоѐ є҆смы̀ ста́до. 
Канѡ́нъ бцⷣы со і҆рмосо́мъ на ѕ҃, и҆ а҆пⷭ҇ла ѻ҆́ба  канѡ́на на и҃. 
Канѡ́нъ бцⷣы. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Ꙗ҆́кѡ кра́снꙋю, ꙗ҆́кѡ предо́брꙋю всю̀, ꙗ҆́кѡ  непоро́чнꙋю въ жена́хъ, бг҃ъ тѧ̀ и҆збра́въ, во оу҆тро́бꙋ  твою̀ всели́сѧ непоро́чнꙋю: є҆го́же молѝ, всенепоро́чнаѧ,  поро́ка грѣхѡ́въ и҆зба́вити всѧ̑ пою́щыѧ тѧ̀. 
Ѱало́мски, чⷭ҇таѧ, ѡ҆деснꙋ́ю ꙗ҆́коже цр҃и́ца, ѿ  твоеѧ̀ оу҆тро́бы возсїѧ́вшагѡ цр҃ѧ̀, предста́ла є҆сѝ:  є҆го́же молѝ всенепоро́чнаѧ, да десна́го предста́телѧ  пока́жетъ мѧ̀, въ де́нь воздаѧ́нїѧ, бг҃оневѣ́сто. 
Пресо́хшее є҆стество̀ человѣ́ческое всѧ́кими  безмѣ̑стїи, ро́ждшаѧ до́ждь нбⷭ҇ный, всѧ̑ ѡ҆бнови́ла  є҆сѝ: но молю́сѧ, и҆ дꙋшѝ моеѧ̀ браздꙋ̀ и҆зсо́хшꙋю  покажѝ плодоно́снꙋ, бг҃оневѣ́сто. 
Оу҆мертви́вшесѧ са́домъ ра́зꙋма, дре́вомъ же  жи́зни, чⷭ҇таѧ, къ жи́зни вѣ́чной при́звани бы́хомъ, ѿ  тебє̀, бцⷣе, процвѣ́тшимъ па́че смы́сла, хрⷭ҇то́мъ  бг҃омъ. є҆го́же со дерзнове́нїемъ молѝ, спасти́сѧ дꙋша́мъ  на́шымъ. (с. 515) 
Канѡ́нъ а҆пⷭ҇ла, є҆гѡ́же краегране́сїе: 
Сы́на гро́мова хрⷭ҇токра́снѡ пою̀. Ѳеофа́ново: 
Гла́съ в҃. Пѣ́снь а҃. І҆рмо́съ то́йже. 
Црⷭ҇тво нбⷭ҇ное, бл҃же́нне, є҆́же проповѣ́далъ  є҆сѝ, воспрїи́мъ, и҆ сло́вꙋ собесѣ́дникъ бы́въ нбⷭ҇номꙋ,  вѣ́рꙋющыѧ честно́мꙋ твоемꙋ̀ проповѣ́данїю, и҆ бг҃осло́вїю,  твои́ми моли́твами сохранѝ. 
Крѣ́покъ смы́слъ ꙗ҆влѧ́ѧ, ѡ҆ всѣ́хъ небре́глъ  є҆сѝ сꙋ́щихъ на землѝ, и҆ оу҆́зъ є҆стества̀: и҆ сло́вꙋ,  всемꙋ́дре, слове́снѣ же и҆ оу҆́мнѣ сопребыва́ѧ, ѿ  безслове́сїѧ безслове́снѣ живꙋ́щыѧ свободи́лъ є҆сѝ. 
Нбⷭ҇ныхъ ра́зꙋмъ прїи́мъ бг҃ослове́снѣйше, бг҃а  сло́ва проповѣ́далъ є҆сѝ: въ нача́лѣ бѣ̀ сло́во, и҆  сло́во бѣ̀ къ своемꙋ̀ роди́телю, и҆ бг҃ъ бѣ̀ сло́во,  благовѣствꙋ́ѧ наꙋчи́лъ є҆сѝ. 
Бг҃оро́диченъ: 
Ѻ҆трокови́цъ бжⷭ҇твенныхъ ли́къ бжⷭ҇твеннѣйше въ  жена́хъ тѧ̀ до́брꙋю воспѣва́ютъ, бцⷣе влⷣчце, добро́тами  оу҆кра́шенꙋ бжⷭ҇тва̀: добротвори́тельное бо сло́во па́че  сло́ва родила̀ є҆сѝ. 
Дрꙋгі́й канѡ́нъ а҆пⷭ҇ла, є҆гѡ́же краегране́сїе: 
Молє́нїѧ бжⷭ҇твенномꙋ таи́нникꙋ несꙋ̀. Творе́нїе  і҆ѡ́сифово. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Во глꙋбины̑ дх҃а мы́слїю ѡ҆зари́всѧ прини́къ, и҆  ржⷭ҇тво̀ стра́шное на́мъ ꙗ҆́снѡ сказа́лъ є҆сѝ вопїѧ̀,  бг҃осло́ве: въ нача́лѣ бѣ̀ сло́во бж҃їе. 
Приклонѧ́еми мно́жествомъ напа́стей, и҆ страсте́й,  и҆ скорбе́й, и҆ лю́тыхъ нахожде́ньми, вѣ́рою прибѣга́емъ  къ тебѣ̀, бг҃осло́ве, помо́щникъ бꙋ́ди рабѡ́мъ твои̑мъ. (с.  516) 
Дꙋ́шъ на́шихъ стра̑сти лю̑тыѧ, ꙗ҆́кѡ вра́чь  и҆зрѧ́денъ, оу҆врачи́въ, мꙋ́дре, вѣ́чнагѡ и҆зба́ви ны̀  ѡ҆сꙋжде́нїѧ и҆ ѻ҆гнѧ̀, хода́тайствомъ твои́мъ. 
Бг҃оро́диченъ: 
Бг҃а заче́ншаѧ на́съ ра́ди бы́вшаго чл҃вѣ́ка, того̀  оу҆молѝ, чⷭ҇таѧ, въ де́нь сꙋда̀ на́съ оу҆ще́дрити,  мнѡ́гаѧ согрѣши́вшихъ є҆мꙋ̀. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь прише́ствїемъ твои́мъ, въ  не́йже оу҆тверди́сѧ моѐ се́рдце. 
Ѡ҆блече́сѧ въ мѧ̀ человѣ́ка, ѿ чре́ва твоегѡ̀  проше́дъ творе́цъ, всенепоро́чнаѧ, нетлѣ́нїѧ ѻ҆де́ждꙋ  да́рꙋѧ, ѡ҆бна́жшемꙋсѧ мно́гими безмѣ̑стїи. 
Пречестно́е родила̀ є҆сѝ бг҃а сло́во, влⷣчце,  є҆го́же прилѣ́жнѡ молѝ, оу҆ще́дрити смире́ннꙋю мою̀  дꙋ́шꙋ, сла́достей безчє́стїи сѣ́тꙋющꙋю. 
Ꙗ҆́звы и҆сцѣлѝ дꙋшѝ моеѧ̀, пречⷭ҇таѧ, и҆  смире́нное се́рдце моѐ, ѡ҆горче́нное ꙗ҆́домъ ѕмїи́нымъ,  дѣ́йственною твое́ю лѣчбо́ю оу҆врачꙋ́й. 
Ꙗ҆́кѡ мт҃и и҆мꙋ́щи дерзнове́нїе, влⷣчце, къ сн҃ꙋ  твоемꙋ̀, просѝ по́мощи ѡ҆ѕло́блєннымъ лю́демъ,  беззако́нныхъ же низложѝ шата́нїе. 
И҆́нъ. І҆рмо́съ то́йже. 
Трⷪ҇цы ꙗ҆ви́лъ є҆сѝ бг҃осло́внымъ ѧ҆зы́комъ  твои́мъ, ю҆́же па́че оу҆ма̀ та́йнꙋ, і҆ѡа́нне бг҃обл҃же́нне:  въ не́йже оу҆тверди́сѧ моѐ се́рдце. 
Ѧ҆зы́къ тво́й бы́сть пи́сменника тро́сть всест҃а́гѡ  дх҃а, бг҃опи́саннѡ зна́менꙋющїй честно́е твоѐ и҆  бжⷭ҇твенное є҆ѵⷢ҇лїе. 
Мꙋ́дрости ты̀ бе́зднꙋ поче́рплъ є҆сѝ, всемꙋ́дре,  возле́гъ бг҃омꙋ́дреннымъ дерзнове́нїемъ на премꙋ́дрости  и҆сто́чницѣ: и҆ сегѡ̀ бг҃опроповѣ́дникъ бы́лъ є҆сѝ. (с.  517) 
Бг҃оро́диченъ: 
Є҆ди́нꙋ дѣ́вствꙋющꙋю и҆ мт҃рь чти́мъ, ꙗ҆́кѡ  спасе́нїѧ хода́таицꙋ бы́вшꙋ на́мъ, всенепоро́чнаѧ, и҆ мі́ръ  и҆зба́вльшꙋю моли́твами твои́ми. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Оу҆мо́мъ свѣ́тлымъ и҆ чи́стымъ бесѣ́довавъ къ  сло́вꙋ, бг҃осло́ве требл҃же́нне, тайнонаꙋчи́лсѧ є҆сѝ ѿ  негѡ̀, сꙋ́щымъ вы́шше сло́ва ꙗ҆́вѣ, и҆ всю̀ тва́рь  просвѣти́лъ є҆сѝ. 
Оу҆́зъ мѧ̀ и҆зба́ви лю́тыхъ грѣха̀, требл҃же́нне,  любо́вїю свѧзꙋ́ѧ мѧ̀ влⷣки и҆ бг҃а: є҆го́же возлюби́лъ  є҆сѝ те́плѣ, и҆ бг҃осло́въ тогѡ̀ наре́клсѧ є҆сѝ. 
Да́лсѧ є҆сѝ защи́тникъ на́мъ, и҆ хода́тай, и҆  и҆зба́витель, и҆ ко гдⷭ҇ꙋ моле́бникъ, и҆ чꙋде́съ  самодѣ́латель, и҆ и҆сто́чникъ и҆сцѣле́нїй, бг҃осло́ве.  тѣ́мже тѧ̀ почита́емъ. 
Бг҃оро́диченъ: 
Є҆гда̀ сло́во, є҆́же и҆зъ тебє̀ воплоти́вшеесѧ  неизрече́ннѡ, бцⷣе, на дре́во вознесе́сѧ крⷭ҇та̀,  дѣ́вственникꙋ оу҆ч҃никꙋ̀, ꙗ҆́кѡ дв҃ꙋ ѻ҆трокови́цꙋ, тебѐ  врꙋчѝ. 
Сѣда́ленъ, гла́съ и҃. Подо́бенъ: Премꙋ́дрости: 
Премꙋ́дрости на пе́рси возле́гъ, и҆ ра́зꙋмꙋ сꙋ́щихъ  наꙋчи́всѧ, бжⷭ҇твеннѡ возгремѣ́лъ є҆сѝ: въ нача́лѣ бѣ̀  сло́во, до́брѣ написа́въ пе́рвый безнача́льное ржⷭ҇тво̀, и҆  проповѣ́далъ є҆сѝ всѣ̑мъ сло́ва воплоще́нїе. тѣ́мже и҆  ѧ҆зы́комъ ꙗ҆́кѡ мре́жею оу҆лови́въ ꙗ҆зы́ки, бл҃года́тїю  дх҃а и҆зꙋча́еши концы̀, и҆ просвѣща́еши чꙋдесы̀, бг҃осло́ве  а҆пⷭ҇ле, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ (с.  518) ви́димыхъ и҆ неви́димыхъ, бꙋ́рею ѡ҆держи́мь  безчи́сленныхъ согрѣше́нїй мои́хъ, и҆ ꙗ҆́кѡ къ те́пломꙋ  застꙋпле́нїю и҆ покро́вꙋ моемꙋ̀, чⷭ҇таѧ, ко приста́нищꙋ  притека́ю твоеѧ̀ бл҃гости. тѣ́мже, пречⷭ҇таѧ, и҆зъ тебє̀  воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ  рабѣ́хъ твои́хъ, непреста́ннѡ молѧ́щихтисѧ, бцⷣе  пречⷭ҇таѧ, молѧ́щи є҆го̀ при́снѡ, согрѣше́нїй ѡ҆ставле́нїе  дарова́ти воспѣва́ющымъ досто́йнѡ сла́вꙋ твою̀. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Ка́плю мѝ оу҆миле́нїѧ ѡ҆дождѝ, влⷣчце,  ѿе́млющи ве́сь се́рдца моегѡ̀ ва́ръ, и҆ печа́ль мою̀, и҆  па́кѡстныѧ прило́ги ѿгонѧ́ющи. 
Ѻ҆рꙋ́жїемъ мѧ̀ сла́дости оу҆ѧ́звлена, и҆ лежа́ща  въ ра́нахъ, пречⷭ҇таѧ, не пре́зри, но и҆сцѣлѝ копїе́мъ и҆  кро́вїю распе́ншагѡсѧ сн҃а твоегѡ̀, и҆ бг҃а на́шегѡ. 
Ѡ҆богати́вшаѧсѧ влады́чествомъ всѧ́кагѡ зда́нїѧ,  лю́тѣ мѧ̀ ѡ҆бнища́вша, бл҃года́ти бжⷭ҇твенныѧ оу҆досто́й:  ꙗ҆́кѡ да велича́ю тѧ̀, ꙗ҆́кѡ бл҃гꙋ́ю мою̀  предста́тельницꙋ, всенепоро́чнаѧ. 
Возсїѧ̀ и҆зъ оу҆тро́бы твоеѧ̀, ѻ҆трокови́це  неискꙋсобра́чнаѧ, ѻ҆́ч҃аѧ зарѧ̀ хрⷭ҇то́съ: и҆ просвѣтѝ  вселе́ннꙋю, распина́емь, и҆ де́мѡнскꙋю тмꙋ̀ потребѝ. 
И҆́нъ. І҆рмо́съ то́йже. 
Сло́во тѧ̀ бг҃осло́ва досто́йнѡ показа̀, тогѡ̀  бжⷭ҇тва̀ тайнонаꙋчи́въ преизѧ́щнѣйше, и҆ є҆́же по  человѣ́кꙋ строе́нїю наꙋчи́въ неизрече́нномꙋ. 
Оу҆́мъ бжⷭ҇твенъ, и҆ дѣ́вственно тѣ́ло стѧжа́въ,  хра́мъ бы́лъ є҆сѝ, живы́й же и҆ ѡ҆дꙋшевле́нный, сла́вне,  и҆ жили́ще всепѣ́тыѧ трⷪ҇цы свѧще́ннѣйшее. (с. 519) 
Сыновство́мъ пречⷭ҇тыѧ дв҃ы почествова́лсѧ є҆сѝ,  дѣ́вственниче блаже́нне, и҆ бра́тъ показа́лсѧ є҆сѝ  и҆збра́вшемꙋ тѧ̀, и҆ оу҆ч҃ника̀ бг҃осло́ва соверши́вшемꙋ. 
Бг҃оро́диченъ: 
И҆сцѣлѧ́ѧ є҆́ѵы дре́внее престꙋпле́нїе, въ тѧ̀,  всенепоро́чнꙋю и҆ пречⷭ҇тꙋю, всели́сѧ пребжⷭ҇твенный, всего́  мѧ человѣ́ка воѡбрази́ти па́дша. 
И҆́нъ. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Ка́плѧми напои́лъ є҆сѝ сло́ва, сла́вне,  подсо́лнечнꙋю всю̀, мꙋ́тныѧ нече́стїѧ во́ды и҆зсꙋши́лъ  є҆сѝ благоче́стнѣ: сегѡ̀ ра́ди тѧ̀ почита́емъ. 
Крѣ́постїю ѡ҆поѧ́ши и҆ держа́вою, молю́сѧ,  разсла́бленнꙋю всѧ́кими нанесе́ньми дꙋ́шꙋ мою̀, всемꙋ́дре,  ѿ нечи́стыхъ врагѡ́въ, прибѣга́ющꙋю въ кро́въ тво́й. 
Хра́мъ бы́въ бжⷭ҇твеннагѡ дх҃а, въ хра́мѣ твое́мъ  бжⷭ҇твеннѣмъ вѣ́рою присѣдѧ́щыѧ, хра́мы покажѝ бж҃їѧ,  бг҃осло́ве, хода́тайствомъ твои́мъ. 
Бг҃оро́диченъ: 
Бжⷭ҇твенный хра́мъ бж҃їй воспои́мъ, ст҃ꙋ́ю дв҃ꙋ  ꙗ҆́снѣ всѝ блажи́мъ, ѡ҆боже́ни бы́вше є҆́ю, и҆ ѿ  лю́тыхъ и҆збавлѧ́еми. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Пꙋ́ть жи́зни ро́ждшаѧ, пречⷭ҇таѧ, пꙋтево́ждствꙋй мѧ̀  ны́нѣ на пꙋ́ть пра́вый, въ безпꙋ́тїе и҆ про́пасть лю́тыхъ  паде́нїй безслове́снѡ низринове́ннаго. 
Оу҆страни́всѧ безъ оу҆ма̀ ѿ ра́зꙋма бж҃їѧ,  блꙋ́днѡ пожи́хъ во странѣ̀ да́льнѣй страсте́й заблꙋди́въ:  но возвратѝ, дв҃о чⷭ҇таѧ, спасѝ твои́ми мѧ̀  оу҆тѣше́ньми. (с. 520) 
Вода́ми твои́ми живото́чными напо́й раба̀ твоего̀,  пла́менемъ сожига́емаго грѣхѡ́въ, и҆ пали́маго прилѡ́ги  де́мѡнскими, дв҃ома́ти пречⷭ҇таѧ. 
Сѐ во чре́вѣ, бцⷣе пречⷭ҇таѧ, хрⷭ҇та̀ бг҃а па́че  сло́ва и҆мѣ́ла є҆сѝ, ꙗ҆́коже и҆са́їа провозгласѝ, и҆  па́че є҆стества̀ сего̀, бг҃ороди́тельнице, родила̀ є҆сѝ. 
И҆́нъ. І҆рмо́съ то́йже: 
Нбⷭ҇ный оу҆́мъ, бг҃осло́ве, ꙗ҆ви́лсѧ є҆сѝ  бл҃года́тїю, ве́сь свѣ́тъ бы́въ, є҆́же къ началосвѣ́тꙋ  приближе́нїемъ, и҆ чи́стымъ твои́мъ зрѣ́нїемъ, є҆́же къ  немꙋ̀, ѡ҆божа́емь. 
Оу҆мо́мъ чи́стымъ, и҆ ст҃ы́ми оу҆стна́ми,  бг҃одохнове́нне, и҆ пречи́стыми оу҆сты̀ твоѐ є҆ѵⷢ҇лїе  проповѣ́далъ є҆сѝ: и҆ ѻ҆́бщее спасе́нїе всѣ̑мъ  вѣ̑рнымъ предложи́лъ є҆сѝ. 
Со хрⷭ҇то́мъ живы́й ѿ младе́нства, ѻ҆рга́нъ  бл҃года́ти ѿ негѡ̀ предложе́нъ бы́лъ є҆сѝ, бг҃ослѡ́вїи  и҆з̾ѡбꙋча́емь, и҆ трⷪ҇честѣй сла́вѣ па́че є҆стества̀  наꙋча́емь. 
Бг҃оро́диченъ: 
Глаго́лы твоѧ̑ помина́юще, тѧ̀ ны́нѣ блажи́мъ:  тобо́ю, всенепоро́чнаѧ, блаже́нство неизрече́нное, и҆ жи́знь  нестарѣ́ющꙋюсѧ и҆́стиннѡ прїѧ́хомъ. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ꙗ҆́кѡ оу҆́тро просїѧ́лъ є҆сѝ сꙋ́щымъ на землѝ,  восто́къ мы́сленный ꙗ҆́снѡ проповѣ́дꙋѧ, а҆пⷭ҇ле, мі́рꙋ, въ  пло́ти прише́дшїй, и҆ многобо́жїѧ тмꙋ̀ разори́вшїй. 
Бг҃ослѡ́вїи твои́ми свѧще́нными, всѧ́кꙋ напои́лъ  є҆сѝ дꙋ́шꙋ, свѧщеннопроповѣ́дниче а҆пⷭ҇ле. тѣ́мже тѝ  зовꙋ̀: и҆зсо́хшее се́рдце моѐ грѣхмѝ всѐ напо́й. 
Оу҆ра́нихсѧ стрѣла́ми вра́жїими, всего́ мѧ  оу҆здра́ви, (с. 521) мꙋ́дре, предста́тельствомъ твои́мъ,  молю́сѧ: и҆ на пꙋти̑ мѧ̀ бж҃їѧ оу҆пра́ви, при́снѡ въ  беззако́нїихъ заблꙋжда́ема. 
Бг҃оро́диченъ: 
Є҆гда̀ предста́ла є҆сѝ со возлю́бленнымъ  оу҆ч҃нико́мъ оу҆ крⷭ҇та̀ сн҃а твоегѡ̀, всенепоро́чнаѧ,  стена́ла є҆сѝ пла́чꙋщи, и҆ диви́ласѧ є҆сѝ тогѡ̀, є҆́же  къ человѣ́кѡмъ, мно́гомꙋ сострада́нїю. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Не ꙗ҆вѝ менѐ де́мѡнѡмъ въ ра́дость на сꙋди́щи  бꙋ́дꙋщемъ, влⷣчце: но благосе́рднѡ воззрѣ́вши на мѧ̀,  сꙋдїю̀ и҆ сн҃а твоегѡ̀ оу҆молѝ. 
Пѡ́мыслы прогнѣ́вахъ тѧ̀, гдⷭ҇и, и҆ лꙋка́выми и҆  беззако́нными мои́ми дѣѧ́ньми: въ моли́твꙋ привождꙋ́ ти  мт҃рь твою̀, оу҆ще́дривъ спаси́ мѧ. 
Ѡ҆сꙋжде́нїѧ и҆зба́ви мѧ̀, влⷣчце, самоѡсꙋжде́нна  сꙋ́ща прегрѣше́ньми, ꙗ҆́кѡ сꙋдїю̀ ро́ждшаѧ, и҆ бг҃а  всѧ́ческихъ, всепѣ́таѧ. 
І҆и҃са сп҃са молѝ, є҆го́же па́че є҆стества̀  пло́тїю родила̀ є҆сѝ, дв҃о мт҃и пречⷭ҇таѧ, и҆зба́витисѧ  ѿ бѣ́дъ рабѡ́мъ твои̑мъ. 
И҆́нъ. І҆рмо́съ то́йже: 
І҆и҃съ, бг҃ъ мо́й и҆ гдⷭ҇ь, твою̀ чистотꙋ̀ прїи́мъ,  и҆ всесоверше́ннꙋю свѧ́тость, бра́та тѧ̀, бг҃осло́ве,  прїѧ́тъ. 
Вѣнча́въ свѧ́тѡ житїѐ твоѐ, си́це оу҆пова́въ,  мꙋ́дрости возле́гъ є҆сѝ на пе́рси, сла́вне, и҆ бл҃года́ть  ѿтꙋ́дꙋ и҆звле́клъ є҆сѝ. 
Вели̑каѧ и҆ бжⷭ҇твєннаѧ сїѧ̑нїѧ бг҃осло́вїѧ  твоегѡ̀, всю̀ просвѣти́ша, сла́вне, вселе́ннꙋю, и҆  свѣ́томъ трисо́лнечнымъ ѡ҆зари́ша. 
Бг҃оро́диченъ: 
Нб҃о простры́й во́лею, не́бо земно́е и҆но́е  распростре́ тѧ, бг҃ома́ти чⷭ҇таѧ, и҆ и҆зъ тебє̀ возсїѧ́въ,  ꙗ҆ви́сѧ. (с. 522) 
И҆́нъ. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Бы́сть ꙗ҆́кѡ тро́сть скоропи́сца, и҆́стиннѡ  бг҃осло́вный ѧ҆зы́къ тво́й, добропи́шꙋщїй разꙋмѣ́нїе  и҆́стинное, и҆ зако́нъ ѕѣлѡ̀ новѣ́йшїй, на скрижа́лѣхъ,  бг҃осло́ве, серде́цъ на́шихъ. 
Оу҆вѧди́вый и҆скоре́ннѡ нече́стїѧ ѻ҆́трасли,  ꙗ҆́кѡ воздѣ́латель всеизрѧ́днѣйшїй: въ дꙋши́ же мое́й  стра́хъ бж҃їй насадѝ, сла́вне, добродѣ́телей благопло́дїе  процвѣта́ющее. 
Сн҃а дв҃ы тѧ̀, и҆зъ тоѧ̀ проше́дый преѧвле́ннѡ  и҆менова̀: съ не́юже моли́сѧ, положе́нїемъ всѣ̑мъ сынѡ́мъ  бж҃їимъ бы́ти, всеприснопа́мѧтне, творѧ́щымъ благоꙋгѡ́днаѧ  є҆мꙋ̀. 
Бг҃оро́диченъ: 
Въ подо́бїи пло́ти позна́сѧ человѣ́кѡмъ бг҃ъ и҆зъ  тебє̀, всенепоро́чнаѧ: є҆го́же молѝ всегда̀, пло́ти  на́шеѧ мꙋдрова̑нїѧ, всечⷭ҇таѧ, оу҆мертви́ти, па̑гꙋбнаѧ. 
Конда́къ, гла́съ в҃: 
Вели́чїѧ твоѧ̑, дѣ́вственниче, кто̀ повѣ́сть;  то́чиши бо чꙋдеса̀, и҆ и҆злива́еши и҆сцѣлє́нїѧ, и҆  мо́лишисѧ ѡ҆ дꙋша́хъ на́шихъ, ꙗ҆́кѡ бг҃осло́въ и҆ дрꙋ́гъ  хрⷭ҇то́въ. 
І҆́косъ: 
Высоты̀ нбⷭ҇ныѧ оу҆вѣ́дѣти, и҆ мо́рѧ глꙋбины̑  и҆спыта́ти де́рзостно є҆́сть и҆ непости́жно: ꙗ҆́коже бо  ѕвѣ́зды и҆счи́слити, и҆ примо́рскїй песо́къ невозмо́жно  ѿню́дъ, си́це нижѐ ꙗ҆̀же бг҃осло́вова рещѝ дово́льно:  толи́цѣми того̀ вѣнцы̑ хрⷭ҇то́съ, є҆го́же возлюбѝ,  вѣнча̀: є҆мꙋ́же и҆ на пе́рси возле́гъ, и҆ на та́йнѣй  ве́чери съ ни́мъ ꙗ҆дѐ, ꙗ҆́кѡ бг҃осло́въ и҆ дрꙋ́гъ  хрⷭ҇то́въ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ (с. 523) пла́мень вознесло̀ є҆́сть: хрⷭ҇то́съ же  прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Крѣ́пость моѧ̀, и҆ пѣ́нїе, и҆ спасе́нїе, и҆  тве́рдое застꙋпле́нїе, и҆ стѣна̀ непобѣди́ма сꙋ́щи,  влⷣчце, борю́щыѧ мѧ̀ де́мѡны поборѝ, при́снѡ и҆́щꙋщыѧ  оу҆мертви́ти мѧ̀. 
Бг҃а вопло́щши, дѣ́вственными твои́ми кровьмѝ  ѡ҆божи́ла є҆сѝ, дв҃о, человѣ́чество. тѣ́мже молю́сѧ  тебѣ̀: страстьмѝ ѡ҆скверне́ннаго мѧ̀, и҆ растлѣ́ннаго  вра́жїими кова́рствы, и҆зба́ви моли́твами твои́ми. 
Пе́щь проѡбразова́ше ржⷭ҇тво̀ твоѐ, всенепоро́чнаѧ:  ѻ҆́троки бо не ѡ҆палѝ, ꙗ҆́кѡ нижѐ ложесна̀ твоѧ̑ ѻ҆́гнь  нестерпи́мый. тѣ́мже мо́лимъ тѧ̀: и҆зба́ви рабы̑ твоѧ̑  ѻ҆гнѧ̀ вѣ́чнагѡ. 
Пречⷭ҇тое зача́тїе, нетлѣ́нное ржⷭ҇тво̀, ты̀  є҆ди́на показа́ла є҆сѝ, дв҃а пребы́вши: бг҃а бо зачала̀  є҆сѝ, надъ всѣ́ми сꙋ́щаго, чⷭ҇таѧ, человѣ́ка бы́вша,  вѣ́рныхъ на спасе́нїе и҆ и҆збавле́нїе. 
И҆́нъ. І҆рмо́съ то́йже: 
Бжⷭ҇твеннымъ сїѧ́ѧ свѣтоли́тїемъ, дх҃а ст҃а́го  ꙗ҆́снѡ бг҃ослови́лъ є҆сѝ, и҆сходѧ́ща и҆зъ безнача́льнагѡ  ѻ҆ц҃а̀, и҆ почива́юща въ сн҃ѣ неѿхо́днѡ, ꙗ҆́кѡ  є҆диносꙋ́щна. 
Въ тебѣ̀, бл҃же́нне, положѝ пра́вды сл҃нце  селе́нїе: не́бо приснодви́жимо тѧ̀ содѣ́лавый и҆  бг҃осло́внымъ твои́мъ ѧ҆зы́комъ проповѣ́дꙋемый хрⷭ҇то́съ,  возлю́бленне, препросла́вленный. 
Глагѡ́лъ твои́хъ си́ла, бжⷭ҇твенное вѣща́нїе  и҆зы́де, всебл҃же́нне досточꙋ́дне, и҆ премі́рное твоѐ  є҆ѵⷢ҇лїе всю̀ ѡ҆б̾ѧ́ше зе́млю, догма́тѡвъ вели́чествомъ. 
Бг҃оро́диченъ: 
Пречⷭ҇тое зача́тїе, нетлѣ́нно ржⷭ҇тво̀ ты̀ є҆ди́на  показа́ла є҆сѝ, дв҃а пребы́вши: бг҃а бо зачала̀ є҆сѝ  на́дъ (с. 524) всѣ́ми сꙋ́щаго, чⷭ҇таѧ, чл҃вѣ́ка бы́вша,  вѣ́рныхъ на спасе́нїе и҆ и҆збавле́нїе. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Гро́мъ разшꙋмѣ́вшїй во всѧ̑ концы̀ воспои́мъ  бг҃осло́ва: и҆́мже всѧ́къ и҆́стиннѡ слꙋ́хъ ѡ҆громле́нъ  взѧ́тсѧ ѿ землѝ, и҆ велича́етсѧ хрⷭ҇то́съ, всѣ́хъ  творе́цъ. 
Ѡ҆бзо́рно до́мꙋ твоегѡ̀ благолѣ́пїе всѧ́кꙋ  просвѣща́етъ мы́сль: въ не́мже всегда̀ собира́ющесѧ  бг҃олѣ́пнѣ пое́мъ всѧ́ческихъ творца̀, и҆ благохва́лимъ  тѧ̀ вѣ́рнѡ сꙋ́ща предста́телѧ на́шего. 
Ꙗ҆́кѡ ѕвѣздꙋ́ тѧ свѣтлосїѧ́ющꙋю вѣ́мы,  свѣтоно́сными сїѧ̑нїи твои́ми просвѣща́тисѧ, оу҆ченичѐ  мо́лимсѧ, хрⷭ҇то́въ, и҆збавлѧ́ющїисѧ ѿ тмы̀ страсте́й и҆  напа́стей всера́зныхъ, хода́тайствомъ твои́мъ. 
Бг҃оро́диченъ: 
Благослови́мъ тѧ̀, всенепоро́чнаѧ, ро́ждшꙋю  бл҃гослове́ннаго гдⷭ҇а, благослове́ньми разо́ршаго бж҃ескими  проклѧ́тое є҆стество̀ человѣ́ческое, и҆ ѡ҆бнови́вшаго ны̀  ѡ҆бветша́вшыѧ тле́ю. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Ревнꙋ́й дѡ́брымъ, ѕлы́хъ оу҆дали́вшисѧ,  попече́нїемъ бжⷭ҇твенныхъ дѣѧ́нїй, дꙋшѐ моѧ̀, молѧ́щꙋюсѧ  ѡ҆ тебѣ̀ бг҃ома́терь, и҆ всѣ́хъ непосты́днꙋю и҆мꙋ́щи  предста́тельницꙋ, ꙗ҆́кѡ ми́лостивꙋ и҆ чл҃вѣколюби́вꙋ. 
Разрѣши́ла є҆сѝ оу҆́зъ человѣ́чество дре́внѧгѡ  ѡ҆сꙋжде́нїѧ, бг҃ороди́тельнице. тѣ́мже молю̀ тѧ̀: разрѣшѝ  всѧ́къ соꙋ́зъ ѕло́бный се́рдца моегѡ̀ свѧза́вши мѧ̀,  пречⷭ҇таѧ, бжⷭ҇твенною любо́вїю зижди́телѧ. (с. 525) 
Сла́вы ѻ҆́ч҃ꙋю зарю̀ ро́ждши, бцⷣе, безсла́вїемъ  прегрѣше́нїй сѣ́тꙋющее се́рдце моѐ оу҆ѧснѝ: и҆ сла́вы  присносꙋ́щныѧ покажи́ мѧ прича́стника, ꙗ҆́кѡ да вѣ́рою  сла́влю тѧ̀. 
Ꙗ҆ви́сѧ на́мъ и҆зъ тебє̀, бг҃ороди́тельнице,  пра́вды и҆́стинное сл҃нце, просвѣща́ѧ всѧ́чєскаѧ лꙋча́ми  бжⷭ҇тва̀, вопло́щсѧ вы́шнїй, є҆го́же пѣсносло́вимъ. 
И҆́нъ. І҆рмо́съ то́йже. 
Ꙗ҆́коже мо́лнїѧ свѣ́тлаѧ проходѧ́щи, вселе́ннѣй,  бл҃же́нне, ꙗ҆ви́лсѧ є҆сѝ, чистоты̀ свѣ́тлостїю,  дѣ́вства же блиста́нїемъ, и҆ благоче́стїѧ догма́ты, мі́ръ  просвѣща́ѧ, возлю́бленне хрⷭ҇тꙋ̀ бг҃ꙋ. 
Тѣ́ло и҆ дꙋ́шꙋ, и҆ оу҆́мъ ѡ҆чи́стивъ,  благовѣсти́лъ є҆сѝ нбⷭ҇ное хрⷭ҇то́во є҆ѵⷢ҇лїе: и҆  а҆́гг҃лѡмъ є҆диножи́тель на нб҃сѣ́хъ бы́въ, зове́ши  ны́нѣ: благослови́те, всѧ̑ дѣла̀ гдⷭ҇нѧ, гдⷭ҇а. 
Сто́лпъ свѣ́телъ, возложе́нїе же бжⷭ҇твенно  нбⷭ҇нагѡ хра́ма бы́лъ є҆сѝ, и҆ престо́лъ чꙋ́вствїѧ, и҆  мꙋ́дрости прїѧ́телище, бг҃осло́вїѧ ѻ҆рга́нъ, поѧ̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Да клѧ́твꙋ пе́рвꙋю и҆стреби́ши, и҆ сме́ртное  ѡ҆сꙋжде́нїе дре́вле прама́тере, и҆зъ дв҃ы бг҃ома́тере,  сло́ве бж҃їй, роди́лсѧ є҆сѝ, всѣ̑мъ дарова́въ безсме́ртїе  неги́блемо. 
И҆́нъ. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Ри́торствꙋющимъ ѧ҆зы́комъ, блаже́нне,  благоѡби́тельствовалъ є҆сѝ, и҆ оу҆ме́ршыѧ ѕло́бою, всѧ̑  живоꙋлови́лъ є҆сѝ, свѧще́ннꙋю твою̀ прїе́мшыѧ про́повѣдь:  тѣ́мже тѧ̀ чествꙋ́емъ, ꙗ҆́кѡ таи́нника неизрече́нныхъ. 
Ꙗ҆́кѡ и҆ны́й ра́й бжⷭ҇твенный, до́мъ тво́й  показа́сѧ, (с. 526) чꙋдесы̀ ꙗ҆́коже цвѣ́ты, всѣ́хъ дꙋ́шы  веселѧ̀, а҆пⷭ҇ле, и҆ страсте́й прогонѧ́ѧ ѕлово́нїе. 
Бж҃е, бж҃е мо́й, вонми́ ми, и҆ и҆зба́ви мѧ̀ ѿ  врагѡ́въ, на кі́йждо де́нь находѧ́щихъ мнѣ̀, и҆ смире́нное  сокрꙋша́ющихъ се́рдце моѐ, и҆мѣ́ѧ молѧ́щагосѧ тебѣ̀  бжⷭ҇твеннаго оу҆ченика̀ твоего̀. 
Бг҃оро́диченъ: 
І҆и҃са сп҃са, є҆го́же воплоти́ла є҆сѝ ѿ чⷭ҇тыхъ  крове́й твои́хъ, бг҃ора́дованнаѧ, и҆спросѝ оу҆ще́дрити ны̀  рабы̑ твоѧ̑, и҆ ѿ вѣ́чныѧ мꙋ́ки и҆з̾ѧ́ти. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Вкꙋси́въ а҆да́мъ ѿ дре́ва снѣ́ди неподоба́ющїѧ,  сме́рть ѿ дре́ва го́рькѡ ѡ҆бра̀: на дре́вѣ пригвозди́всѧ  сн҃ъ тво́й, пречⷭ҇таѧ, сла́дость безсме́ртїѧ и҆сточѝ. сегѡ̀  ра́ди тѧ̀ почита́емъ. 
Цр҃и́ца є҆сѝ цр҃ѧ̀ хрⷭ҇та̀ и҆ гдⷭ҇а па́че сло́ва  ро́ждши, разори́вшаго а҆́дѡва ца́рства: є҆го́же прилѣ́жнѡ  молѝ, ѻ҆трокови́це, вы́шнѧгѡ црⷭ҇твїѧ оу҆досто́ити всѧ̑  чествꙋ́ющыѧ тѧ̀. 
Оу҆благостѝ, влⷣчце, смире́нное се́рдце моѐ,  ѡ҆ѕло́бленное сла́достными потопле́ньми, ꙗ҆́кѡ бл҃га́го  ро́ждшаѧ, и҆ бл҃га́ѧ сꙋ́щи всѧ̀: и҆ къ покаѧ́нїю мѧ̀  благи́хъ двере́й введѝ. 
Ме́ртвъ бы́въ на крⷭ҇тъ возноси́мь си́мъ  оу҆мори́вый ѕмі́ѧ. тѣ́мже зовꙋ́ ти: оу҆мерщвле́ннꙋю дꙋ́шꙋ  мою̀ лꙋка́выми дѣ́лы, поми́лꙋй, сло́ве, и҆ ѡ҆живѝ  моли́твами ро́ждшїѧ тѧ̀. 
И҆́нъ. І҆рмо́съ то́йже. 
Ны́нѣ не въ гада́нїихъ, но лице́мъ къ лицꙋ̀,  сла́дости пото́къ зрѣ́ти оу҆досто́илсѧ є҆сѝ: и҆ рѣкꙋ̀  ми́ра, и҆ и҆сто́чникъ безсме́ртїѧ: и҆́мже ны́нѣ напаѧ́емь,  наслажда́ешисѧ ѡ҆боже́нїѧ. (с. 527) 
Назе́мное проси́лъ є҆сѝ сѣда́лище прїѧ́ти ѿ  хрⷭ҇та̀, но ѻ҆́нъ тебѣ̀ пе́рси своѧ̑ да́рꙋетъ: на нѧ́же  возле́гъ, бг҃осло́ве, тве́рдымъ и҆ пребыва́ющимъ  сѣдѣ́нїемъ до́брымъ ѡ҆богати́лсѧ є҆сѝ, а҆пⷭ҇лѡвъ  оу҆краше́нїе. 
Мꙋ́дрости погаси́лъ є҆сѝ є҆́ллинскїѧ безбо́жное,  въ нача́лѣ бѣ̀ сло́во, мꙋ́дре провѣща́въ, и҆ къ бг҃ꙋ бѣ̀  сло́во, и҆ и҆́стиннѡ бг҃ъ бѣ̀ сло́во, и҆́мже всѧ̑ бы́ша,  ви̑димаѧ же и҆ неви̑димаѧ. 
Бг҃оро́диченъ: 
Ꙗ҆́кѡ оу҆́трѡ ѡ҆брѣла́сѧ є҆сѝ оу҆́треннее въ  нощѝ житїѧ̀, дѣ́вства зарѧ́ми ѡ҆блиста́ющи, восто́къ  сл҃нца мы́сленнагѡ пра́вды на́мъ ꙗ҆́вльшаѧ, бг҃ома́ти  всечⷭ҇таѧ. 
И҆́нъ. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Часѡ́въ и҆ време́нъ гдⷭ҇ь, сы́й и҆зба́витель, въ  преполове́нїи днѐ на крⷭ҇тѣ̀ ви́сѧше, и҆ тебѣ̀ предадѐ,  ꙗ҆́коже дѣ́вственникꙋ, блаже́нне, приснодв҃ꙋ, сла́вꙋ  неѿе́млемꙋ даѧ̀, є҆́же велича́ти тѧ̀. 
Сы́й съ го́рними бжⷭ҇твенными си́лами, и҆ съ ни́ми  бжⷭ҇твенное восклица́ѧ пѣснопѣ́нїе, ꙗ҆̀же въ домꙋ̀  твое́мъ ст҃о́мъ пою́щыѧ, и҆ пѣсносло́вѧщыѧ пребл҃га́го,  спаса́й хода́тайствы твои́ми честны́ми, хрⷭ҇то́въ а҆пⷭ҇ле. 
Вѣ́рою просѧ́щыѧ тѧ̀ спаса́й ны̀ ѿ всѧ́кїѧ  бѣды̀, бг҃осло́ве бл҃же́нне, шє́ствїѧ на̑ша ꙗ҆̀же ко  гдⷭ҇ꙋ дꙋ́хомъ направлѧ́ѧ, и҆ пꙋтево́ждствꙋѧ ны̀ на пꙋ́ть  ми́ра, за́повѣдей вседержи́телѧ. 
Бг҃оро́диченъ: 
Гла́съ прино́симъ тѝ благода́рственъ бж҃їй мт҃ри  свѣ́тлѡ, и҆ возопїе́мъ: ра́дꙋйсѧ, престо́ле бж҃їй  превысоча́йшїй. ра́дꙋйсѧ, свѣ́та ѻ҆́блаче, ра́дꙋйсѧ, раю̀,  є҆́юже ра́йскїѧ, сла́дости сподо́бихомсѧ. (с. 528) 
Свѣти́ленъ. Подо́бенъ: Дх҃омъ: 
Ꙗ҆́кѡ дꙋше́ю дѣ́вственна тѧ̀, и҆ тѣ́ломъ  бл҃же́нне сло́во и҆збра̀, бг҃осло́ве дѣ́вственниче, и҆  тогѡ̀ бжⷭ҇тва̀ чꙋ́дна показа̀ писца̀ и҆ слꙋгꙋ̀, и҆́же и҆ ѿ  землѝ преста́вилсѧ є҆сѝ, не оу҆́меръ, но въ бз҃ѣ жи́въ,  и҆ безсме́ртенъ пребыва́ѧ. 
Сла́ва, Подо́бенъ: Жєны̀ оу҆слы́шите: 
Гро́мовъ сы́нъ бы́въ, человѣ́кѡмъ бг҃осло́вилъ  є҆сѝ, є҆́же въ нача́лѣ бѣ̀ сло́во, а҆пⷭ҇ле і҆ѡа́нне:  возлегі́й бо на пе́рси вѣ́рнѡ влⷣки твоегѡ̀, и҆ ѿтꙋ́дꙋ  поче́рпъ бг҃осло́вїѧ стрꙋи̑, тва́рь всю̀ напаѧ́еши. 
И҆ ны́нѣ, бг҃оро́диченъ. 
При крⷭ҇тѣ̀ сн҃а твоегѡ̀ и҆ бг҃а, стоѧ́щи всечⷭ҇таѧ  со оу҆ченико́мъ дѣ́вственникомъ, сѐ, глаго́летъ, сы́нъ  тво́й, оу҆слы́ша созда́вшаго: оу҆ч҃никꙋ́ же, сѐ,  глаго́летъ, мт҃и твоѧ̀. съ ни́мже тѧ̀ всѝ пое́мъ,  бг҃ороди́тельнице дв҃о. 
На хвали́техъ стїхи̑ры на д҃, гла́съ и҃. 
Подо́бенъ: Ѽ пресла́внагѡ чꙋдесѐ! 
Бл҃же́нне і҆ѡа́нне всемꙋ́дре, ꙳ ѻ҆би́льною  теплото́ю хрⷭ҇то́вы любвѐ, ꙳ мно́жае всѣ́хъ бы́лъ є҆сѝ ꙳  оу҆ч҃никѡ́въ люби́мь всеви́дцꙋ сло́вꙋ, ꙳ и҆ сꙋдѧ́щемꙋ  пра́выми мѣ́рами все́й вселе́ннѣй, ꙳ чистоты̀ и҆ дѣ́вства  ꙳ добро́тами ѡ҆зари́всѧ, ꙳ тѣ́ломъ и҆ по́мысломъ, ꙳  бг҃обл҃же́нне. 
Дѣ́вства процвѣте́нїе, ꙳ честны́хъ добродѣ́телей  прїѧ́тное жили́ще, ꙳ мꙋ́дрости ѻ҆рга́нъ, ꙳ дх҃а хра́мъ, ꙳  свѣтонѡ́снаѧ оу҆ста̀ бл҃года́ти, ꙳ цр҃кве свѣтлѣ́йшее  ѻ҆́ко, ꙳ всечестна́го і҆ѡа́нна ꙳ пѣ́сньми дꙋхо́вными  ны́нѣ восхва́лимъ, ꙳ ꙗ҆́кѡ слꙋжи́телѧ хрⷭ҇то́ва. 
Бг҃осло́вїѧ во́ды, ꙳ на пе́рси возле́гъ, ꙳ мꙋ́дрости  поче́рплъ є҆сѝ, ꙳ и҆ мі́ръ напои́лъ є҆сѝ, ꙳ і҆ѡа́нне  всеизѧ́щнѣйше, ꙳ трⷪ҇цы вѣ́дѣнїемъ ꙳ мо́ре и҆зсꙋши́лъ  є҆сѝ безбо́жїѧ, сто́лпъ бы́въ и҆ ѻ҆́блакъ ѡ҆дꙋшевле́нъ, ꙳  наставлѧ́ѧ ны̀ къ нбⷭ҇номꙋ наслѣ́дїю. (с. 529) 
Є҆ѵⷢ҇лі́сте бжⷭ҇твенне, ꙳ благи́хъ и҆сто́чникъ, ꙳  црⷭ҇тво недви́жное, ꙳ жи́знь вѣ́чнꙋю, и҆ ра́дость  неизглаго́ланнꙋю, ꙳ и҆ зрѣ́нїѧ бжⷭ҇твеннагѡ наслажде́нїе, ꙳  и҆ богатода́тнѡ хрⷭ҇то́ва дарова́нїѧ, ꙳ оу҆́мъ  превосходѧ́й, и҆ человѣ́ческїй по́мыслъ, ꙳ сы́не гро́мовъ,  ꙳ благовѣствꙋ́ѧй мі́рꙋ, ꙳ оу҆ѧсни́лъ є҆сѝ. 
Сла́ва, гла́съ и҃. Самогла́сенъ: 
Благовѣ́стниче і҆ѡа́нне, равноа́гг҃льне,  дѣ́вственниче, бг҃осло́ве, бг҃онаꙋче́нне, правосла́внѡ  мі́рꙋ пречⷭ҇тое ребро̀, кро́вь и҆ во́дꙋ и҆сточи́вшее  проповѣ́далъ є҆сѝ, и҆́мже вѣ́чнꙋю жи́знь ѡ҆брѣта́емъ  дꙋша́мъ на́шымъ. 
И҆ ны́нѣ, бг҃оро́диченъ: Влⷣчце, прїимѝ моли̑твы: 
Славосло́вїе вели́кое. По Трист҃о́мъ, тропа́рь  а҆пⷭ҇ла. Сла́ва, и҆ ны́нѣ, Бг҃оро́диченъ: Всѧ̑  па́че смы́сла: Є҆ктєнїѝ, и҆ ѿпꙋ́стъ. И҆ пое́мъ  стїхи́рꙋ самогла́снꙋ ст҃а́гѡ, ю҆́же хо́щетъ є҆кклисїа́рхъ.  И҆ и҆схо́дитъ і҆ере́й съ кади́ломъ, пред̾идꙋ́щꙋ є҆мꙋ̀  свѣти́льникꙋ, кади́тъ на а҆нало́гїи і҆кѡ́нꙋ ст҃а́гѡ  а҆пⷭ҇ла: и҆ ѿда́въ кади́ло, стои́тъ ѡ҆деснꙋ́ю странꙋ̀  а҆нало́гїа. И҆ прихо́дитъ и҆гꙋ́менъ ко а҆нало́гїю, и҆  твори́тъ два̀ покло́на, и҆ цѣлꙋ́етъ і҆кѡ́нꙋ ст҃а́гѡ  а҆пⷭ҇ла. И҆ по цѣлова́нїи є҆ди́нъ покло́нъ, и҆ взе́мъ  стрꙋче́цъ, на то̀ оу҆стро́енный, помазꙋ́етъ себѐ ѿ  канди́ла ст҃ы́мъ є҆ле́емъ крестоѻбра́знѡ на челѣ̀  свое́мъ. И҆ бра́тїѧ подо́бнѣ цѣлꙋ́ютъ і҆кѡ́нꙋ ст҃а́гѡ.  И҆гꙋ́менъ же помазꙋ́етъ ст҃ы́мъ є҆ле́емъ і҆ере́а и҆  про́чꙋю бра́тїю. По пома́занїи же ст҃а́гѡ є҆ле́а,  пое́мъ ча́съ а҃-й. На а҃-мъ часѣ̀ тропа́рь и҆ конда́къ  а҆пⷭ҇ла. И҆ быва́етъ коне́чный ѿпꙋ́стъ. 
[Зрѝ] Си́це пома́занїе быва́етъ всегда̀, и҆ во всѧ̑  пра́здника, вели́кихъ ст҃ы́хъ, въ ни́хже быва́ютъ бдѣ̑нїѧ. 
На лїтꙋргі́и: Бл҃жє́нна, ѿ канѡ́на в҃-гѡ гла́са,  пѣ́снь г҃-ѧ, на д҃: и҆ ѕ҃-гѡ гла́са пѣ́снь ѕ҃-ѧ на д҃.  По вхо́дѣ тропа́рь хра́ма хрⷭ҇то́ва, и҆ бцⷣы, и҆  а҆пⷭ҇ла. А҆ хра́мѡвъ ст҃ы́хъ тропарѝ и҆ кондакѝ не  глаго́лютсѧ. Посе́мъ конда́къ хра́ма хрⷭ҇то́ва. Та́же  Сла́ва, конда́къ а҆пⷭ҇ла: И҆ ны́нѣ, хра́ма бцⷣы. А҆́ще  ли нѣ́сть хра́ма бцⷣы: (с. 530) И҆ ны́нѣ, хра́ма  хрⷭ҇то́ва. А҆́ще ли нѣ́сть хра́ма хрⷭ҇то́ва, и҆ бцⷣы,  глаго́лемъ тропарѝ си́це: Тропа́рь а҆пⷭ҇ла: Сла́ва,  конда́къ є҆гѡ̀: И҆ ны́нѣ, Предста́тельство  хрⷭ҇тїа́нъ: Прокі́менъ, гла́съ и҃. Во всю̀ зе́млю:  Сті́хъ: Нб҃са̀ повѣ́даютъ сла́вꙋ бж҃їю. А҆пⷭ҇лъ,  Собо́рнагѡ посла́нїѧ і҆ѡа́ннова, зача́ло ѻ҃г, ѿ  полꙋ̀: Возлю́бленнїи, бг҃а никто́же ви́дѣ:  А҆ллилꙋ́їа, гла́съ а҃: И҆сповѣ́дѧтъ небеса̀ чꙋдеса̀  твоѧ̑, гдⷭ҇и. Сті́хъ: Бг҃ъ прославлѧ́емь въ совѣ́тѣ  ст҃ы́хъ. Є҆ѵⷢ҇лїе і҆ѡа́нна, зача́ло ѯ҃а: Стоѧ́хꙋ  при крⷭ҇тѣ̀ і҆и҃совѣ: Прича́стенъ: Во всю̀ зе́млю: 


  
(с. 530) 
Мѣ́сѧца тогѡ́же въ к҃з-й и҆ де́нь. 
Ст҃а́гѡ мч҃ника каллїстра́та, и҆ дрꙋжи́ны є҆гѡ̀: 
И҆ преставле́нїе прпⷣбнагѡ ѻ҆ц҃а̀ на́шегѡ савва́тїа,  солове́цкагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ: стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Мч҃ниче страда́льче каллїстра́те, ꙳ благоче́стїѧ  свѣ́томъ ꙳ просвѣти́въ мы́сль, ꙳ пꙋ́ть ше́ствовалъ є҆сѝ  неꙋкло́ннѡ, ꙳ вводѧ́щїй къ та́мѡ сꙋ́щемꙋ бл҃же́нствꙋ, ꙳  побѣди́въ всѧ̑ кѡ́зни проти́внагѡ. ꙳ тѣ́мъ тѧ̀  благохва́лимъ, ꙳ свѧще́ннꙋю твою̀ па́мѧть ꙳ чтꙋ́ще,  бл҃же́ннѣйше. 
Мч҃ниче бг҃омꙋ́дре каллїстра́те, ꙳ сло́вомъ  ѡ҆бога́щсѧ жи́зни, ꙳ къ жи́зни пꙋтеводи́лъ є҆сѝ, ꙳  невѣ́дѣнїемъ пре́жде ѻ҆каѧ́ннѡ оу҆ме́ршыѧ, ꙳ и҆̀же и҆  оу҆ме́рше оу҆се́рднѡ, сла́вне, ꙳ за всѣ́хъ на́съ  воскрⷭ҇нїе, ꙳ жи́ти и҆́стиннѣйше во хрⷭ҇тѣ̀ вѣ́рꙋютсѧ: ꙳  съ ни́миже на́съ ꙳ помѧнѝ ко гдⷭ҇ꙋ пребл҃го́мꙋ. 
Мч҃ниче свѧще́нне гѷмна́сїе, ꙳ мече́мъ во главꙋ̀  оу҆сѣ́ченъ, ꙳ тече́нїемъ кро́ве ꙳ фараѡ́на льсти́ваго ꙳  и҆́стиннѡ (с. 531) потопи́лъ є҆сѝ, ꙳ и҆ ны́нѣ то́чиши  всѣ̑мъ и҆сцѣлє́нїѧ, ꙳ вѣ́рою ко хра́мꙋ твоемꙋ̀  притека́ющымъ, ꙳ и҆ по́двиги твоѧ̑ въ не́мъ хва́лѧщымъ, ꙳ и҆  честнꙋ́ю па́мѧть твою̀, бл҃же́нне, торжествꙋ́ющымъ. 
Сла́ва, гла́съ д҃. Вѷзанті́ево: 
Пре́жде честна́гѡ крⷭ҇та̀ твоегѡ̀, страшна̀ сме́рть  человѣ́кѡмъ, по сла́внѣй же стрⷭ҇ти стра́шенъ человѣ́къ  сме́рти: та́кѡ возмо́же страстоте́рпецъ, си́це оу҆празднѝ  всю̀ вра́жїю си́лꙋ. тогѡ̀ моли́твами хрⷭ҇тѐ, спасѝ дꙋ́шы  на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀, ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше: ꙳  сн҃е вожделѣ́ннѣйше, ꙳ ка́кѡ на дре́вѣ крⷭ҇тнѣмъ  повѣ́шенъ є҆сѝ, долготерпѣли́ве; ꙳ ка́кѡ рꙋ̑ки твоѧ̀ и҆  но́ги твоѧ̑ сло́ве, ꙳ пригвозди́шасѧ ѿ беззако́нныхъ, ꙳ и҆  кро́вь твою̀ и҆злїѧ́лъ є҆сѝ, влⷣко; 
На стїхо́внѣ ѻ҆ктѡ́иха. Тропа́рь, гла́съ д҃: 
Мч҃ницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немощны̑ѧ де́рзѡсти: тѣ́хъ моли́твами спасѝ  дꙋ́шы на́шѧ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃ы́хъ  канѡ́нъ на д҃. 
Творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще, пои́мъ тебѣ̀ є҆ди́номꙋ влⷣцѣ. 
Стезю̀ ше́ствовавъ неꙋкло́ннѡ страда́нїѧ, бы́лъ  є҆сѝ заблꙋ́ждшымъ пꙋ́ть, къ бжⷭ҇твєннымъ воспокое́нїємъ,  бл҃же́нне, вводѧ́щїй: тѣ́мъ соше́дшесѧ благохва́лимъ тѧ̀,  каллїстра́те, вѣ́рою. (с. 532) 
Ꙗ҆́коже свѣтлѣ́йша ѕвѣзда̀ возсїѧ́въ, ѡ҆зари́лъ  є҆сѝ бг҃озна́нїѧ свѣ́томъ хрⷭ҇то́вꙋ цр҃ковь: тмꙋ́ же  ѿгна́въ, мч҃ниче, невѣ́дѣнїѧ, и҆ ны̑рища прелє́стнаѧ  низложи́лъ є҆сѝ. 
Всѧ́къ и҆скꙋ́съ терпѣли́вѡ под̾е́мъ, каллїстра́те,  за всѣ́хъ жи́знь оу҆мре́ти не ѿре́клсѧ є҆сѝ: тѣ́мъ къ  безсме́ртномꙋ поко́ю ра́дꙋѧсѧ преше́лъ є҆сѝ, и҆ со  а҆́гг҃льскими ли́ки весели́шисѧ. 
Оу҆́гль бжⷭ҇твеннагѡ дх҃а, ѻ҆гне́мъ свѧще́нный  гѷмна́сїй распала́емь показа́сѧ, и҆ ле́сти ти́нꙋ попалѝ,  чꙋдесы́ же ѡ҆роша́етъ пали́мыхъ жже́нїемъ страсте́й. 
Бг҃оро́диченъ: 
Є҆ди́на въ жена́хъ ражда́еши є҆ди́наго ѿ трⷪ҇цы,  преесте́ственнѡ, всенепоро́чнаѧ, и҆скꙋ́са мꙋ́жеска не  позна́вши: тѣ́мъ тѧ̀ сла́вимъ, и҆ и҆зъ тебє̀ рожде́ннаго  вы́шше всѧ́кїѧ вины̀ и҆ сло́ва. 
Пѣ́снь г҃. І҆рмо́съ: 
Оу҆тверже́й сло́вомъ небеса̀, и҆ зе́млю ѡ҆снова́вый  на вода́хъ мно́гихъ, оу҆тверди́ мѧ къ пѣ́нїю славосло́вїѧ  твоегѡ̀, гдⷭ҇и. 
Не поже́ръ ѿню́дъ ва̑ѧннымъ богѡ́мъ, чиста̀  же́ртва прине́слсѧ є҆сѝ всѣ́хъ бг҃ꙋ, за ны̀ пожре́нномꙋ,  мч҃ниче страстоте́рпче каллїстра́те. 
Оу҆кра́шенъ багрѧни́цею, ѡ҆багре́нною ѿ  свѧще́нныхъ, мч҃ниче, и҆́стиннѡ крове́й твои́хъ, цр҃ю̀  вѣкѡ́въ вѣнцено́сецъ, бл҃же́нне, предстои́ши. 
Ѡ҆бнаже́нъ ꙗ҆ви́сѧ вра́гъ твое́ю бжⷭ҇твенною  сла́вою, и҆ сꙋ́щихъ съ тобо́ю страда́лєцъ, ѡ҆дѣ́ѧвшихсѧ съ  высоты̀, мч҃ниче доблемꙋ́дре гѷмна́сїе. 
Бг҃оро́диченъ: 
Моле́нїе сотворѝ прилѣ́жнѡ къ твоемꙋ̀ сн҃ꙋ, дв҃о,  є҆́же спасти́ ны ѿ ѡ҆жида́емыхъ бѣ́дъ, и҆ вѣ́чнꙋющагѡ  мꙋче́нїѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Всѧ́къ трꙋ́дъ дне́сь цр҃ковь ны́нѣ соверша́ющи  ст҃і́и, (с. 533) восхвалѧ́етъ та́инственнѡ, ꙗ҆́кѡ за ню̀  страда́льчествовавшыѧ мч҃ницы бжⷭ҇твеннїи, добропобѣ́днїи  всемꙋ́дрїи. 
Та́же сѣда́ленъ, гла́съ є҃. Подо́бенъ:  Собезнача́льное сло́во: 
Каллїстра́тѡвы стра̑сти восхва́лимъ, гѷмна́сїєвы  болѣ̑зни воспѣсносло́вимъ, съ ни́ми терпѣли́вѡ  пострада́вшыѧ, любо́вїю оу҆блажи́мъ вѣ́рнїи, и҆ къ ни́мъ  возопїи́мъ: ѻ҆рꙋ́жницы благоче́стїѧ, проси́те дарова́ти  на́мъ ми́ръ и҆ ве́лїю ми́лость. 
Сла́ва, и҆ ны́нѣ, бг҃оро́диченъ: 
Дꙋшѝ моеѧ̀ стра̑сти многоболѣ́знєнныѧ, и҆ пло́ти  моеѧ̀ недꙋ́ги вско́рѣ и҆сцѣлѝ, оу҆ма̀ моегѡ̀  и҆зстꙋплє́нїѧ оу҆ста́ви, пренепоро́чнаѧ: и҆ въ тишинѣ̀  помышле́нїѧ, моли̑твы приноси́ти чи̑стыѧ цр҃ю̀ всѣ́хъ  сподо́би, бцⷣе, и҆ и҆спросѝ прегрѣше́нїй ѡ҆ставле́нїе. 
Крⷭ҇тобг҃оро́диченъ: 
На крⷭ҇тѣ́ тѧ зрѧ́щи, хрⷭ҇тѐ, мт҃и твоѧ̀, во́лею  посредѣ̀ разбо́йникѡвъ ви́сѧща, терза́ющи мт҃рски  оу҆трѡ́бы, гл҃го́лаше: безгрѣ́шне сн҃е, ка́кѡ непра́веднѡ  на крⷭ҇тѣ̀, ꙗ҆́кѡ ѕлодѣ́й распѧ́лсѧ є҆сѝ, ро́дъ  человѣ́ческїй ѡ҆живи́ти хотѧ̀, ꙗ҆́кѡ преблагі́й. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Воево́да ꙗ҆́коже и҆зѧ́щнѣйшїй мч҃ниче, гони́телю  ѡ҆полчи́всѧ, оу҆лови́лъ є҆сѝ къ бжⷭ҇твеннѣй жи́зни  плѣнє́нныѧ дре́вле, ꙗ҆̀же и҆мѣ́ѧше. 
Тꙋ́чами слове́съ твои́хъ напои́лъ є҆сѝ сердца̀, и҆  наста́вилъ є҆сѝ къ водѣ̀ присножи́зненнѣй, страда́льче  гдⷭ҇ень досточꙋ́дне. 
Ꙗ҆́кѡ ѻ҆ве́нъ закала́етсѧ, и҆мѣ́ѧ ꙗ҆́коже  а҆́гнцы предзакала́ємыѧ є҆гѡ̀, приснопа́мѧтный  каллїстра́тъ, крѣ́пкїѧ ѡ҆рꙋ́жники преꙋсе́рднѣйшыѧ. 
Оу҆зрѣ́лый гѷмна́сїе, ꙗ҆́коже лоза̀, мч҃ниче,  сло́вомъ (с. 534) твоегѡ̀ страда́нїѧ гро́здъ процвѣтѐ,  благоче́стїѧ вїно̀ и҆сточа́ющь. 
Бг҃оро́диченъ: 
Ѡ҆скве́рншеесѧ страстьмѝ се́рдце моѐ,  ѻ҆трокови́це, ѡ҆чи́сти, и҆ прїѧ́телище сотворѝ чи́стыхъ и҆  бжⷭ҇твенныхъ ѡ҆сїѧ́нїй. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Всеꙋсе́рднѡ, мч҃ниче, возлюби́въ хрⷭ҇та̀ бг҃а  на́шего, пострада́лъ є҆сѝ, и҆ держа́вꙋ погꙋби́лъ є҆сѝ  вра́жїю немощнꙋ́ю. 
Воинствосло́вїи бжⷭ҇твенными, показа́лсѧ є҆сѝ  ве́рхъ, каллїстра́те, во́инствѡмъ а҆́гг҃лѡвъ, мч҃ниче,  причи́слилсѧ є҆сѝ, ра́дꙋѧсѧ. 
Оу҆кра́шенъ сла́вою мч҃ническїѧ свѣ́тлости,  гѷмна́сїе, ра́дꙋѧсѧ ны́нѣ преложи́лсѧ є҆сѝ къ  свѣ́тлостемъ а҆́гг҃льскимъ. 
Бг҃оро́диченъ: 
Восто́къ ꙗ҆ви́ласѧ є҆сѝ пра́вды сл҃нца,  всенепоро́чнаѧ: є҆го́же молѝ спастѝ чи́стѡ сла́вѧщыѧ тѧ̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Львѡ́въ чє́люсти, мꙋ́дре, неви́димыхъ сокрꙋши́лъ  є҆сѝ, и҆ пи́щꙋ и҆ногда̀ вра́жїю сꙋ́щыѧ, бж҃їѧ ча̑да  показа́лъ є҆сѝ, и҆ сла́дости невеще́ственныѧ ѻ҆́бщники,  мч҃ниче каллїстра́те. 
Краснѡ̀ ѡ҆ бз҃ѣ бжⷭ҇твенное сло́во сотворѧ́ѧ,  богѡ́мъ бездꙋ̑шнымъ пре́жде ѻ҆каѧ́ннѡ слꙋжа́щихъ,  бжⷭ҇твєнны ꙗ҆ви́лъ є҆сѝ, съ ни́ми пострада́въ,  пресла́вне каллїстра́те. 
Хрⷭ҇тꙋ̀ ва́шѧ вы̑ѧ преклони́вше, мч҃ницы, прїѧ́сте  заколе́нїе, и҆ жє́ртвы совершє́нныѧ бг҃ꙋ принесо́стесѧ, и҆  перворожде́нныхъ цр҃ковь оу҆краси́сте. (с. 535) 
Бг҃оро́диченъ: 
Ѡ҆свѧтѝ оу҆́мъ мо́й, и҆ просвѣтѝ моѐ се́рдце,  ст҃а́ѧ мт҃и бж҃їѧ, и҆ ѡ҆держа́щихъ мѧ̀ ѕлолю́тыхъ и҆зба́ви,  да тѧ̀ сла́влю, бцⷣе приснодв҃о. 
Конда́къ, гла́съ д҃. Подо́бенъ: Вознесы́йсѧ на  крⷭ҇тъ: 
Многоѻбра̑зныѧ ра̑ны претерпѣ́вше, и҆ вѣнцы̀ ѿ  бг҃а ꙗ҆́вѣ прїи́мше, ѡ҆ на́съ моли́тесѧ, блаже́ннїи,  хрⷭ҇тꙋ̀, па́мѧть всепра́зднственнꙋю ва́шꙋ соверша́ющихъ,  велича́йшїй каллїстра́те со страда́вшими съ тобо́ю, є҆́же  оу҆мири́ти па́ствꙋ, и҆ лю́ди: то́й бо є҆́сть вѣ́рныхъ  оу҆твержде́нїе. 
І҆́косъ: 
Моще́й твои́хъ зрѧ̀, каллїстра́те, ра́кꙋ, пою̀ и҆  велича́ю болѣ̑зни и҆ страда̑нїѧ, ꙗ҆̀же под̾ѧ́лъ є҆сѝ  стражда̀. тѣ́мъ молю́ тѧ: оу҆ми́лостиви и҆ мнѣ̀ хрⷭ҇та̀,  страстополо́жника твоего̀, пода́ти мѝ сло́во бл҃года́тїю,  да возмогꙋ̀ по́двиги твоѧ̑ похвали́ти: бг҃осло́внѡ бо  никто́же возмо́жетъ въ человѣ́цѣхъ и҆зрещѝ твоѧ̑  дѡ́блести, ка́кѡ вше́лъ є҆сѝ мꙋ́жественнѡ въ сꙋди́ще,  помышлє́нїѧ до́лѣ плѣ́жꙋщаѧ ѡ҆блича́ѧ мꙋчи́тєльскаѧ;  хрⷭ҇то́съ є҆́сть вѣ́рныхъ оу҆твержде́нїе. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы, въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, благослове́нъ є҆сѝ. 
Просвѣти́всѧ ꙗ҆́кѡ зла́то ѻ҆гне́мъ мꙋче́нїй,  стрⷭ҇те́й хрⷭ҇то́выхъ зна́менїе ꙗ҆ви́лсѧ є҆сѝ, и҆ ны́нѣ  возложи́лсѧ є҆сѝ сокро́вищємъ бжⷭ҇твєннымъ, сла́вне,  вопїѧ̀: ѻ҆тцє́въ на́шихъ бж҃е, бл҃гослове́нъ є҆сѝ. 
Оу҆крѣпи́всѧ страстьмѝ, ме́чь ꙗ҆ви́лсѧ є҆сѝ,  всеблаже́нне, нб҃окова́нный, ссѣца́ѧ неви́димыхъ де́мѡнѡвъ  полкѝ, и҆ зовѧ̀, каллїстра́те: ѻ҆тцє́въ на́шихъ бж҃е,  бл҃гослове́нъ є҆сѝ. (с. 536) 
Крѣ́покъ ꙗ҆ви́лсѧ є҆сѝ на нече́стїе, мч҃ниче  каллїстра́те, крѣ́постїю трⷪ҇ческою. є҆ѧ́же ны́нѣ  сїѧ́ньми вопїе́ши просвѣща́емь: ѻ҆тцє́въ на́шихъ бж҃е,  бл҃гослове́нъ є҆сѝ. 
Тве́рдымъ по́мысломъ хрⷭ҇та̀ возлюби́въ, мч҃ниче  гѷмна́сїе, со всѣ́ми кꙋпноревни́тели закла́нъ бы́лъ  є҆сѝ, воспѣва́ѧ благода́рственнѡ, бг҃одохнове́нне:  ѻ҆тцє́въ на́шихъ бж҃е, бл҃гослове́нъ є҆сѝ. 
Бг҃оро́диченъ: 
И҆зъ тебє̀ воплоти́вшагосѧ, па́че оу҆ма̀ и҆  сло́ва, бг҃ора́дованнаѧ, молѝ спасти́сѧ любо́вїю тѧ̀  чтꙋ́щымъ, и҆ согла́снѡ зовꙋ́щымъ: ѻ҆тцє́въ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: благослови́те дѣла̀ гдⷭ҇нѧ  гдⷭ҇а. 
И҆скорени́въ пре́лести тє́рнїѧ, раѧ̀ показа́лсѧ  є҆сѝ, мч҃ниче, са́дъ краснѣ́йшїй, благоче́стїѧ приносѧ̀  плоды̀ бжⷭ҇твенною благода́тїю. 
Взира́ѧ къ наде́ждамъ бꙋ́дꙋщымъ во оу҆пова́нїи  соверше́нномъ, къ подвигѡ́мъ ѿлꙋчи́лсѧ є҆сѝ, и҆  побѣди́въ зако́ннѡ вѣнча́лсѧ є҆сѝ, каллїстра́те. 
Твоегѡ̀ хра́ма врачевство̀ стѧжа́вше, благоче́стнѡ  приходѧ́щїи, ѕлоꙋдо́бныхъ и҆збавлѧ́ютсѧ, благохва́лѧще тѧ̀  вѣ́рою, гѷмна́сїе сла́вне. 
Бг҃оро́диченъ: 
Ꙗ҆́кѡ вы́шши всѣ́хъ тва́рей, бг҃ора́дованнаѧ  ѻ҆трокови́це, по́мыслъ мо́й вы́шши льсти́телѧ собла́знѡвъ,  всенепоро́чнаѧ сотворѝ. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ, неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дѣви́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
И҆сцѣле́нїе всѣ̑мъ ра́ка моще́й твои́хъ то́читъ  тре́бꙋющымъ, мч҃ниче каллїстра́те, и҆ оу҆ставлѧ́етъ  стра̑сти (с. 537) вои́стиннꙋ неꙋдобоисцѣ̑льныѧ, и҆  ѿго́нитъ лꙋка́выхъ дꙋхѡ́въ тмꙋ̀, бжⷭ҇твеннагѡ дх҃а  дѣ́йствомъ, и҆ си́лою и҆ бл҃года́тїю. 
Ꙗ҆ви́стесѧ мч҃ницы хрⷭ҇тѡ́вы, ꙗ҆́кѡ бг҃оплете́ннаѧ  плени́ца свѧзꙋ́еми дрꙋ́гъ дрꙋ́гꙋ бл҃года́тїю, и҆ къ высотѣ̀  восходѧ́ще, и҆ ѡ҆свѧща́юще зе́млю лїѧ́нїемъ кро́ве. тѣ́мъ  па́мѧть ва́шꙋ пра́зднꙋемъ вѣ́рнѡ веселѧ́щесѧ. 
Вѣне́цъ прїѧ́лъ є҆сѝ ꙗ҆́вѣ неꙋвѧда́емый, и҆  сла́вꙋ вѣ́чнꙋю и҆ весе́лїе, и҆ ра́дость конца̀ не и҆мꙋ́щꙋю,  и҆ ца́рство нбⷭ҇ное, бг҃омꙋ́дре каллїстра́те, со  страда́вшими съ тобо́ю, съ ни́миже помина́й на́съ ко гдⷭ҇ꙋ. 
Бжⷭ҇твеннаѧ па́мѧть мꙋ́драгѡ каллїстра́та,  гѷмна́сїа же дне́сь, и҆ страда́вшихъ съ ни́ми, со́лнца  мно́жае возсїѧ́вши, свѣща́тельными блиста́ньми  просвѣща́етъ концы̀. и҆́хже моли́твами, хрⷭ҇тѐ,  ѡ҆сꙋжде́нїѧ свободи́ ны. 
Бг҃оро́диченъ: 
Гла́съ тебѣ̀ гаврїи́ловъ весе́лымъ по́мысломъ  взыва́емъ: ра́дꙋйсѧ, ра́досте вѣ́рныхъ. ра́дꙋйсѧ,  свѣ́щниче златы́й, и҆ трапе́зо, горо̀ и҆ две́рь мы́сленнаѧ.  ра́дꙋйсѧ, бж҃е́ственнаѧ колесни́це цр҃ѧ̀ хрⷭ҇та̀. ра́дꙋйсѧ,  разрѣше́нїе клѧ́твы, всеблагослове́ннаѧ. 
Свѣти́ленъ. Подо́бенъ: Жєны̀, оу҆слы́шите: 
Ѽ чꙋ́до! ка́кѡ бре́ннїи зла́ти є҆стество́мъ  ꙗ҆ви́шасѧ; и҆́бо ни ѻ҆́гнь, нижѐ ме́чь, нижѐ ѕвѣре́й  зꙋ́бы, ни мꙋ̑ки, ни ра̑ны си́хъ погꙋби́ша, но пло́тїю  безпло́тнаго низложи́вше, гдⷭ҇ꙋ ѡ҆ на́съ мо́лѧтсѧ. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, бж҃їѧ пала́то. ра́дꙋйсѧ, горо̀  присѣ́ннаѧ, ра́дꙋйсѧ, бжⷭ҇твеннаѧ трапе́зо. ра́дꙋйсѧ,  неѡпали́маѧ кꙋпино̀. ра́дꙋйсѧ, прⷭ҇то́ле сла́вы. ра́дꙋйсѧ,  ста́мно всезлата́ѧ. ра́дꙋйсѧ, свѣ́щниче всесвѣ́тлый.  ра́дꙋйсѧ, ле́гкїй ѻ҆́блаче, дв҃ома́ти марі́е. (с. 538) 
Слꙋ́жба прпⷣбнагѡ ѻ҆тца̀ на́шегѡ савва́тїа,  нача́льника пꙋсты́ни солове́цкагѡ монастырѧ̀. 
Ве́черъ: Блаже́нъ мꙋ́жъ: На Гдⷭ҇и, воззва́хъ:  стїхи̑ры на и҃, гла́съ и҃. Подо́бенъ: Мч҃ницы твоѝ: 
Прпⷣбне ѻ҆́ч҃е савва́тїе, любвѐ ра́ди хрⷭ҇то́вы  всѧ̑ ꙗ҆̀же на землѝ, преѡби́дѣлъ є҆сѝ, и҆ въ пꙋсты́ню  всели́всѧ, по́стническими трꙋды̑ оу҆ѧсни́лъ є҆сѝ житїѐ  твоѐ. тѣ́мъ хрⷭ҇то́съ чꙋде́съ дармѝ ѡ҆богатѝ тѧ̀:  помина́й на́съ, чтꙋ́щихъ тѧ̀. 
Прпⷣбенъ и҆ че́стенъ свѣти́льникъ бжⷭ҇твенный и҆  свѣтоно́сный, по́дъ спꙋ́домъ жите́йскїѧ толстоты̀  никогда́же скрыва́етсѧ, но на версѣ̀ полага́етъ є҆го̀  высо́кихъ чꙋде́съ чл҃вѣколю́бецъ. тогѡ̀ моли́твами,  хрⷭ҇тѐ, да́рꙋй лю́демъ твои̑мъ ве́лїю ми́лость. 
Прпⷣбне ѻ҆́ч҃е савва́тїе, ты̀ ѿ ю҆́ности хрⷭ҇тꙋ̀  порабо́тивсѧ, крⷭ҇тъ всечестны́й на ра́мена твоѧ̀ возложи́лъ  є҆сѝ, и҆ не возврати́лсѧ є҆сѝ вспѧ́ть, но бы́лъ є҆сѝ  оу҆пра́вленъ во црⷭ҇твїе бг҃а, вопло́щшагѡсѧ во спасе́нїе  дꙋ́шъ на́шихъ. 
Въ лодїѝ тѣле́снѣй пла́ваѧ, прпⷣбне савва́тїе,  кро́ткими дыха́нїи кро́ткагѡ дх҃а легкѡ̀ преше́лъ є҆сѝ  жите́йскꙋю пꙋчи́нꙋ, мꙋ́дре: и҆ на би́серѣ многоцѣ́ннѣмъ  твоѧ̑ и҆мѣ̑нїѧ прода́въ, и҆ ѡ҆брѣ́тъ є҆го̀ въ себѣ̀,  оу҆держа́лъ є҆сѝ, бл҃же́нъ бы́въ бжⷭ҇твенными є҆гѡ̀  сїѧ́нїи. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ (с. 539) а҆́гг҃льскїѧ дости́глъ є҆сѝ чи́ны, и҆́хже  житїю̀ безпоро́чнѡ поревнова́лъ є҆сѝ. дерзнове́нїе и҆мѣ́ѧ  ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. Чтє́нїѧ трѝ: пи́саны сегѡ̀  мѣ́сѧца въ ѳ҃ де́нь, і҆ѡ́сифꙋ волоцко́мꙋ. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ. 
Ра́дꙋйсѧ, свѧще́ннаѧ главо̀, прпⷣбне ѻ҆́ч҃е на́шъ  савва́тїе, а҆́гг҃льскимъ ликѡ́мъ собесѣ́дниче: на землѝ  добродѣ́тельнѡ пожи́лъ є҆сѝ, и҆ прече́стно и҆  нескве́рнено зерца́ло, дх҃омъ ст҃ы́мъ ѡ҆зарѧ́ешисѧ,  пребога́те, и҆ ѡ҆зарѧ́емь прови́дѣлъ є҆сѝ бꙋ̑дꙋщаѧ.  тѣ́мже хрⷭ҇та̀ молѝ, пода́ти дꙋша́мъ на́шымъ ве́лїю  ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, свѧще́ннаѧ главо̀, прпⷣбне ѻ҆́ч҃е  савва́тїе, по́стникѡвъ непоколеби́мый сто́лпе, страсте́й  посѣка́ѧ корє́нїѧ, и҆ де́мѡнѡвъ погꙋблѧ́ѧ стремлє́нїѧ,  крⷭ҇тнымъ всеѻрꙋ́жїемъ всѧ̑ кознодѣ̑йствїѧ ѿгонѧ́ѧ, и҆  по преставле́нїи твое́мъ жи́въ ст҃ѣ́й трⷪ҇цѣ предстои́ши,  за ны̀ молѧ́сѧ, дарова́ти дꙋша́мъ на́шымъ ве́лїю ми́лость. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, свѧще́ннаѧ главо̀, пребл҃же́нне ѻ҆́ч҃е  савва́тїе, моли́твою врагѝ оу҆страша́ѧ, неи́стѡвыѧ на  ст҃ы́ню сꙋдꙋ̀ бж҃їю предае́ши, и҆ приходѧ́щымъ съ вѣ́рою  стра̑сти и҆ недꙋ́ги ѿгонѧ́еши, и҆ слꙋкі̑ѧ и҆справлѧ́еши,  и҆ де́мѡны ѿ человѣ̑къ прогонѧ́еши, моли́твою же и҆  свѧще́нныѧ воды̀ ѡ҆кропле́нїемъ, мнѡ́гимъ и҆сцѣле́нїе  подава́ѧ, хрⷭ҇та̀ молѧ̀, дарова́ти дꙋша́мъ на́шымъ ве́лїю  ми́лость. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мѡ, оу҆́мъ  влады́кꙋ (с. 540) на стра̑сти па̑гꙋбныѧ по́стнически  поста́вивъ, во є҆́же по подо́бїю ꙗ҆́кѡ мо́щно возше́лъ  є҆сѝ: мꙋ́жески бо є҆стество̀ понꙋ́дивъ, потща́лсѧ є҆сѝ  хꙋ́ждшее покори́ти лꙋ́чшемꙋ, и҆ пло́ть порабо́тити дх҃ꙋ.  тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее, и҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ савва́тїе, чи́стѣ  зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же  вѣ́рою и҆ любо́вїю чтꙋ́щихъ тѧ̀. 
И҆ ны́нѣ, бг҃оро́диченъ по гла́сꙋ. 
Тропа́рь прпⷣбнагѡ, гла́съ г҃: 
Оу҆дали́всѧ мі́ра и҆ водвори́всѧ въ пꙋсты́ни,  до́брымъ по́двигомъ подвиза́лсѧ є҆сѝ, ѕлострада́нїемъ и҆  внима́нїемъ и҆ моли́твами: ѿѻнꙋ́дꙋже и҆ по сме́рти  и҆сточа́еши и҆сцѣлє́нїѧ, савва́тїе ѻ҆́ч҃е на́шъ, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
На оу҆́трени, по а҃-мъ стїхосло́вїи, сѣда́ленъ,  гла́съ а҃. 
Подо́бенъ: Ли́къ а҆́гг҃льскїй: 
Житїѐ на землѝ бл҃гоче́стнѡ сконча́въ, чи́сто  селе́нїе ст҃а́гѡ дх҃а ꙗ҆ви́лсѧ є҆сѝ, просвѣща́ѧ вѣ́рою  приходѧ́щыѧ къ честно́мꙋ гро́бꙋ твоемꙋ̀, бл҃же́нне. тѣ́мже  молѝ влⷣкꙋ хрⷭ҇та̀ бг҃а, просвѣти́ти дꙋ́шы на́шѧ,  пра́зднꙋющихъ всечестнꙋ́ю па́мѧть твою̀, савва́тїе  бг҃омꙋ́дре, ѻ҆́ч҃е на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Всѣ́хъ творца̀ и҆ влⷣкꙋ, бг҃а же и҆ содѣ́телѧ,  всенепоро́чнаѧ чи́стаѧ, дх҃омъ бжⷭ҇твеннымъ въ ложесна́хъ  твои́хъ заче́нши, нетлѣ́ннѡ родила̀ є҆сѝ: є҆го́же  сла́вѧще, тѧ̀ велича́емъ, дв҃о, ꙗ҆́кѡ пала́тꙋ всѣ́хъ  цр҃ѧ̀, и҆ мі́ра защище́нїе. (с. 541) 
По в҃-мъ стїхосло́вїи сѣда́ленъ, гла́съ є҃: Поⷣ:  Собезнача́льное сло́во: 
По́стника гдⷭ҇нѧ пѣ́сньми почти́мъ,  оу҆мертви́вшаго всѧ̀ прило́ги страсте́й воздержа́нїемъ  тве́рдымъ, и҆ крѣ́пкимъ терпѣ́нїемъ вои́стиннꙋ, и҆  посрами́вша ѕѣлѡ̀ проти́внагѡ всю̀ горды́ню, и҆ ны́нѣ  молѧ́щасѧ гдⷭ҇ꙋ, поми́ловатисѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ ѻ҆́бразъ  рождества̀, въ тебѣ̀ позна́сѧ, чⷭ҇таѧ приснодв҃о,  оу҆жаса́етъ мо́й оу҆́мъ, и҆ оу҆дивлѧ́етъ по́мыслъ. сла́ва  твоѧ̀, бцⷣе, всѣ̑мъ простре́сѧ, во спасе́нїе дꙋ́шъ  на́шихъ. 
По полѷеле́и сѣда́ленъ, гла́съ и҃: 
Є҆гда̀ къ бжⷭ҇твенномꙋ жела́нїю оу҆́мъ тво́й  впери́въ, тогда̀ ѡ҆ста́вилъ є҆сѝ до́лꙋ влекꙋ́щее  мꙋдрова́нїе, и҆ въ пꙋсты́ню всели́лсѧ є҆сѝ въ морскі́й  ѻ҆́стровъ, и҆дѣ́же процвѣ́лъ є҆сѝ ꙗ҆́кѡ крі́нъ  добродѣ́тельми прекра́сный, страсте́й и҆скорени́въ те́рнїе,  и҆ въ не́мъ всади́лъ є҆сѝ плоды̀ трꙋдѡ́въ твои́хъ. тѣ́мже  и҆ пожа́лъ є҆сѝ снопы̀ неѿе́млемое бога́тство на  нб҃сѣ́хъ, савва́тїе прпⷣбне, молѝ хрⷭ҇та̀ бг҃а,  согрѣше́нїй ѡ҆ставле́нїе пода́ти, чествꙋ́ющымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Вопло́щшеесѧ сло́во и҆зъ оу҆тро́бы твоеѧ̀ ро́ждши,  прест҃а́ѧ, мене́ же растлѣ́ннаго грѣхи̑ ѿ прилѡ́гъ  лꙋка́вагѡ оу҆крѣпѝ мт҃и бж҃їѧ, и҆ се́рдце моѐ ѡ҆чи́сти,  бг҃обл҃года́тнаѧ, ма́терними твои́ми моли́твами, да и҆ а҆́зъ  благода́рнѡ зовꙋ́ ти: марі́е бцⷣе, молѝ сн҃а твоего̀ и҆  бг҃а на́шего, поми́ловати ста́до твоѐ, є҆́же стѧжа́ла  є҆сѝ, всенепоро́чнаѧ. 
Та́же, Степє́нна. А҆нтїфѡ́нъ а҃-й д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ:  Є҆ѵⷢ҇лїе матѳе́а, зача́ло м҃г. (с. 542) 
По н҃-мъ ѱалмѣ̀ стїхи́ра, гла́съ ѕ҃: 
И҆́же на землѝ а҆́гг҃ла, и҆ на нб҃сѝ человѣ́ка  бж҃їѧ, мѵ́ра благово́нїе, пи́щꙋ благи́хъ добродѣ́телей,  по́стникѡвъ похвалꙋ̀ савва́тїа почти́мъ: насажде́нъ бо въ  домꙋ̀ гдⷭ҇ни, и҆ процвѣтѐ пра́веднѡ ꙗ҆́кѡ ке́дръ въ  пꙋсты́ни, оу҆мно́живъ ста́до хрⷭ҇то́во слове́сныхъ ѻ҆ве́цъ  въ преподо́бїи и҆ пра́вдѣ. 
Канѡ́нъ бцⷣы на ѕ҃: и҆ прпⷣбнагѡ савва́тїа на и҃. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Просвѣще́нїемъ трисо́лнечнагѡ бжⷭ҇тва̀ ѡ҆зари́всѧ,  прпⷣбне, свѣти́льникъ сїѧ́ѧ ꙗ҆ви́лсѧ є҆сѝ, просвѣща́ѧ  вѣ́рнѡ свѣтоно́снꙋю твою̀ па́мѧть чтꙋ́щыѧ. 
Со́вѣсть и҆мѣ́лъ є҆сѝ, бла́гꙋ, и҆ ѻ҆́ко  серде́чное взира́ющее къ бг҃ꙋ. тѣ́мже и҆ хрⷭ҇то́съ внѧ́тъ  моли́твѣ твое́й, мꙋ́дре, и҆ съ прпⷣбными сочта́ тѧ. 
Ве́сь трⷪ҇цы бы́лъ є҆сѝ жили́ще, и҆ та́мѡ  дꙋше́вное возложи́лъ є҆сѝ жела́нїе, прпⷣбне. сегѡ̀ ра́ди  вѣ́чнꙋю па́мѧть воспрїѧ́лъ є҆сѝ, и҆ жи́знь неконча́емꙋю. 
Бг҃оро́диченъ: 
Пло́тїю ро́ждши безпло́тнаго, бцⷣе чⷭ҇таѧ, стра̑сти  лю̑тыѧ оу҆толѝ оу҆ма̀ моегѡ̀, дв҃о, и҆ и҆спра́ви мѧ̀,  мт҃и бж҃їѧ, заблꙋ́ждшаго, ꙗ҆́кѡ да сла́влю тѧ̀. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀ гдⷭ҇и. 
Напо́лнивъ се́рдце твоѐ сле́зными потѡ́ки, прпⷣбне  савва́тїе, плоды̀ всѧ́кихъ добродѣ́телей и҆зносѧ́щее,  чꙋде́съ показа́нїемъ, пребл҃же́нне. (с. 543) 
Высото́ю смире́нїѧ оу҆краша́емый, прпⷣбне,  низве́рглъ є҆сѝ на зе́млю велехва́льнаго, савва́тїе  ѻ҆́ч҃е пребл҃же́нне, и҆зрѧ́дными дѣ́лы твои́ми, посто́мъ  и҆ моли́твами. 
И҆сцѣлє́нїѧ безчи́слєннаѧ и҆сточа́етъ гро́бъ  тво́й, пребл҃же́нне ѻ҆́ч҃е, и҆ ѿго́нитъ болѣ̑зни  человѣ́чєскїѧ, и҆ дꙋшє́вныѧ врачꙋ́етъ стра̑сти,  похвалѧ́ющихъ трꙋды̀ твоѧ̀, всече́стне. 
Бг҃оро́диченъ: 
И҆зъ ложе́снъ твои́хъ возсїѧ̀ пресла́внѡ, вели́кое  сл҃нце хрⷭ҇то́съ бг҃ъ, бцⷣе дв҃о, всѧ̑ земны̑ѧ концы̀  просвѣти́въ, и҆ прпⷣбныхъ ли́къ че́стнѡ прїѧ́тъ. 
Сѣда́ленъ, гла́съ д҃: 
Жите́йское мо́ре воздержа́нїемъ безъ трꙋда̀  преплы́въ, ко приста́нищꙋ ти́хомꙋ безстра́стїѧ, ра́дꙋѧсѧ  приста́лъ є҆сѝ, прпⷣбне ѻ҆́ч҃е савва́тїе, бг҃омꙋ́дре и҆  пребл҃же́нне. 
Два́жды. 
Сла́ва, и҆ ны́нѣ, бг҃оро́диченъ: 
Дѣ́вство и҆ ржⷭ҇тво̀, вы́ше є҆стества̀, въ тебѣ̀,  бцⷣе, совокꙋпи́сѧ, ꙗ҆́кѡ всѣ́хъ содѣ́телѧ и҆ бг҃а  воплоти́вшагосѧ породила̀ є҆сѝ сп҃са дꙋ́шъ на́шихъ. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Зе́млю до́льнюю преминꙋ́въ, нбⷭ҇нꙋю стѧжа́лъ є҆сѝ  жи́знь, и҆ со безпло́тными ли́ки смѣси́лсѧ є҆сѝ, прпⷣбне  савва́тїе, содѣ́лавъ дꙋ́шꙋ твою̀ хра́мъ дх҃а ст҃а́гѡ, и҆  кро́ткихъ зе́млю наслѣ́довалъ є҆сѝ. 
Ꙗ҆́кѡ хрⷭ҇то́во смире́нїе возлюби́въ, прпⷣбне  савва́тїе, стѧжа́лъ є҆сѝ безстра́стїе: смири́въ же всю̀  де́мѡнскꙋю горды́ню, бл҃же́нне, низложи́въ низве́рглъ  є҆сѝ. 
Возсїѧ̀ ꙗ҆́кѡ со́лнце ѿ восто́ка чꙋде́съ лꙋча́ми,  и҆ (с. 544) а҆́гг҃льскомꙋ житїю̀ поревнова́въ,  непреста́нными моли́твами, прпⷣбне, просвѣти́лъ є҆сѝ  всю̀ подсо́лнечнꙋю. 
Бг҃оро́диченъ: 
Блажи́тъ тѧ̀, прест҃а́ѧ бцⷣе, всѧ́къ возра́стъ, и҆  всѧ́ка дꙋша̀ вѣ́рныхъ: бж҃їе бо сло́во, па́че оу҆ма̀, и҆  сло́ва, родила̀ є҆сѝ, препѣ́таѧ. 
Пѣ́снь є҃. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Возсїѧ̀ тебѣ̀ гдⷭ҇ь ѿ дв҃ы, є҆гѡ́же возжелѣ́лъ  є҆сѝ, прпⷣбне савва́тїе, жили́ще и҆мѣ́ющꙋ въ морско́мъ  ѻ҆́стровѣ любвѐ ра́ди є҆гѡ̀: и҆ ны́нѣ тогѡ̀ сла́вы  наслажда́ешисѧ непреста́ннѡ. 
Є҆ди́ной хрⷭ҇то́вѣ любвѝ, прпⷣбне савва́тїе,  приложи́всѧ, и҆ все́ю дꙋше́ю потща́всѧ, и҆спо́лнитель  бж҃їихъ за́повѣдей бы́ти, и҆ мно́гихъ чꙋде́съ, прпⷣбне,  прїѧ́лъ є҆сѝ бл҃года́ть. 
Неѕло́бивъ и҆ кро́токъ бы́въ, всѧ̑ ѕлѡ́бы вра̑жїѧ  погꙋби́лъ є҆сѝ: и҆ ми́лостивъ до конца̀ ꙗ҆́вльсѧ,  ми́лость дꙋше́внꙋю стѧжа́лъ є҆сѝ ѿ є҆ди́нагѡ бг҃а, и҆  бл҃года́ть и҆ ми́лость прїѧ́лъ є҆сѝ и҆́стиннꙋю. 
Бг҃оро́диченъ: 
Воспо́йте гдⷭ҇еви всѧ̀ землѧ̀, по́йте всѝ  ꙗ҆ви́вшемꙋсѧ и҆зъ чре́ва дв҃ы неизрече́ннѡ, и҆ сїю̀  вѣ̑рнымъ показа́вшаго тве́рдꙋю наде́ждꙋ и҆ похвалꙋ̀. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Си́лою хрⷭ҇то́вою оу҆крѣплѧ́емь, прпⷣбне  савва́тїе, всѧ̑ кова̑рствїѧ лꙋка́вагѡ низве́рглъ є҆сѝ, и҆  ны́нѣ безстра́стїѧ оу҆мо́мъ ѡ҆чище́ннымъ, предстои́ши бг҃ꙋ  вседержи́телю, на него́же всѐ жела́нїе возложи́лъ є҆сѝ.  (с. 545) 
Твоѧ̑, всебл҃же́нне савва́тїе, прпⷣбныѧ мо́щи во  гро́бѣ лежа́ще, недꙋ́ги врачꙋ́ютъ, де́мѡнскїѧ же полкѝ  ѿгонѧ́ютъ всегда̀, ѿ дꙋшѝ приходѧ́щихъ съ вѣ́рою. 
Бжⷭ҇твенныхъ повелѣ́нїй, ѻ҆́ч҃е, нра́вы стѧжа́въ,  кро́тость и҆ безмо́лвїе и҆ смире́нїе. сегѡ̀ ра́ди ѿ  бл҃годѣ́телѧ бг҃а бога́тно дарова́нїе прїѧ́лъ є҆сѝ,  и҆сцѣле́нїѧ да́ръ тре́бꙋющымъ да́рꙋеши. 
Бг҃оро́диченъ: 
Дꙋшє́вныѧ моѧ̑ стра̑сти, пречⷭ҇таѧ, и҆сцѣлѝ,  ꙗ҆́же безстра́стїѧ бы́вши и҆сто́чникъ, просвѣти́вшаѧ  преподо́бныхъ ли́ки ржⷭ҇тво́мъ твои́мъ. 
Конда́къ, гла́съ в҃: 
Жите́йскїѧ молвы̀ ѿбѣ́гъ, всели́лсѧ є҆сѝ въ  морскі́й ѻ҆́стровъ, мꙋ́дре: и҆ крⷭ҇тъ тво́й взе́мъ, хрⷭ҇тꙋ̀  послѣ́довалъ є҆сѝ, въ моли́твахъ и҆ во бдѣ́нїихъ и҆ въ  поще́нїихъ, ѕлострада́ньми пло́ть твою̀ и҆знꙋрѧ́ѧ: тѣ́мъ  бы́лъ є҆сѝ прпⷣбныхъ оу҆добре́нїе. сегѡ̀ ра́ди любо́вїю  па́мѧть твою̀ пра́зднꙋемъ, прпⷣбне савва́тїе, молѝ хрⷭ҇та̀  бг҃а непреста́ннѡ ѡ҆ всѣ́хъ на́съ. 
І҆́косъ: 
Ка́кѡ возмогꙋ̀ твоѧ̑ премнѡ́гаѧ чꙋдеса̀, ѻ҆́ч҃е,  и҆зрещѝ, и҆лѝ трꙋды̀ твоѧ̑ и҆ ѕлострада̑нїѧ, и҆́миже  потрꙋди́лсѧ є҆сѝ, прпⷣбне савва́тїе, а҆́ще не ты̀,  свѧ́те, пода́си мѝ сло́во недосто́йномꙋ рабꙋ̀ твоемꙋ̀; ты́  бо є҆сѝ мона́хѡвъ похвала̀ и҆ оу҆твержде́нїе. съ ни́миже  хрⷭ҇та̀ бг҃а молѝ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ на по́лѣ деи́рѣ слꙋжи́мꙋ, трїѐ  твоѝ ѻ҆́троцы небрего́ша безбо́жнагѡ велѣ́нїѧ: посредѣ́  же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ  є҆сѝ, бж҃е ѻ҆тє́цъ на́шихъ. 
Всѣ́хъ текꙋ́щихъ привре́менныхъ страсте́й, прпⷣбне  савва́тїе, сподо́билсѧ є҆сѝ оу҆бѣжа́ти, всю̀ наде́ждꙋ  стѧжа́въ (с. 546) къ бг҃ꙋ. є҆гѡ́же ра́ди дѣ́йствꙋеши,  бл҃же́нне, пресла̑внаѧ чꙋдеса̀, поѧ̀: ѻ҆тцє́въ на́шихъ  бж҃е, бл҃гослове́нъ є҆сѝ. 
Ѻ҆рꙋ́жїемъ моли́твъ твои́хъ лꙋка̑выѧ побѣди́въ  полкѝ, съ нб҃сѐ бл҃года́ть прїѧ́лъ є҆сѝ цѣли́ти  недꙋ́ги, и҆ прогонѧ́ти де́мѡны ѿ взыва́ющихъ вѣ́рою:  бл҃гослове́нъ бг҃ъ ѻ҆тцє́въ на́шихъ. 
Пло́ть твою̀ повинꙋ́въ дꙋ́хꙋ, ѻ҆́ч҃е прпⷣбне  савва́тїе, въ воздержа́нїи всѧ́цѣмъ пожи́лъ є҆сѝ, въ  трꙋдѣ́хъ и҆ бдѣ́нїихъ, прехва́льне, и҆мѣ́ѧ чи́стꙋ  со́вѣсть, житїѐ нбⷭ҇ное, воспѣва́ѧ: бл҃гослове́нъ бг҃ъ  ѻ҆тцє́въ на́шихъ. 
Бг҃оро́диченъ: 
Ѻ҆рꙋ́жїе, чⷭ҇таѧ дв҃о, хранѧ́щее пре́жде врата̀  є҆дє́мскаѧ, плещѝ всѣ̑мъ дае́тъ, низложи́вшымъ  по́стнически бори́телѧ врага̀, и҆ при́снѡ взыва́ющымъ:  ѻ҆тцє́въ на́шихъ бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Мы́слїю ѡ҆чище́нною, прпⷣбне савва́тїе, къ бг҃ꙋ  приближа́ѧсѧ, и҆ всѣ̑мъ всѧ́къ бы́въ, да хрⷭ҇та̀  приѡбрѧ́щеши: молѝ спастѝ всѧ̑ пою́щыѧ тѧ̀, прпⷣбне  ѻ҆́ч҃е. 
Сле́зъ твои́хъ ка̑пли погаси́ша ѻ҆́гнь грѣхо́вный,  рѣкꙋ́ же чꙋде́съ показа́лъ є҆сѝ всѣ̑мъ на́мъ, всѧ̑кїѧ  стра̑сти потоплѧ́ющꙋ, притека́ющихъ къ тебѣ̀, ѻ҆́ч҃е  прехва́льне. 
Вѣ́рꙋ и҆ наде́ждꙋ неразори́мꙋ, и҆ любо́вь  и҆́стиннꙋю и҆мѣ́лъ є҆сѝ, ѻ҆́ч҃е, и҆ бжⷭ҇твенное  прирадѣ́нїе: терпѣ́нїе бла́го, и҆ поꙋче́нїе дꙋхо́вныхъ  слове́съ, смиреномꙋ́дрїе, и҆ соверше́нное безѕло́бїе. 
Бг҃оро́диченъ: 
Спаси́ мѧ, мт҃и бж҃їѧ, спасе́нїѧ нача́ло мі́ра  ꙗ҆́вльшисѧ, и҆збавлѧ́ющи мѧ̀ молвы̀, и҆ нечи́стыхъ  страсте́й, и҆ всѧ́кїѧ проти́вныѧ ско́рби, да тѧ̀ сла́влю во  всѧ̑ вѣ́ки. (с. 547) 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Процвѣ́лъ є҆сѝ въ по́двизѣхъ по́стническихъ,  прехва́льне ѻ҆́ч҃е на́шъ савва́тїе, ꙗ҆́кѡ шипо́къ  благово́ненъ, и҆ ꙗ҆́коже крі́нъ ѡ҆б̾юха́лъ є҆сѝ  сѡ́вѣсти вѣ́рныхъ добродѣ́тельми и҆ чꙋдесы̀. тѣ́мже,  прпⷣбне, ѿженѝ ѿ на́съ стра̑сти смердѧ́щыѧ. 
Ѿве́рзесѧ тебѣ̀, ѻ҆́ч҃е, нбⷭ҇ное црⷭ҇твїе,  сконча́вшꙋ до́брое тече́нїе, и҆ ви́диши, ꙗ҆̀же а҆́гг҃ли  ви́дѧтъ, и҆ трꙋдѡ́въ воздаѧ́нїе тебѣ̀ подае́тъ по́чєсти  хрⷭ҇то́съ, чествꙋ́ѧ тѧ̀ своего̀ оу҆го́дника. тѣ́мже тѧ̀,  прпⷣбне, оу҆блажа́емъ. 
Сле́зъ твои́хъ проли́тїемъ ѻ҆́гнь грѣхо́вный  погаси́лъ є҆сѝ, бг҃ꙋ оу҆годи́въ, савва́тїе прпⷣбне,  сокрꙋши́лъ є҆сѝ де́мѡнѡвъ кѡ́зни: тѣ́мже предстоѧ́ще  ра́цѣ моще́й твои́хъ, вѣ́рнѡ оу҆блажа́емъ тѧ̀,  досточꙋ́дне. 
Бг҃оро́диченъ: 
Пощади́ мѧ, гдⷭ҇и, пощадѝ, є҆гда̀ хо́щеши мѝ  сꙋди́ти: и҆ не ѡ҆сꙋдѝ менѐ во ѻ҆́гнь, нижѐ ꙗ҆́ростїю  твое́ю ѡ҆бличѝ менѐ, мо́литъ тѧ̀, хрⷭ҇тѐ, ро́ждшаѧ тѧ̀  дв҃а, и҆ а҆́гг҃льстїи чи́ни, и҆ прпⷣбныхъ собо́ри. 
Свѣти́ленъ: 
Свѧты́ни хра́мъ бы́лъ є҆сѝ, бл҃же́нне, по  бжⷭ҇твенномꙋ прича́стїю, ра́йскїй граждани́нъ, въ не́мже  напитава́ешисѧ невозбра́ннѡ дре́ва разꙋ́мнагѡ, и҆  нетлѣ́нныѧ сла́вы, па́мѧть творѧ̀, савва́тїе ѻ҆́ч҃е  бг҃омꙋ́дре, вѣ́рнѡ хва́лѧщихъ тѧ̀. 
Два́жды. 
Сла́ва, и҆ ны́нѣ: 
Ра́дꙋйсѧ, вѣ́рныхъ похвало̀. ра́дꙋйсѧ, прпⷣбныхъ  оу҆тверже́нїе. ра́дꙋйсѧ, правосла́вныхъ сла́во. ра́дꙋйсѧ,  свѣ́тъ сꙋ́щихъ во тмѣ̀. ра́дꙋйсѧ, хра́ме прест҃ы́й.  ра́дꙋйсѧ, бж҃їй раю̀, клѧ́твы разрѣше́нїе, бл҃гослове́ннаѧ  марі́е. (с. 548) 
На хвали́техъ стїхи̑ры на д҃, гла́съ є҃. Поⷣ:  Прпⷣбне ѻ҆́ч҃е: 
Прпⷣбне ѻ҆́ч҃е бг҃оно́се савва́тїе, вельмѝ  подвиза́лсѧ є҆сѝ во вре́меннѣй жи́зни, пѣ́сньми и҆  посто́мъ и҆ моли́твами ѻ҆́бразъ бы́въ твои̑мъ  оу҆ченикѡ́мъ, и҆ ны́нѣ ликꙋ́еши съ безпло́тными, хрⷭ҇та̀  непреста́ннѡ славосло́вѧ, ѿ бг҃а бг҃а сло́ва,  и҆зба́вителѧ, прекло́ншаго главꙋ̀ на крⷭ҇тѣ̀, и҆  и҆зба́вльшаго ро́дъ человѣ́ческїй ѿ пре́лести. того̀  оу҆̀бо молѝ, прпⷣбне, дарова́ти на́мъ ми́ръ и҆ ве́лїю  ми́лость. 
Прпⷣбне ѻ҆́ч҃е бг҃оно́се савва́тїе, и҆́стиннѡ  сподо́билсѧ є҆сѝ бл҃же́нныѧ жи́зни, ю҆́же чистото́ю и҆  поще́нїемъ ѡ҆брѣ́лъ є҆сѝ: преста́вивсѧ бо ѿсю́дꙋ,  живе́ши и҆́стиннꙋю жи́знь, со а҆́гг҃лы хрⷭ҇та̀ непреста́ннѡ  славосло́вѧ, и҆зъ дв҃ы неизрече́ннѡ пло́ть прїи́мшаго,  и҆спрове́ргшаго а҆́да, и҆ воскреси́вшаго мє́ртвыѧ ѿ  вѣ́ка. того̀ молѝ, томꙋ̀ помоли́сѧ, прпⷣбне, дарова́ти  вселе́ннѣй ми́ръ и҆ ве́лїю ми́лость. 
Блаже́нна пречестна́ѧ ѻ҆би́тель твоѧ̀, ѻ҆́ч҃е  бг҃омꙋ́дре, и҆мꙋ́щи въ себѣ̀ честны̑ѧ твоѧ̑ мо́щи,  бл҃же́нне, ꙗ҆̀же съ вѣ́рою приходѧ́щымъ подаю́тъ  ѻ҆би́льнѡ и҆сцѣлє́нїѧ. блаже́ни оу҆ченицы̀ твоѝ, и҆̀же  такова́гѡ ѻ҆тца̀ ча̑да нареко́шасѧ, прпⷣбне савва́тїе,  моли́твенниче те́плый: моли́сѧ ко гдⷭ҇ꙋ ѡ҆ дꙋша́хъ на́шихъ. 
Ны́нѣ всесвѧще́нное и҆ непоро́чное тѣ́ло твоѐ,  прпⷣбне ѻ҆́ч҃е на́шъ савва́тїе, лежа́що во ѻ҆би́тели  твое́й, въ не́йже мно́гѡ трꙋди́лсѧ є҆сѝ, и҆сцѣлє́нїѧ  неѡскꙋ́днѡ подае́тъ съ вѣ́рою приходѧ́щымъ. тѣ́мже мо́лимъ  тѧ̀, ѻ҆́ч҃е бл҃же́нне: моли́твами твои́ми ко гдⷭ҇ꙋ,  дꙋше́вное на́мъ и҆ тѣле́сное здра́вїе пода́ти и҆спросѝ,  тѧ̀ вѣ́рою блажа́щымъ. 
Сла́ва, гла́съ ѕ҃: 
Прїиди́те, всѝ мона́шествꙋющїи, прїиди́те  празднолю́бцы, и҆ по́стникѡвъ сосло́вїе, вѣ́рою соше́дшесѧ,  и҆́стиннаго по́стника дне́сь почти́мъ вопїю́ще: ра́дꙋйсѧ,  ше́ствовавый (с. 549) по стопа́мъ влⷣки хрⷭ҇та̀ оу҆́зкїй  пꙋ́ть, и҆ безпристра́стное житїѐ. ꙗ҆́коже дре́вле  а҆враа́мъ пра́ведный, и҆ ѻ҆тцы̀ прпⷣбнїи, страннолю́бїе  притѧжа́лъ є҆сѝ: та́коже пресели́всѧ ѿ ѻ҆те́чества  твоегѡ̀, и҆ всели́всѧ во ѻ҆́стровѣ морско́мъ, и҆ въ не́мъ  тече́нїе пѡ́двигъ твои́хъ сконча́лъ є҆сѝ. и҆ ны́нѣ  и҆сточа́ютъ и҆сцѣлє́нїѧ честны̑ѧ твоѧ̑ мо́щи всѣ̑мъ,  притека́ющымъ съ вѣ́рою, и҆ вопїю́щымъ: ѽ всеблаже́нне и҆  прпⷣбне, по́стникѡвъ похвало̀, и҆ собесѣ́дниче  безпло́тныхъ, мона́хѡвъ наста́вниче. ѡ҆ на́съ хрⷭ҇тꙋ̀ бг҃ꙋ  моли́сѧ, да всегда̀ па́мѧть твою̀ любо́вїю пра́зднꙋемъ. 
И҆ ны́нѣ, бг҃оро́диченъ. Славосло́вїе вели́кое. Ча́съ  а҃. И҆ ѿпꙋ́стъ. 
На лїтꙋргі́и: Прокі́менъ, гла́съ з҃. Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  гала́тѡмъ, зача́ло сг҃і. А҆ллилꙋ́їа, гла́съ ѕ҃: Блаже́нъ  мꙋ́жъ боѧ́йсѧ гдⷭ҇а: Є҆ѵⷢ҇лїе лꙋкѝ, зача́ло к҃д.  Прича́стенъ: Въ па́мѧть вѣ́чнꙋю бꙋ́детъ првⷣникъ: 


  
(с. 549) 
Мѣ́сѧца тогѡ́же въ к҃и-й де́нь. 
Прпⷣбнагѡ ѻ҆тца̀ на́шегѡ и҆ и҆сповѣ́дника  харїтѡ́на. 
Ве́черъ, стїхологисꙋ́емъ: Блаже́нъ мꙋ́жъ: 
На Гдⷭ҇и, воззва́хъ: стїхи̑ры на ѕ҃, гла́съ д҃.  Подо́бенъ: Да́лъ є҆сѝ зна́менїе: 
Стра̑сти тѣлє́сныѧ ꙳ воздержа́нїемъ оу҆вѧди́лъ  є҆сѝ, ꙳ и҆ прилѣ́жнымъ моле́нїемъ, ꙳ ѕмі́ѧ льсти́ваго  сле́зъ тꙋ́чами потопи́лъ є҆сѝ, бл҃же́нне, ꙳ и҆  благоꙋгоди́лъ є҆сѝ бг҃ꙋ попремно́гꙋ, ꙳ харїтѡ́не прпⷣбне.  ꙳ тѣ́мъ оу҆краси́ тѧ нбⷭ҇ными дармѝ ꙳ і҆и҃съ  чл҃вѣколю́бецъ ꙳ и҆ сп҃съ дꙋ́шъ на́шихъ. (с. 550) 
По́томъ поще́нїѧ ꙳ оу҆гаси́лъ є҆сѝ оу҆́глїе  страсте́й, досточꙋ́дне, ꙳ ѻ҆гню̀ приѡбща́ѧсѧ ра́нами и҆  болѣ́зньми, ꙳ и҆сповѣ́давъ предъ беззако́нными мꙋчи́тєли  ꙳ вопло́щшагосѧ сло́ва и҆стоща́нїе, ꙳ и҆ свидѣ́тель бы́лъ  є҆сѝ, ꙳ оу҆пещре́нъ ра́нами ꙳ многоѻбра́зныхъ мꙋ́къ, ꙳  бг҃оно́се харїтѡ́не, пребога́те. 
Въ пꙋсты́нѧхъ и҆ гора́хъ ꙳ ты̀ бѣ́гаѧ оу҆дали́лсѧ  є҆сѝ, дꙋ́шꙋ соблю́дъ нескве́рнꙋ, свѧще́ннѣйше, ꙳ и҆  трⷪ҇цы до́мъ, харїтѡ́не, показа́лсѧ є҆сѝ: є҆ѧ́же си́лою ꙳  свѧщє́нныѧ созда́лъ є҆сѝ до́мы, бл҃же́нне, ꙳ и҆ ѡ҆гра́ды  на спаси́тельное мона́шествꙋющихъ оу҆строе́нїе, ꙳  чествꙋ́ющихъ па́мѧть твою̀ свѧтꙋ́ю, ꙳ приснопа́мѧтне. 
Сла́ва, гла́съ д҃. І҆ѡа́нна мона́ха: 
Бг҃оно́се харїтѡ́не, ты̀ и҆ по сме́рти на нб҃сѣ́хъ  живе́ши во хрⷭ҇тѣ̀, є҆гѡ́же ра́ди мі́рꙋ тѧ̀ распѧ́лъ  є҆сѝ, внѣ́ бо пло́ти и҆ мі́ра бы́въ, па́че ви́димыхъ  пожи́лъ є҆сѝ и҆́стиннѡ: не бо̀ жи́лъ є҆сѝ тебѣ̀  самомꙋ̀, живѧ́ше же па́че въ тебѣ̀ хрⷭ҇то́съ бг҃ъ на́шъ,  того̀ молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: И҆́же тебє̀ ра́ди: 
Вхо́дъ. Прокі́менъ днѐ. Чтє́нїѧ г҃. 
Пи́саны сегѡ̀ мѣ́сѧца въ ѳ҃-й де́нь, і҆ѡ́сифꙋ  волоцко́мꙋ. 
На стїхо́внѣ стїхи̑ры прпⷣбнагѡ, гла́съ а҃. 
Подо́бенъ: Всехва́льнїи мч҃ницы: 
Харїтѡ́не прехва́льне, ꙳ твоѐ житїѐ возложи́лъ  є҆сѝ, ꙳ добродѣ́телей попече́нїе: ꙳ пѣсносло́вїемъ бо  правовѣ́рною вѣ́рою ꙳ хрⷭ҇та̀ похвалѧ́ютъ, ꙳ твои̑мъ  покарѧ́ющесѧ оу҆че́нїємъ. ꙳ и҆̀мже предстоѧ̀, ꙳  оу҆тверди́тисѧ оу҆молѝ въ ми́рѣ ꙳ бжⷭ҇твеннагѡ дх҃а. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Харїтѡ́не бг҃одохнове́нне, ꙳ твоѐ житїѐ оу҆́бѡ,  ра́вно а҆́гг҃лѡмъ, ꙳ зємны́мъ ѡ҆б̾ѧви́сѧ: нбⷭ҇нымъ же  ꙗ҆́кѡ (с. 551) благово́ннаѧ же́ртва, ꙳ и҆ до́брое кади́ло,  ꙳ твоѐ и҆сповѣ́данїе принесе́сѧ. ꙳ и҆ ны́нѣ моли́сѧ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Харїтѡ́не пребога́те, ꙳ страсте́й побѣди́тель бы́лъ  є҆сѝ, ꙳ и҆ разбо́йники побѣди́лъ є҆сѝ, ꙳  вѣнцено́сцємъ сликовствꙋ́ѧ, бл҃же́нне, ꙳ ѡ҆ всѣ́хъ  помина́й, ꙳ соверша́ющихъ твою̀ па́мѧть. ꙳ ны́нѣ хрⷭ҇тꙋ̀  моли́сѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Сла́ва, гла́съ в҃: 
Мона́хѡвъ мно́жєства наста́вника тѧ̀ почита́емъ,  ѻ҆́ч҃е на́шъ харїтѡ́не: твое́ю бо стезе́ю вои́стиннꙋ пра́вѡ  ходи́ти позна́хомъ. бл҃же́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇ꙋ, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми, во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́нныѧ, сїѧ́ѧ чꙋдесы̀, харїтѡ́не ѻ҆́ч҃е  на́шъ: молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ: 
На оу҆́трени тропа́рь два́жды. Сла́ва, и҆ ны́нѣ,  бг҃оро́диченъ. 
По а҃-й каѳі́смѣ сѣда́ленъ, гла́съ д҃. Подо́бенъ:  Вознесы́йсѧ: 
Земны́хъ и҆ тлѣ́нныхъ наслажде́нїе презрѣ́въ,  хрⷭ҇тꙋ̀ послѣ́довалъ є҆сѝ, и҆ пꙋсты̑нныѧ жи́тели  возлюби́лъ є҆сѝ па́че мі́ра красоты̀ и҆ сла́дости  привре́менныѧ: (с. 552) ѿѻнꙋ́дꙋже сподо́билсѧ є҆сѝ и҆  свидѣ́тельства, и҆ по́стничества ликѡ́мъ сочета́тисѧ: съ  ни́миже молѝ, спасти́сѧ рабѡ́мъ твои̑мъ. 
Два́жды. 
Сла́ва, и҆ ны́нѣ, бг҃оро́диченъ: 
На прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧйсѧ, ꙗ҆́кѡ на прⷭ҇то́лѣ  ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ:  вопло́щсѧ бо бг҃ъ, и҆́стиннѡ воцр҃и́сѧ надъ всѣ́ми  ꙗ҆зы̑ки, и҆ разꙋ́мнѡ ны́нѣ пое́мъ є҆мꙋ̀. є҆го́же  оу҆молѝ спасти́сѧ рабѡ́мъ твои̑мъ. 
По в҃-мъ стїхосло́вїи сѣда́ленъ, гла́съ и҃.  Подо́бенъ: Премꙋ́дрости: 
І҆ѡа́нна нра́вѡмъ крⷭ҇ти́телѧ и҆ и҆лїѝ ѳесві́тѧнина  добродѣ́телємъ, посто́мъ подража́ѧ, безпло́тнѡ пожи́лъ  є҆сѝ, со а҆́гг҃лы сла́вѧ трⷪ҇цꙋ безнача́льнꙋю, и҆  разбо́йникѡвъ нахождє́нїѧ побѣжда́ѧ мꙋ́жествомъ. тѣ́мъ и҆  страда́нїемъ крѣ́пкѡ подвиза́лсѧ є҆сѝ, хрⷭ҇то́вꙋ  бжⷭ҇твенномꙋ воплоще́нїю кла́нѧѧсѧ съ бжⷭ҇тво́мъ, харїтѡ́не  бл҃же́нне, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти, чествꙋ́ющымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́меннѡ  ро́ждшꙋю бг҃а пло́тїю, всѝ оу҆бл҃жа́емъ ро́ди  человѣ́честїи: ѻ҆́гнь бо всели́сѧ въ тебѣ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мже  а҆́гг҃льскїй и҆ человѣ́ческїй ро́дъ, досто́йнѡ сла́вимъ  всест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти,  досто́йнѡ пою́щымъ сла́вꙋ твою̀. 
По полѷеле́и сѣда́ленъ, гла́съ д҃. Подо́бенъ:  Вознесы́йсѧ: 
Земны́хъ и҆ тлѣ́нныхъ наслажде́нїе презрѣ́въ,  хрⷭ҇тꙋ̀ послѣ́довалъ є҆сѝ, и҆ пꙋсты̑нныѧ жи́тели  возлюби́лъ є҆сѝ па́че мі́ра красоты̀ и҆ сла́дости  привре́менныѧ: ѿѻнꙋ́дꙋже сподо́билсѧ є҆сѝ и҆  свидѣ́тельства, и҆ по́стничества ликѡ́мъ (с. 553)  сочета́тисѧ: съ ни́миже молѝ, спасти́сѧ рабѡ́мъ твои̑мъ. 
Два́жды. 
Сла́ва, и҆ ны́нѣ, бг҃оро́диченъ: 
По бз҃ѣ въ тво́й, бцⷣе, прибѣга́ю смире́нный  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́къ трепе́щꙋ, моле́нїе сотворѝ, чⷭ҇таѧ,  къ сн҃ꙋ твоемꙋ̀, ѿ си́хъ и҆зба́вити мѧ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а, зача́ло  і҃. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнѡвъ погꙋби́лъ є҆сѝ полкѝ,  а҆́гг҃лѡвъ пости́глъ є҆сѝ чи́ны, и҆́хже житїю̀ непоро́чнѡ  поревнова́лъ є҆сѝ: дерзнове́нїе и҆мѣ́ѧ ко хрⷭ҇тꙋ̀ бг҃ꙋ,  ми́ръ и҆спросѝ дꙋша́мъ на́шымъ. 
Канѡ́нъ бцⷣы со і҆рмосо́мъ на ѕ҃: и҆ прпⷣбнагѡ на  и҃. 
Канѡ́нъ бцⷣы, є҆гѡ́же краегране́сїе: 
Пою̀ похвалꙋ̀ живоно́снѣй ѻ҆трокови́цѣ. 
Гла́съ в҃. Пѣ́снь а҃. І҆рмо́съ: 
Нетре́нꙋ, неѻбы́чнꙋ, немо́креннѡ морскꙋ́ю  ше́ствовавъ стезю̀, и҆збра́нный вопїѧ́ше і҆и҃ль: гдⷭ҇еви  пои́мъ, ꙗ҆́кѡ просла́висѧ. 
Невеще́ственнаѧ дре́вле лѣ́ствица, и҆ стра́ннѡ  ѡ҆лѧденѣ́вшїй пꙋ́ть мо́рѧ, твоѐ ꙗ҆влѧ́ше ржⷭ҇тво̀,  чⷭ҇таѧ, є҆́же пое́мъ всѝ: ꙗ҆́кѡ просла́висѧ. 
Си́ла вы́шнѧгѡ ѵ҆поста́сь соверше́ннаѧ, бж҃їѧ  мꙋ́дрость вопло́щшаѧсѧ, пречⷭ҇таѧ, и҆зъ тебє̀ человѣ́кѡмъ  приѡбщи́сѧ: ꙗ҆́кѡ просла́висѧ. (с. 554) 
Про́йде сквозѣ̀ две́рь непрохо́днꙋю заключе́нныѧ  оу҆тро́бы твоеѧ̀, пра́вды сл҃нце, чⷭ҇таѧ, и҆ мі́рꙋ возсїѧ̀:  ꙗ҆́кѡ просла́висѧ. 
Канѡ́нъ ст҃а́гѡ, творе́нїе і҆ѡа́нна мона́ха. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Мо́рѧ стра́стнагѡ пꙋчи́нꙋ преплы́въ, живоно́снымъ  ѻ҆рꙋ́жїемъ крⷭ҇та̀, фараѡ́на лꙋка́ваго мы́сленнаго,  бл҃же́нне, бжⷭ҇твенною си́лою потопи́лъ є҆сѝ. 
Гдⷭ҇ꙋ возложе́нъ, бл҃же́нне, ѿ ма́тернихъ пеле́нъ,  предъ мꙋчи́тельскимъ сꙋди́щемъ хрⷭ҇та̀ бг҃омꙋ́дреннѡ  проповѣ́далъ є҆сѝ: мѡѷсе́йски бо низложи́лъ є҆сѝ  противобо́рныхъ шата̑нїѧ. 
Пре́лести ѡ҆ста́вивъ є҆гѵ́петъ, харїтѡ́не прпⷣбне,  и҆ пꙋстынногра́жданинъ бы́въ, чи́стѡ бесѣ́довалъ є҆сѝ,  чи́стомꙋ, и҆ прїѧ́лъ є҆сѝ нбⷭ҇ное наслѣ́дїе. 
Бг҃оро́диченъ: 
Безсѣ́меннѡ ѻ҆́ч҃ею во́лею, ѿ бжⷭ҇твеннагѡ дх҃а  бж҃їѧ ты̀ зачала̀ є҆сѝ сн҃а, и҆ пло́тїю родила̀ є҆сѝ  и҆зъ ѻ҆ц҃а̀ безма́тернѧ, и҆ на́съ ра́ди и҆зъ тебє̀  безѻ́тча. 
Катава́сїа: Ѿве́рзꙋ оу҆ста̀ моѧ̑. 
Пѣ́снь г҃. І҆рмо́съ: 
Лꙋ́къ сокрꙋши́сѧ си́льныхъ держа́вою твое́ю,  хрⷭ҇тѐ, и҆ си́лою немощствꙋ́ющїи препоѧ́сашасѧ. 
И҆́же вре́мене внѣ̀ всѧ́кагѡ, ꙗ҆́кѡ време́нъ  творе́цъ, и҆зъ тебє̀, дв҃о, во́льнѡ младе́нецъ созда́сѧ. 
Чре́во простра́ннѣйшее нб҃съ воспои́мъ, и҆́мже  а҆да́мъ на нб҃сѣ́хъ ра́дꙋѧсѧ жи́тельствꙋетъ. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. (с. 555) 
Весели́тсѧ ѡ҆ тебѣ̀ оу҆ч҃никѡ́въ слове́снаѧ  па́ства твоѧ̀ дꙋхо́внѡ, прпⷣбне, твое́й ѡ҆бща́щисѧ  свѣ́тлости. 
Мꙋдрова́нїе плотско́е, ꙗ҆́кѡ вино́вное вражды̀ на  бг҃а, жи́зни дх҃ꙋ, прпⷣбне харїтѡ́не, повинꙋ́лъ є҆сѝ. 
Низложи́лъ є҆сѝ дв҃дски и҆ноплеме́нника голїа́ѳа,  прпⷣбне, мы́сленнагѡ си́лꙋ, всеѻрꙋ́жїемъ дх҃а. 
Бг҃оро́диченъ: 
Ты̀ є҆ди́на сꙋ́щымъ на землѝ, па́че є҆стества̀  бл҃ги́хъ хода́таица, мт҃и бж҃їѧ, была̀ є҆сѝ. тѣ́мъ  тебѣ̀, ра́дꙋйсѧ, зове́мъ. 
Сѣда́ленъ, гла́съ и҃. Подо́бенъ: Премꙋ́дрости: 
Страда́нїѧ болѣ́зньми и҆скꙋси́всѧ, поще́нїѧ  страда́ньми оу҆тверди́всѧ, зла́та свѣтлѣ́йшїй  благоче́стїемъ ѡ҆блиста́лъ є҆сѝ, и҆ чи́стое прїѧ́телище  бы́лъ є҆сѝ дх҃а: лꙋка́выхъ дꙋхѡ́въ тмꙋ̀ разгна́лъ є҆сѝ.  тѣ́мъ собра́въ мона́шествꙋющихъ мно́жєства, па́стырь и҆́хъ  бы́лъ є҆сѝ, и҆ свѣти́льникъ свѣтлѣ́йшїй, харїтѡ́не  бл҃же́нне: молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти, чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ защище́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречи́стаѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречи́стаѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, сла́вное твоѐ смотре́нїе, и҆  просла́вихъ, чл҃вѣколю́бче, непостижи́мꙋю твою̀ си́лꙋ. (с.  556) 
Сѐ превознесе́сѧ бжⷭ҇твеннаѧ гора̀ до́мꙋ гдⷭ҇нѧ,  превы́ше си́лъ, бг҃ома́терь ꙗ҆́вственнѣйши. 
Зако́нныхъ є҆стества̀ кромѣ̀, є҆ди́на дв҃о  ро́ждши влады́чествꙋющаго тва́рїю, сподо́биласѧ є҆сѝ  бжⷭ҇твеннагѡ зва́нїѧ. 
И҆́нъ. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крестѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Веселѧ́сѧ прпⷣбный ѡ҆ гдⷭ҇ѣ, ꙗ҆́кѡ побѣди́тель,  вопїѧ́ше на врагѝ безплѡ́тныѧ: бг҃ъ мо́й крѣ́пость моѧ̀ и҆  гдⷭ҇и. 
Вѣнча́ша тѧ̀ бл҃года́ти, харїтѡ́не,  страда́льческимъ вѣнце́мъ хрⷭ҇то́ва црⷭ҇тва: пре́лести бо  пїѧ́нство и҆скорени́лъ є҆сѝ, бл҃же́нне. 
Мꙋча́щыѧ пре́жде сконча́нїѧ твоегѡ̀, харїтѡ́не,  воздержа́нїѧ болѣ́зньми сла̑сти оу҆мертви́въ, живоно́сною  ме́ртвостїю, преподо́бне, ѡ҆дѣ́ѧлсѧ є҆сѝ. 
Бг҃оро́диченъ: 
Неизрече́нно твоѐ рождество̀ показа́сѧ,  бг҃ороди́тельнице, є҆ди́на чⷭ҇таѧ и҆ бл҃гослове́ннаѧ:  тѣ́мъ тѝ припа́дающе, ра́дꙋйсѧ, взыва́емъ. 
Пѣ́снь є҃. І҆рмо́съ: 
Оу҆́гль и҆са́їи проѧвле́йсѧ, сл҃нце и҆зъ  дѣ́вственныѧ оу҆тро́бы возсїѧ̀, во тмѣ̀ заблꙋ́ждшымъ,  бг҃оразꙋ́мїѧ просвѣще́нїе да́рꙋѧ. 
Ѻ҆́блацы весе́лїѧ сла́дость кропи́те сꙋ́щымъ на  землѝ: ꙗ҆́кѡ ѻ҆троча̀ даде́сѧ, сы́й пре́жде вѣ̑къ, и҆зъ  дв҃ы вопло́щсѧ бг҃ъ на́шъ. 
Житїю̀ и҆ пло́ти мое́й свѣ́тъ возсїѧ̀, и҆  дрѧ́хлость грѣха̀ разрꙋшѝ, напослѣ́докъ ѿ дв҃ы безъ  сѣ́мене вопло́щсѧ вы́шнїй. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. (с. 557) 
Ты̀, прпⷣбне, свѣ́та нескве́рнено зерца́ло,  вы́шнѧгѡ просвѣще́нїѧ, свѣ́тлѡ ꙗ҆ви́лсѧ є҆сѝ, харїтѡ́не  всебл҃же́нне. 
Ты̀, прпⷣбне, сꙋгꙋ́быми сїѧ́еши бл҃года́тьми,  страда́нїѧ бо ра́нами благоче́стнѡ ѡ҆зари́лсѧ є҆сѝ, и҆  болѣ́зньми по́стничества. 
Тѧ̀, прпⷣбне, дꙋша́мъ вра́чь ꙗ҆ви́лсѧ є҆сѝ,  бжⷭ҇твенныѧ ѿ млады́хъ ногте́й взыска́въ мꙋ́дрости,  всебл҃же́нне. 
Бг҃оро́диченъ: 
Ты̀ ѻ҆рꙋ́жїе непобѣди́мое на врагѝ предлага́емъ,  тѧ̀ держа́вꙋ и҆ наде́ждꙋ на́шегѡ спасе́нїѧ, бг҃оневѣ́сто,  стѧжа́хомъ. 
Пѣ́снь ѕ҃. І҆рмо́съ: 
Гла́съ глагѡ́лъ моле́бныхъ ѿ болѣ́зненныѧ,  влⷣко, дꙋшѝ оу҆слы́шавъ, ѿ лю́тыхъ мѧ̀ и҆зба́ви:  є҆ди́нъ бо є҆сѝ на́шегѡ спасе́нїѧ вино́венъ. 
Є҆стество̀ человѣ́ческое, рабо́тающе грѣхꙋ̀,  влⷣчце чⷭ҇таѧ, тобо́ю свобо́дꙋ оу҆лꙋчѝ: тво́й бо сн҃ъ  ꙗ҆́кѡ а҆́гнецъ за всѣ́хъ закала́етсѧ. 
Вопїе́мъ тѝ всѝ и҆́стиннѣй мт҃ри бж҃їей,  прогнѣ́вавшыѧ рабы̑ и҆зба́ви: є҆ди́на бо дерзнове́нїе къ  сн҃ꙋ и҆́маши. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Не песо́къ, но хрⷭ҇та̀ ѡ҆снова́нїе положи́въ,  назда́лъ є҆сѝ, ѻ҆́ч҃е, добродѣ́тель зла́та честнѣ́йшꙋю:  и҆ трⷪ҇цы прест҃ы́ѧ до́мъ бы́лъ є҆сѝ. 
Ѻ҆рга́нъ ѕло́бы ѕмі́й зна́етсѧ, но твои́ми,  бг҃оно́се, оу҆гождє́нїи, харїтѡ́не, побѣжде́нъ,  непра́вєдныѧ ѿ пра́веднагѡ про́мысла ѿмща́етъ. 
Ничто́же тебѐ ѿ хрⷭ҇то́вы любвѐ ѿлꙋчѝ, ни  оу҆ранѧ́емо (с. 558) тѣ́ло, ни сме́ртный сꙋ́дъ претѧ́щїи,  во є҆дине́нїи бж҃е́ственнѣмъ наслажда́ѧсѧ, бл҃же́нне. 
Бг҃оро́диченъ: 
Ѽ чꙋ́до, всѣ́хъ чꙋде́съ новѣ́е: ꙗ҆́кѡ дв҃а во  чре́вѣ, всѧ́чєскаѧ содержа́щаго сло́вомъ, неискꙋсомꙋ́жнѡ  заче́нши, нетѣсновмѣстѝ. 
Конда́къ, гла́съ в҃. Подо́бенъ: Въ моли́твахъ: 
Наслади́всѧ, бг҃омꙋ́дре, воздержа́нїѧ, и҆ пло́ти  твоеѧ̀ возделѣ̑нїѧ ѡ҆бꙋзда́въ, ꙗ҆ви́лсѧ є҆сѝ вѣ́рою  возраща́емь, и҆ ꙗ҆́кѡ жи́зни дре́во посредѣ̀ раѧ̀  процвѣ́лъ є҆сѝ, харїтѡ́не всебл҃же́нне свѧще́ннѣйшїй. 
І҆́косъ: 
Ѿве́рзи моѧ̑ оу҆ста̀, требл҃же́нне,  благопрїѧ́тными твои́ми моли́твами, предстоѧ̀ бг҃ꙋ,  всесла́вне преподобномч҃ниче, да воспою̀ бжⷭ҇твенное твоѐ  житїѐ, и҆ возглаго́лю досто́йнѡ добродѣ́тєли твоѧ̑,  ꙗ҆̀же на землѝ те́плою любо́вїю соверши́лъ є҆сѝ.  и҆сповѣ́дникъ бо бы́лъ є҆сѝ крѣпча́йшїй, воздержа́нїе же  вѣ́рою и҆спра́вилъ є҆сѝ, бдѣ́нїе и҆ чистотꙋ̀ возлюби́въ,  харїтѡ́не всебл҃же́нне, свѧще́ннѣйшїй. 
Пѣ́снь з҃. І҆рмо́съ: 
Виті̑и ꙗ҆ви́шасѧ ѻ҆́троцы любомꙋ́дрѣйшїи дре́вле:  ѿ бг҃опрїѧ́тныѧ бо дꙋшѝ бг҃осло́вѧще оу҆стна́ми поѧ́хꙋ:  пребжⷭ҇твенный ѻ҆тцє́въ и҆ на́шъ, бж҃е, бл҃гослове́нъ  є҆сѝ. 
Зрѧ́ше въ нощѝ оу҆́бѡ і҆а́кѡвъ, ꙗ҆́кѡ въ гада́нїи  бг҃а, воплоще́нъ же и҆зъ тебє̀, свѣ́тлостїю ꙗ҆ви́сѧ,  пою́щымъ: пребжⷭ҇твенный ѻ҆тцє́въ бг҃ъ, и҆  препросла́вленъ. 
Зна́менїѧ, є҆́же въ тебѣ̀, неизрече́ннагѡ  провозвѣща́ѧ сплетє́нїѧ, со і҆а́кѡвомъ бо́ретсѧ: чрезъ  є҆́же во́льнѡ соедини́сѧ человѣ́кѡмъ, чⷭ҇таѧ,  пребжⷭ҇твенный ѻ҆тцє́въ бг҃ъ, и҆ препросла́вленъ. 
Ме́рзокъ не проповѣ́дꙋѧй тѧ̀ сн҃а дв҃ы, є҆ди́наго  (с. 559) всепѣ́тыѧ трⷪ҇цы, и҆ несꙋмнѣ́нною мы́слїю, и҆  ѧ҆зы́комъ вопїѧ̀: пребжⷭ҇твенный ѻ҆тцє́въ бг҃ъ, и҆  препросла́вленъ. 
И҆́нъ. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
И҆́же въ пещѝ а҆враа́мскимъ подо́бѧсѧ ре́вностїю  благоче́стїѧ, велѣ́нїе мꙋчи́тельско, бг҃оно́сне попра́лъ  є҆сѝ, бл҃гослове́нъ є҆сѝ, зовы́й, бж҃е мо́й, гдⷭ҇и. 
Ꙗ҆́кѡ въ пещѝ и҆скꙋше́нїѧ разжже́нїѧ бжⷭ҇твенна,  хладода́тельнаѧ съ небесѐ бл҃года́ть посѣтѝ тебѐ,  прпⷣбне: бл҃гослове́нъ є҆сѝ, зовы́й, бж҃е мо́й, гдⷭ҇и. 
Ꙗ҆́кѡ оу҆ѧ́звленъ трⷪ҇ческимъ бж҃їимъ раче́нїемъ,  то́й равночи́сленныѧ ѡ҆гра́ды дꙋхо́внѣ пою́щыѧ, возложи́лъ  є҆сѝ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ: тобо́ю бо даде́сѧ ра́дость, бцⷣе, зовꙋ́щымъ:  бл҃гослове́нна ты̀ въ жена́хъ є҆сѝ, всенепоро́чнаѧ  влⷣчце. 
Пѣ́снь и҃. І҆рмо́съ: 
Ѡ҆ подо́бїи зла́тѣ небре́гше требл҃же́ннїи ю҆́ношы,  неизмѣ́нный и҆ живы́й бж҃їй ѻ҆́бразъ ви́дѣвше, средѝ  ѻ҆гнѧ̀ воспѣва́хꙋ: ѡ҆сꙋществова́ннаѧ да пое́тъ гдⷭ҇а всѧ̀  тва́рь, и҆ превозно́ситъ во всѧ̑ вѣ́ки. 
Ви́дѣнъ бы́сть на землѝ чрезъ тебѐ, и҆ съ  человѣ̑ки поживѐ, и҆́же бла́гостїю несравне́нный и҆  си́лою. є҆мꙋ́же пѣснопою́ще всѝ вѣ́рнїи зове́мъ:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̑ вѣ́ки. 
Вои́стиннꙋ тѧ̀ чи́стꙋю возвѣща́юще сла́вимъ, бцⷣе:  ты́ бо родила̀ є҆сѝ є҆ди́наго ѿ трⷪ҇цы воплоще́нна,  є҆мꙋ́же со ѻ҆ц҃е́мъ и҆ дх҃омъ всѝ пѣснопое́мъ: да пое́тъ  гдⷭ҇а всѧ̀ тва́рь, и҆ превозно́ситъ во всѧ̑ вѣ́ки. (с. 560) 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Пе́рси разжига́емы ѻ҆гне́мъ непра́веднѣ,  преподо́бне, ле́сть погаси́лъ є҆сѝ, са́мъ же неѡпали́мь  пребы́лъ є҆сѝ, дѣ́йствомъ ст҃а́гѡ дх҃а, и҆ ко  благоче́стїю лю́ди пѣ́ти возста́вилъ є҆сѝ: благослови́те,  всѧ̑ дѣла̀ гдⷭ҇нѧ, гдⷭ҇а. 
Во хрⷭ҇та̀ ѡ҆бле́клсѧ є҆сѝ вои́стиннꙋ, дре́внѧго  человѣ́ка совле́ксѧ, и҆ ѡ҆бличи́въ, прпⷣбне, тмы̀  мїродержи́телѧ ра́нами мꙋче́нїѧ, съ весе́лїемъ вопїѧ̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Па́ѵловъ нело́жнѣ, харїтѡ́не, бы́въ оу҆чени́къ,  тогѡ̀ стопа́мъ послѣ́довалъ є҆сѝ, прпⷣбне: и҆  наста́вникъ показа́лсѧ є҆сѝ мона́хѡмъ, всѣ̑мъ бы́въ  пра́вило добродѣ́тели вопїю́щымъ: благослови́те, всѧ̑  дѣла̀ гдⷭ҇нѧ, гдⷭ҇а. 
Бг҃оро́диченъ: 
Ты̀ є҆ди́на во всѣ́хъ родѣ́хъ, дв҃о чи́стаѧ,  ꙗ҆ви́ласѧ є҆сѝ мт҃и бж҃їѧ: ты̀ бжⷭ҇тва̀ была̀ є҆сѝ  пребыва́лище, всенепоро́чнаѧ, не ѡ҆па́льшисѧ ѻ҆гне́мъ  непристꙋ́пнагѡ свѣ́та. тѣ́мъ вси́ тѧ бл҃гослови́мъ, мр҃і́е  бг҃оневѣ́сто. 
Пѣ́снь ѳ҃. І҆рмо́съ: 
Ве́сь є҆сѝ жела́нїе, ве́сь сла́дость, сло́ве  бж҃їй, дв҃ы сн҃е, бж҃е богѡ́въ, гдⷭ҇и, ст҃ы́хъ прест҃ы́й:  тѣ́мъ тѧ̀ всѝ съ ро́ждшею велича́емъ. 
Же́злъ крѣ́пости даде́сѧ є҆стествꙋ̀ тлѣ́нномꙋ,  сло́во бж҃їе во оу҆тро́бѣ твое́й, чⷭ҇таѧ: и҆ сїѐ  возста́ви, ко а҆́дꙋ попо́лзшеесѧ. тѣ́мъ тѧ̀, всечⷭ҇таѧ,  ꙗ҆́кѡ бцⷣꙋ велича́емъ. 
Ю҆́же и҆зво́лилъ є҆сѝ, влⷣко, прїимѝ ми́лостивнѡ  моли́твенницꙋ мт҃рь твою̀ ѡ҆ на́съ, и҆ твоеѧ̀ бла́гости  всѧ́чєскаѧ и҆спо́лнѧтсѧ: да тѧ̀ всѝ ꙗ҆́кѡ бл҃годѣ́лѧ  велича́емъ. (с. 561) 
И҆́нъ. І҆рмо́съ: 
Ка́мень нерꙋкосѣ́чный ѡ҆ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Ни гро́бъ хода́тай забве́нїѧ покры́ти возмо́же  твои́хъ, прпⷣбне харїтѡ́не, добродѣ́телей: твоѧ́ бо  па́мѧть вѣ́чнꙋющаѧ со́лнечнѡ возсїѧ̀, ю҆́же досто́йнѡ  велича́емъ. 
Прїиди́те, лѣ́тнюю па́мѧть дꙋхо́внѡ соверша́юще,  бра́тїе, добродѣ́тельми подража́юще, бг҃оно́сцꙋ  поревнꙋ́имъ, и҆ съ ни́мъ возопїи́мъ: тѧ̀ велича́емъ  трист҃ы́й. 
Страстьмѝ коле́блющыѧсѧ, и҆ бꙋ́рею грѣхо́вною,  и҆сповѣ́дниче, погрꙋжа́ємыѧ, ко хрⷭ҇тꙋ̀ ꙗ҆́кѡ  дерзнове́нїе и҆мѣ́ѧ, всегда̀ сохранѧ́й, благоче́стнѡ тѧ̀  велича́ющыѧ. 
Бг҃оро́диченъ: 
Ра́дꙋйсѧ, и҆ весели́сѧ невѣ́сто цр҃ѧ̀ вели́кагѡ,  созерца́ющаѧ свѣ́тлѡ твоегѡ̀ жениха̀ красотꙋ̀, па́че зла́та  сїѧ́ющꙋю, и҆ па́че со́лнца ѡ҆блиста́вшꙋю. 
Свѣти́ленъ. Подо́бенъ: Жєны̀, оу҆слы́шите: 
Страда́нїемъ оу҆́бѡ пе́рвѣе до́брѣ и҆скꙋси́всѧ,  второ́е же посто́мъ тече́нїе бжⷭ҇твенное соверши́въ, на  нб҃са̀ возше́лъ є҆сѝ, и҆ хрⷭ҇тꙋ̀ предстои́ши, харїтѡ́не  ѻ҆́ч҃е прпⷣбне, за ны̀ молѧ́сѧ те́плѣ пою́щыѧ тѧ̀. 
Два́жды. 
Сла́ва, и҆ ны́нѣ, бг҃оро́диченъ: 
Ра́дость неизрече́ннꙋю ро́ждши гдⷭ҇а, ра́дости на́съ  небе́сныѧ прича́стники сотворѝ, всѣ́хъ тебѐ почита́ющихъ  вои́стиннꙋ, пречⷭ҇таѧ, и҆ ѿ дꙋшѝ вопїю́щихъ тѝ: не  забꙋ́ди твои́хъ рабѡ́въ, бл҃гослове́ннаѧ марі́е. 
На хвали́техъ стїхи̑ры, на д҃, гла́съ д҃. Поⷣ:  Да́лъ є҆сѝ зна́менїе: 
Бл҃года́ть дх҃а, ꙳ харїтѡ́не ѻ҆́ч҃е, тебѣ̀  возсїѧ́вши, ꙳ свѣ́тлѡ просвѣтѝ тѧ̀: ꙳ ѿсю́дꙋ  оу҆ма́лилъ є҆сѝ страсте́й но́щь, ꙳ и҆ безстра́стїѧ де́нь  пости́глъ є҆сѝ, чи́стѣ (с. 562) чистѣ́йшемꙋ свѣ́тꙋ  совокꙋ́пльсѧ: ꙳ въ не́мже жи́тельствꙋѧ, ꙳ не забꙋ́ди,  бг҃огла́се, ꙳ вѣ́рою пою́щихъ свѧще́ннꙋю твою̀ па́мѧть. 
Два́жды. 
Бл҃года́ть жела́ннꙋю ꙳ тебѣ̀, харїтѡ́не, ꙳ носѧ̀  нбⷭ҇нꙋю, ꙳ земны́хъ небре́глъ є҆сѝ: ꙳ сегѡ̀ ра́ди ꙗ҆́кѡ  безпло́тенъ страда́тельное и҆збра́лъ є҆сѝ житїѐ, ꙳ ꙗ҆́кѡ  прⷭ҇носꙋ́щныѧ сла́дости пото́ка, ꙳ благоче́стнѡ наслади́тисѧ  хотѧ̀, бг҃опрїѧ́тне, ꙳ и҆ слеза́ми и҆зсꙋши́лъ є҆сѝ ꙳  мꙋ́тный и҆сто́чникъ, прпⷣбне, страсте́й, ꙳ и҆ напои́лъ  є҆сѝ дꙋшепи̑щныѧ кла́сы. 
Бл҃года́ть и҆сцѣле́нїй, харїтѡ́не, ꙳ ѿ бл҃года́ти  бжⷭ҇твенныѧ досто́йнѡ прїѧ́лъ є҆сѝ. ꙳ ѿсю́дꙋ дꙋхѡ́въ  тебѣ̀ лꙋка́выхъ, низлага́етсѧ пре́лесть, ꙳ и҆ недꙋ̑гъ  неꙋдо́бныхъ ꙳ тлѝ ѿбѣ́гъ преше́лъ є҆сѝ, прпⷣбне. ꙳  и҆сточа́еши бо ꙗ҆́кѡ во́ды, ꙳ бл҃года̑тныѧ твоѧ̑ стрꙋи̑, ꙳  ѿ ни́хже напаѧ́еми, ꙳ воспѣва́емъ па́мѧть твою̀. 
Сла́ва, гла́съ є҃. 
Прпⷣбне ѻ҆́ч҃е, гла́съ є҆ѵⷢ҇льскїй гдⷭ҇ень  оу҆слы́шавъ, мі́ръ ѡ҆ста́вилъ є҆сѝ, бога́тство и҆ сла́вꙋ  въ ничто́же вмѣни́въ. тѣ́мже всѣ̑мъ вопїѧ́лъ є҆сѝ:  возлюби́те бг҃а, и҆ ѡ҆брѧ́щете бл҃года́ть вѣ́чнꙋю. ничто́же  предпочти́те па́че любвѐ є҆гѡ̀, да є҆гда̀ прїи́детъ во  сла́вѣ свое́й, ѡ҆брѧ́щете поко́й со всѣ́ми ст҃ы́ми:  є҆гѡ́же моли́твами, хрⷭ҇тѐ, сохранѝ и҆ спасѝ дꙋ́шы  на́шѧ. 
И҆ ны́нѣ, бг҃оро́диченъ: 
Блажи́мъ тѧ̀, бцⷣе дв҃о, и҆ сла́вимъ тѧ̀ вѣ́рнїи  по до́лгꙋ, гра́дъ непоколеби́мый, стѣ́нꙋ неѡбори́мꙋю,  тве́рдꙋю предста́тельницꙋ, и҆ прибѣ́жище дꙋ́шъ на́шихъ. 
Славосло́вїе вели́кое. И҆ ѿпꙋ́стъ. 
На лїтꙋргі́и: Бл҃жє́нна ѿ канѡ́на, пѣ́снь г҃, и҆  ѕ҃. Прокі́менъ, гла́съ з҃: Восхва́лѧтсѧ прпⷣбнїи во  сла́вѣ, и҆ возра́дꙋютсѧ на ло́жахъ свои́хъ. Сті́хъ:  Воспо́йте гдⷭ҇еви пѣ́снь но́вꙋ: А҆пⷭ҇лъ (с. 563)  корі́нѳѧнѡмъ, зача́ло рѻ҃ѕ. А҆ллилꙋ́їа, гла́съ ѕ҃:  Блаже́нъ мꙋ́жъ боѧ́йсѧ гдⷭ҇а: Сті́хъ: Си́льно на  землѝ бꙋ́детъ сѣ́мѧ є҆гѡ̀. Є҆ѵⷢ҇лїе лꙋкѝ, зача́ло  к҃д. Прича́стенъ: Въ па́мѧть вѣ́чнꙋю: 


  
(с. 563) 
Мѣ́сѧца тогѡ́же въ к҃ѳ-й де́нь. 
Прпⷣбнагѡ ѻ҆тца̀ на́шегѡ кѷрїа́ка ѿше́льника. 
На Гдⷭ҇и, воззва́хъ: стїхи̑ры на ѕ҃, гла́съ и҃. 
Поⷣ: Что̀ вы̀ нарече́мъ, ст҃і́и: 
Стра̑сти побѣди́въ тѣлє́сныѧ ꙳ воздержа́нїѧ  оу҆здо́ю, ꙳ чꙋдодѣ́йственне кѷрїа́че, ꙳ безстра́стїѧ во  свѣ́тлꙋю, ѻ҆́ч҃е, ѡ҆дѣ́ѧлсѧ є҆сѝ ри́зꙋ, ꙳ и҆ всю̀  ѕло́бꙋ ѡ҆бнажи́лъ є҆сѝ, ꙳ дре́вле пра́ѻтцы ѡ҆бнажи́вшагѡ.  ꙳ и҆ ны́нѣ ѡ҆бита́еши въ раѝ, ꙳ всегда̀ веселѧ́сѧ, ꙳ молѝ  спасти́сѧ дꙋша́мъ на́шымъ. 
Носѧ̀ крⷭ҇тъ на ра́мѣхъ твои́хъ, ꙳ послѣ́дствовалъ  є҆сѝ хрⷭ҇тꙋ̀, ꙳ невозвра́тнымъ по́мысломъ, ꙳ жите́йскихъ  сласте́й небре́гъ, кѷрїа́че, ꙳ и҆ стра̑сти оу҆мертви́въ  тѣлє́сныѧ, ꙳ спротѧже́нными бдѣ́нїи и҆ моли́твами, ꙳  бл҃года́ть взѧ́лъ є҆сѝ, прпⷣбне, ꙳ лѣчи́ти недꙋ́ги: ꙳  молѝ спасти́сѧ дꙋша́мъ на́шымъ. 
Въ пꙋсты́ню всели́лсѧ є҆сѝ, прпⷣбне, ꙳ пи́щꙋ,  кѷрїа́че, го́рькое бы́лїе творѧ̀, ꙳ и҆ чꙋ́вство  ѡ҆горчева́ѧ, ꙳ дꙋшє́вныѧ сла̑сти, ꙳ и҆зъ ко́рене  и҆стерза́лъ є҆сѝ, блаже́нне. ꙳ тѣ́мъ тѧ̀ нбⷭ҇ное  наслажде́нїе ꙳ по кончи́нѣ прїѧ́тъ, ꙳ а҆́гг҃льски пожи́вша:  ꙳ молѝ спасти́сѧ дꙋша́мъ на́шымъ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ кѷрїа́че: твое́ю бо стезе́ю вои́стиннꙋ пра́вѡ  (с. 564) ходи́ти позна́хомъ. бл҃же́нъ є҆сѝ, хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ пра́ведныхъ: съ  ни́миже моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Поⷣ: Ѽ пресла́внагѡ чꙋдесѐ! 
А҆́гница а҆́гнца ꙳ ꙗ҆́кѡ ви́дѣ на дре́вѣ  просте́рта во́лею крⷭ҇тнѣмъ, ꙳ вопїѧ́ше ма́терски, ꙳  болѣ́знꙋющи съ пла́чемъ: ꙳ сн҃е мо́й, что̀ стра́нное сїѐ  видѣ́нїе; ꙳ всѣ̑мъ жи́знь даѧ́й ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ зємны́мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
На стїхо́внѣ ѻ҆ктѡ́иха. Сла́ва, гла́съ ѕ҃. 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнѡвъ разрꙋши́лъ є҆сѝ полкѝ,  а҆́гг҃лѡвъ пости́глъ є҆сѝ чи́ны, и҆́хже житїю̀ непоро́чнѡ  поревнова́лъ є҆сѝ: дерзнове́нїе и҆мѣ́ѧ ко гдⷭ҇ꙋ, ми́ръ  и҆спросѝ дꙋша́мъ на́шымъ. 
И҆ ны́нѣ, бг҃оро́диченъ. и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, ꙳ тебѐ ро́ждшаѧ  вопїѧ́ше: ꙳ что̀ стра́нное, ꙳ є҆́же ви́жꙋ, та́инство, сн҃е  мо́й; ꙳ ка́кѡ на дре́вѣ оу҆мира́еши, пло́тїю повѣ́шенъ, ꙳  жи́зни пода́телю; 
Тропа́рь, гла́съ а҃: 
Пꙋсты́нный жи́тель, и҆ въ тѣлесѝ а҆́гг҃лъ, и҆  чꙋдотво́рецъ показа́лсѧ є҆сѝ, бг҃оно́се ѻ҆́ч҃е на́шъ  кѷрїа́че, посто́мъ бдѣ́нїемъ, моли́твою, нбⷭ҇наѧ  дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою  притека́ющихъ къ тебѣ̀. сла́ва да́вшемꙋ тебѣ̀ крѣ́пость,  сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю  всѣ̑мъ и҆сцѣлє́нїѧ. (с. 565) 
На оу҆́трени ѻ҆́ба канѡ́на ѻ҆ктѡ́иха безъ  мч҃ничнѡвъ: и҆ ст҃а́гѡ на ѕ҃. Творе́нїе стефа́ново, є҆гѡ́же  краегране́сїе: 
Кѷрїа́че, бꙋ́ди къ бг҃ꙋ предста́тель. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще, пои́мъ тебѣ̀ є҆ди́номꙋ влⷣцѣ. 
Сла́вꙋ бжⷭ҇твеннагѡ ра́зꙋма, хрⷭ҇тѐ, пода́ждь мѝ  и҆ бл҃года́ть, прпⷣбнаго досто́йнѡ кѷрїа́ка воспѣ́ти,  тогѡ̀ моли́твами: ты́ бо є҆сѝ па́че сло́ва сокро́вище  мꙋ́дрыхъ оу҆че́нїй. 
Пѣ́снь приносѧ́щаго тебѣ̀ ны́нѣ, кѷрїа́че  бл҃же́нне, благосе́рднѡ прїи́мъ, бжⷭ҇твеннѣй причасти́тисѧ  мнѣ̀ хрⷭ҇та̀ оу҆молѝ лꙋчѝ и҆ свѣтозаре́нїю, и҆ сꙋ́щѡ  полꙋчи́ти спасе́нїѧ. 
Си́лою влⷣчнею крѣ́пкѡ оу҆твержда́емь, тогѡ́же  стопа́мъ, ѻ҆́ч҃е, послѣ́довавъ, нача́льники тмы̀,  кѷрїа́че всебл҃же́нне, побѣди́лъ є҆сѝ, и҆ къ вы́шнемꙋ  дости́глъ є҆сѝ поко́ю. 
Ра́внꙋ показа́лъ є҆сѝ на землѝ къ безпло́тнымъ  ре́ть, всѐ покори́въ плотско́е мꙋдрова́нїе живоно́сномꙋ  дх҃ꙋ. тѣ́мъ въ нбⷭ҇ныхъ ны́нѣ ликꙋ́еши съ ни́ми дво́рѣхъ,  бг҃оно́сне. 
Бг҃оро́диченъ: 
Пѣ́сньми пречи́стꙋю марі́ю вѣ́рнїи похва́лимъ,  бг҃омт҃рь ѡ҆благода́тствованнꙋю, покро́въ бжⷭ҇твенный,  ти́хое приста́нище, всѣ́хъ вѣ́рныхъ спасе́нїе. 
Пѣ́снь г҃. І҆рмо́съ: 
Нѣ́сть свѧ́тъ ꙗ҆́кѡ гдⷭ҇ь, нѣ́сть пра́веденъ  ꙗ҆́кѡ бг҃ъ на́шъ є҆го́же пое́тъ всѧ̑ тва́рь: нѣ́сть  пра́веденъ па́че тебє̀ гдⷭ҇и. 
Непреста́ннѡ ше́ствовавъ жи́зни стезю̀, и҆змла́да бо  возлюби́лъ є҆сѝ творца̀ твоего̀, прпⷣбне: є҆гѡ́же  жажда́ѧ и҆ска́лъ є҆сѝ, є҆ле́нѧ подо́бѧсѧ тече́нїю на  и҆сто́чники во́дъ. 
На серде́чнѣй досцѣ̀ написа́нїе твоѐ прїе́мъ, (с.  566) бг҃оглаго́ливе, пе́рстомъ дх҃а, ꙗ҆́кѡ ѡ҆дꙋшевле́ннаѧ  кни́га, дѣ́йственнѡ соблю́лъ є҆сѝ хрⷭ҇тѡ́вы живи́тєльныѧ  за́пѡвѣди. 
Оу҆держа́въ, прпⷣбне, въ постѣ́хъ чре́во,  ла́комствєннаѧ жела̑нїѧ, и҆ плотскꙋ́ю сла́дость ты̀  оу҆мертви́лъ є҆сѝ, съ чистото́ю, ѻ҆́ч҃е, пожи́въ чре́зъ  всѐ житїѐ. 
Веселѧ́сѧ, разꙋ́мный трⷪ҇цѣ хра́мъ тебѐ сама́го  сотвори́лъ є҆сѝ, оу҆́мъ ѡ҆чища́ѧ, и҆ тѣ́ло и҆ дꙋ́хъ,  требл҃же́нне: и҆ бы́лъ є҆сѝ прїѧ́телище трисо́лнечнагѡ  свѣ́та. 
Бг҃оро́диченъ: 
Дв҃а родила̀ є҆сѝ неискꙋсобра́чнаѧ, и҆ дв҃а  пребыла̀ є҆сѝ мт҃и безневѣ́стнаѧ, бцⷣе марі́е, хрⷭ҇та̀  бг҃а на́шего молѝ, спасти́сѧ на́мъ. 
Конда́къ, гла́съ и҃. Подо́бенъ: Взбра́нной: 
Ꙗ҆́кѡ побо́рника крѣ́пкаго и҆ застꙋ́пника, чтꙋ́щи  тѧ̀, свѧще́ннаѧ ла́ѵра всегда̀, пра́зднꙋетъ лѣ́тнѣ  па̑мѧти. но ꙗ҆́кѡ и҆мѣ́ѧ дерзнове́нїе ко гдⷭ҇ꙋ, ѿ  врагѡ́въ находѧ́щихъ соблюди́ ны, да зове́мъ: ра́дꙋйсѧ,  ѻ҆́ч҃е требл҃же́нне. 
Сѣда́ленъ, гла́съ є҃. Подо́бенъ: Собезнача́льное: 
Воздержа́нїемъ житїѐ твоѐ оу҆краси́лъ є҆сѝ, и҆  оу҆́ды оу҆мертви́въ, побѣди́лъ є҆сѝ вра̑жїѧ прило́ги,  ѻ҆́ч҃е прпⷣбне, и҆ пꙋсты́ни насе́льникъ, свѣти́льникъ же  мі́ра оу҆́мный, кѷрїа́че, ꙗ҆ви́лсѧ є҆сѝ. тѣ́мъ моли́сѧ  гдⷭ҇ꙋ, поми́ловати дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Тѧ̀ приста́нище и҆ стѣ́нꙋ, и҆ прибѣ́жище, и҆  наде́ждꙋ, и҆ покро́въ, и҆ предста́тельницꙋ те́плꙋю  ѡ҆брѣ́тше вѣ́рнїи, къ тебѣ̀ притека́емъ, и҆ вопїе́мъ  прилѣ́жнѡ, и҆ взыва́емъ вѣ́рнѡ: поми́лꙋй, бцⷣе, на тѧ̀  оу҆пова́ющыѧ, и҆ ѿ прегрѣше́нїй и҆зба́ви. 
Крⷭ҇тобг҃оро́диченъ: 
Крⷭ҇то́мъ сн҃а твоегѡ̀, бг҃ора́дованнаѧ, і҆́дѡльскаѧ  ле́сть всѧ̀ оу҆праздни́сѧ, и҆ де́мѡнскаѧ крѣ́пость  попра́сѧ, сегѡ̀ (с. 567) ра́ди вѣ́рнїи по до́лгꙋ тѧ̀  всегда̀ пое́мъ и҆ благослови́мъ, и҆ бцⷣꙋ и҆́стиннѡ  и҆сповѣ́дающе тѧ̀ велича́емъ. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Оу҆жасе́сѧ твоегѡ̀ со́лнце воздержа́нїѧ и҆  крѣ́пости, лѣ́ты мно́гими тѧ̀ гнѣ́вающасѧ не возмо́же  ѿню́дъ ви́дѣти, нижѐ во днѝ пи́щи прїе́млюща,  преподо́бне, благомо́щнѡ пѣснопою́ща бдѣ̑нїи  непреста́нными: си́лѣ твое́й сла́ва, чл҃вѣколю́бче. 
Закѡ́ны но́выми и҆ ве́тхимъ завѣ́томъ, мꙋ́дре,  ра́зꙋмомъ, бл҃же́нне, ст҃ы́хъ мꙋже́й поꙋча́ѧсѧ, всѧ́кїѧ  добродѣ́тели ви́дъ навы́къ, мꙋ́дрыѧ пчелы̀ нра́вꙋ ревнꙋ́ѧ,  и҆ сосꙋ́дъ бы́въ и҆збра́ненъ, вопїѧ́лъ є҆сѝ: си́лѣ твое́й  сла́ва, чл҃вѣколю́бче. 
Бога́тство сла́дости, хвала̀ и҆ ра́дость прпⷣбныхъ  є҆сѝ, хрⷭ҇тѐ бж҃е: тогѡ̀ ра́ди любѧ́й тѧ̀ кѷрїа́къ, всѧ̑  въ мі́рѣ оу҆тѣ̑шнаѧ вмѣнѝ оу҆ме́ты: тѣ́мъ и҆ въ  пꙋсты́нѧхъ непроходи́мыхъ любе́знѣ наслажда́шесѧ твоеѧ̀  красоты̀. 
Вѣ́мъ дре́вле, ме́ррскїѧ сладча́йшыѧ во́ды  прⷪ҇ро́ка: ѕе́лїй же го́рькꙋю ꙗ҆́дь преложи́въ ты̀,  кѷрїа́че, въ сла́дкое вкꙋше́нїе, дерзнове́нїе показꙋ́ѧ  ꙗ҆́вѣ ко гдⷭ҇ꙋ, и҆́стиннѡ своѧ̑ рабы̑, бжⷭ҇твенною си́лою  сла́вѧщемꙋ. 
Ꙗ҆́кѡ оу҆чени́къ и҆ подража́тель влⷣки хрⷭ҇та̀,  ра́бїѧ лꙋ́нствꙋющасѧ сы́на, ѻ҆́ч҃е, моли́твою и҆сцѣлѧ́еши,  бл҃года́ть прїе́мь недꙋ́ги ѿгонѧ́ти, и҆ де́мѡнскїѧ полкѝ  низлага́ти ѻ҆́бразомъ бжⷭ҇твеннагѡ крⷭ҇та̀. 
Бг҃оро́диченъ: 
Ты̀ вѣ́рныхъ хвала̀ є҆сѝ, безневѣ́стнаѧ, ты̀  предста́тельница, ты̀ и҆ прибѣ́жище хрⷭ҇тїа́нъ, стѣна̀ и҆  (с. 568) приста́нище: къ сн҃ꙋ бо твоемꙋ̀ мольбы̑ но́сиши,  всенепоро́чнаѧ, и҆ ѿ бѣ́дъ спаса́еши вѣ́рою и҆ любо́вїю  бцⷣꙋ чⷭ҇тꙋю тѧ̀ сла́вѧщыѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Ѿ хрⷭ҇та̀ прїе́мь непобѣди́мꙋю бл҃года́ть дх҃а,  низложи́лъ є҆сѝ оу҆́бѡ держа́внѡ лю́таго мїроде́ржца,  дꙋшє́вныѧ стра̑сти оу҆держа́въ, кѷрїа́че, безстра́стїѧ  вѣнце́мъ вѣнча́лсѧ є҆сѝ. 
Крѣ́покъ ꙗ҆ви́лсѧ є҆сѝ, болѣ́зньми поще́нїѧ  терпѣ́въ тве́рдѡ, до ста́рости пребы́въ глꙋбоча́йшїѧ  неѡсла́бленъ, прпⷣбне, въ пꙋсты́нѧхъ ꙗ҆́кѡ ца́рскихъ  дворѡ́въ въ черто́зѣхъ, со мно́гимъ весе́лїемъ живѧ̀. 
Всенѡ́щнаѧ соверша́ѧ, бл҃же́нне, бдѣ̑нїѧ, и҆ къ  бг҃ꙋ и҆сходѧ̀ не го́рдостнѡ, моли́твою невеще́ственномꙋ  бесѣ́дꙋеши оу҆мꙋ̀, и҆ свѣ̑тлыѧ прїима́лъ є҆сѝ,  кѷрїа́че, свѣ́та лꙋчы̀, свѣтода́тельнѣ оу҆мо́мъ  просвѣща́емь. 
Свѣтоно́сїѧ и҆спо́лнивсѧ, и҆ прⷪ҇ро́ческагѡ  дарова́нїѧ, преподо́бне, чи́стый тво́й ѧ҆зы́къ провозвѣстѝ  мꙋ́чащагѡ дре́вле недꙋ́га ѻ҆рїге́нова вредоꙋ́мнагѡ и҆  дꙋшетлѣ́ннагѡ, ѿню́дъ соверше́нное и҆стребле́нїе. 
Бг҃оро́диченъ: 
Разꙋ́мнѡ оу҆вѣ́дѣ прⷪ҇ро́кѡвъ сосло́вїе твоѧ̑  та̑инства: нбⷭ҇нꙋю бо две́рь влⷣка тѧ̀ показа̀, чⷭ҇таѧ, и҆  и҆зъ тебє̀, дв҃о, воплоти́всѧ, пра́вды сꙋ́щымъ во тмѣ̀  возсїѧ̀ сл҃нце. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га во беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Бг҃ъ положе́нїемъ бы́въ, хрⷭ҇та̀ ѡ҆боже́нїемъ  сꙋ́щагѡ (с. 569) є҆стество́мъ бг҃а, є҆сте́ствєнныѧ ра̑ны  неможе́нїѧ и҆справлѧ́лъ є҆сѝ, бл҃же́нне, недꙋ̑жныѧ  и҆сцѣлѧ́ѧ, де́мѡнствꙋющыѧсѧ а҆́бїе лѣчѧ̀ бжⷭ҇твенною  бл҃года́тїю. 
И҆збѣжа́лъ є҆сѝ къ тебѣ̀ приходѧ́щагѡ мно́жества  наро́да: и҆ па́ки стра́шныѧ пото́ки пости́глъ є҆сѝ,  оу҆клонѧ́ѧсѧ, приснопа́мѧтне, тщи́хъ похва́лъ  чл҃вѣ́ческихъ сла́вицъ. 
Ꙗ҆́кѡ сна̀ тлѣ́ннагѡ мі́ра всю̀ сла́вꙋ зрѧ̀,  є҆ди́нагѡ живꙋ́щагѡ бг҃а лꙋ́чшїѧ сла́вы возлюби́лъ є҆сѝ  прича́стникъ бы́ти: є҆ѧ́же, мꙋ́дре, пра́веднѡ сподо́билсѧ  є҆сѝ. 
Бг҃оро́диченъ: 
Ꙗ҆́кѡ ѡ҆дꙋшевле́нный кївѡ́тъ прїѧ́ла є҆сѝ сло́во  безнача́льное, ꙗ҆́кѡ ст҃о́е ст҃и́лище созда́телѧ вмѣсти́ла  є҆сѝ, ꙗ҆́кѡ престо́лъ ѻ҆гнеѻбра́зный но́сиши влⷣкꙋ,  бг҃ома́ти, всеѧ̀ тва́ри. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Чистото́ю дꙋше́вною бжⷭ҇твеннѡ воѡрꙋжи́всѧ, и҆  непреста́ннꙋю моли́твꙋ ꙗ҆́кѡ копїѐ врꙋчи́въ, крѣ́пкѡ  ссѣ́клъ є҆сѝ дє́мѡнскаѧ ѡ҆полчє́нїѧ, кѷрїа́че ѻ҆́ч҃е  на́шъ: моли́сѧ непреста́ннѡ ѡ҆ всѣ́хъ на́съ. 
І҆́косъ: 
Ка́кѡ восхвалю̀ ѻ҆каѧ́нный а҆́зъ твоѧ̑ по́двиги,  преподо́бне ѻ҆́ч҃е; сле́зъ же ка́кѡ пꙋчи́нꙋ ѿры́гнꙋ; ты́  бо въ житїѝ преизѧ́ществꙋѧ, а҆́гг҃льскїй пости́глъ є҆сѝ  ли́къ. всѧ̑ не́гли воздержа́нїемъ стра̑сти оу҆мертви́лъ  є҆сѝ, мꙋ́дре, и҆ пло́ть порабо́тивъ, покори́лъ є҆сѝ сїю̀  дꙋ́хꙋ: моли́твꙋ же и҆мѣ́ѧ ꙗ҆́кѡ ме́чь, тмы̀ предста́телѧ  низложи́лъ є҆сѝ: моли́сѧ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. (с. 570) 
Зако́нѡвъ и҆ слове́съ бг҃одохнове́нныхъ насладѝ  горта́нь поꙋче́нїемъ па́че ме́да тво́й вѣ́рнѣйшїй  оу҆го́дникъ, бл҃гослове́нъ є҆сѝ гдⷭ҇и, пѣснопоѧ̀, бж҃е  во вѣ́ки. 
Бл҃же́нне, бг҃оглаго́ливе, приво́диши пою́щыѧ тѧ̀  хрⷭ҇тꙋ̀, ѡ҆чище́ны ѿ ти́ны страсте́й моли́твами твои́ми,  вопїю́щыѧ, кѷрїа́че, и҆ глаго́лющыѧ: бл҃гослове́нъ є҆сѝ  гдⷭ҇и бж҃е во вѣ́ки. 
Львѡ́въ и҆збѣжа́въ свирѣ́пства данїи́лъ  просла́висѧ, слꙋги̑ же тѣ́хъ и҆мѧ́ше повелѣва́ѧ кѷрїа́къ,  зовѧ́й тебѣ̀: бл҃гослове́нъ є҆сѝ гдⷭ҇и бж҃е во вѣ́ки. 
Всю̀ дх҃а бл҃года́ть вселѝ, хрⷭ҇тѐ, рачи́тель бо  твоеѧ̀ пречⷭ҇тыѧ добро́ты бы́сть, вседꙋ́шнѡ кѷрїа́къ зовѧ́й  тебѣ̀: бл҃гослове́нъ є҆сѝ гдⷭ҇и бж҃е во вѣ́ки. 
Трⷪ҇ченъ: 
Дѣѧ́нїю приложи́въ видѣ́нїе, трїѷпоста́сное  проповѣ́далъ є҆сѝ сꙋщество̀, во ѻ҆ц҃ѣ̀ и҆ сн҃ѣ и҆  дс҃ѣ, зовѧ́й, кѷрїа́че бг҃опрїѧ́тне: бл҃гослове́нъ є҆сѝ  гдⷭ҇и бж҃е во вѣ́ки. 
Бг҃оро́диченъ: 
Оу҆гасѝ пла́мень страсте́й мои́хъ, и҆ оу҆кротѝ  є҆ресе́й бꙋ́рю, бг҃ома́ти: тѧ́ бо и҆мѣ́емъ  предста́тельницꙋ хрⷭ҇тїа́не, и҆ побо́рницꙋ, и҆ тѧ̀ вѣ́рою  воспѣва́емъ во вѣ́ки. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене бл҃года́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те всѧ̑ дѣла̀ гдⷭ҇нѧ гдⷭ҇а. 
Тече́ньми сле́зъ напои́лъ є҆сѝ, бл҃же́нне,  свѧще́ннꙋю твою̀ дꙋ́шꙋ, оу҆миле́нїемъ бжⷭ҇твеннымъ, и҆  многопло́днꙋ показа́лъ є҆сѝ, поѧ̀: благослови́те всѧ̑  дѣла̀ гдⷭ҇а, и҆ превозноси́те є҆го̀ во вѣ́ки. 
Ѳесві́тѧнинъ дре́вле сꙋ́шею пресꙋшѝ тꙋ́чныѧ ка̑пли:  ты́ же дождѧ̀ проли́тїе на во́зрастъ жа́твы низве́лъ є҆сѝ,  (с. 571) всебл҃же́нне, поѧ̀: благослови́те всѧ̑ дѣла̀  гдⷭ҇а, и҆ превозноси́те є҆го̀ во вѣ́ки. 
Ты̀ ѕлосла́вныхъ ле́сть ѡ҆бличи́лъ є҆сѝ,  ѻ҆рїге́на оу҆ченикѡ́въ бꙋ́їѧгѡ и҆ басносло́вца, до́блими  пѡ́двиги, бл҃гослови́те, поѧ̀, правосла́внѡ гдⷭ҇а, и҆  превозноси́те є҆го̀ во вѣ́ки. 
Трⷪ҇ченъ: 
Трⷪ҇цы є҆ди́но благоче́стнѡ наꙋчи́лъ є҆сѝ,  ѻ҆́ч҃е, сꙋщество̀, въ тре́хъ сл҃нцѣхъ, ꙗ҆́кѡ є҆ди́нꙋ  зарю́ же и҆ свѣ́тлость, благослови́те, глаго́лѧ,  правосла́внѡ гдⷭ҇а, и҆ превозноси́те є҆го̀ во вѣ́ки. 
Бг҃оро́диченъ: 
А҆да́ма, дв҃о, па́дшагѡ ꙗ҆ви́ласѧ є҆сѝ дщѝ,  бж҃їѧ же мт҃и ѻ҆бнови́вшагѡ моѐ сꙋщество̀. є҆го́же пое́мъ  всѧ̑ дѣла̀ ꙗ҆́кѡ гдⷭ҇а, и҆ превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ, неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дѣви́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Верте́пъ тѧ̀, мꙋ́дре, прїѧ́тъ, прїе́мшаго  и҆сто́чникъ бл҃года́тный чꙋдодѣ́йствовавша бжⷭ҇твеннагѡ  дре́вле ѻ҆тца̀ харїтѡ́на мѡѷсе́йски, кѷрїа́че, и҆ стѣна̀  незы́бленна па́ствѣ ѻ҆́нагѡ бы́лъ є҆сѝ, и҆ храни́тель  твердѣ́йшїй. 
Сꙋ́щѡ раче́нїемъ жи́зни крⷭ҇тъ на ра́мена взе́мъ,  житїѐ, кѷрїа́че, поꙋче́нїе положи́лъ є҆сѝ сме́рти.  тѣ́мъ и҆ ны́нѣ къ нестарѣ́ющейсѧ преста́вилсѧ є҆сѝ  сла́дости нетлѣ́ннѣй, нбⷭ҇нымъ ликѡ́мъ во свѣ́тѣ при  бз҃ѣ сликовствꙋ́еши при́снѡ. 
Ѡ҆блиста́въ, заре́ю разжже́гсѧ дх҃а, и҆ ꙗ҆ви́лсѧ  є҆сѝ превы́шнимъ ликостоѧ́нїємъ свѣ́телъ: но ѡ҆зарѝ  мо́й оу҆́мъ, бл҃же́нне, разꙋ́мнымъ и҆ трїсїѧ́ннымъ  свѣ́томъ бжⷭ҇тва̀, моли́твами твои́ми, и҆ ѿ страсте́й мѧ̀  и҆ прегрѣше́нїй спасѝ. 
Вѣнча́вшесѧ побѣди́тельною дїадѵ́мою, харїтѡ́не  (с. 572) бг҃оглаго́ливе, и҆ кѷрїа́че бл҃же́нне, и҆  предстоѧ́ще въ высоча́йшихъ хрⷭ҇тꙋ̀, па́ствꙋ свою̀  ѻ҆те́чески ѿ бѣ́дъ и҆збавлѧ́юще, ны́нѣ призира́йте  пра́зднꙋющꙋю ва́шѧ па̑мѧти. 
Бг҃оро́диченъ: 
Напрѧзѝ, и҆ благопꙋ́тствꙋй, и҆ црⷭ҇твꙋй сн҃е  бг҃ома́тере, і҆сма́ильтѧнина врага̀ покарѧ́ѧ ра́тꙋющаго ны̀,  хрⷭ҇толюби́вомꙋ во́инствꙋ, моли́твами, мо́лимсѧ, ро́ждшїѧ  тѧ̀ неискꙋсомꙋ́жнѡ, ꙗ҆́кѡ бг҃ъ и҆ чл҃вѣколю́бецъ. 
Свѣти́ленъ. Подо́бенъ: Дх҃омъ: 
Дꙋ́шꙋ ѡ҆чи́стивъ, прпⷣбне, страсте́й ѡ҆мраче́нїѧ,  ѕѣ́льнымъ посто́мъ, и҆ моли́твою непреста́нною, зерца́ло,  ѻ҆́ч҃е, бы́лъ є҆сѝ бжⷭ҇твенныхъ ѡ҆сїѧ́нїй, возвождє́нїѧ  посыла́ѧ на́мъ ны́нѣ, свѣти́льниче мона́хѡвъ, кѷрїа́че  бг҃оно́се. 
Сла́ва, и҆ ны́нѣ, бг҃оро́диченъ: 
И҆́стиннѡ бцⷣꙋ тѧ̀ и҆сповѣ́дꙋемъ, влⷣчце, тобо́ю  спа́сшїисѧ: и҆́бо бг҃а неизрече́ннѡ родила̀ є҆сѝ,  разрꙋши́вшаго крⷭ҇то́мъ сме́рть, къ себѣ́ же привле́кша  преподо́бныхъ собо́ры: съ ни́миже тѧ̀ восхвалѧ́емъ, дв҃о. 
На стїхо́внѣ ѻ҆ктѡ́иха. Сла́ва, гла́съ є҃: 
Прпⷣбне ѻ҆́ч҃е, не да́лъ є҆сѝ сна̀ твои̑мъ  ѻ҆чесє́мъ, ни вѣ́ждѡмъ твои̑мъ дрема́нїѧ, до́ндеже дꙋ́шꙋ  и҆ тѣ́ло ѿ страсте́й свободи́лъ є҆сѝ, и҆ тебѐ сама́го  оу҆гото́валъ є҆сѝ дх҃ꙋ жили́ще. прише́дъ бо хрⷭ҇то́съ со  ѻ҆ц҃е́мъ, ѻ҆би́тель оу҆ тебє̀ сотворѝ: и҆  є҆диносꙋ́щныѧ трⷪ҇цы оу҆го́дникъ бы́въ,  великопроповѣ́дниче, ѻ҆́ч҃е на́шъ кѷрїа́че, моли́сѧ ѡ҆  дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ра́дꙋйсѧ: 
Є҆гда̀ гро́зда невсажде́нна, є҆го́же ꙗ҆́кѡ розга̀  прорастѝ, оу҆зрѣ̀ на дре́вѣ ви́сѧща, и҆ копїе́мъ  пробода́єма бжⷭ҇твєннаѧ ре́бра: что́ се, глаго́лаше, сн҃е  и҆ бж҃е; ка́кѡ, и҆́же недꙋ́ги всѧ̑ и҆ стра̑сти и҆сцѣли́вый,  стрⷭ҇ть прїе́млеши, (с. 573) безстра́стный по є҆стествꙋ̀  сы́й бжⷭ҇тво́мъ; что́ ти невозблагода́тнїи лю́дїе,  бл҃годѣ́телю сїѧ̑ возда́ша, вмѣ́стѡ благодѣѧ́нїй,  вопїѧ́ше пречⷭ҇таѧ; но тогѡ̀ стрⷭ҇тьмѝ ѿ страсте́й мѧ̀  и҆зба́вити, моли́сѧ непреста́ннѡ, ꙗ҆́кѡ да сла́влю тѧ̀. 
На лїтꙋргі́и: Бл҃жє́нна ѻ҆ктѡ́иха на д҃: и҆  прпⷣбнагѡ, пѣ́снь г҃-ѧ на д҃. Прокі́менъ, гла́съ з҃:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ къ гала́тѡмъ, зача́ло сг҃і. А҆ллилꙋ́їа, гла́съ  ѕ҃: Блаже́нъ мꙋ́жъ боѧ́йсѧ гдⷭ҇а: Сті́хъ: Си́льно на  землѝ бꙋ́детъ сѣ́мѧ є҆гѡ̀. Є҆ѵⷢ҇лїе лꙋкѝ, зача́ло  к҃д. Прича́стенъ: Въ па́мѧть вѣ́чнꙋю бꙋ́детъ првⷣникъ: 


  
(с. 573) 
Мѣ́сѧца тогѡ́же въ л҃-й де́нь. 
Ст҃а́гѡ свѧщенномч҃ника григо́рїа, вели́кїѧ  а҆рме́нїи: 
И҆ прпⷣбнагѡ ѻ҆тца̀ на́шегѡ григо́рїа, и҆́же на  пе́льшмѣ рѣцѣ̀: 
И҆ и҆́же во ст҃ы́хъ ѻ҆тца̀ на́шегѡ мїхаи́ла, пе́рвагѡ  митрополі́та кі́евскагѡ, и҆ всеѧ̀ рѡссі́и чꙋдотво́рца. 
Слꙋ̑жбы и҆́хъ пи́саны по се́й слꙋ́жбѣ. 
На Гдⷭ҇и, воззва́хъ: стїхи̑ры на ѕ҃, гла́съ ѕ҃.  Поⷣ: Всѐ ѿло́жше: 
Мч҃ническими кровьмѝ, ꙳ свѧще́ннꙋю ри́зꙋ  ѡ҆багри́въ, ꙳ вше́лъ є҆сѝ во ст҃а̑ѧ ст҃ы́хъ, досточꙋ́дне,  ꙳ и҆дѣ́же свѣ́тъ неизрече́нный, ꙳ и҆дѣ́же бжⷭ҇твеннаѧ  сла́ва, ꙳ и҆дѣ́же гла́съ пра́зднꙋющагѡ. ꙳ въ не́мже  трꙋдѡ́въ твои́хъ, ꙳ мч҃ниче, воспрїе́млеши возмє́здїѧ, ꙳ и҆  вѣне́цъ неꙋвѧда́ющїй, ꙳ и҆ вѣ́чнꙋющее благосла́вїе, ꙳ и҆  ра́йское жили́ще, григо́рїе мꙋ́дре. ꙳ со дерзнове́нїемъ  моли́сѧ ꙳ ѡ҆ дꙋша́хъ на́шихъ. (с. 574) 
Мꙋче́нїй не поколеба́ше ꙳ твоеѧ̀ дꙋшѝ треволне́нїе,  ꙳ ни затворе́нїе долговре́менное, ꙳ во мра́чнѣмъ рвѣ̀  сокрыва́ющее тѧ̀, ꙳ страда́льче сла́вный: ꙳ но ꙗ҆́кѡ  свѣ́тъ возсїѧ́лъ є҆сѝ ꙳ во тмѣ̀ бѣ́дствꙋющымъ сꙋеты̀, ꙳  ꙗ҆̀же сы́ны днѐ показа́лъ є҆сѝ ꙳ ба́нею креще́нїѧ, ꙳ и҆  возрожде́нїемъ лꙋ́чшимъ и҆ спаси́тельнымъ, ꙳ и҆ бжⷭ҇твеннымъ  и҆́стиннѡ пребыва́нїемъ, ꙳ ꙗ҆́кѡ і҆ера́рхъ бг҃опрїѧ́тенъ, ꙳  всемꙋ́дре григо́рїе. 
Жениха̀ безсме́ртнаго, ꙳ тѧ̀ всѣ́хъ влⷣкꙋ, ꙳  рїѱїмі́а лю́бѧщи, ꙳ ко́жи тѣле́сныѧ содра́нїе прїе́млетъ,  ꙳ страсте́й пе́рвѣе те́мное вре́тище ꙳ воздержа́нїемъ  растерза́вши: ꙳ съ не́юже подвиза́сѧ ꙳ и҆ гаїані́а  приснопа́мѧтнаѧ, ꙳ дѣ́въ приводѧ́щи собо́ръ ꙳ крѣ́пкѡ  пострада́вшїй, ꙳ и҆ низло́жшїй є҆́ѵы дре́внѧго лестца̀: ꙳  ꙗ҆̀же досто́йнѡ хва́лѧще, ꙳ тѧ̀, хрⷭ҇тѐ, сла́вимъ. 
Сла́ва, гла́съ то́йже. Се́ргїа. Самогла́сенъ: 
Кто̀ досто́йнѡ добродѣ́телей твои́хъ повѣ́сть  побѣ̑ды; ка́ѧ оу҆ста̀ мꙋче́нїй терпѣ́нїе и҆зрекꙋ́тъ; во  ѻ҆бои́хъ бо до́блествовалъ є҆сѝ, григо́рїе. но не  преста́й молѧ̀ оу҆го́дниче хрⷭ҇то́въ, спастѝ дꙋ́шы на́шѧ,  ꙗ҆́кѡ и҆мѣ́ѧ, свѧщенномч҃ниче, дерзнове́нїе мно́гое. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле, ꙳ и҆  непоро́чнаѧ влⷣчца, ꙳ на крⷭ҇тъ воздвиза́ема ꙗ҆́кѡ ви́дѣ,  ꙳ ма́терски восклица́ше, ꙳ и҆ оу҆дивлѧ́ющисѧ вопїѧ́ше: ꙳  что̀ видѣ́нїе сїѐ, ꙳ ча́до сла́дкое, ꙳ но́вое и҆  пресла́вное; ꙳ ка́кѡ лю́дїе небл҃года́тнїи ꙳ сꙋди́щꙋ  пїла́товꙋ предаю́тъ тѧ̀, ꙳ и҆ ѡ҆сꙋжда́ютъ сме́ртїю живота̀  всѣ́хъ; ꙳ но пою̀ твоѐ неизрече́нное, сло́ве, схожде́нїе. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Въ незаходѧ́щїй ѻ҆́блакъ неизрече́ннагѡ свѣ́та  вше́дъ разꙋ́мнѡ, мч҃никъ и҆ па́стырь, навы́че  неизглагѡ́ланнаѧ та̑инъ хрⷭ҇то́выхъ: ꙗ҆́кѡ мч҃никъ оу҆́бѡ  просвѣща́емь, ꙗ҆́кѡ (с. 575) па́стырь же тайново́дствꙋ  наꙋча́емь. тѣ́мъ и҆ сꙋгꙋ́быми вѣнцы̑ ѿ вы́шнїѧ сла́вы  оу҆вѧзе́сѧ, молѧ́сѧ всегда̀ хрⷭ҇тꙋ̀ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, ꙳ тебѐ ро́ждшаѧ,  вопїѧ́ше: ꙳ что̀ стра́нное, ꙳ є҆́же ви́жꙋ, та́инство, сн҃е  мо́й; ꙳ ка́кѡ на дре́вѣ оу҆мира́еши, пло́тїю повѣ́шенъ, ꙳  жи́зни пода́телю; 
Тропа́рь, гла́съ д҃: 
И҆ нра́вѡмъ прича́стникъ, и҆ престо́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одꙋхнове́нне, въ видѣ́нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, свѧщенномꙋ́чениче григо́рїе, молѝ хрⷭ҇та̀  бг҃а, спасти́сѧ дꙋша́мъ на́шымъ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  ѕ҃, є҆гѡ́же краегране́сїе: Бо́драго пою́ тѧ, мч҃ниче,  па́стырѧ. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ, да тебѣ̀ ꙗ҆́кѡ въ тѷмпа́нѣ, во оу҆мерщвле́нїи  тѣлесѐ, побѣ́дное воспою̀ пѣ́нїе. 
Трⷪ҇цѣ честнѣ́й предстоѧ̀ вѣнцено́сецъ, ꙗ҆́кѡ  бо́дръ па́стырь, ꙗ҆́кѡ мч҃никъ свѧще́ненъ, свѧще́нными  твои́ми моли́твами оу҆спѝ страсте́й мои́хъ мра̑чнаѧ  привидѣ̑нїѧ, хва́лѧщемꙋ тѧ̀, бл҃же́нне григо́рїе. 
Незаходи́мый свѣти́льникъ, і҆ера́рхъ вели́кїй,  многострада́льный па́стырь, подвигѡ́въ и҆скꙋше́нїе,  а҆рме́нїи хвала̀, дне́сь на пѣ́нїе вѣ̑рныѧ призва̀,  соше́дшесѧ того̀ оу҆блажи́мъ. 
Во́дъ живо́тныхъ дх҃а, бл҃же́нне, напо́лнилсѧ  є҆сѝ, ꙗ҆́кѡ рѣка̀ є҆де́ма оу҆́мнагѡ и҆сходѧ́щаѧ, лицѐ  напаѧ́ѧ цр҃ко́вное, и҆ и҆зсꙋша́ѧ пꙋчи́нꙋ і҆дѡлонеи́стовства,  григо́рїе. (с. 576) 
Бг҃оро́диченъ: 
Жєны̀ крⷭ҇то́мъ ѿ тебє̀ вопло́щшагѡсѧ  оу҆крѣплѧ́емы, чⷭ҇таѧ, пострада́ша крѣ́пкѡ, и҆ томꙋ̀  приведе́нны бы́ша во слѣ́дъ тебє̀ дв҃ы, дѣ́вства  блиста́ньми, и҆ мч҃ническими кровьмѝ сїѧ́юще. 
Пѣ́снь г҃. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Ра́нами подвигѡ́въ твои́хъ зꙋ́бы сокрꙋши́лъ є҆сѝ  львѡ́въ, и҆ и҆злїѧ́ньми крове́й де́мѡнскꙋю кро́вь погꙋблѧ́ѧ,  і҆́дѡльскаѧ же и҆зъ ко́рене низвраща́еши ка̑пища,  досточꙋ́дне. 
Ни лю́тыхъ налѧца̑нїѧ, ни гѡ́рькїѧ мꙋ̑ки, ни  мра́чнѣйшагѡ ро́ва затворе́нїе долговре́менное, тво́й  а҆дама́нтскїй преврати́ша по́мыслъ, мч҃ниче досточꙋ́дне. 
Дрема́нїѧ твои̑мъ ѻ҆чесє́мъ, мч҃ниче, не да́лъ  є҆сѝ, до́ндеже дрема́нїемъ ѕлы́мъ ѡ҆держи̑мыѧ ѕлочести́вѡ,  сы́ны днѐ показа́лъ є҆сѝ, зовꙋ́щыѧ: ст҃ъ є҆сѝ, гдⷭ҇и. 
Бг҃оро́диченъ: 
Дв҃ома́терь тѧ̀, ѻ҆трокови́це, рїѱїмі́а мꙋ́ченица  вѣ́дꙋщи є҆ди́нꙋ, восхотѣ̀ твои̑мъ добро́тамъ, и҆ хрⷭ҇тꙋ̀  во слѣ́дъ приведе́сѧ, страстьмѝ свѣтѧ́щисѧ. 
Сѣда́ленъ, гла́съ д҃. Подо́бенъ: Вознесы́йсѧ: 
Пресвѣ́тлыми сїѧ́ньми, і҆ера́рше, ѡ҆зари́въ твою̀  дꙋ́шꙋ свѣтоно́снѡ, добродѣ́тельми просвѣти́лъ є҆сѝ  лицѐ землѝ, и҆мѣ́ѧ въ се́рдцѣ твое́мъ хрⷭ҇та̀:  просвѣща́еши же ꙗ҆́кѡ со́лнце незаходи́мое ꙗ҆зы́кѡвъ  собо́ры, мч҃ническими добро́тами, на́съ оу҆добрѧ́ѧ,  григо́рїе всемꙋ́дре. 
Два́жды. 
Сла́ва, и҆ ны́нѣ, бг҃оро́диченъ: 
Грѣхолюби́въ сы́й, молю́ тѧ, безгрѣ́шнаго бг҃а  ро́ждшꙋю, взе́млющаго грѣ́хъ мі́ра, пречⷭ҇таѧ,  многогрѣ́шнꙋю дꙋ́шꙋ мою̀ оу҆ще́дрити, и҆ грѣхѝ моѧ̑  мнѡ́гїѧ ѡ҆чи́стити: (с. 577) грѣ́шныхъ бо ты̀ є҆сѝ  ѡ҆чище́нїе, и҆ спасе́нїе вѣ́рныхъ, и҆ защище́нїе. 
Крⷭ҇тобг҃оро́диченъ: 
И҆зъ безнача́льнагѡ ѻ҆ц҃а̀ рожде́ннаго, въ  послѣ́днѧѧ времена̀ пло́тїю ро́ждшаѧ, на крⷭ҇тѣ́ тѧ  ви́сѧща зрѧ́щи, хрⷭ҇тѐ, оу҆вы̀ мнѣ̀, любе́знѣйшїй  і҆и҃се! вопїѧ́ше: ка́кѡ, сла́вимый ꙗ҆́кѡ бг҃ъ ѿ а҆́гг҃лъ,  ѿ беззако́нныхъ ны́нѣ чл҃вѣ̑къ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Сѣдѧ́й въ сла́вѣ, на прⷭ҇то́лѣ бжⷭ҇тва̀, во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
На ѡ҆бзо́рнꙋю тѧ̀ высотꙋ̀ мꙋче́нїѧ возведѐ,  высо́кїй въ сла́вѣ гдⷭ҇и вы́шнїй, сла́вне: є҆гѡ́же стрⷭ҇ти  ра́дꙋѧсѧ и҆з̾ѡбрази́лъ є҆сѝ свѧщенномч҃ниче, сла́ва,  вопїѧ̀, си́лѣ твое́й. 
Гꙋбѧ́щаго безбо́жнаго врага̀ всю̀ зе́млю  а҆рме́нскꙋю, бжⷭ҇твенною си́лою низложи́лъ є҆сѝ, и҆ ꙗ҆́кѡ  зарѧ̀ просїѧ́въ, просвѣти́лъ є҆сѝ во тмѣ̀ лежа́щыѧ,  мꙋ́дре, сꙋ́єтства. 
Многосꙋгꙋ́бнѡ созда́телю тво́й тала́нтъ прине́слъ  є҆сѝ, спа́сшихсѧ бжⷭ҇твенными твои́ми оу҆че́нїи,  григо́рїе, и҆ ѿ негѡ̀ нестарѣ́ющїйсѧ жре́бїй прїѧ́лъ  є҆сѝ, црⷭ҇тво є҆́же на нб҃сѣ́хъ и҆ свѣ́тлость. 
Бг҃оро́диченъ: 
Ꙗ҆́кѡ добрꙋ̀, ꙗ҆́кѡ и҆збра́ннꙋ тѧ̀, и҆ ꙗ҆́кѡ  краснꙋ̀ возлюби́ша ѻ҆трокови̑цы дѣ̑вы, съ рїѱїмі́ею  страда́вшїи, дв҃омт҃и марі́е, и҆ во слѣ́дъ тебє̀  приведо́шасѧ, сн҃ꙋ твоемꙋ̀ ра́дꙋющесѧ. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Крⷭ҇тоѧвле́ннѡ ви́дѣлъ є҆сѝ зна́менїе ꙗ҆́вѣ,  свѣ́томъ сїѧ́ющее, и҆ разрꙋша́ющее но́щь і҆́дѡльскꙋю,  свѣ́та же ча̑да вѣ̑рныѧ содѣ́ловающее. 
Въ до́льнѣйшемъ тѧ̀ ро́вѣ спасѐ хрⷭ҇то́съ бг҃ъ,  со (с. 578) ѕвѣрьмѝ сꙋ́ща лѣ́тнымъ и҆змѣне́нїемъ,  хотѧ́ща свѣ́томъ бжⷭ҇твеннагѡ сло́ва просвѣща́ти  безꙋ̑мныѧ. 
Мч҃нически подвиза́всѧ, вѣнча́лсѧ є҆сѝ, ꙗ҆́кѡ  побѣди́тель: пома́завсѧ же мѵ́ромъ а҆рхїере́йства,  пома́залъ є҆сѝ лю́ди, ѕлосмра́дныѧ льстѝ и҆зба́вивъ,  григо́рїе. 
Бг҃оро́диченъ: 
Воню̀ ѡ҆щꙋти́вше мѵ́ра дѣ̑вы, и҆зъ тебє̀, чⷭ҇таѧ  дв҃о, возсїѧ́вшагѡ сло́ва, страда́льческими пѡ́двиги томꙋ̀  благоꙋгоди́ша, ра́дꙋющесѧ. 
Пѣ́снь ѕ҃. І҆рмо́съ: 
Возопѝ проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Слове́съ твои́хъ си́лою трє́бища разори́шасѧ: и҆  де́мѡнстїи низложи́шасѧ нетве́рдїи кꙋмі́ры, и҆ вѣ́рныхъ  сердца̀ бжⷭ҇твеннымъ оу҆тверди́шасѧ раче́нїемъ. 
Тїрїда́та, ꙗ҆́коже ве́прѧ свѧ́заннаго, приве́лъ  є҆сѝ ꙗ҆́кѡ а҆́гнѧ гдⷭ҇ꙋ, пре́жде бы́вша во́лка  свирѣ́паго, за вели́кое бога́тство бл҃гоꙋтро́бїѧ бж҃їѧ  ны́нѣ спаса́ема. 
Показа́лъ є҆сѝ заблꙋ́ждшымъ стезю̀ бжⷭ҇твеннꙋю,  неле́стными поꙋче́нїи, і҆ера́рше, соверши́въ ꙗ҆́кѡ  па́стырь, па́стырѧ и҆́стиннаго подража́ѧ, григо́рїе. 
Бг҃оро́диченъ: 
Распина́ема, ѿ тебє̀, бцⷣе, вопло́щшагосѧ,  ꙗ҆́кѡ оу҆вѣ́дѣ рїѱїмі́а, томꙋ̀ сраспѧ́тсѧ ꙗ҆́кѡ  а҆́гница па́стырю, ꙗ҆́кѡ же́ртва бг҃ꙋ непоро́чнаѧ. 
Конда́къ, гла́съ в҃. Подо́бенъ: Твє́рдыѧ: 
Благосла́внаго и҆ свѧщеннонача́льника всѝ ꙗ҆́кѡ  страда́льца и҆́стины, дне́сь вѣ́рнїи въ пѣ́снехъ и҆  пѣснопѣ́нїихъ восхва́лимъ, бо́драго па́стырѧ и҆  оу҆чи́телѧ григо́рїа, всемі́рнаго свѣти́льника, и҆  побо́рника: хрⷭ҇тꙋ́ бо мо́литсѧ, є҆́же спасти́сѧ на́мъ. (с.  579) 
І҆́косъ: 
Сего̀ вели́каго во страстоте́рпцѣхъ, свѣти́льника  бжⷭ҇твеннаго, а҆рме́нїи вѣ́рна па́стырѧ и҆ оу҆чи́телѧ, въ  пѣ́снехъ восхва́лимъ, и҆ пѣ̑нїи бжⷭ҇твенными главꙋ̀ є҆гѡ̀  вѣнча́емъ: и҆́бо тмꙋ̀ безбо́жїѧ і҆́дѡльскагѡ погꙋбѝ, съ  ни́миже и҆ де́мѡнское дѣ́йство всѐ оу҆мертвѝ. тѣ́мъ  трꙋды̀ претерпѣ́въ крѣ́пкимъ по́мысломъ и҆ бл҃года́тїю,  хрⷭ҇тꙋ̀ ны́нѣ мо́литсѧ, є҆́же спасти́сѧ на́мъ. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Многови̑дныѧ мꙋ̑ки претерпѣ́въ, мч҃ниче, мнѡ́гїѧ  ѿ мꙋ́къ свободи́лъ є҆сѝ, и҆ бꙋ́дꙋщїѧ печа́ли, вопїѧ̀:  ѻ҆тє́цъ на́шихъ бж҃е, бл҃гослове́нъ є҆сѝ. 
До́мъ себѐ трⷪ҇цы соверши́въ, бл҃же́нне, хра́мы  і҆́дѡльскїѧ разори́лъ є҆сѝ: хра́мы же воздви́глъ є҆сѝ  всеви́дцꙋ сло́вꙋ, лю́демъ на спасе́нїе. 
Свѧщеннодѣ́латель ꙗ҆ви́лсѧ є҆сѝ, тебѐ сама́го  же́ртвꙋ пре́жде те́плѣ прине́слъ є҆сѝ влⷣцѣ твоемꙋ̀:  є҆мꙋ́же жрѧ̀ пото́мъ, благочести̑вымъ дае́ши дꙋша́мъ во  спасе́нїе. 
Бг҃оро́диченъ: 
Мч҃ническими вѣнцы̑ оу҆кра́шєны ѻ҆трокови̑цы,  и҆зъ дв҃ы возсїѧ́вшꙋ бг҃ꙋ приведо́шасѧ, пѣснопѣ́сненнѡ  вопїю́ще: хрⷭ҇тѐ, бл҃гослове́нъ є҆сѝ. 
Пѣ́снь и҃. І҆рмо́съ: 
И҆зба́вителю, всѣ́хъ, всеси́льне, посредѣ̀  пла́мене благоче́ствовавшыѧ снизше́дъ ѡ҆роси́лъ є҆сѝ, и҆  наꙋчи́лъ є҆сѝ пѣ́ти: всѧ̑ дѣла̀ благослови́те, по́йте  гдⷭ҇а. 
Сострада́въ зако́ннѡ, посрами́лъ є҆сѝ беззакѡ́нныѧ  врагѝ крѣпча́йше, свѧщеннослꙋжи́телю григо́рїе, и҆ бг҃ꙋ  приве́лъ є҆сѝ мно́жество пою́щихъ: всѧ̑каѧ дѣла̀,  благослови́те, гдⷭ҇нѧ, гдⷭ҇а. (с. 580) 
Воздѣ́лавъ непло́днꙋю ни́вꙋ, насѣ́ѧлъ є҆сѝ  словє́снаѧ сѣ́мена, во сто̀ пожа́въ слове́сныхъ кла́сѡвъ  благопло́дїе, дѣ́лателю дꙋ́шъ оу҆гобзи́вшее. 
Блиста́ньми слове́съ твои́хъ просвѣти́лъ є҆сѝ, и҆  мнѡ́гїѧ тмы̀ приве́лъ є҆сѝ, на́съ ра́ди во́лею  претерпѣ́вшемꙋ стрⷭ҇ти. є҆мꙋ́же пѣснопое́мъ:  благослови́те, всѧ̑ дѣла̀, гдⷭ҇нѧ, гдⷭ҇а. 
Бг҃оро́диченъ: 
Ни мно́жества мꙋ́къ оу҆боѧ́вшисѧ, ни плотски̑мъ  сласте́мъ повинꙋ́вшисѧ, ѿ дв҃ы гдⷭ҇а сꙋ́ща и҆сповѣ́да,  вопїю́щи рїѱїмі́а: благослови́те, всѧ̑ дѣла̀ гдⷭ҇нѧ,  гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Си́лою вжилѧ́емь хрⷭ҇то́вою, претерпѣ́лъ є҆сѝ  мꙋ́къ болѣ̑зни, и҆ ка̑пища погꙋби́лъ є҆сѝ де́мѡнскаѧ, и҆  хра́мы і҆́дѡльскїѧ раскопа́лъ є҆сѝ: лю́ди же сꙋ́щыѧ въ  невѣ́дѣнїи просвѣти́лъ є҆сѝ, свѧщенномч҃ниче  всече́стне. 
Ꙗ҆́кѡ оу҆́тро возсїѧ̀ на́мъ па́мѧть твоѧ̀,  бл҃года́тей зарю̀ носѧ́щи: ты́ бо свѣ́та ꙗ҆ви́лсѧ є҆сѝ  прїѧ́телище бж҃е́ственнагѡ, и҆ къ свѣ́тꙋ возше́лъ є҆сѝ  невече́рнемꙋ, бога́тнѡ ѡ҆зарѧ́емь свѣтоли̑тїи бжⷭ҇твенными,  прпⷣбне. 
Собесѣ́дникъ ꙗ҆ви́лсѧ є҆сѝ прⷪ҇ро́кѡвъ,  мч҃никѡвъ же и҆ а҆пⷭ҇лѡвъ кꙋпножи́тель, а҆рхїере́євъ и҆  преподо́бныхъ, а҆́гг҃лѡвъ и҆ а҆рха́гг҃лѡвъ равноста́тенъ: съ  ни́миже ѡ҆ на́съ, чтꙋ́щихъ тѧ̀, ѻ҆́ч҃е, молѝ  чл҃вѣколю́бца. 
До́блествоваша жєны̀ честны̑ѧ, и҆спаде́нїе є҆́ѵино  и҆справлѧ́юще, претерпѣ́ша болѣ́зней треволне́нїе. вельмѝ  на высотꙋ̀ хва́лѧщагосѧ нога́ми краснѣ́йшими сокрꙋши́ша,  и҆̀хже досто́йнѡ оу҆блажа́емъ. 
Бг҃оро́диченъ: 
Свѣ́томъ лица̀ и҆зъ тебє̀ возсїѧ́вшагѡ  ѡ҆зари́вшисѧ, (с. 581) приснодв҃о, любо́вїю неꙋдержа́нною  рїѱїмі́а, стрⷭ҇ти є҆гѡ̀ и҆ сме́рть, свое́ю пло́тїю  и҆з̾ѡбразѝ. тѣ́мже съ тобо́ю, влⷣчце, ны́нѣ весели́тсѧ. 
Свѣти́ленъ. Подо́бенъ: Оу҆ченикѡ́мъ: 
Въ ро́вѣ вре́меннѡ затворе́на со ѕвѣрьмѝ  григо́рїа похва́лимъ сла́внаго, премѣни́вша въ ди́вїѧ  ве́прѧ мꙋчи́телѧ тїрїда́та, и҆ ѡ҆гласи́вша сло́во все́й  землѝ просвѣще́нїѧ. 
Бг҃оро́диченъ: 
Честнѣ́йши є҆сѝ всѣ́хъ тва́рей, бцⷣе, хрⷭ҇та̀  поро́ждшаѧ, того̀ оу҆̀бо молѝ, сохрани́тисѧ ма́лѣй се́й  па́ствѣ твое́й невреди́мѣй ѿ всѧ́кагѡ навѣ́та  проти́внагѡ. 
На лїтꙋргі́и: Бл҃жє́нна ѻ҆ктѡ́иха на д҃: и҆ ст҃а́гѡ  пѣ́снь. г҃, на д҃. Прокі́менъ, гла́съ з҃: Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  корі́нѳѧнѡмъ, зача́ло рѯ҃ѕ. А҆ллилꙋ́їа, гла́съ в҃:  Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи  твоѝ возра́дꙋютсѧ. Є҆ѵⷢ҇лїе матѳе́а, зача́ло р҃г.  Прича́стенъ: Въ па́мѧть вѣ́чнꙋю бꙋ́детъ првⷣникъ: 
Слꙋ́жба прпⷣбнагѡ ѻ҆тца̀ на́шегѡ григо́рїа, и҆́же на  пе́льшмѣ рѣцѣ̀, во́логодскагѡ чꙋдотво́рца. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ: стїхи̑ры прпⷣбнагѡ, гла́съ  и҃. 
Подо́бенъ: Ѽ пресла́внагѡ чꙋдесѐ! 
Прпⷣбне ѻ҆́ч҃е григо́рїе, мїрскі́ѧ себѐ  ѿлꙋчи́лъ є҆сѝ молвы̀, ꙳ терпѣ́нїемъ же и҆ посто́мъ ꙳ и҆  ча́стыми моли́твами пло́ть твою̀ покори́лъ є҆сѝ дх҃ꙋ, ꙳ и҆  ѕмі́ѧ лꙋка́ваго (с. 582) сле́зъ тꙋ́чами потопи́лъ є҆сѝ,  бл҃же́нне, ꙳ и҆ къ премі́рномꙋ возше́лъ є҆сѝ соверше́нїю.  ꙳ тѣ́мже почита́юще па́мѧть твою̀, прпⷣбне, ꙳ мо́лимъ тѧ̀:  молѝ хрⷭ҇та̀ бг҃а, ꙳ спасти́сѧ дꙋша́мъ на́шымъ. 
Прпⷣбне ѻ҆́ч҃е григо́рїе, ꙳ мїрскі́й мѧте́жъ  ѡ҆ста́вивъ, и҆ взе́мъ крⷭ҇тъ тво́й, ꙳ послѣ́довалъ є҆сѝ  хрⷭ҇тꙋ̀ невозвра́тнымъ по́мысломъ, ꙳ и҆ въ пꙋсты́ню  всели́всѧ, прпⷣбне, ꙳ дꙋшє́вныѧ стра̑сти и҆зъ ко́рене  и҆сто́рглъ є҆сѝ, ꙳ и҆ тѣлє́снаѧ чꙋ̑вства ѡ҆горчева́ѧ, ꙳  ѕлострада̑нїѧ претерпѣ́лъ є҆сѝ во бдѣ́нїи съ чи́стою  со́вѣстїю, ꙳ и҆ а҆́гг҃лѡвъ собесѣ́дникъ бы́въ, бл҃же́нне,  ꙳ молѝ спасти́сѧ дꙋша́мъ на́шымъ. 
Прпⷣбне ѻ҆́ч҃е григо́рїе, ꙳ впери́въ оу҆́мъ тво́й  къ бг҃ꙋ вѣ́рою, ꙳ плотска́гѡ смѣше́нїѧ возгнꙋша́лсѧ є҆сѝ  неꙋста́внагѡ, ꙳ и҆ крⷭ҇тъ тво́й воспрїи́мъ, ꙳ всеви́дцꙋ  послѣ́довалъ є҆сѝ, ꙳ тѣ́ло непокори́вое ꙳ пѡ́двиги  воздержа́нїѧ ꙳ и҆ по́мысла си́лою порабо́тивъ ꙳ бжⷭ҇твенномꙋ  дх҃ꙋ. 
Прпⷣбне ѻ҆́ч҃е григо́рїе, ꙳ сла́вꙋ маловре́меннꙋю  ѡ҆ста́вивъ, ꙳ и҆ въ пꙋсты́ню всели́всѧ, ꙳ бы́лъ є҆сѝ  добродѣ́тели подви́жникъ прилѣ́жный, ꙳ жесто́кимъ  воздержа́нїемъ же и҆ посто́мъ пло́ть твою̀ и҆знꙋри́въ: ꙳  тогѡ̀ ра́ди хрⷭ҇то́съ ѡ҆богати́ тѧ чꙋдесы̀. ꙳ но помина́й  ны̀, ча̑да твоѧ̑, ꙳ вѣ́рою соверша́ющыѧ всесвѧще́ннꙋю  па́мѧть твою̀, ꙳ и҆ и҆спросѝ спасе́нїе дꙋша́мъ на́шымъ. 
Сла́ва, гла́съ и҃. Самогла́сенъ: 
Прпⷣбне ѻ҆́ч҃е григо́рїе, мі́ра красоты̀  ѿре́клсѧ є҆сѝ, и҆ всѧ́кое наслажде́нїе маловре́менныхъ  возненави́дѣвъ, мона́шеское же житїѐ па́че возлюби́лъ  є҆сѝ, и҆ въ не́мъ вельмѝ подвиза́всѧ всѧ́кимъ  ѕлострада́нїемъ, за̑днѧѧ забыва́ѧ, на прє́днѧѧ же  простира́ѧсѧ: и҆ тогѡ̀ ра́ди а҆́гг҃лѡвъ собесѣ́дникъ бы́ти  сподо́билсѧ є҆сѝ. но помина́й ста́до твоѐ, є҆́же  собра́лъ є҆сѝ, мꙋ́дре, чтꙋ́щихъ вѣ́рою па́мѧть (с. 583)  твою̀: ꙗ҆́кѡ дерзнове́нїе и҆мѣ́ѧ ко хрⷭ҇тꙋ̀ бг҃ꙋ, молѝ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Цр҃ь нбⷭ҇ный: 
Вхо́дъ. Прокі́менъ днѐ. Чтє́нїѧ г҃. 
Пи́саны сегѡ̀ мѣ́сѧца въ ѳ҃-й де́нь, і҆ѡ́сифꙋ  волоцко́мꙋ. 
На стїхо́внѣ стїхи̑ры, гла́съ є҃. 
Подо́бенъ: Ра́дꙋйсѧ: 
Ра́дꙋйсѧ, прпⷣбне ѻ҆́ч҃е григо́рїе, ты́ бо и҆́го  хрⷭ҇то́во на ра́мо взе́мъ до́блественнѣ, наи̑тїѧ вра̑жїѧ  попра́лъ є҆сѝ: въ пꙋсты́ню бо всели́всѧ, и҆ въ не́й  ѡ҆брѣ́лъ є҆сѝ нбⷭ҇нꙋю лѣ́ствицꙋ. тѣ́мже всѝ вѣ́рою  почита́емъ па́мѧть твою̀, ѽ всебл҃же́нне григо́рїе,  мона́шествꙋющихъ похвало̀, хрⷭ҇та̀ непреста́ннѡ молѝ,  спасти́сѧ дꙋша́мъ на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, ѻ҆́ч҃е григо́рїе, мона́хѡвъ мно́гихъ  наста́вникъ бы́въ. тѣ́мже вѣ́рою соше́дшесѧ всѝ по  достоѧ́нїю тѧ̀ чти́мъ, ꙗ҆́кѡ по́стника и҆ слꙋжи́телѧ  хрⷭ҇то́ва и҆зѧ́щнаго: ра́дꙋѧсѧ бо ше́ствовалъ є҆сѝ въ  пꙋсты́ни непрохо́днѣй, мꙋ́дре, всѧ̑ ѡ҆ѕлоблє́нїѧ  претерпѣва́ѧ, бл҃года́тїю бж҃їею оу҆крѣплѧ́емь. тѣ́мже  тебѣ̀ взыва́емъ: ѡ҆ на́съ моли́сѧ, спасти́сѧ дꙋша́мъ  на́шымъ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, ѻ҆́ч҃е григо́рїе прпⷣбне, сле́зными  и҆стѡ́чники дꙋ́шꙋ твою̀ ѡ҆чища́ѧ, и҆ всено́щнымъ стоѧ́нїемъ  бг҃а молѧ̀, ѿ негѡ́же бл҃года́тїю оу҆крѣплѧ́емь, земны̑ѧ  вє́щи, мꙋ́дре, мимоте́клъ є҆сѝ: собра́лъ же є҆сѝ въ  дꙋ́шꙋ твою̀ бжⷭ҇твенное бога́тство дꙋ́ха, непоро́чнꙋю  моли́твꙋ, чистотꙋ̀ краснолѣ́пнꙋ, бдѣ́нїе тве́рдо. тѣ́мже  и҆ вы́шнѧгѡ прїѧ́тїѧ наслѣ́дникъ ꙗ҆ви́лсѧ є҆сѝ: и҆  ны́нѣ въ нбⷭ҇ныхъ селе́нїихъ водворѧ́ѧсѧ, молѝ спасти́сѧ  дꙋша́мъ на́шымъ. (с. 584) 
Сла́ва, гла́съ и҃. Самогла́сенъ: 
Прпⷣбне и҆ пребл҃же́нне, свѧтѣ́йшїй ѻ҆́ч҃е  григо́рїе, любвѐ ра́ди хрⷭ҇то́вы всѧ̑ ѡ҆ста́вилъ є҆сѝ,  бога́тство и҆ сла́вꙋ въ ничто́же вмѣни́въ, и҆ въ пꙋсты́ню  вше́дъ, бдѣ́нїе же и҆ сꙋхоѧде́нїе воспрїи́мъ, и҆ є҆́же на  землѝ лега́нїе и҆́миже чистотꙋ̀ дꙋше́внꙋю и҆ тѣле́снꙋю  и҆спра́вилъ є҆сѝ, оу҆стна́ми же и҆ оу҆мо́мъ соверше́нное  безмо́лвїе, оу҆́зкїй пꙋ́ть и҆ безстра́стный, и҆ ско́рбнꙋю  жи́знь, ра́дꙋѧсѧ ше́ствовалъ є҆сѝ. тѣ́мже вѣ́рою  вопїе́мъ тѝ: ѽ всебл҃же́нне григо́рїе. хрⷭ҇та̀  непреста́ннѡ молѝ, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь, гла́съ и҃: 
Любо́вїю хрⷭ҇то́вою, бг҃омꙋ́дре, просвѣти́всѧ,  добродѣ́тельми ѡ҆блиста́лъ є҆сѝ: и҆ всѧ́кое наслажде́нїе  плотско́е возненави́дѣвъ, и҆ въ пꙋсты́ню всели́всѧ, въ  не́йже вельмѝ подвиза́лсѧ є҆сѝ въ жи́зни се́й вре́меннѣй  въ пѣ́нїихъ и҆ во бдѣ́нїихъ, и҆ въ поще́нїихъ. сегѡ̀ ра́ди  и҆ хрⷭ҇то́съ да́ромъ чꙋде́съ ѡ҆богати́ тѧ. но помина́й  на́съ, чтꙋ́щихъ пресвѣ́тлꙋю па́мѧть твою̀, прпⷣбне ѻ҆́ч҃е  григо́рїе, и҆ молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
На оу҆́трени, на Бг҃ъ гдⷭ҇ь: тропа́рь ст҃а́гѡ,  два́жды. 
Сла́ва, и҆ ны́нѣ, бг҃оро́диченъ: 
По а҃-мъ стїхосло́вїи сѣда́ленъ, гла́съ є҃. Поⷣ:  Собезнача́льное: 
Печа́ли житїѧ̀ ѿве́ргсѧ, и҆ а҆́гг҃льское  воспрїи́мъ житїѐ, воздержа́нїемъ дꙋ́шꙋ оу҆добри́лъ є҆сѝ  и҆ чꙋде́съ бл҃года́ть ѿ бг҃а прїѧ́лъ є҆сѝ бога́тнѡ,  григо́рїе бл҃же́нне, ѡ҆ на́съ моли́сѧ, благоче́стнѡ  восхвалѧ́ющихъ тѧ̀. 
Два́жды. 
Сла́ва, и҆ ны́нѣ, бг҃оро́диченъ: 
Пречⷭ҇таѧ дв҃о, на́съ поми́лꙋй, вѣ́рою  прибѣга́ющихъ къ тебѣ̀ милосе́рдой и҆ просѧ́щихъ твоегѡ̀  те́плагѡ, (с. 585) влⷣчце, застꙋпле́нїѧ: мо́жеши бо ꙗ҆́кѡ  блага̀, всѣ́хъ спастѝ, ꙗ҆́кѡ сꙋ́щи мт҃и бг҃а вы́шнѧгѡ,  ма́терними твои́ми мольба́ми при́снѡ ѡ҆б̾е́мши,  бг҃ора́дованнаѧ. 
По в҃-мъ стїхосло́вїи сѣда́ленъ, гла́съ и҃. Поⷣ:  Премꙋ́дрости: 
Мно́гимъ воздержа́нїемъ, прпⷣбне, житїѐ твоѐ  оу҆краси́въ, пꙋ́ть показа́лъ є҆сѝ хотѧ́щымъ, ведꙋ́щїй въ  жи́знь, добродѣ́тельми и҆ смире́нїемъ: мі́ра бо ѿве́ргсѧ,  и҆ всѧ̑ ꙗ҆̀же въ мі́рѣ кра̑снаѧ преѡби́дѣвъ,  є҆ѵⷢ҇льскимъ оу҆че́нїємъ послѣ́довалъ є҆сѝ. жесто́кимъ  оу҆́бѡ житїе́мъ пло́ть твою̀ и҆знꙋрѧ́ѧ, и҆ го́рдаго ѕмі́ѧ  воздержа́нїемъ оу҆би́лъ є҆сѝ. тѣ́мже на нб҃сѣ́хъ  водворѧ́ешисѧ, трисо́лнечномꙋ бжⷭ҇твꙋ̀ предстоѧ̀, бл҃же́нне  григо́рїе, молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное  ѻ҆би́телище, и҆ де́мѡнѡмъ и҆гра́лище въ ра́зꙋмѣ бы́вша,  потщи́сѧ тѣ́хъ ѕлодѣ́йства мѧ̀ и҆зба́вити, и҆ свѣ́тлое  жили́ще добродѣ́телей совершѝ, свѣтоно́снаѧ, нетлѣ́ннаѧ:  ѿженѝ ѻ҆́блакъ страсте́й, и҆ вы́шнѧгѡ прича́стїѧ  сподо́би, и҆ свѣ́та невече́рнѧгѡ моли́твами твои́ми. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Нищетꙋ̀ оу҆́бѡ возлюби́лъ є҆сѝ па́че бога́тства  тлѣ́ннагѡ, и҆ сою́зомъ любвѐ привѧза́сѧ, земна̑ѧ и҆  мимотекꙋ́щаѧ возненави́дѣвъ, бл҃же́нне, пꙋсты́нное  ѡ҆ѕлобле́нїе оу҆се́рднѡ под̾е́мъ. тѣ́мже и҆ къ ре́вности  а҆́гг҃льскагѡ житїѧ̀ воздви́глъ є҆сѝ мно́жество  мона́шествꙋющихъ, прпⷣбне ѻ҆́ч҃е на́шъ григо́рїе: молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти на́мъ, и҆  ве́лїю ми́лость. 
Два́жды. (с. 586) 
Сла́ва, и҆ ны́нѣ, бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ и҆ человѣ́ческїй ро́дъ, ѡ҆свѧще́нный  хра́ме и҆ раю̀ слове́сный, дѣ́вственнаѧ похвало̀, и҆зъ  неѧ́же бг҃ъ воплоти́сѧ и҆ млⷣнецъ бы́сть, пре́жде вѣ̑къ  сы́й бг҃ъ на́шъ: ложесна́ бо твоѧ̑ престо́лъ сотворѝ, и҆  чре́во твоѐ простра́ннѣе нб҃съ содѣ́ла. ѡ҆ тебѣ̀  ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ: Сті́хъ: Что̀ возда́мъ гдⷭ҇еви:  Всѧ́кое дыха́нїе: Є҆ѵⷢ҇лїе прпⷣбническое. По н҃-мъ  ѱалмѣ̀ стїхи́ра, гла́съ и҃: Прпⷣбне, преблаже́нне:  пи́сана на вече́рни, на стїхо́внѣ, Сла́вникъ. 
Канѡ́нъ бцⷣы со і҆рмосо́мъ на ѕ҃, и҆ ст҃а́гѡ на и҃. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Земна̑ѧ и҆ мимотекꙋ̑щаѧ, ꙗ҆́кѡ оу҆ме́ты вмѣни́въ,  хрⷭ҇та̀ є҆ди́наго приѡбрѣ́лъ є҆сѝ. є҆гѡ́же любо́вїю  оу҆ѧзви́въ дꙋ́шꙋ твою̀, григо́рїе прпⷣбне, моли́сѧ ко  гдⷭ҇ꙋ, на́съ просвѣти́ти. 
Возше́дъ на высотꙋ̀ добродѣ́телей, до́лꙋ влекꙋ́щыѧ  сла̑сти ѡ҆плева́лъ є҆сѝ, сла́дость показа́лъ є҆сѝ  спасе́нїе, ѻ҆́ч҃е прпⷣбне, ста́дꙋ твоемꙋ̀. 
Нахождє́нїѧ вра̑жїѧ лꙋка́выхъ дꙋхѡ́въ, ѿ бг҃а  сокрꙋше́ннымъ се́рдцемъ прїе́мь по́мощь, григо́рїе  блаже́нне, и҆ воздержа́нїемъ ѡ҆гради́всѧ, побѣди́лъ є҆сѝ  и҆̀хъ. 
Бг҃оро́диченъ: 
Премꙋ́дрость бж҃їю вои́стиннꙋ сло́во ѻ҆́ч҃ее  несказа́ннѡ ро́ждшаѧ, дꙋшѝ моеѧ̀ лю́тꙋю ꙗ҆́звꙋ и҆сцѣлѝ,  и҆ серде́чнꙋю болѣ́знь, мт҃и бж҃їѧ, оу҆кротѝ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. (с. 587) 
Попали́лъ є҆сѝ оу҆́глїемъ воздержа́нїѧ страсте́й  те́рнїе, прпⷣбне, и҆ прогонѧ́ѧ нечи̑стыѧ дꙋ́хи,  бг҃облаже́нне. 
Ꙗ҆́кѡ свѣти́льникъ твою̀ дꙋ́шꙋ, сле́зными потѡ́ки  оу҆краша́ѧ, прпⷣбне, се́рдце твоѐ поже́рлъ є҆сѝ бг҃ꙋ. 
Стра̑сти дꙋшетлѣ̑нныѧ оу҆спи́лъ є҆сѝ,  бо́дростными моли́твами и҆ бдѣ́ньми, всеблаже́нне. тѣ́мже  въ нбⷭ҇ный черто́гъ всели́лсѧ є҆сѝ, ра́дꙋѧсѧ. 
Бг҃оро́диченъ: 
Оу҆ста́ви неꙋста́вное помышле́нїй мои́хъ, чⷭ҇таѧ,  смꙋще́нїе, мт҃и бж҃їѧ, къ сн҃ꙋ твоемꙋ̀ направлѧ́ющи моѧ̑  движє́нїѧ. 
Сѣда́ленъ, гла́съ и҃. Подо́бенъ: Премꙋ́дрости: 
Красоты̑ мїрскі̑ѧ ѿ млады́хъ ногте́й, прпⷣбне,  возненави́дѣвъ, хрⷭ҇та́ же є҆ди́наго ѿ се́рдца  возлюби́лъ є҆сѝ, и҆ томꙋ̀ вседꙋ́шнѡ прилѣпи́всѧ, ꙗ҆́кѡ  безпло́тенъ на землѝ пожи́лъ є҆сѝ съ пло́тїю: сла́вꙋ же  мимотекꙋ́щꙋю и҆ бога́тство въ ничто́же вмѣни́въ, нбⷭ҇ное  бога́тство воспрїѧ́лъ є҆сѝ, и҆ сла́вꙋ вѣ́чнꙋю. тѣ́мже и҆  оу҆блажа́емъ ст҃о́е твоѐ оу҆спе́нїе, и҆ въ не́мъ  торжествꙋ́юще вопїе́мъ тѝ: бг҃оно́сне ѻ҆́ч҃е на́шъ  григо́рїе, молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: Ꙗ҆́кѡ  всенепоро́чнаѧ: 
Пи́санъ по в҃-й стїхоло́гїи. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Ꙗ҆́кѡ въ поро́дѣ благово́ннѣй, и҆ добродѣ́тели  въ раѝ ѡ҆дꙋшевле́ннѣмъ, воздержа́нїемъ процвѣ́лъ є҆сѝ,  и҆́мже пита́еши чтꙋ́щыѧ тѧ̀. 
Мі́ра любвѐ ѿре́ксѧ, дости́же го́рнѧгѡ  і҆ерⷭ҇ли́ма, и҆дѣ́же хрⷭ҇то́съ со ѻ҆ц҃е́мъ и҆ дх҃омъ, и҆  вѣнца̀ ѿ негѡ̀ сподо́бисѧ, со безпло́тными ли̑ки поѧ̀:  сла́ва си́лѣ твое́й, гдⷭ҇и. (с. 588) 
Законополо́жника воздержа́нїю мона́хѡвъ, и҆ пра́вило  кро́тости, ꙗ҆́кѡ мѡѷсе́а тѧ̀ и҆ дв҃да вои́стиннꙋ  стѧжа́вше, ѻ҆́ч҃е, оу҆блажа́емъ. 
Бг҃оро́диченъ: 
Подъ лѣ́томъ бы́вша, и҆́же ѿ ѻ҆ц҃а̀ безлѣ́тнѡ  возсїѧ́вшаго, бг҃омт҃и, на́мъ родила̀ є҆сѝ. є҆го́же  молѝ, спастѝ пою́щыѧ тѧ̀. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Страсте́й мглꙋ̀ ѿгна́въ, прпⷣбне, зарѧ́ми,  ѻ҆́ч҃е, пѡ́двигъ твои́хъ, и҆ просвѣще́нїе дх҃а въ се́рдцы  воспрїи́мъ, григо́рїе, и҆́мже попали́лъ є҆сѝ всѧ̑  де́мѡнскаѧ ѡ҆полчє́нїѧ, и҆ ликѡ́мъ по́стничєскимъ  причта́лсѧ є҆сѝ. 
Погаси́въ стра̑сти росо́ю воздержа́нїѧ, ѻ҆́ч҃е  бл҃же́нне, бога́тнѡ вже́глъ є҆сѝ ѻ҆́гнь любвѐ, и҆ вѣ́ры  и҆ поще́нїѧ, свѣти́льникъ просвѣща́ѧсѧ безсме́ртїемъ, и҆  днѐ сы́нъ, ѻ҆́ч҃е, бы́лъ є҆сѝ. 
Оу҆добри́въ свѧще́ннꙋю твою̀ дꙋ́шꙋ, ѻ҆́ч҃е  всебл҃же́нне григо́рїе, и҆зволе́нїемъ простоты̀, и҆ хꙋ́дость  ри́знꙋю и҆мѣ́лъ є҆сѝ: тѣ́мже оу҆краше́нїе  добродѣ́тельно показа́лсѧ є҆сѝ, чтꙋ́щымъ всечестнꙋ́ю  па́мѧть твою̀. 
Бг҃оро́диченъ: 
Є҆ди́на ро́ждши дв҃а, є҆ди́на мꙋженеискꙋ́сна  ꙗ҆ви́ласѧ є҆сѝ, всенепоро́чнаѧ: во оу҆тро́бѣ бо сло́во  ѻ҆́ч҃ее прїе́мши безнача́льное, и҆ млеко́мъ пита́еши, дв҃о,  чꙋ́до стра́нно. и҆ дѣ́вствꙋющи зако́ны ѡ҆бновлѧ́еши  є҆стєства̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Собра́лъ є҆сѝ въ дꙋшѝ твое́й бжⷭ҇твєнныѧ плоды̀  дꙋ́ха, (с. 589) непоро́чнꙋ моли́твꙋ, чистотꙋ́ же кра́снꙋ и҆  бдѣ́нїе тве́рдо, воздержа́нїѧ болѣ̑зни: и҆́миже хра́мъ  показа́лсѧ є҆сѝ бг҃а вседержи́телѧ. 
Дꙋше́вный ра́зꙋмъ впери́въ, сла́вне, и҆ чꙋ̑вствїѧ  ѡ҆корми́въ, мꙋ́дре, свѧты̑ни благоче́стїѧ сꙋ́щымъ на землѝ  возвѣща́лъ є҆сѝ, и҆ є҆́же къ нб҃сѝ восхожде́нїе. 
Земны́хъ веще́й хꙋ́дость мимоте́клъ є҆сѝ, мꙋ́дре:  невеще́ственною же моли́твою на нб҃са̀ возлетѣ́лъ є҆сѝ,  и҆ вы́шнѧгѡ воспрїѧ́тїѧ наслѣ́дникъ ꙗ҆ви́лсѧ є҆сѝ,  житїѧ̀ соверше́нїемъ. 
Бг҃оро́диченъ: 
Прїѧ́ла є҆сѝ вои́стиннꙋ бжⷭ҇твенное сло́во въ  ложесна̀ твоѧ̑, и҆ сего̀ па́че є҆стества̀, пречⷭ҇таѧ,  родила̀ є҆сѝ, є҆го́же мольба́ми твои́ми оу҆молѝ, ѿ  бѣ́дъ всѧ̑ и҆зба́вити рабы̑ твоѧ̑. 
Конда́къ, гла́съ и҃: 
Хрⷭ҇то́вою любо́вїю оу҆ѧзви́всѧ, прпⷣбне, и҆ томꙋ̀  невозвра́тнымъ жела́нїемъ послѣ́довалъ є҆сѝ, всѧ́кое  наслажде́нїе плотско́е возненави́дѣвъ, и҆ въ пꙋсты́ню  всели́всѧ, въ не́й вельмѝ подвиза́лсѧ є҆сѝ: тѣ́мъ и҆  хрⷭ҇то́съ да́ромъ чꙋде́съ ѡ҆богати́ тѧ. помина́й на́съ  чтꙋ́щихъ пресвѣ́тлꙋю па́мѧть твою̀, да зове́мъ тѝ:  ра́дꙋйсѧ, прпⷣбне григо́рїе, ѻ҆́ч҃е на́шъ. 
І҆́косъ: 
Є҆ѵⷢ҇льскїй гла́съ, ѻ҆́ч҃е, оу҆слы́шавъ, всѧ̑  ѡ҆ста́вилъ є҆сѝ плотска̑ѧ мꙋдрова̑нїѧ, бога́тство и҆  сла́вꙋ въ ничто́же вмѣни́въ, и҆ на стра̑сти ꙗ҆́кѡ  безпло́тенъ подвиза́лсѧ є҆сѝ, и҆ безпло́тныхъ  ликостоѧ́нїємъ чистото́ю оу҆подо́билсѧ є҆сѝ, и҆ ра́зꙋма  дарова́нїе ѿ бг҃а прїѧ́лъ є҆сѝ. є҆́же пода́ждь въ  пѣ́снехъ пою́щемꙋ тѝ си́це: ра́дꙋйсѧ, григо́рїе прпⷣбне  и҆ бг҃оно́сне, небе́сный человѣ́че и҆ земны́й а҆́гг҃ле.  ра́дꙋйсѧ, дх҃а ст҃а́гѡ прекра́сное ѻ҆би́телище. ра́дꙋйсѧ,  бг҃обл҃же́нне, (с. 590) вельмѝ подвиза́всѧ во вре́меннѣй  жи́зни, по достоѧ́нїю ѡ҆богати́лсѧ є҆сѝ бл҃года́тїю дх҃а,  є҆ѧ́же дарова́нїе пода́ждь на́мъ, ча́дѡмъ твои̑мъ, да  зове́мъ тѝ: ра́дꙋйсѧ, прпⷣбне григо́рїе, ѻ҆́ч҃е на́шъ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Въ ѕла́цѣ бжⷭ҇твенныхъ наказа́нїй, ста́до, ѻ҆́ч҃е,  воспита́лъ є҆сѝ, и҆ жезло́мъ оу҆че́нїѧ ѕвѣ́ри ѿгна́въ  є҆ресе́й, поѧ̀: ѻ҆тцє́въ на́шихъ бж҃е, бл҃гослове́нъ  є҆сѝ. 
Ѕѣ́льнымъ поще́нїемъ, ꙗ҆́кѡ благово́нною пи́щею  пита́ѧ дꙋ́шꙋ твою̀, прпⷣбне григо́рїе. тѣ́мже и҆  трисо́лнечномꙋ бжⷭ҇твꙋ̀ предста́ти сподо́билсѧ є҆сѝ, со  а҆́гг҃лы поѧ̀: ѻ҆тцє́въ на́шихъ бж҃е, бл҃гослове́нъ  є҆сѝ. 
Въ приста́нище ти́хое вше́дъ, бг҃омꙋ́дре,  жите́йскихъ пла́ванїй ѿбѣ́гъ, и҆ волнꙋ́емыхъ въ бꙋ́ри  стра́шнѣй спаси́тельное ѡ҆кормле́нїе бы́въ, воспѣва́ѧ:  ѻ҆тцє́въ на́шихъ бж҃е, бл҃гослове́нъ є҆сѝ. 
Бг҃оро́диченъ: 
И҆зба́вихомсѧ всѝ ѿ страсте́й и҆ бѣ́дъ,  ѡ҆бстоѧ́нїй и҆ недꙋ́гѡвъ многоѻбра́зныхъ, моли́твами  твои́ми, бг҃ома́ти, сн҃ꙋ твоемꙋ̀ зовꙋ́ще: бл҃гослове́нъ бг҃ъ  ѻ҆тцє́въ на́шихъ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Въ поще́нїихъ крѣ́пкое, и҆ въ моли́твахъ  нелѣ́ностное, терпѣ́нїе во и҆скꙋше́нїихъ, григо́рїе  прпⷣбне, на землѝ показа́лсѧ є҆сѝ, бг҃ꙋ предстоѧ̀  зове́ши: хвали́те и҆ превозноси́те є҆го̀ во вѣ́ки. 
Оу҆ѧзви́всѧ бжⷭ҇твеннымъ жела́нїемъ, всебл҃же́нне,  тѣ́мже и҆ непоро́чно и҆ пра́ведно житїѐ проше́лъ, до́ндеже  (с. 591) дости́глъ є҆сѝ црⷭ҇кагѡ престо́ла, со а҆́гг҃лы  поѧ̀: хвали́те и҆ превозноси́те є҆го̀ во вѣ́ки. 
Оу҆краше́нъ добродѣ́тельми, въ по́стницѣхъ ꙗ҆́кѡ  а҆́гг҃лъ показа́лсѧ є҆сѝ, во свѣ́тѣ неизрече́нныѧ сла́вы  почива́еши, пѣ́снь воспѣва́ѧ хрⷭ҇тꙋ̀ бг҃ꙋ: хвали́те,  по́йте и҆ превозноси́те є҆го̀ во вѣ́ки. 
Бг҃оро́диченъ: 
Поглоще́ннаго болѣ́зньми и҆ па́дшаго возста́ви,  бг҃ома́ти, ꙗ҆́кѡ да тѧ̀ сла́влю во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ, неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дѣви́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Дꙋшетлѣ̑нныѧ стра̑сти побѣди́въ, и҆ ꙗ҆́кѡ  па́стырь и҆́стинный, оу҆па́слъ є҆сѝ слове́сное ста́до,  ꙗ҆́кѡ цвѣ̑ты ра́йскими, напитава́ѧ си́хъ бл҃года́тїю,  бл҃же́нне. 
Оу҆́зкїй и҆ приско́рбный ше́ствовавъ пꙋ́ть, ѻ҆́ч҃е  григо́рїе, тѣле́снѣ оу҆́бѡ преста́вилсѧ є҆сѝ, дꙋ́хомъ  же жи́въ бг҃ꙋ предстои́ши: но ꙗ҆́кѡ и҆мѣ́ѧ дерзнове́нїе къ  бг҃ꙋ, молѝ спасти́сѧ на́мъ. 
Предѣ́лъ неꙋкло́ненъ вѣ́ры, и҆ воздержа́нїѧ  ѻ҆́бразъ и҆мꙋ́ще по́двиги твоѧ̑, прпⷣбне, вои́стиннꙋ  зижди́телѧ пѣ́сньми велича́емъ. 
Бг҃оро́диченъ: 
Въ тѧ̀ всели́сѧ, всенепоро́чнаѧ, и҆ и҆́же пе́рвѣе  родонача̑льнымъ, ѕлоѻбра́знѡ запе́нша человѣкоꙋбі́йца  низложи́въ, роди́выйсѧ и҆зъ тебє̀, всѧ̑ ны̀ спа́слъ  є҆́сть. 
Свѣти́ленъ: 
Мїрска́гѡ пристра́тїѧ, ꙗ҆́кѡ ѿ скве́рны  оу҆клони́лсѧ є҆сѝ и҆ а҆́лчбою пло́ть оу҆вѧди́въ,  ѡ҆бнови́лъ є҆сѝ дꙋ́шꙋ мꙋ́жествомъ, прпⷣбне, и҆ сла́вою  ѡ҆богати́лсѧ є҆сѝ нбⷭ҇ною, сла́вне. тѣ́мже молѧ̀ не  преста́й ѡ҆ хва́лѧщихъ тѧ̀, ѻ҆́ч҃е григо́рїе, прпⷣбне. 
Два́жды. (с. 592) 
Сла́ва, и҆ ны́нѣ, бг҃оро́диченъ: 
Вои́стиннꙋ бцⷣꙋ тѧ̀ и҆сповѣ́дꙋемъ, влⷣчце,  спа́сшїисѧ тобо́ю: бг҃а бо неизрече́ннѡ родила̀ є҆сѝ,  разо́ршаго крⷭ҇то́мъ сме́рть, къ себѣ́ же приве́дша  прпⷣбныхъ собо́ры, съ ни́миже тѧ̀ восхвалѧ́емъ, дв҃о. 
На хвали́техъ стїхи̑ры на д҃, гла́съ ѕ҃.  Самогла́сны: 
Бг҃омꙋ́дре григо́рїе, сла́вꙋ маловре́меннꙋю  ѡ҆ста́вивъ, и҆ въ пꙋсты́ню всели́всѧ, плотско́е мꙋдрова́нїе  всѐ дꙋ́хꙋ повинꙋ́лъ є҆сѝ: поще́ньми и҆ страда́ньми  оу҆тверди́всѧ, ко ѻ҆тцє́мъ преста́вилсѧ є҆сѝ въ  ста́рости до́брѣй. тѣ́мже мо́лимъ тѧ̀ ны́нѣ, ча̑да твоѧ̑:  молѝ ѡ҆ на́съ, спасти́сѧ дꙋша́мъ на́шымъ. 
Два́жды. 
Возсїѧ̀ дне́сь пресвѣ́тлаѧ и҆ всепра́зднственнаѧ  па́мѧть твоѧ̀, ѻ҆́ч҃е прпⷣбне григо́рїе, созыва́ющи  многочи́сленное по́стникѡвъ сосло́вїе, и҆ прпⷣбныхъ  ликостоѧ̑нїѧ, а҆́гг҃ли же съ человѣ́ки ꙗ҆́кѡ вои́стиннꙋ,  къ похвале́нїю въ трⷪ҇цѣ покланѧ́емагѡ бг҃а на́шегѡ,  є҆го́же молѝ ѡ҆ дꙋша́хъ на́шихъ. 
Бг҃оно́сне и҆ прпⷣбне, бл҃же́нный ѻ҆́ч҃е  григо́рїе, не да́лъ є҆сѝ сна̀ твои̑мъ ѻ҆чесє́мъ, ни  вѣ́ждѡмъ дрема́нїѧ, серде́чное жела́нїе, є҆́же ко хрⷭ҇тꙋ̀  си́ми ꙗ҆влѧ́ѧ, є҆го́же ѿ ю҆́ности возлюби́лъ є҆сѝ: и҆  живѧ́ше въ тебѣ̀ хрⷭ҇то́съ бг҃ъ на́шъ, со ѻ҆ц҃е́мъ и҆  ст҃ы́мъ дх҃омъ. того̀ молѝ бг҃облаже́нне ѻ҆́ч҃е, спасти́сѧ  дꙋша́мъ на́шымъ. 
Сла́ва, гла́съ и҃: 
Прпⷣбне ѻ҆́ч҃е григо́рїе, гла́съ є҆ѵⷢ҇льскїй  оу҆слы́шавъ, мі́ръ ѡ҆ста́вилъ є҆сѝ, бога́тство и҆ сла́вꙋ  въ ничто́же вмѣни́въ, дꙋ́шꙋ съ тѣ́ломъ ѡ҆чи́стивъ ѿ  всѣ́хъ страсте́й, ст҃а́гѡ дх҃а прекра́снаѧ ѻ҆би́тель  ꙗ҆ви́лсѧ є҆сѝ и҆ вселе́нїе, и҆ ра́дость вѣ́чнꙋю  воспрїѧ́лъ є҆сѝ, бл҃же́нне и҆ премꙋ́дре. тѣ́мже и҆ стада̀  мона́хѡвъ со а҆рхїере́йскими чи́нми, чꙋдесы̀ оу҆дивлѧ́еми,  достолѣ́пнѡ и҆ ра́достнѡ ѿ дꙋшѝ вопїе́мъ тѝ: (с. 593)  бг҃обл҃же́нне, прпⷣбне ѻ҆́ч҃е на́шъ григо́рїе, молѝ  хрⷭ҇та̀ бг҃а, оу҆ще́дрити мі́ръ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: Влⷣчце, прїимѝ: 
На лїтꙋргі́и слꙋ́жба прпⷣбническаѧ. 
Слꙋ́жба и҆́же во ст҃ы́хъ ѻ҆ц҃а̀ на́шегѡ мїхаи́ла,  пе́рвагѡ митрополі́та кі́евскагѡ, и҆ всеѧ̀ рѡссі́и. 
Ве́черъ, Блаже́нъ мꙋ́жъ: а҃-й а҆нтїфѡ́нъ. 
На Гдⷭ҇и, воззва́хъ: стїхи̑ры, гла́съ є҃. Поⷣ:  Ра́дꙋйсѧ по́стникѡвъ: 
Пе́рвагѡ тѧ̀ во і҆ера́рсѣхъ, землѧ̀ рѡссі́йскаѧ  пѣ́сньми вѣнча́етъ, мїхаи́ле прпⷣбне, ст҃и́телю хрⷭ҇то́въ  бл҃же́ннѣйшїй, ꙗ҆́кѡ пе́рвѣе тꙋ̀ бжⷭ҇твеннымъ креще́нїемъ  соверше́ннѣ просвѣти́лъ є҆сѝ: пе́рвѣе свѣ́тъ є҆ѵⷢ҇лїе  во тмꙋ̀ вне́слъ є҆сѝ: пе́рвѣе і҆́дѡльскїѧ трє́бы  разрꙋши́въ зна́менїемъ крⷭ҇тнымъ, тѣ́мъ оу҆диви́лъ є҆сѝ  невѣ́рꙋющыѧ лю́ди. и҆ ны́нѣ ꙗ҆́кѡ проповѣ́дникъ, со  ст҃и́тєли пе́рвыми предстоѧ̀ влⷣцѣ своемꙋ̀, моли́сѧ  прилѣ́жнѡ, всѣ̑мъ оу҆лꙋчи́ти свѣ́тъ невече́рнїй, и҆  прїѧ́ти ѿ хрⷭ҇та̀ бг҃а ве́лїю ми́лость. 
Со́лнца вои́стиннꙋ свѣтлѣ́йшїй да́ръ, всѧ́кїѧ  че́сти вы́шшїй, маргарі́тꙋ дража́йшꙋю, всю̀ вселе́ннꙋю  ѡ҆богати́вшꙋю, є҆ѵⷢ҇лїе хрⷭ҇то́во, невѣ́рїѧ нището́ю  содержи́мѣй землѝ рѡссі́йской, ѿ ца́рскагѡ гра́да  прине́слъ є҆сѝ, и҆ сїѐ є҆́й дарова́лъ є҆сѝ: и҆́мже  а҆́ки злато́ю оу҆́тварїю оу҆краше́нна, ꙗ҆́кѡ дѣ́ва  кра́снаѧ всѣ́хъ цр҃ю̀ предстои́тъ, и҆ наслажда́етсѧ  весе́лїѧ въ черто́зѣ нбⷭ҇номъ: и҆дѣ́же ты̀, ст҃и́телю  мїхаи́ле, предстоѧ̀, молѝ наслѣ́дникѡмъ про́повѣди  твоеѧ̀, прїѧ́ти ѿ хрⷭ҇та̀ бг҃а ве́лїю ми́лость. (с. 594) 
Ти́хими вѣ́тры вы́шнѧгѡ по́мощи носи́мь, а҆́ки  перна́тъ и҆ скороше́ственный ѻ҆ре́лъ, носѧ́й є҆ѵⷢ҇лїе  хрⷭ҇то́во, въ зе́млю рѡссі́йскꙋю прише́лъ є҆сѝ. и҆ та́мѡ  гнѣздѧ́щыѧсѧ подъ сѣ́нїю і҆дѡлобѣ́сїѧ, ле́стныхъ вра́нѡвъ  птенцы̀ до конца̀ бжⷭ҇твеннымъ твои́мъ оу҆че́нїемъ  подави́лъ є҆сѝ: свирѣ́пѣющыѧ же лю́ди чꙋдесы̀  оу҆кроти́въ, и҆ гла́домъ дꙋше́внымъ и҆знемо́гшыѧ,  є҆ѵⷢ҇льскимъ сло́вомъ напита́въ, хрⷭ҇то́ви приве́лъ є҆сѝ:  є҆мꙋ́же, ст҃и́телю, моли́сѧ, дарова́ти всѣ̑мъ ве́лїю  ми́лость. 
Сла́ва, гла́съ ѕ҃: 
Свидѣ́телѧ и҆́стины, и҆ проповѣ́дника є҆ѵⷢ҇лїа  хрⷭ҇то́ва, мїхаи́ла і҆ера́рха лю́дїе восхва́лимъ. то́й бо  оу҆чени́къ хрⷭ҇та̀, оу҆чи́телѧ своегѡ̀ сꙋ́щи, по́сланъ въ  невѣ̑рныѧ лю́ди, прїи́де ꙗ҆́кѡ а҆пⷭ҇лъ, и҆ первозва́ннагѡ  прⷪ҇ро́чествїе совершѝ: прельщє́нныѧ ꙗ҆зы́ки зна́менїемъ  воспѧтѝ, и҆ си́хъ ѡ҆брати́въ ко влⷣцѣ приведѐ. и҆ ны́нѣ  предстоѧ̀ вы́шнѧгѡ престо́лꙋ, мо́литсѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ. Догма́тъ. 
Вхо́дъ. Прокі́менъ днѐ. Чтє́нїѧ г҃, пи́саны сегѡ̀  мѣ́сѧца въ з҃-й де́нь, і҆ѡа́ннꙋ новгоро́дскомꙋ. 
На стїхо́внѣ стїхи̑ры, гла́съ в҃. Подо́бенъ:  Є҆гда̀ ѿ дре́ва. 
Твои́мъ, свѧ́те, прише́ствїемъ, землѧ̀ рѡссі́йскаѧ  возвесели́сѧ, и҆ гра́дъ сла́вный кі́евъ, благоче́стнѡ  торжествꙋ́етъ, просвѣ́щшисѧ креще́нїемъ бжⷭ҇твеннымъ: и҆  и҆̀же пе́рвѣе жє́ртвы бѣсѡ́мъ приноша́хꙋ, сѐ сі́и  вы́шнемꙋ въ чи́стомъ се́рдцѣ, дꙋ́шы своѧ̑ дароно́сѧтъ,  и҆мꙋ́ще тѧ̀ пред̾идꙋ́ща хода́таѧ, и҆ моле́бника всѣ́хъ,  чтꙋ́щихъ па́мѧть твою̀. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Твоѐ, пребл҃же́нне мїхаи́ле, прише́ствїе, і҆́дѡли  (с. 595) ѡ҆щꙋти́вше, рыда́юще вопїѧ́хꙋ: ѽ лю́тѣ на́шемꙋ  ѡ҆каѧ́нствꙋ: и҆̀же пре́жде чествова́нїемъ ве́лїимъ, ѿ  всѣ́хъ почита́еми бы́хомъ, ка́кѡ ны́нѣ порꙋга́нїе  под̾е́млемъ, ѿ є҆ди́нагѡ стра́ннагѡ человѣ́ка,  стра́ннагѡ і҆и҃са носѧ́щагѡ ѻ҆́бразъ! и҆́же подае́тъ мі́рꙋ  всемꙋ̀ ѡ҆бновле́нїе. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Твои́мъ, ѻ҆́ч҃е мїхаи́ле, мѵ́ра дꙋхо́внагѡ  пома́занїемъ, пресла́вный гра́дъ кі́евъ благоꙋха́етъ, и҆  прїе́млетъ начерта́нїе оу҆сыновле́нїѧ: ѿпа́дшїи же  мы́сленнагѡ свѣ́та, и҆ і҆дѡлобѣ́сїѧ тмо́ю ѡ҆мраче́ннїи,  ба́нею креще́нїѧ просвѣща́еми, къ свѣ́тꙋ бг҃оразꙋ́мїѧ  прихо́дѧтъ, ꙗ҆́кѡ ча̑да свѣ́та и҆ лю́дїе новоизбра́ннїи. 
Сла́ва, гла́съ ѕ҃: 
Дх҃ъ бжⷭ҇твенный хотѧ̀ нѡ́выѧ лю́ди себѣ̀  и҆збра́ти, пе́рвѣе приведѐ въ позна́нїе бжⷭ҇твенное  вели́каго въ царѣ́хъ влади́мїра: и҆ то́й оу҆́мнымъ  сїѧ́нїемъ ѡ҆свѣ́щсѧ, ѿ ꙗ҆́же свы́ше бл҃года́ти во  ст҃ѣ́й кꙋпѣ́ли, прїѧ́тъ тѧ̀ па́стырѧ вы́шнимъ  ѿкрове́нїемъ, и҆ приведѐ въ рѡссі́ю, ко ѻ҆вца́мъ въ  невѣ́рїи заблꙋ́ждшымъ: ꙗ҆̀же твои́мъ оу҆че́нїемъ, и҆  креще́нїемъ въ водѣ̀ ѡ҆мы́въ, приве́лъ є҆сѝ во дво́ръ  ѻ҆ве́цъ хрⷭ҇то́выхъ: съ ни́миже ны́нѣ престо́лꙋ влⷣчню  предстоѧ̀, помина́й на́съ во дне́шнїй де́нь па́мѧть твою̀  соверша́ющихъ, мїхаи́ле, ст҃и́телю рѡссі́и первопресто́льне. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀: 
Тропа́рь, гла́съ д҃: 
Дне́сь прⷪ҇ро́чествїе во а҆пⷭ҇лѣхъ первозва́ннагѡ  и҆спо́лнисѧ: се́ бо на си́хъ гора́хъ возсїѧ̀ бл҃года́ть, и҆  вѣ́ра оу҆мно́жисѧ: и҆ и҆̀же невѣ́рїемъ ѡ҆бветша́вшїи,  бжⷭ҇твенною кꙋпѣ́лїю ѿроди́шасѧ, и҆ бы́ша лю́дїе  ѡ҆бновле́нїѧ, ца́рское свѧще́нїе, ꙗ҆зы́къ свѧ́тъ, хрⷭ҇то́во  ста́до, є҆мꙋ́же ты̀ пе́рвый па́стырь ꙗ҆ви́лсѧ є҆сѝ,  ꙗ҆́кѡ пе́рвѣе креще́нїемъ (с. 596) послꙋжи́вый. и҆ ны́нѣ  предстоѧ̀ влⷣцѣ хрⷭ҇тꙋ̀ бг҃ꙋ, молѝ всѣ̑мъ сынѡ́мъ  рѡссі̑йскимъ спасти́сѧ: и҆́маши бо дерзнове́нїе, ꙗ҆́кѡ  і҆ера́рхъ бж҃їй и҆ свѧщеннослꙋжи́тель. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На оу҆́трени, по а҃-мъ стїхосло́вїи сѣда́ленъ,  гла́съ а҃. 
Подо́бенъ: Гро́бъ тво́й, сп҃се: 
Сосꙋ́дъ и҆збра́нъ бы́лъ є҆сѝ, ст҃и́телю мїхаи́ле,  пронестѝ и҆́мѧ хрⷭ҇то́во предъ невѣ́рными человѣ̑ки, къ  ни́мже посла́лсѧ є҆сѝ въ рѡссі́йскꙋю зе́млю: ю҆́же  просвѣти́въ ст҃ы́мъ креще́нїемъ, къ бг҃оразꙋ́мїю наста́вилъ  є҆сѝ оу҆чє́нїи твои́ми: си́ми и҆ на́съ наста́ви на  стезю̀ за́повѣдей гдⷭ҇нихъ, мо́лимтисѧ, оу҆го́дниче бж҃їй  преблаже́нне. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, златокова́ннаѧ ча́ше, пречⷭ҇таѧ дв҃о, въ  не́йже вїно̀ спасе́нїю на́шемꙋ ѿ дх҃а ст҃а́гѡ раствори́сѧ:  си́мъ оу҆веселѝ сердца̀ на̑ша: ты́ бо є҆сѝ ча́ша,  че́рплющаѧ на́мъ вѣ́чнꙋю ра́дость. 
По в҃-мъ стїхосло́вїи сѣда́ленъ, гла́съ є҃. 
Поⷣ: Собезнача́льное сло́во: 
Собезнача́льное сло́во ѻ҆ц҃ꙋ̀ и҆ дх҃ови, тобо́ю,  ст҃и́телю, въ зе́млю рѡссі́йскꙋю принесе́сѧ, є҆́же  проповѣ́далъ є҆сѝ оу҆сты̀ твои́ми несꙋмнѣ́ннѡ,  ѡ҆блича́ѧ і҆́дѡльское неи́стовство, и҆ лю́ди но́вы въ  достоѧ́нїе гдⷭ҇еви приве́лъ є҆сѝ: съ ни́миже предстоѧ̀  ꙗ҆́кѡ свѧщеннотаи́нникъ и҆ слꙋжи́тель бж҃їй, вы́нꙋ моли́сѧ  ѡ҆ дꙋша́хъ, пою́щихъ твоѐ честно́е, ѻ҆́ч҃е, преставле́нїе. 
Сла́ва, и҆ ны́нѣ, бг҃оро́диченъ: 
Собезнача́льномꙋ сло́вꙋ и҆́стиннаѧ мт҃и сꙋ́щи, ѡ҆  на́съ хотѧ́щихъ возда́ти въ ча́съ сꙋда̀ сло́во, предста́ни  и҆ оу҆молѝ сн҃а своего̀ те́плыми тѝ мольба́ми: вѣ́мы бо  ꙗ҆́кѡ (с. 597) мно́гѡ мо́гꙋтъ ма́тєрнїѧ твоѧ̑ моли̑твы, и҆  си́хъ ра́ди надѣ́емсѧ ѡ҆брѣстѝ ми́лость въ де́нь  стра́шнагѡ и҆спыта́нїѧ. 
По полѷеле́и сѣда́ленъ, гла́съ и҃. Подо́бенъ:  Возле́гъ на пе́рси: 
Ꙗ҆́кѡ нача́льникꙋ а҆рхїере́євъ, и҆ насади́телю въ  рѡссі́и вѣ́ры хрⷭ҇то́вы, разрꙋши́телю і҆́дѡльскагѡ  ѕловѣ́рїѧ, и҆ па́стырю новоизбра́нныхъ люде́й, нача́тки  пѣ́снєнныѧ тебѣ̀ прино́симъ, ст҃и́телю мїхаи́ле  пребл҃же́нне, во дне́шнїй де́нь па́мѧть твою̀ соверша́юще,  и҆ любо́вїю тебѣ̀ зовꙋ́ще: ꙗ҆́кѡ предстоѧ̀ вы́шнѧгѡ  престо́лꙋ, моли́сѧ, согрѣше́нїй ѡ҆ставле́нїе дарова́ти,  бл҃гоче́стнѡ покланѧ́ющымсѧ честно́мꙋ гро́бꙋ твоемꙋ̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всѣ́хъ скорбѧ́щихъ и҆́стинное оу҆тѣше́нїе,  и҆ заблꙋ́ждшихъ ѿ и҆́стиннагѡ пꙋтѝ пра́вое наставле́нїе,  предста́ни ско́рѡ на́мъ, пречⷭ҇таѧ бг҃ороди́тельнице, и҆  лю́тѣ ѡ҆би́димыхъ и҆зба́ви ѿ напа́сти: всѧ̑ бо мо́жеши,  є҆ли̑ка хо́щеши, и҆мꙋ́щи дерзнове́нїе къ сн҃ꙋ твоемꙋ̀ и҆  бг҃ꙋ: є҆мꙋ́же моли́сѧ, согрѣше́нїй проще́нїе дарова́ти,  благочестномꙋ́дреннѡ почита́ющымъ ржⷭ҇тво̀ твоѐ. 
Степє́нна, а҃-й а҆нтїфѡ́нъ, д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе і҆ѡа́нна, зача́ло  л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Свидѣ́телѧ и҆́стины, и҆ проповѣ́дника є҆ѵⷢ҇лїа  хрⷭ҇то́ва, мїхаи́ла і҆ера́рха лю́дїе восхва́лимъ, то́й бо  оу҆чени́къ хрⷭ҇та̀ оу҆чи́телѧ своегѡ̀ сꙋ́щи, по́сланъ въ  невѣ̑рныѧ лю́ди, прїи́де ꙗ҆́кѡ а҆пⷭ҇лъ, и҆ первозва́ннагѡ  проро́чествїе совершѝ: прельщє́нныѧ ꙗ҆зы́ки зна́менїемъ  воспѧтѝ, и҆ си́хъ ѡ҆брати́въ ко влⷣцѣ приведѐ: и҆  ны́нѣ, предстоѧ̀ вы́шнѧгѡ престо́лꙋ, мо́литсѧ ѡ҆ дꙋша́хъ  на́шихъ. (с. 598) 
Канѡ́нъ бцⷣы со і҆рмосо́мъ, на ѕ҃: и҆ ст҃а́гѡ, на  и҃. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Ꙗ҆́кѡ бж҃їй і҆ера́рхъ и҆ слꙋжи́тель, вы́шнѧгѡ  престо́лꙋ съ ли̑ки ст҃ы́хъ на нб҃сѝ предстоѧ̀, моли́сѧ ѡ҆  на́съ, слꙋжа́щихъ бг҃одꙋхнове́нными пѣ́сньми, предста́ти съ  тобо́ю, и҆дѣ́же весе́лїе пра́ведныхъ. 
Ꙗ҆́кѡ и҆збра́нъ гдⷭ҇еви въ слꙋже́нїе сла́вы є҆гѡ̀,  на дѣ́ло є҆ѵⷢ҇лїа хрⷭ҇то́ва, ѡ҆ со́бранныхъ на́съ въ  па́мѧти твое́й, ст҃и́телю мїхаи́ле, моли́сѧ, да порабо́таемъ  въ за́повѣдехъ є҆ѵⷢ҇льскихъ, и҆ прїи́мемъ мздꙋ̀, весе́лїе  пра́ведныхъ. 
Ꙗ҆́кѡ свѣща̀ на свѣ́щницѣ стоѧ̀, свѣ́томъ  твои́хъ благи́хъ дѣѧ́нїй просїѧ́лъ є҆сѝ дале́че, ꙗ҆́кѡ  и҆ невѣ́рнїи лю́дїе, твои́мъ, ѻ҆́ч҃е, наставле́нїемъ  оу҆зрѣ́ша свѣ́тъ бг҃овидѣ́нїѧ, и҆ ра́дꙋетсѧ страна̀,  тобо́ю просвѣще́нна. 
Бг҃оро́диченъ: 
И҆́стинный свѣ́тъ ѿ ложе́снъ твои́хъ ꙗ҆ви́вшаѧ  мі́рꙋ, на́съ во тмѣ̀ страсте́й ходѧ́щихъ просвѣтѝ: и҆  наста́ви на пꙋ́ть, пꙋ́ть поро́ждшаѧ ро́дꙋ хрⷭ҇тїа́нскомꙋ,  марі́е бг҃оневѣ́сто. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Не бѣ̀ вѣ́ра насаждена̀ въ рѡссі́и, нижѐ  благоче́стїе вкорене́но, до́ндеже ты̀, свѧти́телю мїхаи́ле,  а҆́ки премꙋ́дръ дѣ́латель, лѧди́нꙋ многобо́жїѧ и҆стреби́въ,  всѣ́ѧлъ є҆сѝ бг҃оразꙋ́мїѧ сѣ́мѧ доброплодови́тое. 
Свѣ́томъ свы́ше ѡ҆свѣ́щсѧ вели́кїй влади́мїръ,  а҆́ки зарю̀ прїе́мь тѧ̀, бж҃їй ст҃и́телю, приведѐ во  ѡ҆мраче́ннꙋю і҆дѡлослꙋже́нїемъ рѡссі́йскꙋю зе́млю, да и҆  та́мѡ (с. 599) ѡ҆свѧтѧ́тсѧ лю́дїе твои́мъ прише́ствїемъ, и҆  вразꙋмлѧ́тсѧ и҆́стинныѧ вѣ́ры позна́нїемъ. 
Сл҃нце пра́вды, хрⷭ҇то́съ бг҃ъ, а҆́ки лꙋчꙋ̀  свѣтоза́рнꙋю ꙗ҆вѝ тебѐ, мїхаи́ле, землѝ рѡссі́йской:  ю҆́же ты̀, просвѣти́въ свѣ́томъ позна́нїѧ бжⷭ҇твенныѧ  вѣ́ры, и҆ ѡ҆чи́стивъ ба́нею возрожде́нїѧ, влⷣцѣ приве́лъ  є҆сѝ лю́ди нѡ́вы, ѡ҆бновлє́ны до́брымъ вѣ́ры  и҆сповѣ́данїемъ. 
Бг҃оро́диченъ: 
Сл҃нце пра́вды, хрⷭ҇то́съ и҆́стинный бг҃ъ на́шъ,  пло́ть заи́мствовавъ ѿ тебє̀, мі́рꙋ возсїѧ́лъ є҆́сть, и҆  тлю̀ многобо́жїѧ потребѝ до конца̀. свѣ́та жили́ще, дв҃о  марі́е, оу҆ны́нїемъ мѧ̀ ѡ҆мраче́нна просвѣтѝ, и҆ наста́ви  на пꙋ́ть благодѣѧ́нїѧ. 
Сѣда́ленъ, гла́съ и҃: 
Сѣ́чивомъ є҆ѵⷢ҇льскагѡ оу҆че́нїѧ посѣ́клъ є҆сѝ  і҆́дѡльское и҆зва́ѧнїе, ка̑пища же на зе́млю ѡ҆прове́ргъ,  благоче́стїе насади́лъ є҆сѝ: и҆́мже красꙋ́ющисѧ гра́дъ  кі́евъ, любо́вїю зове́тъ тѝ: ра́дꙋйсѧ, мїхаи́ле, а҆рхїере́е  рѡссі́и первопресто́льне. 
Сла́ва, и҆ ны́нѣ, бг҃оро́диченъ: 
Пою́щихъ тѝ ра́дꙋйсѧ, и҆зба́вльшаѧ ва́рварскагѡ  слꙋже́нїѧ, и҆змѝ рабо́ты чꙋжда́гѡ: и҆ сокрꙋши́вши въ  мы́слехъ і҆́дѡлы стра̑стныѧ, насадѝ бг҃оразꙋ́мїе стра́ха  бж҃їѧ: ты́ бо є҆сѝ всемꙋ̀ бла́гꙋ вина̀, нача́токъ и҆  и҆сполне́нїе. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи: ѿ смы́сла чи́ста,  ѡ҆ гдⷭ҇ѣ пра́зднꙋющи. 
Хрⷭ҇то́ва раба̀ и҆ благоче́стна строи́телѧ, тебѐ,  ст҃и́телю, і҆́дѡли ѡ҆щꙋти́вше, рыда́хꙋ го́рцѣ поги́бели  своеѧ̀: лю́дїе же креще́нїемъ ѡ҆бновле́ннїи веселѧ́хꙋсѧ,  пра́здникъ свѣ́телъ ѡ҆ гдⷭ҇ѣ пра́зднꙋюще. 
Тебѣ̀, ѻ҆́ч҃е, на го́ры кі́євскїѧ прише́дшꙋ,  пе́рвѣйшїй і҆́дѡлъ перꙋ́нъ низве́рженъ, влача́шесѧ ко́ньми,  про́чїимъ (с. 600) ѿ стра́ха трѧсꙋ́щымсѧ кꙋмі́рѡмъ: лю́дїе  же ѡ҆бновле́нїѧ веселѧ́хꙋсѧ ѡ҆ гдⷭ҇ѣ, пра́зднꙋюще. 
Всѧ́къ по́лъ и҆ во́зрастъ люде́й пре́жде  ѡ҆мраче́нныхъ, ко просвѣще́нїю грѧдѧ́хꙋ на рѣкꙋ̀ поча́йнꙋ:  и҆ бы́сть по́лкъ безчи́сленный, тебѐ предводи́телѧ  и҆мꙋ́щїй: є҆мꙋ́же послꙋжи́въ ба́нею креще́нїѧ, къ  бг҃оразꙋ́мїю наста́вилъ є҆сѝ, мїхаи́ле, бж҃їй а҆рхїере́ю. 
Бг҃оро́диченъ: 
Всѝ ро́ди блажа́тъ тѧ̀, марі́е всецр҃и́це: и҆ мы̀  пѣ́сньми блажа́ще, и҆з̾ѡбраже́нномꙋ на і҆кѡ́нѣ лицꙋ̀  твоемꙋ̀ покланѧ́емсѧ, пра́здникъ свѣ́телъ въ па́мѧти  ст҃и́телѧ твоегѡ̀ пра́зднꙋюще. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Бж҃їимъ свѣ́томъ ѡ҆свѣ́щшисѧ новокреще́ннїи  лю́дїе, вопїѧ́хꙋ съ тобо́ю, мїхаи́ле: хрⷭ҇тѐ бж҃е, да́ждь  тебѐ є҆ди́наго вѣ́дѣти сло́ва бж҃їѧ, ѿ мра́ка  і҆дѡлобѣ́сїѧ на́съ и҆з̾има́ющаго. 
Падо́ша і҆ерїхѡ́нскїѧ стѣ́ны, і҆исꙋ́сомъ навѵ́номъ  кївѡ́тꙋ ѡ҆бноси́мꙋ: падо́ша и҆ і҆́дѡли, со крⷭ҇то́мъ тебѣ̀,  ст҃и́телю, предгрѧдꙋ́щꙋ: лю́дїе же прославлѧ́хꙋ сло́во  бж҃їе, тѧ̀ хрⷭ҇тѐ, ѿ мра́ка невѣ́рїѧ человѣ́ки  и҆з̾има́ющаго. 
Красꙋ́етсѧ гра́дъ кі́евъ до дне́сь, ри́зою креще́нїѧ  ѡ҆дѣ́ѧнъ ѿ тебє̀, ст҃и́телю: и҆ но́ситъ, а҆́ки гри́внꙋ  златꙋ̀, на вы́и честно́е є҆ѵⷢ҇лїе хрⷭ҇то́во: є҆́же мы̀  лобыза́юще, прославлѧ́емъ сло́ва бж҃їѧ, ѿ тмы̀ грѣхо́вныѧ  на́съ и҆з̾има́юща. 
Бг҃оро́диченъ: 
Красꙋ́емсѧ всѝ добро́тою твое́ю, марі́е  бг҃оневѣ́сто, красна́ бо є҆сѝ вои́стиннꙋ: и҆ красоты̀  твоеѧ̀ вожделѣ́въ (с. 601) вы́шнїй, пло́ть ѿ тебє̀  заи́мствова: и҆ человѣ́къ бы́въ, тебє̀ ра́ди, чⷭ҇таѧ дв҃о,  ѡ҆божѝ на́съ во тлю̀ па́дшихъ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
І҆дѡлобѣ́сїѧ смра́дное, а҆́ки мѡѷсе́й жезло́мъ  сла́ное, крⷭ҇то́мъ пресѣ́клъ є҆сѝ мо́ре, ст҃и́телю  мїхаи́ле, и҆ лю́ди ѡ҆мы́въ бг҃овидѣ́нїѧ водо́ю, приве́лъ  є҆сѝ въ приста́нище пою́щыѧ: сла́ва тебѣ̀, хрⷭ҇тѐ  многоми́лостиве: 
Ꙗ҆́же пе́рвѣе блꙋдѧ́щаѧ рѡссі́йскаѧ землѧ̀, не  оу҆твержде́на, ны́нѣ тобо́ю, ст҃и́телю мїхаи́ле,  наста́влена, прїи́де къ бг҃овѣ́дѣнїю: и҆ прїе́мши  пе́рстень оу҆сыновле́нїѧ, весели́тсѧ, зовꙋ́щи: сла́ва  тебѣ̀, хрⷭ҇тѐ мо́й, многоми́лостиве. 
Свирѣ́пѣющыѧ невѣ́рїемъ лю́ди оу҆кроти́въ въ  рѡссі́йстѣй землѝ, и҆ ꙗ҆ре́мъ повинове́нїѧ цр҃кви  возложи́въ на нѧ̀, приве́лъ є҆сѝ, мїхаи́ле, мнѡ́гїѧ  дѣ́латели въ вїногра́дъ нбⷭ҇нагѡ влⷣки: сотворѝ и҆ на́съ,  свѧ́те, понѐ во є҆динонадесѧ́тый ча́съ дѣ́латели, да  прїи́мемъ мздꙋ̀ съ послѣ́дними. 
Бг҃оро́диченъ: 
Свирѣ́пѣющыѧ во мнѣ̀ стра̑сти оу҆кротѝ, и҆  ꙗ҆ре́мъ смире́нїѧ возложѝ на мѧ̀, бцⷣе, да въ то́мъ  порабо́таю про́чее вре́мѧ, и҆ ѡ҆брѧ́щꙋ ми́лость въ де́нь  сꙋ́дный. 
Конда́къ, гла́съ в҃: 
Мѡѷсе́й вторы́й рѡссі́и ꙗ҆ви́лсѧ є҆сѝ, ѻ҆́ч҃е,  пренесы́й мы́сленный вїногра́дъ ѿ є҆гѵ́петскагѡ  і҆дѡлослꙋже́нїѧ, въ зе́млю, проро́чествїемъ  пред̾ꙋвѣ́дѣнꙋ, ѡ҆ не́йже подобоѻбра́знѡ рещѝ: бꙋ́детъ  оу҆твержде́нїе вѣ́ры на землѝ, и҆ на версѣ́хъ го́ръ  кі́евскихъ превознесе́тсѧ па́че лїва́на пло́дъ пита́ющъ  мі́ра всего̀: ѿ негѡ́же вкꙋси́вше, оу҆блажа́емъ тѧ̀,  мїхаи́ле, бж҃їй ст҃и́телю. (с. 602) 
І҆́косъ: 
Расточє́нныѧ лю́ди собра́въ во є҆ди́нъ  бг҃овѣ́дѣнїѧ ра́зꙋмъ, и҆ креще́нїемъ ѡ҆мы́въ невѣ́дѣнїѧ  ве́тхость землѝ рѡссі́йскїѧ, просвѣти́лъ є҆сѝ крⷭ҇то́мъ:  и҆ наꙋчи́въ сла́вити прест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆  дх҃а прест҃а́го, соедини́лъ є҆сѝ разꙋ́мное ста́до хрⷭ҇тꙋ̀  бг҃ꙋ: є҆мꙋ́же до дне́сь, вѣ́рою неподви́жнѡ стоѧ́щи,  взыва́етъ: и҆зба́ви ѿ всѧ́кагѡ ѕла́гѡ ѡ҆бстоѧ́нїѧ гра́дъ,  и҆ лю́ди тѧ̀ оу҆блажа́ющыѧ, мїхаи́ле, бж҃їй ст҃и́телю. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Хладода́тельною бл҃года́ти ѿ тебє̀, ст҃и́телю,  рѡссі́а ѡ҆мове́на водо́ю, чешꙋѝ разꙋ́мныхъ ѻ҆че́съ  и҆зба́висѧ во ст҃ѣ́й кꙋпѣ́ли: и҆ позна́вши є҆ди́наго  созда́телѧ своего̀, вѣ́рою зове́тъ: бл҃гослове́нъ бг҃ъ  ѻ҆тє́цъ на́шихъ. 
Сла́вномꙋ гра́дꙋ кі́евꙋ по креще́нїи всеселѧ́щꙋсѧ,  скве́рнїи і҆́дѡли, въ ни́хже пе́рвѣйшїй перꙋ́нъ, влачи́ми,  рыда́хꙋ го́рцѣ. ѿтꙋ́дꙋ лю́дїе позна́вше своѐ пе́рвое  заблꙋжде́нїе, съ тобо́ю, мїхаи́ле, возопи́ша: бл҃гослове́нъ  бг҃ъ ѻ҆тє́цъ на́шихъ. 
Зла́тъ пе́рстень но́выѧ бл҃года́ти, а҆рхїере́е  мїхаи́ле, вложи́въ рѡссі́и на рꙋ́кꙋ, ѡ҆брꙋчи́лъ є҆сѝ  невѣ́стꙋ чи́стꙋ хрⷭ҇то́ви, ѿ сегѡ̀ ꙗ҆зы́ка цр҃ковь,  ꙗ҆́же и҆ до дне́сь дꙋхо́внѣ веселѧ́щисѧ, зове́тъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Зла́тъ пе́рстень и҆менꙋ́емъ тѧ̀, дв҃о чⷭ҇таѧ,  оу҆кра́шенъ а҆́ки драгоцѣ́ннымъ а҆дама́нтомъ,  приедине́нїемъ бжⷭ҇тва̀ пло́ти, хрⷭ҇тꙋ̀ ѿ тебє̀  заи́мствованнѣй. тѣ́мъ любо́вїю зове́мъ: бл҃гослове́нна  ты̀ є҆ди́на, нелѣ́потꙋ є҆стества̀ на́шегѡ преꙋкраси́вшаѧ.  (с. 603) 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
И҆зъ пла́мене і҆́дѡльскїѧ ле́сти и҆з̾е́мъ,  премꙋ́дре, рѡссі́йскꙋю зе́млю, росо́ю креще́нїѧ прохлади́лъ  є҆сѝ, и҆ нѣ́сть оу҆жѐ пали́ма возвраще́нїемъ на  пє́рваѧ, превозносѧ́щи хрⷭ҇та̀, и҆ тебѐ, па́стырѧ своего̀,  оу҆блажа́ющи во вѣ́ки. 
Всѧ̑ до́брѣ разчини́въ, ꙗ҆̀же ѡ҆ лю́дехъ  новоизбра́нныхъ, поста́вилъ є҆сѝ па́стыри и҆ оу҆чи́тели  по гра́дѣхъ: и҆ тѣ̑мъ новоизбра́нное ста́до и҆спорꙋчи́въ,  са́мъ ѿше́лъ є҆сѝ, па́стырей нача́льникꙋ хрⷭ҇тꙋ̀ бг҃ꙋ  сцрⷭ҇твовати во вѣ́ки. 
Мно́гъ пла́чь и҆ рыда́нїе гра́дꙋ кі́евꙋ, твои́мъ,  ѻ҆́ч҃е ѿше́ствїемъ къ бг҃ꙋ, сотвори́сѧ: но вы́шнїй  і҆ерꙋсали́мъ, прїе́млѧ тѧ̀ въ нѣ̑дра своѧ̑, возра́довасѧ.  и҆дѣ́же живы́й, не забꙋ́ди ста́да твоегѡ̀, и҆ молѝ, да съ  тобо́ю всели́тсѧ во вѣ́ки. 
Бг҃оро́диченъ: 
Мно́гое весе́лїе творю̀ ѕлы́ми дѣ́лы бѣсѡ́мъ и҆  ра́дость, храни́телю же моемꙋ̀ печа́ль ѿвсю́дꙋ: ѽ чⷭ҇таѧ  марі́е, мт҃и хрⷭ҇та̀ бг҃а, наста́ви мѧ̀ на покаѧ́нїе, да  бꙋ́детъ ѻ҆́нѣмъ пла́чь, а҆́гг҃лꙋ же моемꙋ̀ ра́дость, и҆  мнѣ̀ съ ни́мъ во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Ꙗ҆́кѡ фі́нїѯъ процвѣ́лъ є҆сѝ, ѻ҆́ч҃е, въ  домꙋ̀ бж҃їи, и҆ плоды̀ нетлѣ́нїе моще́й твои́хъ всѣ̑мъ  ꙗ҆влѧ́етъ: ѿсю́дꙋ оу҆́бѡ мы̀ оу҆разꙋмѣ́вше, ꙗ҆́кѡ  предстои́ши хрⷭ҇тꙋ̀, тѧ̀ пѣ́сньми велича́емъ. (с. 604) 
Ꙗ҆́кѡ благово́нный кѷпарі́съ мо́щи твоѧ̀,  ст҃и́телю, благоꙋха́ютъ, и҆ наслажда́ютъ покланѧ́ющихсѧ  ра́цѣ твое́й: и҆̀хже всегда̀ и҆спо́лни благоꙋха́нїѧ твои́хъ  моли́твъ, да твою̀ па́мѧть пѣ́сньми вѣ́рнѡ прославлѧ́ютъ. 
Ли́къ ст҃и́телей рѡссі́йскихъ, и҆  любопра́зднственныхъ собо́ри, оу҆се́рднѡ стецы́тесѧ ко  ст҃ѣ́й ра́цѣ первост҃и́телѧ ва́шегѡ, па́стырїе  первонача́льнаго па́стырѧ, лю́дїе же ѻ҆тца̀ своего̀  пѣ́сньми почти́те, всѝ кꙋ́пнѡ па́мѧть є҆гѡ̀  оу҆блажа́юще. 
Бг҃оро́диченъ: 
Всѧ̀ тва́рь пѣсносло́витъ тѧ̀, дв҃о, ꙗ҆́кѡ  проше́дшꙋю всѧ̑ нбⷭ҇наѧ врата̀, и҆ ста́вшꙋю ѡ҆деснꙋ́ю  ѻ҆гнезра́чнагѡ престо́ла вы́шнѧгѡ: ѡ҆деснꙋ́ю сн҃а твоегѡ̀  ста́ти и҆ на́съ сподо́би, ꙗ҆́кѡ пѣ́сньми, ро́ждшагосѧ и҆зъ  тебє̀, и҆ тѧ̀ велича́емъ. 
Свѣти́ленъ: 
Цр҃е́ви всѣ́хъ предстои́ши, ст҃и́телю мїхаи́ле, и҆  бл҃гослове́нїемъ вѣнча́етсѧ ве́рхъ тво́й ѿ вы́шнѧгѡ  десни́цы. прострѝ рꙋ́кꙋ твою̀ и҆ благословѝ на́съ,  ꙗ҆́коже нѣ́коего на пресвѵ́терство восходѧ́ща: не  оу҆ме́рлъ бо є҆сѝ но во вѣ́ки живе́ши. тѣ́мже па́мѧть  твою̀ пѣ́сньми пое́тъ рѡссі́йскаѧ це́рковь, въ не́йже и҆  мы̀ сла́вимъ. 
Сла́ва, и҆ ны́нѣ, бг҃оро́диченъ: 
Цр҃ѧ̀ вѣкѡ́въ мт҃и, цр҃и́це и҆ влⷣчце, надъ  страстьмѝ покажѝ царе́й пѣвцы̀ твоѧ̑: се́ бо приво́димъ  тѝ въ мл҃твꙋ чꙋ́днаго мїхаи́ла, і҆ера́рха, въ є҆гѡ́же  па́мѧти пра́зднꙋюще тебѐ велича́емъ. 
На хвали́техъ стїхи̑ры, на д҃, гла́съ а҃. Поⷣ:  Нбⷭ҇ныхъ чинѡ́въ: 
Дне́сь торжествꙋ́етъ па́мѧть твою̀, ст҃и́телю, ма́ти  градѡ́въ пресловꙋ́щїй кі́евъ, и҆ лю́дїе рѡссі́йстїи хвала́ми  почита́ютъ, въ вѣ́чнꙋю жи́знь твоѐ преставле́нїе: ѿше́лъ  бо є҆сѝ къ нбⷭ҇нымъ, и҆ не ѿстꙋпа́еши, земны̑ѧ назира́ѧ,  ꙗ҆́кѡ при́сный хода́тай и҆ моли́твенникъ ѡ҆ дꙋша́хъ  на́шихъ. (с. 605) 
Пе́рвое, но́вагѡ лѣ́та начина́юще ѡ҆бхожде́нїе,  ꙗ҆́кѡ пе́рвѣйшемꙋ тебѣ̀, бл҃же́нне, и҆ нача́льнѣйшемꙋ  рѡссі́йскїѧ землѝ а҆рхїере́ю, пе́рвыѧ пѣ́сней рꙋкоѧ̑ти  прино́симъ: прїимѝ оу҆́бѡ сїѧ̑ въ да́ръ че́стенъ, и҆  возда́ждь на́мъ твои́мъ бл҃гослове́нїемъ, ꙗ҆́кѡ при́снѡ  сы́й моли́твенникъ ѡ҆ дꙋша́хъ на́шихъ. 
Оу҆слади́всѧ жела́нїемъ любвѐ хрⷭ҇то́вы, разꙋ̑мныѧ  воспрїѧ́лъ є҆сѝ крилѣ̑, прелетѣ́въ ѿ ни́жнихъ въ  вы̑шнѧѧ: и҆ ѿверзо́шасѧ тѝ ра́йскїѧ двє́ри, въ нѧ́же  вше́дъ наслажда́ешисѧ бг҃овидѣ́нїѧ: то́ю сла́достїю  ѡ҆бвеселѝ дꙋ́шы пою́щихъ па́мѧть твою̀, мїхаи́ле  свѧти́телю. 
Сла́ва, гла́съ в҃: 
Ѿ нб҃съ прїе́мь пома́занїе дꙋхо́внѣ, мїхаи́ле  пребл҃же́нне, бы́лъ є҆сѝ ꙗ҆́кѡ ма́слина плодови́та въ  домꙋ̀ бж҃їи: и҆ плода́ми твои́ми оу҆слади́всѧ вели́кїй въ  царѣ́хъ васі́лїй, прїѧ́тъ тѧ̀ любо́вїю, во оу҆правле́нїе  землѝ рѡссі́йскїѧ: ю҆́же ѡ҆чи́стивъ ѿ і҆дѡлослꙋже́нїѧ,  приве́лъ є҆сѝ бг҃оразꙋ́мїю. тѣ́мъ по достоѧ́нїю па́мѧть  твою̀ соверша́юще, и҆ къ ра́цѣ моще́й твои́хъ припа́дающе,  мо́лимсѧ: и҆спросѝ ѿ хрⷭ҇та̀ бг҃а лю́демъ, ста́дꙋ твоемꙋ̀  благостоѧ́нїе, и҆ всѣ̑мъ проще́нїе грѣхѡ́въ и҆ ве́лїю  ми́лость. 
И҆ ны́нѣ, бг҃оро́диченъ: Спасѝ ѿ бѣ́дъ рабы̑  твоѧ̑: 
Славосло́вїе вели́кое, и҆ ѿпꙋ́стъ. 
На лїтꙋргі́и: Бл҃жє́нна ѿ канѡ́на пѣ́снь г҃-ѧ, и҆  ѕ҃-ѧ. Прокі́менъ, а҆пⷭ҇лъ, и҆ є҆ѵⷢ҇лїе, и҆ прича́стенъ  ст҃и́телѧ. 


  
(с. 606) 
ПРИЛОЖЕ́НІЕ 
Мѣ́сѧца тогѡ́же въ д҃-й де́нь. 
Слꙋ́жба прест҃ѣ́й влⷣчцѣ на́шей бг҃оро́дицѣ, въ  че́сть и҆ па́мѧть ꙗ҆вле́нїѧ чꙋдотво́рныѧ і҆кѡ́ны є҆ѧ̀,  неѡпали́мыѧ кꙋпины̀. 
На вече́рни, на Гдⷭ҇и воззва́хъ, стїхи̑ры на и҃.  Гла́съ в҃. 
Подо́бенъ: Є҆гда̀ ѿ дре́ва: 
Прїиди́те вѣ́рнїи съ любо́вїю къ горѣ̀ ст҃ѣ́й, и҆  та́мѡ оу҆́зримъ видѣ́нїе бж҃е́ственное, є҆го́же вели́кїй  во проро́цѣхъ мѡѷсе́й бг҃ови́децъ, на́мъ та́инственнѡ  возвѣща́етъ, ка́кѡ кꙋпина̀ горѧ́ше ѻ҆гне́мъ, и҆ неѡпали́ма  бы́сть, си́мъ проѧвлѧ́ѧ ѻ҆бра́знѡ ве́лїю и҆ непостижи́мꙋю  та́йнꙋ, безсѣ́меннагѡ рожⷭ҇тва̀ твоегѡ̀, бг҃оро́дице:  ꙗ҆́кѡ ѻ҆́гнь бжⷭ҇тва̀ неѡпали́мѡ въ ложесна́хъ твои́хъ  вмѣсти́ла є҆сѝ, и҆ по рожⷭ҇твѣ̀ ключѝ дѣ́вства  невреди́мѡ сохрани́ла є҆сѝ. тѣ́мже оу҆блажа́емъ тѧ̀ всѝ  ро́ди, ꙗ҆́кѡ ро́ждшꙋю сп҃са и҆ и҆зба́вителѧ дꙋ́шъ на́шихъ. 
Пребыва́еши въ рожⷭ҇твѣ̀ и҆ по рожⷭ҇твѣ̀ дв҃а,  ѻ҆гне́мъ неѡпали́мыѧ кꙋпины̀ дре́вле проѡбразова́ннаѧ  мѡѷсе́ови, бг҃ороди́тельнице, и҆ созыва́еши вѣ́рныхъ  собо́ры, і҆кѡ́ны твоеѧ̀ честно́е ꙗ҆вле́нїе бл҃гохвали́ти въ  пѣ́снехъ дꙋхо́вныхъ: ꙗ҆́кѡ въ не́й зало́гъ бл҃говоле́нїѧ  твоегѡ̀, ро́дꙋ хрⷭ҇тїа́нскомꙋ дарова́ла є҆сѝ, въ покро́въ  и҆ защи́тꙋ ѿ ѻ҆́гненнагѡ запале́нїѧ и҆ (с. 607)  молнїено́снагѡ гро́ма. се́ бо и҆ на і҆кѡ́нѣ зрѧ́ще тѧ̀, въ  подо́бїи неѡпали́мыѧ кꙋпины̀ и҆з̾ѡбраже́ннꙋю, да́ры  бла́гости твоеѧ̀ ѿ неѧ̀ неѡскꙋ́днѡ прїе́млемъ, и҆ тѧ̀  оу҆бл҃жа́емъ по до́лгꙋ, ꙗ҆́кѡ ро́ждшꙋю сп҃са и҆  и҆зба́вителѧ дꙋ́шъ на́шихъ. 
Пла́мень страсте́й на́шихъ оу҆гаша́еши моли́твою  твое́ю, бцⷣе дв҃о, предста́тельствꙋѧ за на́съ непреста́ннѡ  оу҆ престо́ла сн҃а твоегѡ̀ и҆ бг҃а на́шегѡ: ꙗ҆́кѡ  вои́стиннꙋ ве́лїе дерзнове́нїе и҆́маши къ немꙋ̀, и҆ ничто́же  невозмо́жно є҆́сть хода́тайствꙋ твоемꙋ̀. и҆́бо са́мой  і҆кѡ́нѣ твое́й дарова̀ ѻ҆́нъ си́лꙋ бж҃е́ственнꙋю,  соверша́ти мнѡ́гаѧ и҆ преди́внаѧ чꙋдеса̀, си́ми оу҆вѣрѧ́ѧ  на́съ, ꙗ҆́кѡ никто́же прибѣга́ѧй къ покро́вꙋ застꙋпле́нїѧ  твоегѡ̀, посра́мленъ ѿи́детъ. сегѡ̀ ра́ди пое́мъ моли́твъ  твои́хъ си́лꙋ, и҆ оу҆блажа́емъ тѧ̀, наде́ждо хрⷭ҇тїа́нъ,  ро́ждшꙋю сп҃са и҆ и҆зба́вителѧ дꙋ́шъ на́шихъ. 
Пода́ждь по́мощь твою̀ держа́внꙋю на́мъ, бцⷣе,  є҆гда̀ грѣ̑хъ ра́ди на́шихъ, ѻ҆́гненнагѡ запале́нїѧ  наказа́нїе на на́съ прїи́детъ внеза́пнѡ, и҆лѝ гро́мы и҆  мѡ́лнїи съ небесѐ на́съ оу҆страша́ютъ: тогда̀ і҆кѡ́ною  твое́ю ст҃о́ю на́съ защитѝ и҆ и҆зба́ви, и҆ ꙗ҆ви́сѧ  оу҆толи́тельница гнѣ́ва бж҃їѧ, на на́съ пра́веднѡ  подви́женнагѡ. мно́гѡ бо мо́жетъ ма́тернѧѧ моли́тва ко  творцꙋ̀, и҆ всеси́льно хода́тайство твоѐ предъ лице́мъ  всевы́шнѧгѡ: є҆го́же оу҆молѧ́ти не преста́й за ро́дъ  хрⷭ҇тїа́нскїй, и҆́же въ пѣ́снехъ немо́лчныхъ оу҆бл҃жа́етъ  тѧ̀, ро́ждшꙋю сп҃са и҆ и҆зба́вителѧ дꙋ́шъ на́шихъ. (с. 608) 
Сла́ва, и҆ ны́нѣ. Гла́съ то́йже: 
Пре́йде сѣ́нь зако́ннаѧ, бл҃года́ти прише́дши:  ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃а  родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀  ѻ҆́гненнагѡ, пра́ведное возсїѧ̀ со́лнце, вмѣ́стѡ мѡѷсе́а  хрⷭ҇то́съ, спасе́нїе дꙋ́шъ на́шихъ. 
Вхо́дъ. Прокі́менъ днѐ. Чтє́нїѧ трѝ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆  спа̀ та́мѡ, за́йде бо со́лнце: и҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до  небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. гдⷭ҇ь же оу҆твержда́шесѧ на не́й, и҆ речѐ: А҆́зъ  бг҃ъ а҆враа́ма ѻ҆тца̀ твоегѡ̀, и҆ бг҃ъ і҆саа́ка, не бо́йсѧ:  землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆  сѣ́мени твоемꙋ̀. И҆ бꙋ́детъ сѣ́мѧ твоѐ, ꙗ҆́кѡ песо́къ  земны́й, и҆ распространи́тсѧ на мо́ре, и҆ лі́вꙋ, и҆  сѣ́веръ, и҆ на восто́ки: и҆ возблагословѧ́тсѧ ѡ҆ тебѣ̀  всѧ̑ колѣ̑на земна́ѧ, и҆ ѡ҆ сѣ́мени твое́мъ. И҆ сѐ а҆́зъ  є҆́смь съ тобо́ю, сохранѧ́ѧй тѧ̀ на всѧ́комъ пꙋтѝ, а҆́може  а҆́ще по́йдеши, и҆ возвращꙋ́ тѧ въ зе́млю сїю̀: ꙗ҆́кѡ не  и҆́мамъ тебѐ ѡ҆ста́вити, до́ндеже сотвори́ти мѝ всѧ̑  є҆ли̑ка глаго́лахъ тебѣ̀. И҆ воста̀ і҆а́кѡвъ ѿ сна̀  своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ,  а҆́зъ же не вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ  стра́шно мѣ́сто сїѐ: нѣ́сть сїѐ, но до́мъ бж҃їй, и҆ сїѧ̑  врата̀ небє́снаѧ. (с. 609) 
И҆схо́да чте́нїе. 
[Глава̀ г҃] Вни́де мѡѷсе́й въ го́рꙋ бж҃їю  хѡри́въ. Ꙗ҆ви́сѧ же є҆мꙋ̀ а҆́гг҃лъ гдⷭ҇нь въ пла́мени  ѻ҆́гненнѣ и҆з̾ кꙋпины̀: и҆ ви́дѣ, ꙗ҆́кѡ кꙋпина̀ горѧ́ше  ѻ҆гне́мъ и҆ кꙋпина̀ не сгара́ше. Рече́ же мѡѷсе́й:  прише́дъ оу҆зрю̀ видѣ́нїе вели́кое сїѐ, что̀ ꙗ҆́кѡ не  сгара́етъ кꙋпина̀; Ꙗ҆́коже ви́дѣ гдⷭ҇ь, ꙗ҆́кѡ  пристꙋпа́етъ ви́дѣти, призва̀ є҆го̀ гдⷭ҇ь и҆з̾ кꙋпины̀,  глаго́лѧ: мѡѷсе́е, мѡѷсе́е. ѻ҆́нъ же речѐ: что̀ є҆́сть;  И҆ речѐ: не приближа́йсѧ сѣ́мѡ: и҆ззꙋ́й сапогѝ ѿ ногꙋ̑  твоє́ю: мѣ́сто бо, на не́мъ же ты̀ стои́ши, землѧ̀ ст҃а̀  є҆́сть. И҆ речѐ є҆мꙋ̀: а҆́зъ є҆́смь бг҃ъ ѻ҆ц҃а̀  твоегѡ̀, бг҃ъ а҆враа́мовъ, и҆ бг҃ъ і҆саа́ковъ, и҆ бг҃ъ  і҆а́кѡвль. Ѿврати́ же мѡѷсе́й лицѐ своѐ, стыдѧ́шебосѧ  зрѣ́ти предъ бг҃омъ. Рече́ же гдⷭ҇ь къ мѡѷсе́ю: ви́дѧ  ви́дѣхъ ѡ҆ѕлобле́нїе люде́й мои́хъ, и҆̀же во є҆гѵ́птѣ, и҆  во́пль и҆́хъ оу҆слы́шахъ ѿ наси́льствꙋющихъ въ дѣ́лѣхъ:  Вѣ́мъ бо болѣ̑зни и҆́хъ, и҆ снидо́хъ є҆́же и҆з̾ѧ́ти  и҆̀хъ ѿ рꙋкѝ є҆гѵ́птѧнъ, и҆ и҆звестѝ и҆̀хъ ѿ землѝ  ѻ҆́ныѧ, и҆ ввестѝ и҆̀хъ въ зе́млю бла́гꙋ и҆ мно́гꙋ, въ  зе́млю, точа́щꙋю ме́дъ и҆ млеко̀. 
Проро́чества і҆езекі́илева чте́нїе. 
[Глава̀ м҃г и҆ м҃д] Та́кѡ глаго́летъ гдⷭ҇ь: бꙋ́детъ  ѿ днѐ ѻ҆сма́гѡ и҆ про́чее, сотворѧ́тъ і҆ерє́и на  ѻ҆лтарѝ всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ,  и҆ прїимꙋ̀ вы̀, и҆ глаго́летъ а҆дѡнаі̀ гдⷭ҇ь. И҆ ѡ҆брати́ мѧ  на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆  сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: сїѧ̑ врата̀  бꙋ́дꙋтъ, заключє́нна и҆ не ѿве́рзꙋтсѧ, и҆ никто́же  про́йдетъ (с. 610) сквозѣ̀ и҆́хъ, ꙗ҆́кѡ гдⷭ҇ь бг҃ъ  і҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ  и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ  є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ.  И҆ введе́ мѧ по пꙋтѝ вра́тъ свѧты́хъ сꙋ́щихъ къ сѣ́верꙋ,  прѧ́мѡ хра́мꙋ, и҆ ви́дѣхъ: и҆ сѐ и҆спо́лнь сла́вы хра́мъ  гдⷭ҇ень. 
На лїті́и стїхи̑ры, гла́съ ѕ҃. 
Самогла̑сны: 
Ꙗ҆́кѡ вои́стиннꙋ дре́внѧгѡ кївѡ́та чⷭ҇тнѣ́йшаѧ,  ꙗ҆ви́сѧ ст҃а́ѧ і҆кѡ́на твоѧ̀, бцⷣе влⷣчце, на не́йже  бжⷭ҇твеннагѡ ли́ка твоегѡ̀ подо́бїе созерца́емъ: на рꙋкꙋ́ бо  твое́ю бг҃омладе́нца предвѣ́чнаго, гдⷭ҇а і҆и҃са хрⷭ҇та̀  держи́ши, а҆́гг҃лѡвъ и҆ человѣ́кѡвъ творца̀, и҆ всемꙋ̀  мі́рꙋ ꙗ҆влѧ́еши и҆зъ тебє̀ безсѣ́меннѡ вопло́щшагосѧ бг҃а  сло́ва. є҆мꙋ́же раболѣ́пнѡ кла́нѧющесѧ, пѣсносло́вимъ тѧ̀  вои́стиннꙋ бцⷣꙋ, и҆ мо́лимтисѧ прилѣ́жнѡ: оу҆мирѝ мі́ръ,  и҆ спасѝ дꙋ́шы на́шѧ, ма́тернимъ предста́тельствомъ твои́мъ  къ ро́ждшемꙋсѧ ѿ тебє̀, є҆ди́на бл҃гослове́ннаѧ. 
Предстоѧ́тъ чⷭ҇тнѣй і҆кѡ́нѣ твое́й хрⷭ҇толюби́вїи  лю́дїе, и҆ съ любо́вїю є҆́й покланѧ́ютсѧ, бцⷣе влⷣчце,  почерпа́ѧ ѡ҆би́льныѧ ѿ неѧ̀ да́ры щедрѡ́тъ твои́хъ, въ  недꙋ́зѣхъ врачевство̀, въ бѣда́хъ и҆збавле́нїе, въ  ско́рбехъ оу҆тѣше́нїе: и҆́бо всѣ̑мъ всѧ̑ блага̑ѧ и҆  дꙋшеполє́знаѧ да́рꙋеши, съ вѣ́рою просѧ́щымъ предъ  пречⷭ҇тымъ ѻ҆́бразомъ твои́мъ. сегѡ̀ ра́ди се́рдцемъ и҆  оу҆сты̀ бл҃гоговѣ́йнѡ лобыза́емъ бж҃е́ственнагѡ ли́ка  твоегѡ̀ подо́бїе, и҆ мо́лимтисѧ прилѣ́жнѡ: оу҆мирѝ мі́ръ,  и҆ (с. 611) спасѝ дꙋ́шы на́шѧ, всеси́льными моли́твами  твои́ми къ ро́ждшемꙋсѧ ѿ тебє̀, є҆ди́на бл҃гослове́ннаѧ. 
Пе́рвѣе написа́вшейсѧ і҆кѡ́нѣ твое́й бжⷭ҇твеннымъ  є҆ѵⷢ҇лі́стомъ лꙋко́ю, и҆ къ тебѣ̀ принесе́ннѣй, бцⷣе  влⷣчце, бл҃говоли́ла є҆сѝ ѡ҆ і҆кѡ́нѣ се́й ꙗ҆́кѡ  ми́лостива сꙋ́щи, и҆ бл҃гослови́въ ю҆̀, рекла̀ є҆сѝ со  вла́стїю: съ си́мъ ѻ҆́бразомъ бл҃года́ть моѧ̀ и҆ си́ла: и҆  воспѣ́ла є҆сѝ ра́дꙋѧсѧ, ꙗ҆́коже и҆ бг҃а внегда̀ носи́ла  є҆сѝ во чре́вѣ, пѣ́снь проро́ческꙋю: сѐ ѿ ны́нѣ  оу҆блажа́тъ мѧ̀ всѝ ро́ди. тѣ́мже ви́дѧще съ гла́сомъ  дѣ́йство, чꙋде́съ мно́жество ѿ і҆кѡ́ны твоеѧ̀ ꙗ҆вле́нное  и҆ присноѧвлѧ́емое по все́й вселе́ннѣй, немо́лчными  славословле́нїи тѧ̀ оу҆бл҃жа́емъ, и҆ мо́лимтисѧ прилѣ́жнѡ:  оу҆мирѝ мі́ръ и҆ спасѝ дꙋ́шы на́шѧ, бл҃гопрїѧ́тнымъ  хода́тайствомъ твои́мъ къ ро́ждшемꙋсѧ ѿ тебє̀, є҆ди́на  бл҃гослове́ннаѧ. 
Гора̀ є҆сѝ вели́каѧ и҆ пресла́внаѧ, па́че горы̀  сїна́йскїѧ, бцⷣе влⷣчце: та́ бо не терпѧ́щи сни́тїѧ сла́вы  бж҃їѧ, ѻ҆гне́мъ возгара́шесѧ, и҆ гро́ми и҆ мѡ́лнїи та́мѡ  бы́ша: ты́ же ѻ҆́гнь бжⷭ҇тва̀, бг҃а сло́во неѡпа́льнѡ во  чре́вѣ твое́мъ вмѣсти́ла є҆сѝ, и҆ млеко́мъ пита́ла  є҆сѝ пита́телѧ вселе́нныѧ. къ немꙋ́же дерзнове́нїе  ма́тернее и҆мꙋ́щи, спаса́й ѿ бѣ́дъ вѣ́рнѡ пра́зднꙋющихъ  тво́й честны́й пра́здникъ, въ не́мже пѣсносло́вимъ ми́лѡсти  твоѧ̑ и҆ щедрѡ́ты, и҆ мо́лимтисѧ прилѣ́жнѡ: оу҆мирѝ  мі́ръ, и҆ спасѝ дꙋ́шы на́шѧ бжⷭ҇твеннымъ моле́нїемъ твои́мъ  къ ро́ждшемꙋсѧ ѿ тебє̀, є҆ди́на бл҃гослове́ннаѧ. (с.  612) 
Сла́ва, и҆ ны́нѣ: 
Гла́съ и҃: 
Па́че ски́нїи мѡѷсе́евы, по ѻ҆́бразꙋ небе́сномꙋ  сотворе́нныѧ, всю́ тѧ бг҃ъ ѡ҆ст҃ѝ, бцⷣе, и҆ па́че а҆арѡ́нѧ  кївѡ́та, и҆спо́лни бл҃года́ти бж҃їѧ и҆зѻби́льнѡ, є҆ѧ́же и҆  і҆кѡ́на твоегѡ̀ подо́бїѧ прича́стна показа́сѧ: и҆сточа́етъ  бо ѡ҆свѧще́нїе и҆ цѣльбꙋ̀ дꙋша́мъ и҆ тѣлесє́мъ  человѣ́чєскимъ, и҆ оу҆ставлѧ́етъ си́лꙋ ѻ҆́гненнꙋю  присꙋ́тствїемъ свои́мъ. є҆́й же съ любо́вїю покланѧ́ющесѧ,  про́симъ, всебл҃га́ѧ, и҆ вопїе́мъ: ѻ҆гнѧ̀ вре́меннагѡ и҆  вѣ́чнагѡ и҆зба́ви на́съ, бл҃гослове́ннаѧ помо́щнице. 
На стїхо́внѣ стїхи̑ры, гла́съ ѕ҃: 
Велича́емъ тѧ̀, бцⷣе дв҃о, возвели́чившꙋю ро́дъ  на́шъ: и҆з̾ тебє́ бо воплоти́сѧ и҆зба́витель па́дшагѡ  человѣ́чества, и҆́мже а҆да́мъ и҆ є҆́ѵа клѧ́твы  свободи́шасѧ, и҆ ѿ мра́чныхъ оу҆до́лїй а҆́дскихъ во  є҆де́мъ па́ки введо́шасѧ, сы́й бг҃ъ на́шъ, спаса́ѧй при́снѡ  тѧ̀ велича́ющыѧ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Велича́емъ тѧ̀, бцⷣе дв҃о, застꙋ́пницꙋ оу҆се́рднꙋю  ро́да хрⷭ҇тїа́нскагѡ, покро́вомъ ми́лости твоеѧ̀  покрыва́ющꙋю всю̀ вселе́ннꙋю: се́ бо і҆кѡ́на твоѧ̀ ст҃а́ѧ  чꙋде́съ мно́жество и҆сточа́етъ, и҆ ꙗ҆́кѡ оу҆́тварь драга́ѧ  цр҃кви хрⷭ҇то́вой дарова́сѧ бл҃гостїю творца̀, все́льшагѡсѧ  въ тѧ̀ пло́тїю, и҆ просла́вльшагѡ тѧ̀ сла́вою бжⷭ҇тва̀.  и҆з̾ тебе́ бо вои́стиннꙋ, а҆ не привидѣ́нїемъ, воплоти́сѧ  сы́й бг҃ъ на́шъ, спаса́ѧй при́снѡ тѧ̀ велича́ющыѧ. (с. 613) 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Велича́емъ тѧ̀, бцⷣе дв҃о, ꙗ҆́кѡ ѡ҆дꙋшевле́нный  кївѡ́тъ бж҃ества̀, пѣ́нїи хвале́бными чествꙋ́емъ тѧ̀,  є҆ди́нꙋ и҆збра́ннꙋю и҆ бл҃гослове́ннꙋю, въ жена́хъ:  ложесна́ бо твоѧ̑ престо́лъ себѣ̀ сотворѝ сы́й бг҃ъ на́шъ,  спаса́ѧй при́снѡ тѧ̀ велича́ющыѧ. 
Сла́ва, и҆ ны́нѣ, гла́съ то́йже: 
Ѿ ст҃ы́ѧ і҆кѡ́ны твоеѧ̀, влⷣчце пребл҃га́ѧ,  и҆сцѣле́нїй стрꙋи̑ и҆стека́ютъ, и҆́миже напоѧ́ютсѧ  бл҃года́тнѡ дꙋ́шы на́шѧ, и҆ врачꙋ́ютсѧ безме́зднѡ тѣлеса̀  на̑ша: тѣ́мже тѧ̀ цѣле́бницꙋ ми́лостивꙋю при́снѡ въ  пѣ́снехъ велича́емъ. 
Тропа́рь, гла́съ д҃: 
И҆́же во ѻ҆гнѝ кꙋпины̀ неѡпали́мыѧ, дре́вле  мѡѷсе́емъ ви́дѣнныѧ, та́йнꙋ воплоще́нїѧ своегѡ̀ ѿ  неискꙋсобра́чныѧ дв҃ы марі́и проѡбразова́вый, то́й и҆  ны́нѣ, ꙗ҆́кѡ чꙋде́съ творе́цъ и҆ всеѧ̀ тва́ри созда́тель,  і҆кѡ́нꙋ є҆ѧ̀ ст҃ꙋ́ю чꙋдесы̀ мно́гими просла́ви, дарова́въ  ю҆̀ вѣ̑рнымъ во и҆сцѣле́нїе недꙋ́гѡмъ, и҆ въ защище́нїе  ѿ ѻ҆́гненнагѡ запале́нїѧ. сегѡ̀ ра́ди вопїе́мъ  пребл҃гослове́ннѣй: наде́ждо хрⷭ҇тїа́нъ, ѿ лю́тыхъ  бѣ́дъ, ѻ҆гнѧ̀ и҆ гро́ма и҆зба́ви на тѧ̀ оу҆пова́ющихъ, и҆  спасѝ дꙋ́шы на́шѧ ꙗ҆́кѡ милосе́рда. 
На оу҆́трени. 
На Бг҃ъ гдⷭ҇ь, тропа́рь то́йже. 
По а҃-мъ стїхосло́вїи, сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: (с. 614) 
Ꙗ҆ви́сѧ въ ѻ҆гнепа́льнѣй кꙋпинѣ̀ на сїна́и,  твоегѡ̀, влⷣчце, нетлѣ́ннагѡ рожⷭ҇тва̀ проѻ́бразъ,  ꙗ҆́коже бг҃осло́вцы цр҃кве хрⷭ҇то́вой бг҃омꙋ́дреннѡ  и҆сповѣ́дꙋютъ: кꙋпина́ бо ѻ҆гне́мъ горѣ́вшаѧ, неѡпа́льна  пребыва́ше, та́кѡ и҆ ты̀, ѻ҆́гнь бжⷭ҇тва̀ во чре́вѣ  твое́мъ неѡпа́льнѡ носи́ла є҆сѝ, вопло́щшагосѧ ѿ тебѐ  бг҃а сло́ва, є҆го́же молѝ спасти́сѧ на́мъ пою́щымъ тѧ̀. 
Сла́ва, и҆ ны́нѣ: то́йже. 
По в҃-мъ стїхосло́вїи, сѣда́ленъ, гла́съ д҃. 
Подо́бенъ: Оу҆диви́сѧ: 
Оу҆диви́сѧ бг҃ови́децъ мѡѷсе́й, ви́дѣвъ кꙋпинꙋ̀  ѻ҆гне́мъ горѧ́щꙋ и҆ несгара́емꙋ, и҆ оу҆страши́сѧ  бж҃е́ственнагѡ тайноѧвле́нїѧ, въ не́мъ же благоволѝ гдⷭ҇ь,  воплоще́нїѧ своегѡ̀ ѿ дв҃ы неискꙋсомꙋ́жныѧ, проѻ́бразъ  мі́рꙋ ꙗ҆ви́ти, ꙗ҆́кѡ въ послѣ̑днѧѧ лѣ̑та, спастѝ хотѧ̀  па́дшее человѣ́чество, пло́ти дебельство́мъ бж҃ества̀  своегѡ̀ сла́вꙋ сокры́етъ, и҆ съ на́ми поживе́тъ, спаса́ѧ  дꙋ́шы на́шѧ ѿ поги́бели вѣ́чныѧ. 
Сла́ва, и҆ ны́нѣ: то́йже. 
По полѷеле́и сѣда́ленъ, гла́съ ѕ҃. 
Подо́бенъ: А҆́гг҃льскїѧ си̑лы: 
А҆́гг҃льскїѧ си̑лы бг҃олѣ́пнѡ тебѣ̀ слꙋ́жатъ,  нб҃сѐ и҆ землѝ цр҃и́це бцⷣе, и҆ тво́й прест҃ы́й ѻ҆́бразъ  ѡ҆бстоѧ́тъ неви́димѡ: тѣ́хъ бо творца̀ и҆ гдⷭ҇а воплоти́ла  є҆сѝ, и҆ на рꙋ́кꙋ твоє́ю, ꙗ҆́кѡ младе́нца, носи́ла  є҆сѝ, и҆́же гѡ́рнѧѧ съ до́льними совокꙋпѝ, и҆ а҆́гг҃лы съ  человѣ́ки ликовствова́ти оу҆стро́и, пою́щыѧ во гла́сѣхъ  ра́дованїѧ твоѐ нетлѣ́нное рожⷭ҇тво̀. (с. 615) 
Сла́ва, и҆ ны́нѣ: то́йже. 
Степє́нна: а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Помѧнꙋ̀ и҆́мѧ твоѐ во  всѧ́комъ ро́дѣ и҆ ро́дѣ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Є҆ѵⷢ҇лїе ѿ лꙋкѝ, зача́ло д҃. 
По н҃-мъ ѱалмѣ̀ стїхи́ра, гла́съ в҃: 
Весели́тсѧ дне́сь гора̀ сїна́йскаѧ, и҆ свѣ́тлѡ  торжествꙋ́етъ, мт҃ри гдⷭ҇ни свѣтоно́сное пра́зднество  соверша́ющи на мѣ́стѣ то́мъ, и҆дѣ́же неѡпали́маѧ кꙋпина̀  вели́кимъ во проро́цѣхъ мѡѷсе́емъ ви́дѣна бы́сть: здѣ́  бо и҆ до ны́нѣ бл҃года́ть бж҃їѧ ѡ҆бита́етъ, и҆ чꙋде́съ  мно́жество ꙗ҆влѧ́етъ вѣ̑рнымъ, бл҃гоче́стнѡ бцⷣꙋ въ  пѣ́снехъ велича́ющымъ. 
Канѡ́нъ, гла́съ и҃. 
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Оу҆́мъ помраче́нный мо́й просвѣтѝ, дв҃о,  ѻ҆гнено́снымъ сїѧ́нїемъ твоеѧ̀ сла́вы, па́мѧть въ  славосло́вїи и҆знемога́ющꙋю оу҆крѣпѝ, и҆ воспламенѝ  хла́дное моѐ се́рдце бжⷭ҇твенною любо́вїю, да тебѣ̀,  кꙋпинѣ̀ неѡпали́мѣй, пѣ́нїе хвале́бное воспою̀ досто́йнѡ,  чи́стаѧ. 
Хра́мъ трисо́лнечнагѡ свѣ́та прекра́сный,  оу҆красѝ моѧ̑ чꙋ̑вства, молю́сѧ, да цѣломꙋ́дренною  мы́слїю и҆ нескве́рными оу҆сты̀, ѻ҆гнезра́чныѧ і҆кѡ́ны  твоеѧ̀ ꙗ҆вле́нїе, воспою̀ досто́йнѡ, чи́стаѧ. (с. 616) 
Сла́ва: 
Къ твое́й пресвѣ́тлагѡ зра́ка і҆кѡ́нѣ припа́даю  ѻ҆каѧ́нный: дꙋ́шꙋ мою̀ ѡ҆зарѝ бл҃года́тнѡ, ꙗ҆вѝ и҆  тѣ́ло нескве́рно, и҆ ѿ лю́тыхъ мѧ̀ недꙋ́гѡвъ свободи́вши,  покажѝ прича́стника наслѣ́дїѧ нбⷭ҇нагѡ, бг҃оневѣ́стнаѧ. 
И҆ ны́нѣ: 
Недꙋ́гꙋюща страстьмѝ многоразли́чными, ѿ і҆кѡ́ны  твоеѧ̀ бжⷭ҇твенныѧ и҆сцѣле́нїѧ сподо́би мѧ̀, ѽ бг҃ома́ти  влⷣчце, да сла́влю чꙋдеса̀ твоѧ̑, и҆ пою́ тѧ, бл҃ги́хъ  вино́внꙋю, вѣ́чнꙋю бл҃гость воплоти́вшꙋю, мі́ра бл҃гꙋ́ю  застꙋ́пницꙋ. 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  це́ркве зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Низложѝ нало́ги бѣсѡ́вскїѧ стꙋжа́ющыѧ мнѣ̀,  влⷣчце, го́рдость въ добродѣ́тели, лицемѣ́рїе въ ст҃ости,  тщесла́вїе во бдѣ́нїи, высокоꙋ́мїе въ бл҃гоговѣ́нїи, и҆  неблагода́рность въ бл҃годѣѧ́нїихъ сн҃а твоегѡ̀, є҆ди́на  всепѣ́таѧ дв҃о. 
Стра́нна мѧ̀ любоче́стїѧ сотворѝ, молю́ тѧ, дв҃о,  и҆ чꙋ́жда любопы́тства ѡ҆ человѣ́ческихъ согрѣше́нїихъ,  де́рзость и҆ и҆зли́шнее на ми́лость сн҃а твоегѡ̀  оу҆пова́нїе ѿдалѝ ѿ менѐ, да достѡ́йны є҆мꙋ̀ плоды̀  принесꙋ̀, є҆ди́на пречⷭ҇таѧ. 
Сла́ва: 
Нача́ло ѿ землѝ прїе́мшꙋю хꙋ́дость моегѡ̀  є҆стества̀ познава́ѧ, молю́ тѧ, дв҃о, да́ждь мѝ  презрѣ́нїе (с. 617) славолю́бїѧ, бѣ́гство человѣ́ческїѧ  хвалы̀, позна́нїе со́бственнагѡ грѣха̀, и҆ со́бственныѧ  не́мощи є҆ди́на бг҃облаже́ннаѧ. 
И҆ ны́нѣ: 
Кра́ткїй всѣ́хъ веще́й и҆ всегѡ̀ мі́ра коне́цъ,  сме́ртный ча́съ и҆ мꙋче́нїе бꙋ́дꙋщее за сꙋетꙋ̀ дѣѧ́нїй  тщесла́вныхъ, помышлѧ́ти сподо́би мѧ̀, дв҃о: да бл҃года́тїю  сн҃а твоегѡ̀ къ пꙋтѝ и҆́стиннагѡ покаѧ́нїѧ наста́вленъ,  вѣ́чнагѡ и҆збѣ́гнꙋ проклѧ́тїѧ, пренепоро́чнаѧ. 
Сѣда́ленъ, гла́съ и҃: 
Вели̑чїѧ твоѧ̑ кто̀ и҆сповѣ́сть, бцⷣе;  ꙗ҆вле́нїемъ бо ѻ҆гнезра́чныѧ і҆кѡ́ны твоеѧ̀ возвесели́ла  є҆сѝ дꙋ́шы правосла́вныхъ, мнѡ́гїѧ недꙋ́ги є҆́ю врачꙋ́ѧ,  ѿ ѻ҆гнѧ́ же и҆ гро́ма защища́ѧ, и҆̀же по бз҃ѣ на тѧ̀  оу҆пова́нїе возлага́ютъ. ѽ всеми́лостиваѧ влⷣчце, не  лишѝ оу҆̀бо и҆ на́съ твоегѡ̀ застꙋпле́нїѧ, спасѝ  правосла́вныхъ хрⷭ҇тїа́нъ ѿ всѧ́кагѡ ѕла̀, да тобо́ю  хвалѧ́щесѧ, не постыди́мсѧ во вѣ́ки. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бжⷭ҇тво̀. 
Жестокосе́рдїемъ ѡ҆тѧгче́ннаго мѧ̀ ѡ҆блегчѝ,  немилосе́рдїемъ къ тре́бꙋющымъ ѡ҆камене́ннꙋю оу҆тро́бꙋ мою̀  оу҆мѧгчѝ, бꙋ́рею сребролю́бїѧ ѡ҆б̾ѧ́таго мѧ̀ оу҆тишѝ,  во ѻ҆гнѝ неѡпали́мыѧ кꙋпины̀ проѡбразова́ннаѧ влⷣчце. (с.  618) 
Во оу҆пова́нїи тлѣ́нныхъ и҆ вре́менныхъ веще́й не  ѡ҆ста́ви мѧ̀, и҆ пла́мень хище́нїѧ непра́веднагѡ оу҆гасѝ  во мнѣ̀, пла́менемъ ѻ҆гнѧ̀ бжⷭ҇твеннагѡ, неѡпали́маѧ  кꙋпино̀ ꙗ҆́вльшаѧсѧ, бг҃оневѣ́стнаѧ влⷣчце. 
Сла́ва: 
І҆дѡлослꙋже́нїе въ лихоима́нїи, и҆ заблꙋжде́нїе ѿ  и҆́стиннагѡ бл҃гоче́стїѧ и҆ правосла́вныѧ вѣ́ры потребѝ  ѿ менѐ, влⷣчце, и҆ не попꙋсти́ мѧ па́сти паде́нїемъ  є҆реті́ческимъ, да восхвалѧ́ю и҆́мѧ твоѐ бл҃гослове́нное  до кончи́ны живота̀ моегѡ̀, въ правосла́вїи непоро́чнѡ,  є҆ди́на приснодв҃о. 
И҆ ны́нѣ: 
Оу҆́мъ мо́й, молю́ тѧ, бцⷣе, бл҃гоꙋстро́й къ  позна́нїю вѣ́чныхъ и҆́стинъ хрⷭ҇то́ва є҆ѵⷢ҇лїа, къ  разсмотре́нїю тлѣ́нности вре́менныхъ бла̑гъ напра́ви мо́й  по́мыслъ, и҆ щедролю́бїе да́рꙋй мѝ неѡскꙋ́дное, да  бл҃года́тїю хрⷭ҇то́вою оу҆кра́шенъ, пою́ тѧ, є҆ди́на  приснодв҃о. 
Пѣ́снь є҃. 
І҆рмо́съ: Просвѣтѝ на́съ повелѣ́нїи твои́ми,  гдⷭ҇и, и҆ мы́шцею твое́ю высо́кою, тво́й ми́ръ пода́ждь  на́мъ, чл҃вѣколю́бче. 
Ѻ҆́гнь нечистоты̀ и҆ всѧ́кїѧ скве́рны во мнѣ̀  безстꙋ́дномъ, мо́ремъ бл҃гости твоеѧ̀ потопѝ, и҆ мглꙋ̀  грѣхо́внꙋю разженѝ, и҆ се́рдце моѐ ра́дости и҆спо́лни,  всенепоро́чнаѧ. 
Срамосло́вїю безѻбра́зномꙋ не да́ждь во мнѣ̀  мѣ́ста, влⷣчце, селе́нїе собла́знѡвъ замѣнѝ въ дꙋшѝ  мое́й зрѣ́нїемъ со́бственныхъ грѣхѡ́въ, хра́мъ мѧ̀  чистоты̀ и҆ цѣломꙋ́дрїѧ содѣ́лай, да нескве́рными оу҆сты̀  велича́ю тѧ̀ вы́нꙋ, всенепоро́чнаѧ. (с. 619) 
Сла́ва: 
Сме́рть, сꙋ́дъ и҆ мꙋчє́нїѧ вѣ̑чнаѧ, грѣ́шникѡмъ  оу҆готѡ́ваннаѧ, въ па́мѧти мое́й оу҆глꙋбѝ влⷣчце, да  понѐ послѣ̑днѧѧ сїѧ̑ въ па́мѧти содержа̀, лю́таѧ  беззакѡ́нїѧ ѡ҆ста́влю, и҆ плоды̀ покаѧ́нїѧ и҆́стиннагѡ  принесꙋ̀, велича́ѧ тѧ̀ при́снѡ, є҆ди́но дꙋшѝ моеѧ̀  оу҆пова́нїе. 
И҆ ны́нѣ: 
Любо́вь сеѧ̀ жи́зни и҆зли́шнюю, и҆ плотска́гѡ поко́ѧ  раче́нїе ѿложѝ ѿ менѐ, молю́ тѧ, дв҃о чи́стаѧ: да  сꙋ́етныхъ попече́нїй и҆збѣ́гъ, тобо́ю полꙋчꙋ̀ нетлѣ́нное  на небесѝ бога́тство, є҆ди́на дꙋшѝ моеѧ̀  покрови́тельнице. 
Пѣ́снь ѕ҃. 
І҆рмо́съ: Моли́твꙋ пролїю̀ ко гдⷭ҇ꙋ, и҆ томꙋ̀  возвѣщꙋ̀ печа́ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ,  и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ра́дости сꙋ́етныѧ, къ преѡгорче́нїю бли́жнѧгѡ  приводѧ́щїѧ чꙋ́жда мѧ̀ содѣ́лай, кꙋпино̀ неѡпали́маѧ  вѣ́рными и҆менꙋ́емаѧ, пречꙋ́днаѧ цр҃и́це: ѡ҆ несча́стїѧхъ  и҆́скреннѧгѡ без̾ печа́ли бы́ти не допꙋща́й менѐ,  человѣколюби́ваѧ влⷣчце, и҆ памѧтоѕло́бїѧ и҆зба́ви мѧ̀,  прилѣ́жнѡ молю́ тѧ, всенепоро́чнаѧ дв҃о. 
За́висти въ по́мыслѣ мое́мъ не да́ждь вкоренѧ́тисѧ,  видѣ́нїемъ несгара́емыѧ кꙋпины̀ проѡбразова́ннаѧ мѡѷсе́ю,  и҆ ро́ждшаѧсѧ ѿ ко́рене ст҃а, дв҃о, и҆ братоненавидѣ́нїѧ  и҆зба́ви мѧ̀, чⷭ҇таѧ: да не ѕло́бою мра́чною ѡ҆скверне́нъ  бы́въ, лишꙋ́сѧ бж҃їѧ бл҃года́ти и҆ жи́зни вѣ́чныѧ,  всенепоро́чнаѧ влⷣчце. (с. 620) 
Сла́ва: 
Терпѣ́нїе въ бѣда́хъ оу҆твердѝ во мнѣ̀,  всечⷭ҇таѧ, съ ра́дꙋющимисѧ дꙋхо́внꙋю ра́дость, къ  сѣ́тꙋющымъ сожалѣ́нїе да́рꙋй мѝ, прест҃а́ѧ, и҆  братолю́бїе низпослѝ мнѣ̀ свы́ше, любвѐ пꙋчи́нꙋ ро́ждшаѧ  дв҃о, и҆ любо́вь ве́лїю при́снѡ ꙗ҆влѧ́ющаѧ ро́дꙋ  хрⷭ҇тїа́нскомꙋ. 
И҆ ны́нѣ: 
Жела́нїе кра́йнее согрѣ́й во мнѣ̀, всѧ́комꙋ  бли́жнемꙋ ѿ дꙋшѝ бл҃готвори́ти, блага́ѧ, да не ка́кѡ  ѕло́бъ лю́тыхъ дꙋша̀ моѧ̀ и҆спо́лнитсѧ, и҆ живо́тъ мо́й  а҆́дꙋ прибли́житсѧ, и҆ пре́данъ бꙋ́дꙋ без̾ ми́лости, ꙗ҆́кѡ  не сотвори́вый ми́лости, во тмꙋ̀ кромѣ́шнюю, всенепоро́чнаѧ  бг҃оневѣ́сто. 
Конда́къ, гла́съ и҃: 
Пред̾ѡчи́стимъ чꙋ̑вствїѧ дꙋ́шъ и҆ тѣле́съ на́шихъ,  да ви́димъ та́инство бж҃е́ственное, ѻ҆бра́знѡ ꙗ҆вле́нное  дре́вле вели́комꙋ во проро́цѣхъ мѡѷсе́ю, кꙋпино́ю  горѣ́вшею ѻ҆гне́мъ и҆ не сгара́вшею, въ не́йже твоегѡ̀  безсѣ́меннагѡ ржⷭ҇тва̀, бцⷣе, предвозвѣще́нїе  и҆сповѣ́дꙋемъ, и҆ бл҃гоговѣ́йнѡ покланѧ́ющесѧ тебѣ̀, и҆  ро́ждшемꙋсѧ ѿ тебє̀ сп҃сꙋ̀ на́шемꙋ, со стра́хомъ  вопїе́мъ: Ра́дꙋйсѧ, влⷣчце, покро́ве, и҆ прибѣ́жище, и҆  спасе́нїе дꙋ́шъ на́шихъ. 
І҆́косъ: 
Прови́дѧ ди́вный мѡѷсе́й въ неѡпали́мѣй кꙋпинѣ̀  на сїна́и, та́йнꙋ ѿ вѣ́ка оу҆тае́ннꙋю, безлѣ́тнагѡ, въ  лѣ́тѣ роди́тисѧ восхотѣ́вшагѡ, рожде́нїе ѿ чⷭ҇тыѧ и҆  неискꙋсобра́чныѧ дв҃ы, оу҆́жасомъ содержи́мь вопїѧ́ше: (с.  621) сїѧ̀ землѧ̀ вои́стиннꙋ ст҃а̀ є҆́сть, ꙗ҆́кѡ пло́дъ  спаси́тельный мі́рꙋ и҆зъ неѧ̀ произы́детъ, и҆́мже го́ресть  паде́нїѧ а҆да́мова оу҆слади́тсѧ. сегѡ̀ послꙋ́шаѧ и҆ мы̀,  та́инства бж҃їѧ собы́тїе позна́вшїи, оу҆бл҃жа́емъ тѧ̀,  бцⷣе, возвели́чившꙋю па́дшее человѣ́чество, и҆  милосе́рдїемъ неизрече́ннымъ призрѣва́ющꙋю на ро́дъ  хрⷭ҇тїа́нскїй, тѣ́мже и҆ зове́мъ тѝ: ра́дꙋйсѧ, влⷣчце,  покро́ве, и҆ прибѣ́жище, и҆ спасе́нїе дꙋ́шъ на́шихъ. 
Пѣ́снь з҃. 
І҆рмо́съ: Ѿ і҆ꙋде́и доше́дше ѻ҆́троцы въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
Весе́лїе мїрско́е пресѣцы̀, и҆ дꙋшетлѣ́нное  пристра́стїе оу҆мертвѝ во мнѣ̀, дв҃о, презрѣ́нїе  вре́менныхъ, жела́нїе вѣ́чныхъ бла̑гъ, и҆ нетлѣ́ннꙋю  ра́дость пода́ждь мѝ, съ пою́щими: ѻ҆тцє́въ бж҃е,  бл҃гослове́нъ є҆сѝ. 
Безчи́нное оу҆тѣше́нїе, и҆ и҆зли́шество оу҆́мъ  вредѧ́щее, дꙋшѣ̀ скве́рнꙋ ражда́ющее, ѿлꙋчѝ ѿ менѐ,  дв҃о, и҆ сподо́би во здра́вїи дꙋше́внѣмъ и҆ тѣле́снѣмъ,  дꙋхо́внагѡ оу҆тѣше́нїѧ наслажда́тисѧ, съ пою́щими:  ѻ҆тцє́въ бж҃е, бл҃гослове́нъ є҆сѝ. 
Сла́ва: 
Грѣхо́мъ, сме́рть лю́тꙋю ражда́ющимъ, ѡ҆скверни́хъ  дꙋ́шꙋ мою̀: но ты̀, пречⷭ҇таѧ влⷣчце, ѻ҆гнезра́чнаѧ и҆  неѡпали́маѧ кꙋпино̀ ꙗ҆́вльшисѧ, ти́нꙋ страсте́й мои́хъ  и҆зсꙋшѝ ѻ҆гне́мъ бж҃їѧ бл҃года́ти, и҆ наста́ви мѧ̀ на  бг҃оꙋго́дное житїѐ, оу҆краси́ же воздержа́нїемъ и҆  цѣломꙋ́дрїемъ, и҆ да́ждь мѝ чи́стымъ се́рдцемъ пѣ́ти:  ѻ҆тцє́въ бж҃е, бл҃гослове́нъ є҆сѝ. (с. 622) 
И҆ ны́нѣ: 
Къ твое́й ѻ҆гнезра́чной і҆кѡ́нѣ взира́ѧ, молю́ тѧ,  влⷣчце, ѡ҆мраче́ннаго мѧ̀ самолю́бїемъ свѣ́томъ зра́ка  твоегѡ̀ просвѣтѝ, и҆ по́хѡти плѡтскі́ѧ оу҆кроти́вши во  мнѣ̀, ѻ҆гне́мъ бж҃їѧ любвѐ хла́дное се́рдце моѐ  воспламенѝ, да ро́ждшемꙋсѧ ѿ тебѐ досто́йнѡ возмогꙋ̀  пѣ́ти: ѻ҆тцє́въ бж҃е, бл҃гослове́нъ є҆сѝ. 
Пѣ́снь и҃. 
І҆рмо́съ: Цр҃ѧ̀ нбⷭ҇наго, є҆го́же пою́тъ во́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Возмꙋще́нїе дꙋшѝ моеѧ̀ оу҆толѝ, всенепоро́чнаѧ,  ѿ клеветы̀ навѣ́тꙋющихъ и҆зба́ви мѧ̀, враждꙋ̀ грѣхо́внꙋю  во мнѣ̀ оу҆кротѝ, и҆ не́нависть мра́чнꙋю ѿвратѝ ѿ  менѐ, дв҃о, да прославлѧ́ю тѧ̀, чⷭ҇таѧ, во вѣ́ки. 
Ѻ҆́гнь ꙗ҆́рости во мнѣ̀ ѕѣлѡ̀ разжже́нный,  росо́ю благода́тныѧ моли́твы твоеѧ̀ оу҆гасѝ, хꙋлꙋ̀,  оу҆множа́ющꙋю дꙋшѝ мое́й ѡ҆ѕлобле́нїе, и҆ всѧ́кїй ви́дъ  ѕло́бы, гнѣздѧ́щїйсѧ въ се́рдцѣ мое́мъ, и҆скоренѝ, дв҃о,  да тѧ̀ прославлѧ́ю, чⷭ҇таѧ, во вѣ́ки. 
Сла́ва: 
Ѻ҆́бразъ хрⷭ҇то́въ є҆ѵⷢ҇льскими добродѣ́тельми  напишѝ въ дꙋшѝ мое́й, бг҃облагода́тнаѧ, оу҆крѣпѝ и҆  оу҆тверди́ мѧ во всѧ́комъ дѣ́лѣ благо́мъ, ѿ всѧ́кїѧ же  ѕло́бы ѿвратѝ се́рдце моѐ, да ми́рными оу҆сты̀  прославлѧ́ю тѧ̀, чⷭ҇таѧ, во вѣ́ки. 
И҆ ны́нѣ: 
Кро́ткимъ ѻ҆́комъ твои́мъ ви́ждь моѐ смире́нїе,  пренепоро́чнаѧ богоневѣ́сто, и҆ приклонѝ оу҆́хо твоѐ къ  (с. 623) моли́твѣ се́рдца моегѡ̀: кро́тостїю и҆ неѕло́бїемъ  благоꙋкраси́ мѧ, помраче́ннаго безѻбра́зїемъ ѕло́бныхъ  страсте́й, и҆ сотворѝ прича́стника блаже́нства, крѡ́ткимъ  ѡ҆бѣтова́ннагѡ, да ра́дꙋѧсѧ прославлѧ́ю тѧ̀ чⷭ҇таѧ, во  вѣ́ки. 
Пѣ́снь ѳ҃. 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  спасе́ннїи тобо́ю, дв҃о чⷭ҇таѧ, съ безпло́тными ли́ки тѧ̀  велича́юще. 
Скѡ́рби се́рдца моегѡ̀ оу҆тишѝ, ра́досте  скорбѧ́щихъ, оу҆ны́нїе дꙋшегꙋби́тельное ѿимѝ ѿ менѐ,  оу҆толи́тельнице печа́ли, и҆ лѣ́ность ко взыска́нїю  добродѣ́телей и҆скоренѝ во мнѣ̀, взыска́нїе поги́бшихъ,  да тебѐ, дв҃о чⷭ҇таѧ, непреста́ннѡ велича́ю. 
Малодꙋ́шїемъ болѣ́знꙋющаго мѧ̀ ѡ҆живѝ,  цѣли́тельнице болѧ́щихъ, ѿча́ѧнїемъ па́дшаго мѧ̀  возста́ви, ѻ҆диги́трїе заблꙋ́ждшихъ, грѣха́ми  оу҆мерщвле́ннаго мѧ̀ воскресѝ, спорꙋ́чнице грѣ́шныхъ, да  тебѐ, дв҃о непоро́чнаѧ, непреста́ннѡ велича́ю. 
Сла́ва: 
Оу҆се́рдїе во мнѣ̀ твори́ти во́лю бж҃їю возбꙋдѝ,  и҆ ре́вность ко сла́вѣ бж҃їей воспламенѝ въ се́рдцѣ  мое́мъ, кꙋпино̀ ѻ҆гнезра́чнаѧ и҆ неѡпали́маѧ, и҆  бл҃гоговѣ́йна слꙋжи́телѧ хрⷭ҇то́ва содѣ́лай мѧ̀, дв҃о,  предводи́тельнице моегѡ̀ спасе́нїѧ. 
И҆ ны́нѣ: 
Слеза́ми покаѧ́нїѧ и҆ оу҆миле́нїѧ и҆зсо́хшꙋю, въ  зно́и страсте́й дꙋ́шꙋ мою̀ оу҆мѧгчѝ, ꙗ҆́кѡ рꙋно̀  ѡ҆роше́нное гедеѡ́на, и҆ сокрꙋше́нїе къ и҆справле́нїю (с.  624) да́ждь мѝ, дв҃о, да вѣ̑чныѧ бла̑га оу҆наслѣ́дꙋю, и҆  съ ли́ки и҆збра́нныхъ бж҃їихъ воспою́ тѧ, хода́таицꙋ моегѡ̀  спасе́нїѧ. 
Свѣти́ленъ: 
І҆кѡ́нꙋ твою̀ всечестнꙋ́ю, въ зало́гъ благоволе́нїѧ  твоегѡ̀ вѣ̑рнымъ дарова́ла є҆сѝ, влⷣчце, покрыва́ѧ и҆  сохранѧ́ѧ є҆́ю ѿ ѻ҆́гненнагѡ запале́нїѧ на тѧ̀  оу҆пова́ющыѧ: ѽ мт҃и цр҃ѧ̀ хрⷭ҇та̀ бг҃а, бꙋ́ди и҆ на́мъ  грѣ̑шнымъ прибѣ́жище спасе́нїѧ въ неча́ѧнныхъ бѣда́хъ, и҆  хода́таица вѣ́чныѧ жи́зни. 
На хвали́техъ стїхи̑ры, гла́съ ѕ҃: 
Ѽ вели́кїѧ бл҃гости и҆ неисче́тнагѡ милосе́рдїѧ  твоегѡ̀, влⷣчце: оу҆дивлѧ́еши на́съ пресла́вными чꙋдесы̀,  и҆̀хже и҆сточа́етъ і҆кѡ́на твоѧ̀ ст҃а́ѧ, во ѻ҆́бразѣ  неѡпали́мыѧ кꙋпины́ тѧ и҆зѡбразꙋ́ющаѧ, и҆ ѻ҆́гненнагѡ  є҆стества̀ си́лꙋ оу҆кроща́ющаѧ си́лою твое́ю бжⷭ҇твенною:  ю҆́же съ весе́лїемъ прїе́млюще, тѧ̀ чи́стꙋю бг҃оѻтрокови́цꙋ  достодо́лжнѡ пѣ́сньми почита́емъ и҆ оу҆бл҃жа́емъ. 
Ѽ бл҃госе́рдагѡ твоегѡ̀ ѡ҆ на́съ промышле́нїѧ,  влⷣчце: въ годи́нꙋ бѣ́дъ и҆ ѡ҆бстоѧ́нїй, є҆гда̀  внеза́пное запале́нїе ѻ҆́гненное ѡ҆бы́метъ жили̑ща на̑ша,  чꙋ́днꙋю і҆кѡ́нꙋ твою̀ посыла́еши на́мъ въ по́мощь и҆  защи́тꙋ, и҆ є҆́ю оу҆кроща́еши свирѣ́пство ѻ҆гнѧ̀, ꙗ҆́кѡ  мт҃и стїхі́ами ѡ҆блада́ющагѡ влⷣки хрⷭ҇та̀. тѣ́мже  велегла́снѡ проповѣ́дꙋемъ твоѧ̑ чꙋдеса̀, и҆ ми́лость мно́гꙋ  къ ро́дꙋ хрⷭ҇тїа́нскомꙋ, и҆ пѣ́сньми хвале́бными немо́лчнѡ  тѧ̀ велича́емъ и҆ оу҆бл҃жа́емъ. (с. 625) 
Ѽ пресла́внагѡ чꙋдесѐ: ка́кѡ ѻ҆гнезра́чнаѧ  і҆кѡ́на твоѧ̀, влⷣчце, ѻ҆гнѧ̀ си́лꙋ оу҆гаша́етъ, и҆  свѣ́тлыми лꙋча́ми бж҃їѧ бл҃года́ти оу҆мы̀ просвѣща́етъ и҆  сердца̀ весели́тъ: вои́стиннꙋ бо торжество̀ бл҃гоче́стїѧ  ꙗ҆вле́нїе і҆кѡ́ны твоеѧ̀ познава́ѧ, пра́зднꙋемъ сїѐ въ  пѣ́снехъ дꙋхо́вныхъ ра́достнѡ, и҆ тѧ̀, бг҃облагода́тнаѧ  дв҃о, вино́вницꙋ ра́дости на́шеѧ, славословле́нїѧ гла́сы  восхвалѧ́емъ и҆ оу҆бл҃жа́емъ. 
Сла́ва, и҆ ны́нѣ. Гла́съ то́йже: 
Ѽ чꙋ́до чꙋде́съ, бг҃оневѣ́стнаѧ мт҃и и҆ дв҃о:  чꙋдотвори́ти не престае́ши и҆ ны́нѣ і҆кѡ́ною твое́ю  пречестно́ю, ѻ҆тра́дꙋ и҆ оу҆тѣше́нїе є҆́ю да́рꙋѧ  стра́нникѡмъ земны́мъ, въ ю҆до́ли ско́рби и҆ пла́ча: и҆зъ  тебе́ бо воплоти́сѧ ѡ҆бнови́тель па́дшагѡ є҆стества̀  человѣ́ча, сы́й бг҃ъ на́шъ, дарова́вый на́мъ тебѐ въ  покро́въ и҆ защи́тꙋ, и҆́же слы́шитъ моли́твꙋ твою̀ за на́съ  приноси́мꙋю, и҆ преклонѧ́етсѧ къ моле́нїю твоемꙋ̀  ма́тернемꙋ, є҆гда̀ оу҆молѧ́еши бл҃гость є҆гѡ̀ за лю́ди  согрѣши́вшыѧ. тѣ́мже не преста́й, бл҃госе́рдаѧ влⷣчце,  предста́тельствовати за всѧ̑ ны̀, чтꙋ́щыѧ тѧ̀, ꙗ҆́кѡ  вои́стиннꙋ є҆сѝ хода́таица непосты́днаѧ на́шегѡ спасе́нїѧ. 
Славосло́вїе вели́кое. 
На лїтꙋргі́и бл҃жє́нна ѿ канѡ́на, пѣ̑сни г҃ и҆ ѕ҃.  Прокі́менъ, гла́съ г҃, пѣ́снь бцⷣы: 
Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ  мо́й ѡ҆ бз҃ѣ сп҃сѣ мое́мъ: (с. 626) 
Сті́хъ: Ꙗ҆́кѡ призрѣ̀ на смире́нїе рабы̀ своеѧ̀,  се́ бо ѿ ны́нѣ оу҆блажа́тъ мѧ̀ всѝ ро́ди. 
А҆пⷭ҇лъ къ фїлїпписі́ємъ, зача́ло с҃м. 
А҆ллилꙋ́їа, гла́съ и҃. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Є҆ѵⷢ҇лїе ѿ лꙋкѝ, зача́ло н҃д. 
Прича́стенъ: Ча́шꙋ спасе́нїѧ прїимꙋ̀, и҆ и҆́мѧ  гдⷭ҇не призовꙋ̀. 
Моли́тва. 
Ѽ прест҃а́ѧ и҆ пребл҃гослове́ннаѧ мт҃и сладча́йшагѡ  гдⷭ҇а на́шегѡ і҆и҃са хрⷭ҇та̀: припа́даемъ и҆ покланѧ́емсѧ  тебѣ̀ предъ ст҃о́ю и҆ пречестно́ю і҆кѡ́ною твое́ю, є҆́юже  ди̑внаѧ и҆ прєсла́внаѧ чꙋдеса̀ содѣва́еши, ѿ  ѻ҆́гненнагѡ запале́нїѧ и҆ молнїено́снагѡ гро́ма жили̑ща  на̑ша спаса́еши, недꙋ̑жныѧ и҆сцѣлѧ́еши, и҆ всѧ́ко благо́е  проше́нїе на́ше во бл҃го и҆сполнѧ́еши. смире́ннѡ мо́лимъ  тѧ̀, всеси́льнаѧ ро́да на́шегѡ застꙋ́пнице, сподо́би на́съ  немощны́хъ и҆ грѣ́шныхъ, твоегѡ̀ ма́тернѧгѡ оу҆ча́стїѧ и҆  бл҃гопопече́нїѧ. спасѝ и҆ сохранѝ, влⷣчце, подъ кро́вомъ  ми́лости твоеѧ̀ цр҃ковь ст҃ꙋ́ю, ѻ҆би́тель сїю̀, всю̀  странꙋ̀ на́шꙋ правосла́внꙋю, и҆ всѧ̑ ны̀ припа́дающыѧ къ  тебѣ̀ съ вѣ́рою и҆ любо́вїю, и҆ оу҆миле́ннѡ просѧ́щыѧ со  слеза́ми твоегѡ̀ застꙋпле́нїѧ. є҆́й, гпⷭ҇жѐ  всеми́лостиваѧ, оу҆милосе́рдисѧ на на́съ, ѡ҆бꙋрева́емыхъ  грѣха́ми мно́гими, и҆ не и҆мꙋ́щихъ дерзнове́нїѧ ко хрⷭ҇тꙋ̀  гдⷭ҇ꙋ, проси́ти є҆го̀ ѡ҆ поми́лованїи и҆ проще́нїи: но  тебѐ предлага́емъ къ немꙋ̀ на оу҆моле́нїе, ма́терь є҆гѡ̀  по пло́ти: ты́ же, (с. 627) всебл҃га́ѧ, прострѝ къ немꙋ̀  бг҃опрїи́мнїи рꙋ́цѣ твоѝ, и҆ предста́тельствꙋй за на́съ  предъ бла́гостїю є҆гѡ̀, просѧ̀ на́мъ проще́нїѧ  прегрѣше́нїй на́шихъ, бл҃гоче́стнагѡ ми́рнагѡ житїѧ̀,  благі́ѧ хрⷭ҇тїа́нскїѧ кончи́ны, и҆ до́брагѡ ѿвѣ́та на  стра́шнѣмъ сꙋдѣ̀ є҆гѡ̀. наипа́че же въ ча́съ гро́знагѡ  посѣще́нїѧ бж҃їѧ, є҆гда̀ ѻ҆гне́мъ возгорѧ́тсѧ до́мы  на́шѧ, и҆лѝ молнїено́снымъ гро́момъ оу҆страша́еми бꙋ́демъ,  ꙗ҆вѝ на́мъ ми́лостивное твоѐ застꙋпле́нїе и҆ держа́вное  вспоможе́нїе: да спаса́еми всеси́льными твои́ми ко гдⷭ҇ꙋ  моли́твами, вре́меннагѡ наказа́нїѧ бж҃їѧ здѣ̀ и҆збѣ́гнемъ,  вѣ́чное же бл҃же́нство ра́йское та́мѡ оу҆наслѣ́дꙋемъ, и҆  со всѣ́ми ст҃ы́ми воспое́мъ пречестно́е и҆ великолѣ́пое  и҆́мѧ поклонѧ́емыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ  дх҃а, и҆ твоѐ ве́лїе къ на́мъ милосе́рдїе, во вѣ́ки  вѣкѡ́въ, а҆ми́нь. 
Мѣ́сѧца тогѡ́же въ д҃-й де́нь. 
Слꙋ́жба и҆́же во ст҃ы́хъ ѻ҆тцꙋ̀ на́шемꙋ і҆ѡаса́фꙋ,  є҆пі́скопꙋ бѣлогра́дскомꙋ. 
На ма́лѣй вече́рни. 
На Гдⷭ҇и воззва́хъ, стїхи̑ры, гла́съ а҃: 
Воспои́мъ, бра́тїе, свѣтлопра́зднственнꙋю пѣ́снь,  новоѧвле́ннаго оу҆го́дника бж҃їѧ оу҆бл҃жа́юще и҆ къ (с.  628) томꙋ̀ возносѧ́ще мл҃твꙋ, во є҆́же ѡ҆чи́стити серде́цъ  на́шихъ ѻ҆чеса̀ и҆ па́мѧтїю чꙋде́съ є҆гѡ̀ просвѣти́ти  дꙋ́шы на́шѧ. 
І҆ѡаса́фе, оу҆го́дниче хрⷭ҇то́въ, всѣ́хъ  добродѣ́телей подви́жникъ бы́лъ є҆сѝ, на землѝ оу҆́бѡ  скѡ́рби поне́съ, на нб҃си́ же ра́дость вѣ́чнꙋю ѿ бг҃а  прїе́мъ, оу҆слы́ши моле́нїе ча̑дъ твои́хъ и҆ молѝ сп҃стѝ  и҆ просвѣти́ти дꙋ́шы на́шѧ. 
Ни́щыѧ и҆ скѡ́рбныѧ возлюби́вый и҆ ѡ҆ грѣ́шныхъ  лю́дехъ мл҃твꙋ всегда̀ возноси́вый, са́мъ ѿ хрⷭ҇та̀  возлю́бленъ бы́лъ є҆сѝ, і҆ѡаса́фе ст҃и́телю: помина́й  на́съ, по́двиги твоѧ̑ почита́ющихъ, и҆ мл҃твꙋ сотворѝ ко  гдⷭ҇ꙋ, сп҃стѝ и҆ просвѣти́ти дꙋ́шы на́шѧ. 
Кто̀ и҆счи́слитъ мно́жество и҆сцѣле́нїй, ѿ  чꙋдотво́рныхъ моще́й твои́хъ и҆сточа́емыхъ, оу҆го́дниче  хрⷭ҇то́въ; кто̀ не подиви́тсѧ вели́комꙋ твоемꙋ̀  застꙋпле́нїю; ко́е ли се́рдце человѣ́ческое любо́вїю твое́ю  не оу҆мили́тсѧ; ди́внѡ просла́висѧ въ тебѣ̀ гдⷭ҇ь,  просвѣща́ѧй и҆ сп҃са́ѧй дꙋ́шы на́шѧ. 
Сла́ва, гла́съ ѕ҃: 
Ѻ҆́трочествꙋ твоемꙋ̀ наче́ншꙋсѧ, прпⷣбне, под̾  кро́въ влⷣчцы прїѧ́тъ бы́лъ є҆сѝ, ꙗ҆́коже роди́тель  тво́й видѣ́нїемъ въ то́мъ оу҆вѣ́рисѧ: сконча́вшꙋсѧ же  земно́мꙋ житїю̀ твоемꙋ̀, и҆но́е видѣ́нїе лю́ди  оу҆вѣрѧ́етъ, ꙗ҆́кѡ дꙋ́хъ тво́й просла́вленъ є҆́сть ѿ  бг҃а. томꙋ̀ и҆ ѡ҆ на́съ моли́сѧ, ст҃и́телю хрⷭ҇то́въ,  поми́ловатисѧ дꙋша́мъ на́шымъ. (с. 629) 
И҆ ны́нѣ, бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ, возрасти́вшаѧ  на́мъ пло́дъ живота̀: тебѣ̀ мо́лимсѧ, моли́сѧ, влⷣчце, со  ст҃ы́ми а҆пⷭ҇лы, поми́ловати дꙋ́шы на́шѧ. 
На стїхо́внѣ стїхи̑ры, гла́съ в҃: 
Подо́бенъ: До́ме є҆ѵфра́ѳовъ: 
І҆ѡаса́фе, ст҃и́телю бж҃їй, мл҃твы непреста́нныѧ  кади́ло и҆ предста́телю ѡ҆ лю́дехъ теплѣ́йшїй, и҆ на́съ  пою́щихъ тѧ̀ не ѿри́ни, но помо́щникъ бꙋ́ди на́мъ  при́сный. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Воспои́мъ, бра́тїе, оу҆го́дника хрⷭ҇то́ва  і҆ѡаса́фа, того̀ подвиза́юще на мл҃твꙋ, ѿ бѣ́дъ  и҆зба́витисѧ на́мъ и҆ дарова́тисѧ на́мъ пре́жде конца̀  покаѧ́нїю. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Не довлѣ́ютъ тебѣ̀, ст҃и́телю хрⷭ҇то́въ,  человѣ́чєскаѧ бл҃гохвалє́нїѧ: занѐ ѿ пречⷭ҇тыѧ бцⷣы,  во млады́хъ лѣ́тѣхъ твои́хъ, ꙗ҆́кѡ и҆збра́нникъ бж҃їй  свидѣ́тельствованъ є҆сѝ. 
Сла́ва, гла́съ ѕ҃: 
Прпⷣбне ѻ҆́тче, во всю̀ зе́млю и҆зы́де вѣща́нїе  и҆справле́нїй твои́хъ, тѣ́мже на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ: де́мѡнскаѧ разори́лъ є҆сѝ  пѡ́лчища, и҆ дости́глъ є҆сѝ чинѡ́въ а҆́гг҃льскихъ, и҆́хже  житїю̀ непоро́чнѡ поревнова́лъ є҆сѝ. дерзнове́нїе и҆мѣ́ѧ  ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. (с. 630) 
И҆ ны́нѣ, бг҃оро́диченъ: 
Вели́кихъ дарова́нїй, чⷭ҇таѧ дв҃о бг҃ома́ти, ты̀  сподо́биласѧ є҆сѝ: ꙗ҆́кѡ родила̀ є҆сѝ пло́тїю  є҆ди́наго ѿ трⷪ҇цы хрⷭ҇та̀ жизнода́вца, во сп҃се́нїе  дꙋ́шъ на́шихъ. 
Тропа́рь, гла́съ т҃: 
Ст҃и́телю хрⷭ҇тꙋ̀ бг҃ꙋ возлю́бленне, пра́вило вѣ́ры  и҆ ѻ҆́бразъ милосе́рдїѧ лю́демъ бы́лъ є҆сѝ, бдѣ́нїемъ  же, посто́мъ и҆ мл҃твою ꙗ҆́кѡ свѣти́льникъ пресвѣ́тлый  просїѧ́лъ є҆сѝ, и҆ просла́вленъ ѿ бг҃а ꙗ҆ви́лсѧ є҆сѝ:  тѣ́ломъ оу҆́бѡ въ нетлѣ́нїи почива́ѧ, дꙋ́хомъ же  прⷭ҇то́лꙋ бж҃їю предстоѧ̀, чꙋдеса̀ пресла̑внаѧ и҆сточа́еши.  молѝ хрⷭ҇та̀ бг҃а, да оу҆тверди́тъ ѻ҆те́чество на́ше въ  правосла́вїи и҆ бл҃гоче́стїи и҆ сп҃се́тъ дꙋ́шы на́шѧ. 
И҆́нъ тропа́рь, гла́съ в҃: 
Моли́твенниче и҆здѣ́тства преизрѧ́дный,  бг҃оизбра́нный ст҃и́телю хрⷭ҇то́въ і҆ѡаса́фе, пра́вило  вѣ́ры и҆ ѻ҆́бразъ милосе́рдїѧ бл҃гоче́стнымъ житїе́мъ  всѣ̑мъ ꙗ҆влѧ́еши и҆ съ вѣ́рою къ тебѣ̀ притека́ющымъ  ѻ҆би́льнѡ и҆сцѣлє́нїѧ и҆сточа́еши. молѝ хрⷭ҇та̀ бг҃а, да  оу҆тверди́тъ правовѣ́рїе, ми́ръ и҆ бл҃гоче́стїе и҆  сп҃се́тъ дꙋ́шы на́шѧ. 
Сла́ва, и҆ ны́нѣ, бг҃оро́диченъ, гла́съ г҃: 
Тѧ̀, хода́тайствовавшꙋю сп҃се́нїе ро́да на́шегѡ,  воспѣва́емъ, бцⷣе дв҃о: пло́тїю бо ѿ тебє̀ воспрїѧ́тою  сн҃ъ тво́й и҆ бг҃ъ на́шъ, крⷭ҇то́мъ воспрїи́мъ стра́сть,  и҆зба́ви на́съ ѿ тлѝ, ꙗ҆́кѡ чл҃вѣколю́бецъ. 
[Зрѝ] Слꙋ́жбꙋ вселе́нскихъ ст҃ы́хъ, въ ты̑ѧ дни̑  па́мѧти ст҃и́телѧ і҆ѡаса́фа прилꙋчи́вшꙋюсѧ, пое́мъ на  повече́рїи во и҆́нъ де́нь. (с. 631) 
На вели́цѣй вече́рни. 
Бл҃же́нъ мꙋ́жъ, а҃-й а҆нтїфѡ́нъ. 
На Гдⷭ҇и воззва́хъ, стїхи̑ры на и҃: 
Гла́съ и҃: 
Ди́венъ бг҃ъ во ст҃ы́хъ свои́хъ, въ ро́дѣхъ  хрⷭ҇тїа́нскихъ чꙋдодѣ́йствꙋѧй и҆ нѡ́выѧ и҆збра́нники своѧ̀  ꙗ҆влѧ́ѧй: зри́мъ бо и҆ ны́нѣ і҆ѡаса́фа оу҆го́дника ѿ  хрⷭ҇та̀ прославлѧ́ема, и҆ красото́ю добродѣ́телей свои́хъ  странꙋ̀ на́шꙋ ѡ҆зарѧ́юща, и҆ дерзнове́нїе ве́лїе и҆мꙋ́ща,  ми́ръ вселе́ннѣй дарова́ти и҆ дꙋша́мъ на́шымъ ве́лїю  млⷭ҇ть. Два́жды. 
Ли́къ ст҃ы́хъ твои́хъ, гдⷭ҇и, на нб҃сѣ́хъ  оу҆мно́жисѧ преставле́нїемъ ст҃и́телѧ твоегѡ̀ і҆ѡаса́фа,  є҆го́же и҆ на землѝ цр҃ковь воспѣва́етъ: тогѡ̀ оу҆̀бо  мл҃твы ѡ҆ на́съ прїимѝ, чл҃вѣколю́бче, ꙗ҆́кѡ и҆мѣ́ѧй  ве́лїю млⷭ҇ть. 
Нощнѣ́й тмѣ̀ ѡ҆гꙋстѣва́ющей, оу҆множа́етсѧ  ѕвѣ́здный бле́скъ, и҆ къ томꙋ̀ ѻ҆́чи заблꙋ́ждшихъ  ра́достнѡ возво́дѧтсѧ: та́кѡ и҆ оу҆мно́жившейсѧ на землѝ  грѣхо́внѣй тмѣ̀, возведе́мъ горѣ̀ ѻ҆́чи на́ши, бра́тїе,  и҆ сїѧ́нїе добродѣ́телей ст҃и́телѧ оу҆зрѣ́вше, къ  нбⷭ҇номꙋ ѻ҆те́чествꙋ потщи́мсѧ, є҆гѡ́же да не лиши́тъ  гдⷭ҇ь на́съ грѣ́шныхъ, и҆мѣ́ѧй ве́лїю млⷭ҇ть. 
Гла́съ є҃: 
Ра́дꙋйсѧ, сщ҃е́ннаѧ главо̀, ст҃и́телю бж҃їй  і҆ѡаса́фе, па́стырей бг҃омꙋ́дрое пра́вило и҆ и҆́нокѡвъ  наста́вниче предо́брый: ра́дꙋйсѧ, болѧ́щихъ цѣли́телю  пресла́вный и҆ скорбѧ́щихъ оу҆тѣ́шителю ми́лостивый.  моли́сѧ при́снѡ ко гдⷭ҇ꙋ, и҆ на́мъ подража́телємъ тебѣ̀  бы́ти, (с. 632) и҆ грѣхѡ́внаѧ всѧ̑ презрѣ́вшымъ,  є҆ди́номꙋ бг҃ꙋ рабо́тати. Два́жды. 
Ра́дꙋйсѧ, страсте́й сопротивобо́рче и҆ дх҃о́внагѡ  дѣ́ланїѧ трꙋ́дниче: ра́дꙋйсѧ, пра́ведниче, смиренномꙋ́дрїѧ  и҆спо́лненный, го́рдыхъ мі́ра сегѡ̀ ѡ҆бличи́телю и҆  лѣни́выхъ гро́зный кара́телю. не преста́й молѧ́сѧ ко гдⷭ҇ꙋ  ѡ҆ на́съ, во є҆́же сп҃сти́сѧ на́мъ. 
Ра́дꙋйсѧ, нбⷭ҇ный жи́телю, на зе́млю ми́лостивнымъ  ѻ҆́комъ призира́ѧй и҆ мл҃твы пѣвцє́въ твои́хъ прїе́млѧй:  ра́дꙋйсѧ, ѻ҆чеса̀ твоѧ̑ всегда̀ на нб҃о возводи́вый и҆ ѡ҆  земны́хъ стѧжа́нїихъ небрегі́й. наꙋчѝ оу҆̀бо и҆ на́съ,  ст҃и́телю хрⷭ҇то́въ, на нб҃сѣ́хъ сокро́вище стѧжа́ти и҆  твою̀ та́мѡ сла́вꙋ ꙗ҆́вѣ оу҆зрѣ́ти. 
Сла́ва, гла́съ в҃: 
Кі́ими похва́льными вѣнцы̀ оу҆вѣнча́емъ ст҃и́телѧ  хрⷭ҇то́ва, гдⷭ҇ню сла́вꙋ непреста́ннѡ возвѣща́вшаго и҆  бл҃гоче́стїе пра́вое повсю́дꙋ насади́вшаго, за́повѣдей  хрⷭ҇то́выхъ живꙋ́ю скрижа́ль, на ли́ца человѣ́кѡвъ не  взира́вшаго, но дꙋ́шы всѣ́хъ ко сп҃се́нїю приводи́вшаго;  сего́ бо вѣнцы̀ нетлѣ́нными вѣнча́етъ хрⷭ҇то́съ бг҃ъ  на́шъ, и҆мѣ́ѧй ве́лїю млⷭ҇ть. 
И҆ ны́нѣ, бг҃оро́диченъ: 
Пре́йде сѣ́нь зако́ннаѧ, бл҃года́ти прише́дши:  ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃а  родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀  ѻ҆́гненнагѡ пра́ведное возсїѧ̀ сл҃нце: вмѣ́стѡ мѡѷсе́а,  хрⷭ҇то́съ, сп҃се́нїе дꙋ́шъ на́шихъ. (с. 633) 
Вхо́дъ. Прокі́менъ днѐ, и҆ чтє́нїѧ г҃. 
При́тчей чте́нїе. 
[Главы̑ і҃, г҃, и҃] Па́мѧть првⷣнагѡ съ  похвала́ми, и҆ бл҃гослове́нїе гдⷭ҇не на главѣ̀ є҆гѡ̀.  Бл҃же́нъ человѣ́къ, и҆́же ѡ҆брѣ́те премꙋ́дрость, и҆  сме́ртенъ, и҆́же оу҆вѣ́дѣ ра́зꙋмъ. Лꙋ́чше бо сїю̀  кꙋпова́ти, не́жели зла́та и҆ сребра̀ сокрѡ́вища.  Честнѣ́йшаѧ же є҆́сть ка́менїй многоцѣ́нныхъ: все́ же  честно́е недосто́йно є҆ѧ̀ є҆́сть. Долгота́ бо дне́й и҆  лѣ́та живота̀ въ десни́цѣ є҆ѧ̀, въ шꙋ́йцѣ же є҆ѧ̀  бога́тство и҆ сла́ва: ѿ оу҆́стъ є҆ѧ̀ и҆схо́дитъ пра́вда,  зако́нъ же и҆ млⷭ҇ть на ѧ҆зы́цѣ но́ситъ. Послꙋ́шайте  оу҆̀бо менѐ, ѽ ча̑да, честна̑ѧ бо рекꙋ̀: и҆ бл҃же́нъ  человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ  и҆схо́ди живота̀, и҆ оу҆готовлѧ́етсѧ хотѣ́нїе ѿ гдⷭ҇а.  Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ  человѣ́чєскимъ: ꙗ҆́кѡ а҆́зъ, премꙋ́дрость, оу҆стро́ихъ  совѣ́тъ, и҆ ра́зꙋмъ и҆ смы́слъ а҆́зъ призва́хъ. Мо́й  совѣ́тъ и҆ оу҆твержде́нїе, мо́й ра́зꙋмъ, моѧ́ же  крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ  ѡ҆брѧ́щꙋтъ бл҃года́ть. Разꙋмѣ́йте оу҆̀бо неѕло́бивїи  кова́рство, ненака́заннїи же прилага́йте сердца̀.  Послꙋ́шайте менѐ и҆ па́ки, честна́ѧ бо рекꙋ̀, и҆ ѿве́рзꙋ  ѿ оу҆сте́нъ пра̑ваѧ: ꙗ҆́кѡ и҆́стинѣ поꙋчи́тсѧ горта́нь  мо́й, мє́рзки же предо мно́ю оу҆стны̀ лжи̑выѧ. Съ пра́вдою  всѝ глаго́лы оу҆́стъ мои́хъ: ничто́же въ ни́хъ стро́потно,  нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆  прѡ́ста ѡ҆брѣта́ющымъ ра́зꙋмъ. Наꙋчꙋ́ бо ва́съ и҆́стинѣ,  да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.  (с. 634) 
Премꙋ́дрости соломѡ́новы чте́нїе. 
[Главы̑ і҃, а҃і] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ првⷣнымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь преподѡ́бнаѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. Мꙋ́дрость гдⷭ҇нѧ просвѣща́етъ лицѐ  разꙋ́мнагѡ: постига́етъ бо жела́ющыѧ ю҆̀, пре́жде да́же  разꙋмѣ́ти ю҆̀, и҆ оу҆до́бь оу҆́зритсѧ ѿ лю́бѧщихъ ю҆̀.  Оу҆́треневавый къ не́й, не оу҆трꙋди́тсѧ: и҆ бдѧ́й є҆ѧ̀  ра́ди, вско́рѣ без̾ печа́ли бꙋ́детъ. Ꙗ҆́кѡ досто́йныхъ  є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀  ꙗ҆влѧ́етсѧ и҆̀мъ бл҃гопрїе́мнѣ. Мꙋ́дрости никогда́же  ѡ҆долѣ́етъ ѕло́ба. Си́хъ ра́ди и҆ рачи́тель бы́хъ добро́ты  є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀:  и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ  влⷣка возлюбѝ ю҆̀. Таи́бница бо є҆́сть бж҃їѧ хи́трости и҆  ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть  добродѣ́тєли: цѣломꙋ́дрїю же и҆ ра́зꙋмꙋ та̀ оу҆чи́тъ,  пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть  въ житїѝ человѣ́кѡмъ. А҆́ще же и҆ мно́гагѡ и҆скꙋ́сства  жела́етъ кто̀, вѣ́сть дрє́внѧѧ и҆ бы́ти хотѧ̑щаѧ  разсмо́тритъ: свѣ́сть и҆зви̑тїѧ слове́съ и҆ разрѣшє́нїѧ  гада́нїй: зна́мєнїѧ и҆ (с. 635) чꙋдеса̀ проразꙋмѣ́етъ, и҆  сбытїѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть  бл҃гъ, ꙗ҆́кѡ безсме́ртїе є҆́сть въ не́й, и҆ бл҃госла́вїе  во ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ ко  гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца  моегѡ̀: бж҃е ѻ҆тцє́въ и҆ гдⷭ҇и млⷭ҇ти, сотвори́вый всѧ̑  сло́вомъ твои́мъ и҆ мꙋ́дростїю твое́ю оу҆стро́ивый  человѣ́ка, да владѣ́етъ бы́вшими ѿ тебє̀ тварьмѝ и҆ да  оу҆правлѧ́етъ мі́ръ въ преподо́бїи и҆ пра́вдѣ: да́ждь мѝ  твои́хъ прⷭ҇то́лѡвъ присѣдѧ́щꙋю премꙋ́дрость: и҆ не  ѿлꙋчѝ менѐ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ  тво́й и҆ сы́нъ рабы́ни твоеѧ̀. Послѝ ю҆̀ съ нб҃съ ѿ  ст҃а́гѡ жили́ща твоегѡ̀ и҆ ѿ прⷭ҇то́ла сла́вы твоеѧ̀, да  сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть  пред̾ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ  мѧ̀ во сла́вѣ свое́й. Помышлє́нїѧ бо сме́ртныхъ всѧ̑  боѧзли̑ва, и҆ погрѣши́тєльна оу҆мышлє́нїѧ и҆́хъ. 
Премꙋ́дрости соломѡ́новы чте́нїе. 
[Главы̑ д҃, ѕ҃, з҃, в҃] Похвалѧ́емꙋ првⷣникꙋ,  возвеселѧ́тсѧ лю́дїе: безсме́ртїе бо є҆́сть па́мѧть є҆гѡ̀,  ꙗ҆́кѡ ѿ гдⷭ҇а познава́етсѧ и҆ ѿ человѣ̑къ: и҆  оу҆го́дна гдⷭ҇еви дꙋша̀ є҆гѡ̀. Возлюби́те оу҆̀бо, ѽ  мꙋ́жїе, мꙋ́дрость, и҆ поживетѐ: восхощи́те є҆ѧ̀, и҆  нака́зани бꙋ́дете: нача́ло бо є҆ѧ̀ любы̀ и҆ соблюде́нїе  зако́на. Почти́те премꙋ́дрость, да во вѣ́ки ца́рствꙋете.  Возвѣщꙋ̀ ва́мъ и҆ не скры́ю ѿ ва́съ та̑инъ бж҃їихъ:  ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ  и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆  всѣ̑мъ смы́слѡмъ наꙋчи́тъ мꙋ́дрость: (с. 636) є҆́сть бо въ  не́й дх҃ъ разꙋ́менъ и҆ ст҃ъ, и҆ сїѧ́нїе свѣ́та  присносꙋ́щнагѡ, и҆ ѻ҆́бразъ бл҃гости бж҃їѧ. Та̀ дрꙋ́ги  бж҃їѧ и҆ прⷪ҇ро́ки оу҆строѧ́етъ: бл҃голѣ́пнѣйши же  є҆́сть со́лнца и҆ па́че всѧ́кагѡ сотворе́нїѧ ѕвѣ́здъ:  свѣ́тꙋ сосꙋжда́ема, ѡ҆брѣта́етсѧ пе́рвѣйши. Та̀  оу҆гожда́ющыѧ є҆́й ѿ болѣ́зней и҆зба́ви, и҆ наста́ви на  стєзѝ пра̑выѧ: дадѐ и҆̀мъ ра́зꙋмъ и҆мѣ́ти ст҃ъ, и҆  сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ  и҆̀мъ, да разꙋмѣ́ютъ всѝ, ꙗ҆́кѡ си́льнѣе всегѡ̀ є҆́сть  бл҃гоче́стїе: и҆ никогда́же премо́жетъ ѕло́ба мꙋ́дрости,  нижѐ пре́йдетъ ѕлы̑ѧ ѡ҆блича́ѧ сꙋ́дъ. Реко́ша же въ себѣ̀,  помы́сливше непра́веднѡ: наси́льствꙋемъ првⷣномꙋ, и҆ не  пощади́мъ преподо́бства є҆гѡ̀, ни оу҆срами́мсѧ сѣди́нъ  ста́рости многолѣ́тны, бꙋ́детъ бо на́мъ крѣ́пость зако́нъ:  и҆ оу҆лови́мъ првⷣнаго, ꙗ҆́кѡ неꙋго́денъ на́мъ є҆́сть,  и҆ проти́витсѧ дѣлѡ́мъ на́шымъ, и҆ поно́ситъ на́мъ  ѿпаде́нїе зако́на, и҆ ѡ҆блича́етъ на́мъ согрѣшє́нїѧ  наказа́нїѧ на́шегѡ: возвѣща́етъ на́мъ ра́зꙋмъ и҆мѣ́ти  бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на  ѡ҆бличе́нїе помышле́нїй на́шихъ, и҆ тѧ́жекъ на́мъ є҆́сть,  и҆ ви́димь, ꙗ҆́кѡ неподо́бно и҆ны̑мъ житїѐ є҆гѡ̀, и҆  и҆змѣнє́ны стєзѝ є҆гѡ̀. Въ порꙋга́нїе вмѣни́хомсѧ  є҆мꙋ̀: и҆ оу҆далѧ́етсѧ ѿ пꙋте́й на́шихъ, ꙗ҆́кѡ ѿ  нечисто́тъ, и҆ бл҃жи́тъ послѣ̑днѧѧ првⷣныхъ. Оу҆ви́димъ  оу҆̀бо, а҆́ще словеса̀ є҆гѡ̀ и҆́стинна сꙋ́ть: и҆скꙋ́симъ,  ꙗ҆̀же сбыва́ютсѧ є҆мꙋ̀ Рꙋга́нїемъ и҆ мꙋ́кою и҆стѧ́жемъ  є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ  безѕло́бство є҆гѡ̀: сме́ртїю безѡбра́зною (с. 637)  ѡ҆сꙋ́димъ є҆го̀: бꙋ́детъ бо посѣще́нїе ѿ слове́съ  є҆гѡ̀. Сїѧ̀ помы́слиша, и҆ прельсти́шасѧ: ѡ҆слѣпи́ бо ѧ҆̀  ѕло́ба и҆́хъ, и҆ не разꙋмѣ́ша та̑инъ бж҃їихъ, и҆ не  разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀  и҆мѣ́ѧй и҆ сме́рти вла́сть, и҆ сп҃са́ѧй во вре́мѧ ско́рби,  и҆ и҆збавлѧ́ѧй ѿ всѧ́кагѡ ѕла̀: ще́дръ и҆ млⷭ҇тивъ, и҆  даѧ̀ прпⷣбнымъ свои̑мъ бл҃года́ть, и҆ свое́ю мы́шцею  гѡ́рдымъ противлѧ́ѧсѧ. 
На лїті́и стїхи́ра хра́ма: и҆ ст҃а́гѡ, гла́съ а҃: 
Подоба́ше непоро́чнѡ соблюде́нномꙋ ст҃и́телѧ  дѣ́вственномꙋ тѣ́лꙋ и҆ нетлѣ́нїемъ вѣ́чнымъ  просла́витисѧ: сїе́ бо, добродѣ́тельми прпⷣбнагѡ  ѡ҆чища́емо, є҆щѐ жи́вꙋ є҆мꙋ̀ сꙋ́щꙋ, хра́мъ ст҃а́гѡ дх҃а  быва́етъ, и҆ по преставле́нїи є҆гѡ̀ и҆сто́чникъ чꙋде́сныхъ  дарова́нїй ꙗ҆влѧ́етсѧ, и҆́мже со оу҆миле́нїемъ дивѧ́щесѧ,  ко оу҆го́дникꙋ вознесе́мъ мл҃твꙋ ѡ҆ сп҃се́нїи дꙋ́шъ  на́шихъ. 
Сла́ва, гла́съ ѕ҃: 
Ди́вный во ст҃ы́хъ гдⷭ҇ь въ житїѝ ст҃и́телѧ  і҆ѡаса́фа просла́висѧ, и҆ по преставле́нїи є҆гѡ̀  нетлѣ́нными моща́ми чꙋдодѣ́йствꙋетъ, и҆ безчи́слєнныѧ  лю́ди вѣ́ровати и҆ оу҆пова́ти на по́мощь нбⷭ҇нꙋю  наꙋча́етъ. потщи́мсѧ оу҆̀бо, ѽ бра́тїе, є҆́же є҆ди́но на  потре́бꙋ и҆ска́ти, и҆ дꙋ́шы на́шѧ покаѧ́нїемъ ѡ҆чища́ти,  ст҃и́телѧ въ по́мощь призыва́юще, и҆ въ трⷪ҇цѣ  воспѣва́емаго бг҃а прославлѧ́ти во вѣ́ки. 
И҆ ны́нѣ, бг҃оро́диченъ: 
Творе́цъ и҆ и҆зба́витель мо́й, пречⷭ҇таѧ, хрⷭ҇то́съ  гдⷭ҇ь, и҆з̾ твои́хъ ложе́снъ проше́дъ, въ мѧ̀ ѡ҆болкі́йсѧ,  (с. 638) пе́рвыѧ клѧ́твы а҆да́ма свободѝ. тѣ́мже тѝ,  всечⷭ҇таѧ, ꙗ҆́кѡ бж҃їи мт҃ри же и҆ дв҃ѣ вои́стинꙋ,  вопїе́мъ немо́лчнѡ: ра́дꙋйсѧ, а҆́гг҃льски, ра́дꙋйсѧ,  влⷣчце, предста́тельство и҆ покро́ве, и҆ сп҃се́нїе дꙋ́шъ  на́шихъ. 
На стїхо́внѣ стїхи̑ры, гла́съ з҃: 
Оу҆краси́тесѧ, черто́зи нбⷭ҇нїи, ѿве́рзитесѧ,  двє́ри до́мꙋ бж҃їѧ: се́ бо ѿ землѝ вознесе́сѧ пра́веднаѧ  дꙋша̀ ст҃и́телѧ и҆ со а҆́гг҃лы водворѧ́етсѧ, и҆̀мже житїе́мъ  свои́мъ поревнова̀. тогѡ̀ мл҃твами, хрⷭ҇тѐ бж҃е, пощадѝ и҆  сп҃сѝ дꙋ́шы на́шѧ. 
Првⷣныхъ дꙋ́шы въ рꙋцѣ̀ бж҃їей, и҆ не ко́снетсѧ  и҆́хъ мꙋ́ка: но и҆ ме́ртвенное тѣ́ло првⷣнагѡ і҆ѡаса́фа  тлѣ́нїю неприча́стно пребыва́етъ и҆ растлѣ́ннымъ грѣхмѝ  дꙋша́мъ и҆сто́чникъ бл҃года́ти ꙗ҆влѧ́етсѧ, є҆ще́ же и҆  болѧ́щымъ здра́вїе да́рꙋетъ, є҆гда̀ мл҃твъ оу҆го́дника  бж҃їѧ воспро́сѧтъ и҆ къ моща́мъ є҆гѡ̀ съ вѣ́рою  притека́ютъ. 
Поревнꙋ́имъ ѡ҆ бл҃гоче́стїи, бра́тїе, зри́мъ бо сїѐ  вѣ́чною сла́вою вѣнча́емо: возненави́димъ горды́ню и҆  сребролю́бїе, ꙗ҆́кѡ та̑ѧ ѿри́нꙋвъ ст҃и́тель хрⷭ҇то́въ, на  нб҃сѝ и҆ на землѝ вѣ́чнꙋю сла́вꙋ прїѧ́тъ и҆ сокро́вище  ѡ҆брѣ́те неиждива́емое: тѣ́мже и҆ ѡ҆ грѣ́шныхъ лю́дехъ  моли́тисѧ дерзнове́нїе и҆ и҆сцѣле́нїй бл҃года́ть ѿ бг҃а  стѧжа̀, да и҆ беззакѡ́нныѧ пꙋтє́мъ бж҃їимъ наꙋчи́тъ, и҆  нечести̑выѧ ко гдⷭ҇ꙋ ѡ҆брати́тъ. 
Сла́ва, и҆ ны́нѣ, бг҃оро́диченъ: 
Под̾ кро́въ тво́й, влⷣчце, всѝ земноро́днїи  прибѣга́юще, вопїе́мъ тѝ: бцⷣе, оу҆пова́нїе на́ше,  и҆зба́ви ны̀ ѿ безмѣ́рныхъ прегрѣше́нїй, и҆ сп҃сѝ дꙋ́шы  на́шѧ. (с. 639) 
На оу҆́трени. 
На Бг҃ъ гдⷭ҇ь, тропа́рь, два́жды. 
Сла́ва, и҆ ны́нѣ, бг҃оро́диченъ: Тѧ̀,  хода́тайствовавшꙋю: 
По а҃-мъ стїхосло́вїи сѣда́ленъ, гла́съ д҃: 
Да возвели́читсѧ і҆ѡаса́фъ, ст҃и́тель хрⷭ҇то́въ, да  наслѣ́дитъ оу҆гото́ванное є҆мꙋ̀ вѣ́чное црⷭ҇тво: то́й бо  хрⷭ҇тꙋ̀ вѣ́рнѡ слꙋжа́ше, ѡ҆ ме́ньшей бра́тїи є҆гѡ̀ при́снѡ  пекі́йсѧ, и҆ ка́ющыѧсѧ въ любо́вь свою̀ прїима́ше, и҆ ны́нѣ  мо́литсѧ ѡ҆ дꙋша́хъ на́шихъ. Два́жды. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, и҆  помо́щницꙋ на́шꙋ, и҆ къ бг҃ꙋ примире́нїе, є҆́юже ѿ тлѝ  и҆зба́вихомсѧ, бцⷣꙋ вѣ́рнїи оу҆бл҃жа́емъ. 
По в҃-мъ стїхосло́вїи сѣда́ленъ, гла́съ и҃: 
Въ житїѝ твое́мъ, оу҆го́дниче хрⷭ҇то́въ, посто́мъ  и҆ трꙋды̀ тѣ́ло твоѐ и҆знꙋри́лъ є҆сѝ: сегѡ̀ ра́ди по  сме́рти твое́й нетлѣ́нїемъ процвѣтѐ и҆ и҆сто́чникъ  и҆сцѣле́нїй вѣ̑рнымъ быва́етъ. молѝ прилѣ́жнѡ хрⷭ҇та̀  бг҃а сп҃сти́сѧ дꙋша́мъ на́шымъ. Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́ста творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, ꙗ҆́кѡ вмѣсти́лище  вы́шнѧгѡ сꙋ́щи, всепѣ́таѧ, беззако́нїй мѧ̀ сꙋ́ща скве́рное  жили́ще и҆ въ ра́зꙋмѣ бы́вша бѣсѡ́мъ и҆гра́лище, потщи́сѧ  и҆ ѿ си́хъ ѕлодѣ́йствїѧ мѧ̀ и҆зба́вити, свѣ́тлое жили́ще  добродѣ́телїю содѣ́лавши: свѣтопрїе́мнице нетлѣ́ннаѧ,  ѿженѝ ѡ҆́блакъ страсте́й, и҆ сподо́би го́рнїѧ свѣ́тлости  и҆ неле́стнагѡ ѡ҆сїѧ́нїѧ свѣ́та невече́рнѧгѡ твоегѡ̀. (с.  640) 
На полѷеле́и велича́нїе: 
Велича́емъ тѧ̀, ст҃и́телю ѻ҆́тче і҆ѡаса́фе, и҆  чти́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀  бг҃а на́шего. 
Ѱало́мъ и҆збра́нный: Оу҆слы́шите сїѧ̑, всѝ  ꙗ҆зы́цы: 
По полѷеле́и сѣда́ленъ, гла́съ в҃: 
Прїиди́те, всѝ вѣ́рнїи, ѡ҆бстоѧ́ще  многоцѣлє́бныѧ мо́щи ст҃и́телѧ, и҆злїе́мъ сердца̀ на̑ша въ  мл҃твѣ, да пребꙋ́детъ съ на́ми дꙋ́хомъ свои́мъ, и҆ на  бл҃га̑ѧ дѣѧ̑нїѧ да наста́витъ на́съ, и҆ да наꙋчи́тъ  и҆скꙋшє́нїѧ пло́ти побѣжда́ти и҆ є҆ди́номꙋ бг҃ꙋ  оу҆гожда́ти. 
Сла́ва, и҆ ны́нѣ, бг҃оро́диченъ: 
Бж҃е́ственнагѡ є҆стества̀ не ѿлꙋ́чьсѧ, пло́ть  бы́сть во чре́вѣ твое́мъ: но бг҃ъ и҆ вочл҃вѣ́чьсѧ  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́коже  пре́жде ржⷭ҇тва̀, сохранѝ всенепоро́чнꙋ, є҆ди́нъ гдⷭ҇ь.  того̀ прилѣ́жнѡ молѝ, дарова́ти на́мъ ве́лїю млⷭ҇ть. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. 
Сті́хъ: Оу҆слы́шите сїѧ̑, всѝ ꙗ҆зы́цы, внꙋши́те,  всѝ живꙋ́щїи по вселе́ннѣй. 
Всѧ́кое дыха́нїе: 
Є҆ѵⷢ҇лїе ѿ і҆ѡа́нна, зача́ло л҃ѕ. 
По є҆ѵⷢ҇лїи стїхи́ра, гла́съ ѕ҃. 
Непреста́нною мл҃твою, оу҆чи́тельнымъ сло́вомъ,  вели́кимъ милосе́рдїемъ и҆ добродѣ́тельнымъ житїе́мъ (с.  641)ѻ҆́бразъ вѣ̑рнымъ бы́лъ є҆сѝ, бг҃омꙋ́дре і҆ѡаса́фе,  всѣ́хъ ко хрⷭ҇тꙋ̀ приводѧ̀ и҆ на пꙋ́ть сп҃се́нїѧ  наставлѧ́ѧ: твоегѡ̀ пастыренача́льства не лишѝ и҆ на́съ,  вели́кїй ст҃и́телю бж҃їй, почита́ющихъ па́мѧть твою̀  вѣ́рнѡ. 
Канѡ́нъ бцⷣы, на ѕ҃, и҆ ст҃а́гѡ, на и҃. 
Катава́сїа д҃-гѡ септе́мврїа: Крⷭ҇тъ начерта́въ  мѡѷсе́й: і҃-гѡ деке́мврїа: Сп҃сѐ лю́ди  чꙋдодѣ́йствꙋѧй влⷣка: и҆лѝ: Хрⷭ҇то́съ ражда́етсѧ: 
Канѡ́нъ ст҃и́телю і҆ѡаса́фꙋ, и҆мѣ́ѧй краегране́сїе  сицево̀: 
І҆ѡаса́фе свѧти́телю, моли́сѧ ѡ҆ царѣ̀ и҆ лю́дехъ. 
Гла́съ д҃. 
Пѣ́снь а҃. 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ, да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Припѣ́въ: Ст҃и́телю ѻ҆́тче і҆ѡаса́фе, молѝ бг҃а  ѡ҆ на́съ. 
І҆ѡаса́фа ст҃и́телѧ воспѣва́юще по́двиги,  ѡ҆чи́стимъ по́мыслы оу҆ма̀ на́шегѡ, бра́тїе, того̀  подвиза́юще на мл҃твꙋ ѡ҆ проще́нїи грѣ̑хъ на́шихъ и҆  бл҃года́тнагѡ оу҆миле́нїѧ дарова́нїи. 
Ѡ҆ твое́мъ бл҃гоче́стїи и҆змла́да потща́вшесѧ  роди́телїе твоѝ, оу҆го́дниче хрⷭ҇то́въ, досто́йнꙋю мздꙋ̀  трꙋдѡ́въ свои́хъ въ тебѣ̀ стѧжа́ша, ꙗ҆́кѡ ѿ  младе́нчества твоегѡ̀ бл҃гочести́вымъ нра́вомъ ра́дость  тѣ̑мъ бы́лъ є҆сѝ. 
А҆́ннѣ пра́веднѣй оу҆подо́бисѧ ѻ҆те́цъ тво́й,  ст҃и́телю: та́ бо дще́рь свою̀ во ст҃о́е ст҃ы́хъ вводи́мꙋ  ви́дѣ, се́й (с. 642) же тѧ̀ ѿ тоѧ́жде прест҃ы́ѧ бцⷣы  а҆рхїере́йскою сла́вою вѣнча́нна въ видѣ́нїи чꙋ́днѣмъ  позна́ти сподо́бисѧ. 
Себє̀ сама́гѡ пла́чꙋ ѡ҆каѧ́нный а҆́зъ, ѿ ю҆́ности  страсте́мъ порабо́тивсѧ: поми́лꙋй мѧ̀ предста́тельствомъ  твои́мъ, ст҃и́телю, ѿ ю҆́ности стра̑сти поработи́вый и҆  є҆ди́номꙋ бг҃ꙋ до сме́рти послꙋжи́вый. 
Бг҃оро́диченъ: 
Го́рꙋ ст҃ꙋ́ю, превы́шнее носи́ло, мт҃рь бж҃їю и҆  дв҃ꙋ и҆́стиннꙋю по ржⷭ҇твѣ̀ воспои́мъ. 
Пѣ́снь г҃. 
І҆рмо́съ: Съ высоты̀ снизше́лъ є҆сѝ во́лею на  зе́млю, превы́ше всѧ́кагѡ нача́ла, и҆ смире́нное возне́слъ  є҆сѝ и҆з̾ а҆́да преиспо́днѧгѡ є҆стество̀ человѣ́ческое:  нѣ́сть бо ст҃ъ па́че тебє̀, чл҃вѣколю́бче. 
А҆́ще и҆ ча́до послꙋ́шное роди́телємъ твои̑мъ бы́лъ  є҆сѝ, і҆ѡаса́фе, но, гдⷭ҇а па́че си́хъ возлюби́въ, и҆з̾  ѻ҆те́ческагѡ до́ма сп҃се́нїѧ ра́ди оу҆дали́лсѧ є҆сѝ, и҆  наꙋче́нїе кни́жное воспрїи́мъ, во ѻ҆би́тель и҆́ноческꙋю  себѐ заключи́лъ є҆сѝ. 
Фарїсе́йскагѡ возноше́нїѧ чꙋ́ждь ꙗ҆ви́лсѧ є҆сѝ,  ѻ҆́тче прпⷣбне: мона́шеское же смире́нїе ѿ ю҆́ности  возлюби́въ, та́йными пѡ́двиги пло́ть смирѧ́лъ є҆сѝ, и҆  дꙋ́шꙋ твою̀ мл҃твою пред̾ ѻ҆ц҃е́мъ нбⷭ҇нымъ просвѣща́лъ  є҆сѝ. 
Є҆́же жи́ти мѝ хрⷭ҇то́съ, и҆ сме́рть  прїѡбрѣ́тенїе, глаго́лалъ є҆сѝ въ себѣ̀, хрⷭ҇то́въ  оу҆го́дниче, и҆ болѣ́знемъ пло́ть твою̀ сокрꙋша́ющымъ,  трꙋды̀ ко трꙋдѡ́мъ гдⷭ҇а ра́ди прилага́лъ є҆сѝ. 
Ст҃о́е послꙋша́нїе воспрїи́мъ и҆ сщ҃е́нства  ѡ҆де́ждою оу҆кра́шенъ, і҆ѡаса́фъ оу҆го́дникъ хрⷭ҇то́въ  оу҆чи́тель до́бръ (с. 643) ѻ҆трокѡ́мъ быва́етъ, сло́вомъ  и҆ житїе́мъ тѣ́хъ бл҃гоче́стїю наꙋча́ѧ и҆ во млады́хъ  лѣ́тѣхъ оу҆́мъ зрѣ́лый ꙗ҆влѧ́ѧ. 
Бг҃оро́диченъ: 
Неискꙋсобра́чнаѧ бг҃а пло́тїю ро́ждшаѧ, стра́стными  прилѡ́ги преклоне́на мѧ̀ оу҆твердѝ: нѣ́сть бо, чⷭ҇таѧ,  ра́звѣ тебє̀ помо́щница. 
Сѣда́ленъ, гла́съ ѕ҃: 
Ка́ѧ добродѣ́тель не ѡ҆брѣ́те въ дꙋшѝ твое́й  ѡ҆бита́лища; ко́егѡ по́двига не бы́лъ є҆сѝ побо́рникъ;  нищета́ бо дꙋхо́внаѧ и҆ ѡ҆ црⷭ҇твїи нбⷭ҇нѣмъ пла́чь, и҆  нра́ва кро́тость, и҆ пра́вды и҆ска́нїе, и҆ ко бли́жнимъ  милосе́рдїе, и҆ се́рдца чистота̀ во твое́мъ непоро́чнѣмъ  житїѝ просїѧ́ша. тѣ́хъ оу҆̀бо дарова́нїй ѻ҆́бщники ны̀  молѧ́щыѧсѧ сотворѝ, и҆ ѡ҆ дꙋша́хъ на́шихъ предста́тель  бꙋ́ди, і҆ѡаса́фе и҆збра́нниче бж҃їй. Два́жды. 
Сла́ва, и҆ ны́нѣ, бг҃оро́диченъ: 
Бл҃гослове́ннꙋю нарекі́й твою̀ мт҃рь, прише́лъ  є҆сѝ на стрⷭ҇ть во́льнымъ хотѣ́нїемъ, возсїѧ́въ на  крⷭ҇тѣ̀, взыска́ти хотѧ̀ а҆да́ма, глаго́лѧ а҆́гг҃лѡмъ:  сра́дꙋйтесѧ мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма.  всѧ̀ мꙋ́дрѣ оу҆стро́ивый, бж҃е на́шъ, сла́ва тебѣ̀. 
Пѣ́снь д҃. 
І҆рмо́съ: Сѣдѧ́й въ сла́вѣ на прⷭ҇то́лѣ  бж҃ества̀, во ѡ҆́блацѣ ле́гцѣ прїи́де і҆и҃съ  пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ:  сла́ва, хрⷭ҇тѐ, си́лѣ твое́й. 
Вѣ́мъ и҆ а҆́зъ пꙋ́ть ко сп҃се́нїю ведꙋ́щїй, но  лѣ́ности пло́ти моеѧ̀ не побѣжда́ю, оу҆вы̀ мнѣ̀. сегѡ̀  ра́ди тѧ̀, (с. 644) ст҃и́телю, призыва́ю въ мл҃твꙋ, да  жела́нїе сп҃се́нїѧ во мнѣ̀ оу҆тверди́ши. 
Ꙗ҆́корь сп҃се́нїѧ и҆мѣ́ѧ наде́ждꙋ на гдⷭ҇а,  слꙋже́нїе и҆гꙋ́менское прїѧ́лъ є҆сѝ, и҆ къ попече́нїємъ  ѡ҆ строи́тельствѣ домо́внѣмъ понꙋжда́емь, дꙋ́шꙋ твою̀  оу҆строѧ́ти ко сп҃се́нїю не преста́лъ є҆сѝ: семꙋ̀ и҆  менѐ многосꙋ́етнаго наꙋча́й, ѻ҆́тче прпⷣбне. 
Трꙋды̀ ко трꙋдѡ́мъ прилага́ѧ и҆ ѻ҆би́тель  лꙋбе́нскꙋю ѿ разрꙋше́нїѧ воздвиза́ѧ, по земли́ же  рѡссі́йстѣй за ми́лостынею стра́нствꙋѧ, ст҃и́тель і҆ѡаса́фъ  цари́цꙋ во бл҃гоче́стїи оу҆твержда́етъ и҆ всѧ̑ лю́ди  сп҃се́нїю дꙋ́шъ наꙋча́етъ. 
И҆мѣ́ѧ въ се́рдцѣ свое́мъ при́снꙋю къ ни́щымъ  любо́вь, і҆ѡаса́фъ хрⷭ҇то́въ оу҆го́дникъ ѻ҆те́ческое  попече́нїе ѡ҆ монасты́рскихъ трꙋ́дницѣхъ ꙗ҆влѧ́етъ и҆ ѿ  доста́тка своегѡ̀ щедрѡ́ты бли̑жнимъ свои̑мъ ѿверза́етъ. 
Бг҃оро́диченъ: 
Гпⷭ҇жѐ всепѣ́таѧ бг҃ороди́тельнице, моѧ̑  помышлє́нїѧ твои́ми мл҃твами ѡ҆чи́стивши, покажи́ мѧ  бл҃гопло́дна, мт҃и всѣ́хъ бг҃а. 
Пѣ́снь є҃. 
І҆рмо́съ: Ны́нѣ воста́нꙋ, проро́чески речѐ бг҃ъ,  ны́нѣ просла́влюсѧ, ны́нѣ вознесꙋ́сѧ, па́дшаго прїе́мъ ѿ  дв҃ы и҆ къ свѣ́тꙋ оу҆́мномꙋ возносѧ́й моегѡ̀ бж҃ества̀. 
Тебѐ, ст҃и́телю хрⷭ҇то́въ, молю̀ въ сокрꙋше́нїи  се́рдца: ꙗ҆́коже въ житїѝ твое́мъ ка́ющыѧсѧ проща́лъ  є҆сѝ, та́кѡ и҆ моегѡ̀ се́рдца сокрꙋше́нїе зрѧ̀, оу҆молѝ  гдⷭ҇а грѣхѡ́мъ мои̑мъ проще́нїе дарова́ти. (с. 645) 
Є҆ле́нь на и҆сто́чники водны̑ѧ оу҆стремлѧ́етсѧ:  ты́ же, оу҆го́дниче, ко сла́вѣ цр҃кве хрⷭ҇то́вы всѧ̑  дѣѧ̑нїѧ и҆ по́мыслы твоѧ̑ при́снѡ оу҆стремлѧ́лъ є҆сѝ, и҆  та́кѡ ѻ҆би́тєли ст҃и́телѧ а҆ѳана́сїа и҆ прпⷣбнагѡ се́ргїа  є҆ли́кѡ строе́нїемъ цр҃ко́внымъ, толи́кѡ и҆ бл҃гоче́стїемъ  бра́тїи оу҆краси́лъ є҆сѝ. 
Лю́дїе, слы́шите и҆ чꙋди́тесѧ оу҆го́дника  смиренномꙋ́дрїю: се́й бо ст҃а́го а҆ѳана́сїа въ видѣ́нїи  зри́тъ и҆ томꙋ̀ вопроси́вшꙋ ѿвѣщава́етъ: хощꙋ̀, да менѐ  ꙗ҆́коже грѣ́шника нака́жеши. 
Ю҆́наго соломѡ́на, не бога́тства, но мꙋ́дрости ѿ  ꙗ҆ви́вшагѡсѧ гдⷭ҇а просѧ́ща, похвалѧ́етъ вы́шнїй, и҆  вселе́ннаѧ при́снѡ прославлѧ́етъ: но тогѡ̀ мꙋдрѣ́йшїй  і҆ѡаса́фъ показꙋ́етсѧ, наказа́нїѧ грѣхѡ́мъ свои̑мъ ѿ  ꙗ҆́вльшагѡсѧ ст҃и́телѧ и҆спроша́ѧ. 
Бг҃оро́диченъ: 
Воплоти́сѧ бг҃ъ по ѵ҆поста́си, чⷭ҇таѧ, и҆з̾ тебє̀  пло́ти соединѧ́емь, пребы́въ неизмѣ́ненъ, по бж҃е́ственномꙋ  сꙋществꙋ̀ безпло́тенъ. 
Пѣ́снь ѕ҃: 
І҆рмо́съ: Возопѝ, проѡбразꙋ́ѧ погребе́нїе  тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ  и҆зба́ви мѧ̀, і҆и҃се цр҃ю̀ си́лъ. 
Мл҃твами прпⷣбнагѡ се́ргїа, твои́ми же трꙋды̑ во  сла́вꙋ ст҃ы́хъ бж҃їихъ, па́че же се́рдца чистото́ю, ѿ  гдⷭ҇а є҆щѐ на землѝ возвели́ченъ бы́лъ є҆сѝ,  оу҆го́дниче, и҆ ст҃и́тельскимъ са́номъ во сп҃се́нїе па́ствы  твоеѧ̀ ѡ҆блече́нъ бы́лъ є҆сѝ. 
Ѻ҆́гненнꙋю ре́вность ѡ҆ и҆справле́нїи цр҃ко́внѣмъ  ꙗ҆влѧ́лъ є҆сѝ въ бѣлогра́дстѣмъ предѣ́лѣ, і҆ѡаса́фе  (с. 646) ст҃и́телю: тѣ́мже и҆ дне́сь подава́й цр҃кви ми́ръ,  вѣ̑рнымъ оу҆твержде́нїе. 
Любвѐ сыно́внїѧ не ѿпа́лъ є҆сѝ, на высотѣ̀  ст҃и́тельства пребыва́ѧ, и҆ роди́телю твоемꙋ̀ земно́е  поклоне́нїе возда́лъ є҆сѝ, хрⷭ҇тꙋ̀ посредѣ̀ ва́съ сꙋ́щꙋ:  оу҆̀бо и҆ моѐ смирѝ прего́рдое се́рдце, и҆ мл҃твами  твои́ми вразꙋми́ мѧ. 
И҆́нокъ нестѧжа́теленъ на престо́лѣ а҆рхїере́йства  пребы́лъ є҆сѝ, ст҃и́телю, по́двиги поста̀ и҆ мл҃твы  оу҆множа́ѧ, до́брое ѡ҆ себѣ̀ и҆ ѡ҆ лю́дехъ возносѧ̀  моле́нїе, і҆ерє́и же и҆ всѧ̑ лю́ди за́повѣдемъ бж҃їимъ  наꙋча́ѧ. 
Бг҃оро́диченъ: 
Всѧ́кагѡ сꙋщества̀ вы́шшее, сло́во бж҃їе воплоще́нно  на́мъ родила̀ є҆сѝ: тѣ́мже бцⷣꙋ тѧ̀ оу҆стна́ми и҆  дꙋше́ю проповѣ́дꙋемъ. 
Конда́къ, гла́съ и҃: 
Многоразли́чныѧ по́двиги житїѧ̀ твоегѡ̀ кто̀  и҆сповѣ́сть; многоѡбра́зныѧ млⷭ҇ти бж҃їѧ тобо́ю  ꙗ҆влє́нныѧ кто̀ и҆счи́слитъ; дерзнове́нїе же твоѐ оу҆  пречⷭ҇тыѧ бцⷣы и҆ всеще́драгѡ бг҃а до́брѣ вѣ́дꙋще, во  оу҆миле́нїи серде́чнѣмъ зове́мъ тѝ: не лишѝ и҆ на́съ  твоеѧ̀ по́мощи и҆ застꙋпле́нїѧ, ст҃и́телю хрⷭ҇то́въ и҆  чꙋдотво́рче і҆ѡаса́фе. 
І҆́косъ: 
Пречⷭ҇тою бг҃омт҃рїю ѿ ю҆́ности въ сосꙋ́дъ  бл҃года́ти и҆збра́нный, бл҃гочести́вымъ житїе́мъ вои́стинꙋ  до́брый па́стырь слове́сныхъ ѻ҆ве́цъ ꙗ҆ви́лсѧ є҆сѝ,  ст҃и́телю: (с. 647) тѣ́мже прїѧ́лъ є҆сѝ да́ръ  и҆сцѣле́нїй ѿ возлюби́вшагѡ тѧ̀ хрⷭ҇та̀ бг҃а на́шегѡ.  сегѡ̀ ра́ди зове́мъ тѝ: не лишѝ и҆ на́съ твоеѧ̀ по́мощи и҆  застꙋпле́нїѧ, ст҃и́телю хрⷭ҇то́въ и҆ чꙋдотво́рче і҆ѡаса́фе. 
Пѣ́снь з҃. 
І҆рмо́съ: Ю҆́нѡши трѝ въ вавѷлѡ́нѣ, велѣ́нїе  мꙋчи́телево на бꙋ́йство прело́жше, посредѣ̀ пла́мене  вопїѧ́хꙋ: бл҃гослове́нъ є҆сѝ, гдⷭ҇и бж҃е ѻ҆тє́цъ  на́шихъ. 
Ст҃и́телю і҆ѡаса́фꙋ диви́мсѧ, ѽ лю́дїе, вѣ́дꙋще  сего̀, а҆́ки нїкола́а чꙋдотво́рца, бѣ́дныхъ хи̑жины та́йнѡ  посѣща́юща, и҆лѝ тѣ̑мъ дрова̀ свои́ма рꙋка́ма  оу҆готовлѧ́юща, и҆ бїє́нїѧ ѿ привра́тника прїе́млюща. 
Ꙗ҆́звы грѣхѡ́вныѧ на дꙋша́хъ человѣ́ческихъ  прови́дѣлъ є҆сѝ, ст҃и́телю, и҆ та̑йнаѧ прегрѣшє́нїѧ  и҆́хъ съ любо́вїю и҆ долготерпѣ́нїемъ ѡ҆блича́лъ є҆сѝ:  тѣ́мже и҆ на́съ мл҃твою твое́ю къ покаѧ́нїю и҆  и҆справле́нїю житїѧ̀ приведѝ, и҆ дꙋ́шы на́шѧ  предста́тельствомъ твои́мъ поми́лꙋй. 
Ѻ҆́номꙋ власти́телю оу҆подо́бихсѧ а҆́зъ  ѡ҆каѧ́нный, и҆́же, са́мъ беззако́ненъ бы́въ, ко оу҆́зникѡмъ  ѕѣлѡ̀ же́стокъ ꙗ҆влѧ́шесѧ: но ꙗ҆́коже того̀ наꙋче́нїемъ  твои́мъ и҆спра́вилъ є҆сѝ, ѻ҆́тче і҆ѡаса́фе, ст҃и́телю  хрⷭ҇то́въ, та́кѡ и҆ менѐ наꙋчѝ ко бли̑жнимъ ми́лостива, къ  себѣ́ же же́стока бы́ти. 
Цр҃ѧ̀ нбⷭ҇нагѡ до́брый во́ине и҆ ста́да хрⷭ҇то́ва  вѣ́рный па́стырю, мл҃твꙋ сотворѝ ѡ҆ лю́дехъ твои́хъ, да  ти́хое житїѐ на землѝ пожи́вше, жи́зни вѣ́чныѧ на  нб҃сѣ́хъ сподо́бимсѧ. (с. 648) 
Бг҃оро́диченъ: 
Превѣ́чнѡ ѿ ѻ҆ц҃а̀ возсїѧ́вша бг҃а сло́ва во  оу҆тро́бѣ пло́тїю заче́ншꙋю всѝ оу҆бл҃жа́емъ, ꙗ҆́кѡ  мт҃рь всѣ́хъ бг҃а. 
Пѣ́снь и҃. 
І҆рмо́съ: И҆зба́вителю всѣ́хъ всеси́льне, посредѣ̀  пла́мене бл҃гоче́ствовавшыѧ снизше́дъ ѡ҆роси́лъ є҆сѝ, и҆  наꙋчи́лъ є҆сѝ пѣ́ти: всѧ̑ дѣла̀, бл҃гослови́те, по́йте  гдⷭ҇а. 
А҆ѳана́сїю ѻ҆́номꙋ тобо́ю возлю́бленномꙋ  подража́тель бы́въ, ст҃и́телю, потща́лсѧ є҆сѝ земно́е  житїѐ во стра́нничестѣмъ по́двизѣ сконча́ти, и҆ кончи́нꙋ  свою̀ прозрѣ́въ, пꙋтѝ дале́комꙋ небоѧ́зненнѡ вда́лсѧ  є҆сѝ. 
Ре́клъ є҆сѝ лю́демъ, ѿ па́ствы твоеѧ̀ ѿходѧ̀:  не и҆́мате менѐ жи́ва оу҆зрѣ́ти. тѣ́мже въ зало́гъ  ѻ҆бще́нїѧ та́мѡ гробни́цꙋ тебѣ̀ оу҆стро́ити повелѣ́лъ  є҆сѝ. и҆ на́съ оу҆̀бо наꙋчѝ ча́съ сме́ртный па́мѧтовати  и҆ ѡ҆ дꙋшѝ свое́й попече́нїе непреста́ннѡ храни́ти. 
Є҆ли́ка твоѧ̀ ѡ҆ мона́шестѣмъ житїѝ бѧ́ше  ре́вность, толи́ка и҆ ко твои̑мъ при̑снымъ любы̀: занѐ не  по пло́ти то́чїю своѝ тебѣ̀ бы́ша, но и҆ дꙋ́хомъ є҆ди́но  въ бз҃ѣ съ тобо́ю ꙗ҆ви́шасѧ. тогѡ̀ ра́ди восхотѣ́лъ  є҆сѝ роди́тєли твоѧ̑ пре́жде кончи́ны твоеѧ̀ посѣти́ти  и҆ бл҃гослове́нїе бж҃їе тѣ̑мъ препода́ти. 
И҆гꙋ́менъ, близ̾ мѣ́ста твоеѧ̀ пра́ведныѧ кончи́ны  подвиза́выйсѧ, ѡ҆ часѣ̀ преставле́нїѧ твоегѡ̀ видѣ́нїемъ  и҆звѣствꙋ́етсѧ, и҆ свидѣ́тель вѣ́ренъ ѡ҆ твое́мъ ѿ бг҃а  прославле́нїи а҆́бїе быва́етъ. и҆ на мнѣ̀ оу҆̀бо твоеѧ̀  (с. 649) мл҃твы си́лꙋ покажѝ, хрⷭ҇то́въ оу҆го́дниче, и҆  то́ю ѿ мꙋчи́тельства страсте́й свободи́ мѧ. 
Бг҃оро́диченъ: 
Всест҃а́ѧ дв҃о, бг҃а сло́ва ро́ждшаѧ пло́тїю, дꙋшѝ  моеѧ̀ мра́къ твои́ми мл҃твами ѿгна́вши, просвѣтѝ  взыва́юща: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. 
І҆рмо́съ: Ржⷭ҇тво̀ твоѐ нетлѣ́нно ꙗ҆ви́сѧ: бг҃ъ  и҆з̾ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на  землѝ, и҆ съ человѣ̑ки поживѐ. тѧ̀, бцⷣе, тѣ́мъ всѝ  велича́емъ. 
Любы̀ николи́же ѿпа́даетъ, глаго́летъ  бж҃е́ственный дх҃ъ. и҆́стина сїѧ̀ въ чꙋдесѣ́хъ любвѐ  твоеѧ̀ и҆звѣсти́сѧ, ст҃и́телю хрⷭ҇то́въ, ꙗ҆́кѡ болѧ́щымъ  и҆сцѣле́нїе и҆ скорбѧ́щымъ оу҆тѣше́нїе ѿ твои́хъ  нетлѣ́нныхъ и҆сточа́еши моще́й. 
Ю҆́жскїй рѡссі́йскїѧ землѝ предѣ́лъ бл҃годаре́нїй  ѡ҆ чꙋдесѣ́хъ твои́хъ и҆спо́лнисѧ и҆здре́вле: ны́нѣ же и҆  ѿ да́льнихъ стра́нъ сѣ́верныхъ притека́ющыѧ зри́мъ и҆  и҆сцѣлє́нныѧ страда́льцы, ѡ҆ твое́мъ застꙋпле́нїи  ра́дꙋющыѧсѧ. 
Дѣ́ти стра́ждꙋщыѧ па́че и҆ны́хъ возлюби́лъ є҆сѝ,  ст҃и́телю хрⷭ҇то́въ, тѣ̑мъ и҆сцѣлє́нїѧ и҆ бл҃года́тнꙋю  по́мощь оу҆множа́ѧ и҆ роди́тєли и҆́хъ ѿ ско́рби къ  ра́дости премѣнѧ́ѧ. 
Є҆лїссе́а прⷪ҇ро́ка косте́й прикоснове́нїемъ воста̀  оу҆ме́рый: твои́хъ же моще́й цѣлова́нїемъ безчи́сленнїи  и҆сцѣли́шасѧ лю́дїе. и҆ менѐ оу҆̀бо припа́дающа и҆сцѣлѝ  ѿ грѣхо́вныхъ страсте́й, и҆ вѣ́рꙋ оу҆крѣпѝ  многогрѣ́шныѧ дꙋшѝ моеѧ̀, ѻ҆́тче прпⷣбне. (с. 650) 
Хрⷭ҇тѐ бж҃е, мл҃твами і҆ѡаса́фа оу҆го́дника  твоегѡ̀ ми́ръ цр҃кви пода́ждь и҆ бл҃гостоѧ́нїе, ѿ гла́да же  и҆ па́гꙋбы и҆збавле́нїе и҆ согрѣше́нїй на́шихъ проще́нїе. 
Бг҃оро́диченъ: 
Пло́дъ чре́ва твоегѡ̀, ра́дость ро́ждшаѧ, содѣ́ѧ  ликостоѧ́телѧ пѣ́снь пѣ́ти тебѣ̀, велегла́снѡ ра́дꙋйсѧ  провѣщава́юща. 
И҆ а҆́бїе: 
Люби́ти оу҆́бѡ на́мъ, ꙗ҆́кѡ безбѣ́дное стра́хомъ,  оу҆до́бѣе молча́нїе: любо́вїю же, дв҃о, пѣ̑сни тка́ти  спротѧже́ннѡ сложє́нныѧ неꙋдо́бно є҆́сть. но и҆, мт҃и,  си́лꙋ, є҆ли́ко є҆́сть произволе́нїе, да́ждь. 
Свѣти́ленъ. 
Подо́бенъ: Жєны̀, оу҆слы́шите: 
Свѣти́льникъ свѣ́тлый і҆ѡаса́фъ да воспое́тсѧ  посредѣ̀ цр҃кве, ꙗ҆́кѡ и҆́нокъ преподо́бенъ и҆ ст҃и́тель  че́стенъ, немꙋ́дрыхъ наказа́тель и҆ вѣ́ры оу҆чи́тель,  болѧ́щихъ вра́чь чꙋдотворѧ́й, бѣсѡ́въ и҆згони́тель и҆ ѡ҆  вселе́ннѣй предста́тель теплѣ́йшїй. 
Сла́ва, и҆ ны́нѣ, бг҃оро́диченъ: 
Ве́лїе и҆ пресла́вное ржⷭ҇тва̀ твоегѡ̀ та́инство,  бг҃ора́дованнаѧ ѻ҆трокови́це и҆ бг҃омт҃и дв҃о, прⷪ҇ро́цы  проповѣ́даша, а҆пⷭ҇ли наꙋчи́ша, мч҃нцы и҆сповѣ́даша,  а҆́гг҃ли же воспѣва́ютъ, и҆ человѣ́цы покланѧ́ютсѧ. 
На хвали́техъ стїхи̑ры на д҃, гла́съ д҃. 
Подо́бенъ: Ꙗ҆́кѡ до́блѧ: 
Ст҃и́телѧ гдⷭ҇нѧ мо́щи цѣлꙋ́юще, вѣ́рнїи,  ѡ҆чи́стимъ себѐ ѿ скве́рны пло́ти и҆ дꙋ́ха, и҆ па́мѧтїю  чꙋде́съ є҆гѡ̀ сердца̀ на̑ша оу҆мили́мъ, въ покаѧ́нїи  те́плѣ зовꙋ́ще (с. 651) хрⷭ҇тꙋ̀: гдⷭ҇и, оу҆го́дника  твоегѡ̀ мл҃твами вложѝ въ на́съ томꙋ̀ подража́ти жела́нїе.  Два́жды. 
Никто́же то́щь ѿ тебє̀ и҆схо́дитъ, ст҃и́телю  бж҃їй і҆ѡаса́фе, и҆ и҆сцѣле́нїе тѣ́ла и҆ дꙋшѝ ѡ҆сщ҃е́нїе  всѧ́къ прїе́млетъ, а҆́ще съ вѣ́рою по́мощь твою̀  призове́тъ, и҆ ѡ҆ грѣсѣ́хъ свои́хъ покаѧ́нїе приносѧ̀,  житїѐ своѐ и҆спра́вити потщи́тсѧ. томꙋ̀ оу҆̀бо и҆ на́съ  наꙋчѝ, ст҃е, и҆ мл҃твꙋ сотворѝ ѡ҆ сп҃се́нїи дꙋ́шъ на́шихъ. 
Слеза́ми оу҆миле́нїѧ ли́ца своѧ̑ ѡ҆роша́юще,  вѣ́рнїи, цѣлꙋ́имъ оу҆го́дника нетлѣ̑нныѧ мо́щи, ꙗ҆́кѡ  рѣкꙋ̀ чꙋде́съ и҆ и҆сцѣле́нїй и҆сто́чникъ неѡскꙋ́дный,  ꙗ҆́кѡ бж҃е́ственныѧ си́лы зна́менїе ꙗ҆снѣ́йшее, є҆́же въ  на̑ша маловѣ̑рнаѧ времена̀ въ сердца́хъ вѣ́рꙋ  оу҆множа́етъ, невѣ̑рныѧ же къ вѣ́рѣ возво́дитъ и҆  ст҃и́телѧ бж҃їѧ чти́ти всѣ́хъ наꙋча́етъ. 
Сла́ва, гла́съ и҃: 
Ѽ пресла́внагѡ чꙋдесѐ! ѽ бж҃е́ственнагѡ къ на́мъ  грѣ̑шнымъ долготерпѣ́нїѧ! ꙗ҆́кѡ оу҆мно́жившымсѧ  собла́знѡмъ на землѝ и҆ вѣ́рѣ ѕѣлѡ̀ оу҆ма́леннѣй,  чꙋдє́снаѧ оу҆множа́ютсѧ ѿ моще́й ст҃и́телѧ  и҆сцѣлє́нїѧ. зри́те оу҆̀бо, лю́дїе рѡссі́йстїи и҆ всѧ̑  вѣ̑рнаѧ хрⷭ҇то́вы цр҃кве ча́да, коли́кѡ мо́жетъ мл҃тва  пра́веднича, ка́кѡ дре́внихъ чꙋде́съ подо́бїе дне́сь на́мъ  ꙗ҆влѧ́етсѧ. сла́ва тебѣ̀, хрⷭ҇тѐ бж҃е, ꙗ҆́кѡ ты̀ є҆сѝ  ст҃ы́ми чꙋдодѣ́йствꙋѧй: сотвори́ ны достѡ́йны толи́кїѧ  бл҃года́ти бы́ти, слы́шатєли и҆ свидѣ́тєли чꙋде́съ  ст҃а́гѡ і҆ѡаса́фа сꙋ́щыѧ, и҆ и҆зба́ви на́съ ѿ безмѣ́рныхъ  грѣхѡ́въ, и҆ ра́дость сп҃се́нїѧ твоегѡ̀ пода́ждь на́мъ. (с.  652) 
И҆ ны́нѣ, бг҃оро́диченъ: 
Влⷣчце, прїимѝ мл҃твы ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое, и҆ ѿпꙋ́стъ. 
На лїтꙋргі́и слꙋ́жба всѧ̀ ст҃и́тельскаѧ. 


  
(с. 652) 
Мѣ́сѧца тогѡ́же въ ѳ҃-й де́нь. 
Слꙋ́жба и҆́же во ст҃ы́хъ ѻ҆тцꙋ̀ на́шемꙋ ѳеодо́сїю,  а҆рхїепⷭ҇кпꙋ черни́говскомꙋ, чꙋдотво́рцꙋ. 
На ма́лѣй вече́рни, 
на Гдⷭ҇и воззва́хъ стїхи̑ры на д҃, гла́съ ѕ҃. 
Подо́бенъ: Всю̀ ѿложи́вше: 
Наста̀, бг҃омꙋ́дре ѳеодо́сїе, со́лнца свѣтлѣ́йшїй  тво́й пра́здникъ, вѣ̑рныѧ къ весе́лїю созыва́ѧй и҆ лꙋча́ми  ра́дости всѣ́хъ просвѣща́ѧй: въ тебѣ́ бо ꙗ҆ви́сѧ сла́ва  хрⷭ҇то́ва, сла́ва цр҃кве правосла́вныѧ, ди́вными сїѧ́ющи  чꙋдесы̀. тѣ́мже любо́вїю вопїе́мъ тѝ: моли́сѧ ѡ҆ на́съ  при́снѡ, ѻ҆́тче сщ҃е́ннѣйшїй. Два́жды. 
Є҆гда̀ прїи́де вре́мѧ бг҃омъ пред̾ꙋста́вленное,  тогда̀ просла́ви тѧ̀ ди́вный во ст҃ы́хъ бг҃ъ: вои́стиннꙋ бо  чꙋ́до пресла́вно: на мнѡ́га лѣ́та тѣ́ло твоѐ нетлѣ́нно  пребы́сть, и҆ ны́нѣ ꙗ҆ви́сѧ и҆сто́чникъ и҆сцѣле́нїй  всѣ̑мъ съ вѣ́рою къ тебѣ̀ притека́ющымъ. сла́ва да́вшемꙋ  тѝ (с. 653) крѣ́пость, сла́ва вѣнча́вшемꙋ тѧ̀, сла́ва  дѣ́йствꙋющемꙋ тобо́ю всѣ̑мъ и҆сцѣлє́нїѧ. 
Свѣ́тлѡ ликꙋ́етъ ны́нѣ страна̀ рѡссі́йскаѧ  прославлѧ́ющи ст҃ꙋ́ю па́мѧть твою̀, ѻ҆́тче ст҃и́телю  ѳеодо́сїе: тѧ́ бо но́ваго мл҃твенника сїѧ̀ ѡ҆брѣ́те, и҆  те́плаго предста́телѧ оу҆ прⷭ҇то́ла бж҃їѧ, ско́раго въ  бѣ́дахъ застꙋ́пника и҆ немощны̑мъ врача̀ безме́зднаго.  сла́ва дарова́вшемꙋ тѝ бл҃года́ть и҆сцѣле́нїй, сла́ва  просла́вльшемꙋ тѧ̀, сла́ва прославлѧ́ющемꙋ тобо́ю ст҃ꙋ́ю  цр҃ковь свою̀. 
Сла́ва, гла́съ и҆ подо́бенъ то́йже: 
Восхва́лимъ дне́сь пѣ́сньми чꙋдотво́рца  пресла́внаго, є҆го́же хрⷭ҇то́съ цр҃кви свое́й дарова̀,  и҆звѣствꙋ́ѧ и҆́стинꙋ вѣ́ры на́шеѧ правосла́вныѧ, ко  ѡ҆бличе́нїю сꙋ́єтнаѧ мꙋ́дрствꙋющихъ и҆ ко вразꙋмле́нїю  заблꙋжда́ющихсѧ. ра́дꙋйсѧ, ѻ҆́тче на́шъ ст҃и́телю  ѳеодо́сїе, нб҃сѐ цр҃ко́внагѡ ѕвѣздо̀ пресвѣ́тлаѧ:  ра́дꙋйсѧ, землѝ рѡссі́йскїѧ чꙋ́днаѧ похвало̀. ра́дꙋйсѧ,  всѣ́хъ болѧ́щихъ и҆ скорбѧ́щихъ ско́рый и҆ млⷭ҇тивый  оу҆тѣ́шителю: ра́дꙋйсѧ, те́плый мл҃твенниче ѡ҆ дꙋша́хъ  на́шихъ. 
И҆ ны́нѣ, пра́здника и҆лѝ бг҃оро́диченъ. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
До́мъ дх҃а ст҃а́гѡ ꙗ҆ви́лсѧ є҆сѝ, пребл҃же́нне  ѻ҆́тче ѳеодо́сїе, дꙋ́шꙋ и҆ тѣ́ло ѿ страсте́й ѡ҆чи́стивъ,  смире́нїемъ же и҆ любо́вїю себѐ оу҆краси́въ, ꙗ҆́кѡ  досто́йное томꙋ̀ жили́ще. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. (с. 654) 
Ст҃и́телей похвало̀, мона́шествꙋющихъ сла́во,  ѻ҆́тче ѳеодо́сїе, предстоѧ̀ прⷭ҇то́лꙋ прест҃ы́ѧ трⷪ҇цы,  непреста́ннѡ моли́сѧ ѡ҆ дꙋша́хъ на́шихъ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Оу҆слы́ши молє́нїѧ твои́хъ ча̑дъ, ѻ҆́тче  ст҃и́телю ѳеодо́сїе, любо́вїю къ тебѣ̀ притека́ющихъ, и҆  сердє́чнаѧ прошє́нїѧ подава́й чтꙋ́щымъ ст҃ꙋ́ю па́мѧть  твою̀. 
Сла́ва, гла́съ и҃: 
Ѻ҆́тче ст҃и́телю ѳеодо́сїе, кто̀ и҆сповѣ́сть  трꙋды̀ и҆ по́двиги твоѧ̑, ꙗ҆̀же любвѐ ра́ди хрⷭ҇то́вы  под̾ѧ́лъ є҆сѝ; посто́мъ бо и҆ бдѣ́нїемъ, и҆ мл҃твою  непреста́нною, всѧ̑ плотска̑ѧ мꙋдрова̑нїѧ оу҆мертви́лъ  є҆сѝ: смире́нїемъ же и҆ терпѣ́нїемъ, и҆ любо́вїю къ  бли́жнемꙋ, во ѻ҆би́тель дх҃а ст҃а́гѡ себѐ оу҆гото́валъ  є҆сѝ. тѣ́мже и҆ всели́лсѧ є҆сѝ во ѻ҆би́тєли нбⷭ҇ныѧ,  и҆дѣ́же ны́нѣ водворѧ́ѧсѧ, моли́сѧ при́снѡ ѡ҆ дꙋша́хъ  на́шихъ. 
И҆ ны́нѣ, пра́здника. 
А҆́ще нѣ́сть пра́здника, бг҃оро́диченъ: Влⷣчце,  прїимѝ: 
Тропа́рь, гла́съ д҃: 
Преꙋдобре́нъ во а҆рхїере́ехъ, ст҃и́телю ѳеодо́сїе,  бы́лъ є҆сѝ свѣти́ло своемꙋ̀ ста́дꙋ, та́же преста́вилсѧ  є҆сѝ въ вѣ̑чныѧ ѻ҆би́тєли. оу҆молѝ оу҆ прⷭ҇то́ла  цр҃ѧ̀ сла́вы, и҆зба́витисѧ на́мъ ѿ находѧ́щихъ на ны̀  ѕѡ́лъ и҆ сп҃сти́сѧ дꙋша́мъ на́шымъ, ст҃е, мл҃твами твои́ми. 
Сла́ва, и҆ ны́нѣ: пра́здника. 
А҆́ще же нѣ́сть пра́здника: Є҆́же ѿ вѣ́ка  оу҆тае́нное: (с. 655) 
На вели́цѣй вече́рни, 
Бл҃же́нъ мꙋ́жъ, пе́рвый а҆нтїфѡ́нъ. 
На Гдⷭ҇и воззва́хъ, стїхи̑ры на и҃: пра́здника на  д҃, и҆ ст҃а́гѡ на д҃. 
А҆́ще нѣ́сть пра́здника, пє́рвыѧ двѣ̀ стїхи̑ры  ст҃а́гѡ глаго́ли по три́жды, тре́тїю же два́жды. 
Гла́съ в҃. 
Ѻ҆́тче ст҃и́телю ѳеодо́сїе, а҆́ще и҆ въ та́йныхъ  по́двизѣхъ тече́нїе соверши́лъ є҆сѝ, ѻ҆ба́че не можа́ше  оу҆таи́тисѧ ди́вное бл҃гоꙋха́нїе бг҃олюбе́знагѡ смире́нїѧ  твоегѡ̀: тѣ́мже и҆ ꙗ҆ви́лсѧ є҆сѝ свѣти́льникъ  пресвѣ́тлый, не под̾ спꙋ́домъ сокрыва́емый, но на  свѣ́щницѣ цр҃кве бж҃їѧ поста́вленный и҆ ѿ бг҃а  прославлѧ́емый, є҆го́же молѝ ѡ҆ дꙋша́хъ на́шихъ.  Два́жды. 
Ѻ҆́тче ст҃и́телю ѳеодо́сїе, а҆́ще и҆ возведе́нъ  бы́лъ є҆сѝ на прⷭ҇то́лъ ст҃и́тельскїй, ꙗ҆́кѡ мꙋ́жъ  бл҃года́ти и҆спо́лненный, ѻ҆ба́че и҆ простотꙋ̀ и҆́ноческагѡ  житїѧ̀ сохрани́лъ є҆сѝ, въ до́бромъ послꙋша́нїи ѻ҆тцꙋ̀  твоемꙋ̀ дꙋхо́вномꙋ пребыва́ѧ и҆ всѣ̑мъ ѻ҆́бразъ смире́нїѧ  ꙗ҆влѧ́ѧ, по ѻ҆́бразꙋ гдⷭ҇а і҆и҃са, є҆го́же молѝ ѡ҆  дꙋша́хъ на́шихъ. 
Ѻ҆́тче бг҃омꙋ́дре ѳеодо́сїе, а҆́ще и҆ не на до́лзѣ  па́стырь хрⷭ҇то́вы цр҃кве бы́лъ є҆сѝ, ѻ҆ба́че любо́вь  ве́лїю ѿ па́ствы твоеѧ̀ стѧжа́лъ є҆сѝ, всѣ́хъ любо́вїю  твое́ю ѡ҆б̾е́млѧ и҆ скорбѧ́щихъ оу҆тѣша́ѧ, си̑рымъ же и҆  вдови́цамъ на по́мощь притека́ѧ. тѣ́мже и҆ по бл҃же́ннѣмъ  преставле́нїи твое́мъ, къ тебѣ̀ ꙗ҆́кѡ жи́вꙋ сꙋ́щꙋ  притека́юще, скорбѧ́щїи и҆ болѧ́щїи ѻ҆би́лїе (с. 656)  бл҃года́ти прїе́млютъ, сла́вѧще ди́внаго во ст҃ы́хъ свои́хъ  хрⷭ҇та̀ бг҃а, є҆го́же молѝ ѡ҆ дꙋша́хъ на́шихъ. 
Сла́ва, гла́съ ѕ҃: 
Человѣ́че бж҃їй и҆ вѣ́рный ра́бе, слꙋжи́телю  гдⷭ҇ень, мꙋ́жꙋ жела́нїй, сосꙋ́де и҆збра́нный ст҃а́гѡ дх҃а,  сто́лпе и҆ оу҆твержде́нїе цр҃кве, црⷭ҇твїѧ наслѣ́дниче, не  премолчѝ молѧ́сѧ ѡ҆ на́съ ко гдⷭ҇ꙋ. 
И҆ ны́нѣ, пра́здника. 
А҆́ще же нѣ́сть пра́здника, бг҃оро́диченъ: Кто̀  тебє̀ не оу҆бл҃жи́тъ: 
Вхо́дъ. Прокі́менъ днѐ, и҆ чтє́нїѧ трѝ. 
При́тчей чте́нїе. 
[Главы̑ і҃, г҃, и҃] Па́мѧть првⷣнагѡ съ  похвала́ми, и҆ бл҃гослове́нїе гдⷭ҇не на главѣ̀ є҆гѡ̀.  Бл҃же́нъ человѣ́къ, и҆́же ѡ҆брѣ́те премꙋ́дрость, и҆  сме́ртенъ, и҆́же оу҆вѣ́дѣ ра́зꙋмъ. Лꙋ́чше бо сїю̀  кꙋпова́ти, не́жели зла́та и҆ сребра̀ сокрѡ́вища.  Честнѣ́йшаѧ же є҆́сть ка́менїй многоцѣ́нныхъ: все́ же  честно́е недосто́йно є҆ѧ̀ є҆́сть. Долгота́ бо дне́й и҆  лѣ́та живота̀ въ десни́цѣ є҆ѧ̀, въ шꙋ́йцѣ же є҆ѧ̀  бога́тство и҆ сла́ва: ѿ оу҆́стъ є҆ѧ̀ и҆схо́дитъ пра́вда,  зако́нъ же и҆ млⷭ҇ть на ѧ҆зы́цѣ но́ситъ. Послꙋ́шайте  оу҆̀бо менѐ, ѽ ча̑да, честна̑ѧ бо рекꙋ̀: и҆ бл҃же́нъ  человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ  и҆схо́ди живота̀, и҆ оу҆готовлѧ́етсѧ хотѣ́нїе ѿ гдⷭ҇а.  Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ  человѣ́чєскимъ: ꙗ҆́кѡ а҆́зъ, премꙋ́дрость, оу҆стро́ихъ  совѣ́тъ, и҆ ра́зꙋмъ и҆ смы́слъ а҆́зъ призва́хъ. Мо́й  совѣ́тъ и҆ оу҆твержде́нїе, мо́й ра́зꙋмъ, моѧ́ же (с. 657)  крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ  ѡ҆брѧ́щꙋтъ бл҃года́ть. Разꙋмѣ́йте оу҆̀бо неѕло́бивїи  кова́рство, ненака́заннїи же прилага́йте сердца̀.  Послꙋ́шайте менѐ и҆ па́ки, честна̑ѧ бо рекꙋ̀, и҆ ѿве́рзꙋ  ѿ оу҆сте́нъ пра̑ваѧ: ꙗ҆́кѡ и҆́стинѣ поꙋчи́тсѧ горта́нь  мо́й, мє́рзки же предо мно́ю оу҆стны̀ лжи̑выѧ. Съ пра́вдою  всѝ глаго́лы оу҆́стъ мои́хъ: ничто́же въ ни́хъ стро́потно,  нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆  прѡ́ста ѡ҆брѣта́ющымъ ра́зꙋмъ. Наꙋчꙋ́ бо ва́съ и҆́стинѣ,  да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
При́тчей чте́нїе. 
[Главы̑ і҃, а҃і] Оу҆ста̀ првⷣнагѡ ка́плютъ  премꙋ́дрость: ѧ҆зы́къ же непра́веднагѡ поги́бнетъ.  Оу҆стнѣ̀ мꙋже́й првⷣныхъ ка́плютъ бл҃года̑ти: оу҆ста́ же  нечести́выхъ развраща́ютсѧ. Мѣ̑рила льсти̑ваѧ ме́рзость  пред̾ гдⷭ҇емъ: вѣ́съ же пра́ведный прїѧ́тенъ є҆мꙋ̀.  И҆дѣ́же а҆́ще вни́детъ досажде́нїе, та́мѡ и҆ безче́стїе:  оу҆ста́ же смире́нныхъ поꙋча́ютсѧ премꙋ́дрости. Соверше́нїе  пра́выхъ наста́витъ и҆̀хъ, и҆ поползнове́нїе ѿрица́ющихсѧ  оу҆пасе́тъ и҆̀хъ. Не по́льзꙋютъ и҆мѣ̑нїѧ въ де́нь  ꙗ҆́рости: пра́вда же и҆зба́витъ ѿ сме́рти. Оу҆́меръ  првⷣный ѡ҆ста́ви раска́ѧнїе: нарꙋ́чна же быва́етъ и҆  посмѣѧ́тельна нечести́выхъ па́гꙋба. Пра́вда непоро́чнагѡ  и҆справлѧ́етъ пꙋти̑, въ нече́стїе же па́даетъ непра́вда.  Пра́вда мꙋже́й пра́выхъ и҆зба́витъ и҆̀хъ: безсовѣ́тїемъ же  плѣнѧ́ютсѧ беззако́ннїи. Сконча́вшꙋсѧ мꙋ́жꙋ првⷣнꙋ, не  поги́бнетъ наде́жда: похвала́ же нечести́выхъ поги́бнетъ.  Првⷣникъ (с. 658) ѿ ло́ва оу҆бѣ́гнетъ, вмѣ́стѡ же  є҆гѡ̀ предае́тсѧ нечести́вый. Во оу҆стѣ́хъ нечести́выхъ  сѣ́ть гра́жданѡмъ, чꙋ́вство же првⷣныхъ бл҃госпѣ́шное. Во  бл҃ги́хъ првⷣныхъ и҆спра́витсѧ гра́дъ, и҆ въ поги́бели  нечести́выхъ ра́дованїе. Во бл҃гослове́нїи пра́выхъ  возвы́ситсѧ гра́дъ, оу҆сты́ же нечести́выхъ раскопа́етсѧ.  Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый  безмо́лвїе во́дитъ. 
Премꙋ́дрости соломѡ́новы чте́нїе. 
[Глава̀ д҃] Првⷣникъ а҆́ще пости́гнетъ сконча́тисѧ,  въ поко́и бꙋ́детъ. Ста́рость бо честна̀ не многолѣ́тна,  нижѐ въ числѣ̀ лѣ́тъ и҆счита́етсѧ. Сѣди́на же є҆́сть  мꙋ́дрость человѣ́кѡмъ, и҆ во́зрастъ ста́рости житїѐ  нескве́рное. Бл҃гоꙋго́денъ бг҃ови бы́въ, возлю́бленъ бы́сть,  и҆ живы́й посредѣ̀ грѣ̑шникъ преста́вленъ бы́сть:  восхи́щенъ бы́сть, да не ѕло́бы и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
На лїті́и стїхи̑ры, гла́съ в҃. 
Подо́бенъ: Є҆гда̀ ѿ дре́ва: 
Є҆гда̀ преста́вилсѧ є҆сѝ ѿ земны́хъ въ нбⷭ҇наѧ,  ѻ҆́тче ст҃и́телю ѳеодо́сїе, тогда̀ ди́вный во ст҃ы́хъ (с.  659) свои́хъ бг҃ъ и҆сцѣле́нїй бл҃года́ть тебѣ̀ дарова̀.  ꙗ҆ви́лъ бо сѧ є҆сѝ болѧ́щемꙋ а҆рхїере́ю і҆ѡа́ннꙋ, и҆ во  оу҆́трїе сщ҃еннодѣ́йствовати є҆мꙋ̀ повелѣ́въ, а҆́бїе  того̀ здра́ва сотвори́лъ є҆сѝ. тѣ́мже и҆ ра́достнѣ  покланѧ́ѧсѧ моще́мъ твои̑мъ, со оу҆миле́нїемъ взыва́ше:  сла́ва прославлѧ́ющемꙋ ст҃ы̑ѧ своѧ̑. 
Всѣ̑мъ предста́тельствꙋеши, ст҃и́телю,  притека́ющымъ съ вѣ́рою под̾ кро́въ тво́й: ꙗ҆влѧ́еши бо  сѧ въ ско́рбехъ оу҆тѣ́шитель, въ болѣ́знехъ бл҃года́тный  вра́чь, на пꙋтѝ сп҃се́нїѧ наста́вникъ премꙋ́дрый, ѡ҆  всѣ́хъ пред̾ бг҃омъ мл҃твенникъ теплѣ́йшїй. сегѡ̀ ра́ди  любо́вїю чтꙋ́ще ст҃ꙋ́ю па́мѧть твою̀, къ тебѣ̀ ꙗ҆́кѡ  ѻ҆тцꙋ̀ премилосе́рдомꙋ взыва́емъ: молѝ ѡ҆ на́съ, ст҃и́телю  ѳеодо́сїе. 
Сла́ва, гла́съ г҃: 
Ди̑внаѧ и҆ пресла̑внаѧ чꙋдеса̀ ꙗ҆вѝ тобо́ю чꙋде́съ  бг҃ъ, ѻ҆́тче ѳеодо́сїе, є҆гда̀ честны̑ѧ твоѧ̑ и҆  многоцѣлє́бныѧ мо́щи просла́вити бл҃говолѝ: слѣпі́и бо  прозира́хꙋ, нѣмі́и бл҃гоглаго́ливи быва́хꙋ, разсла́бленнїи  и҆ хро́мїи и҆сцѣлѧ́хꙋсѧ, и҆ всѧ́ка не́мощь и҆ болѣ́знь  си́лою бж҃їею прогонѧ́шесѧ, и҆ ѿ всѣ́хъ и҆́мѧ бж҃їе  прославлѧ́шесѧ: тобо́ю бо ꙗ҆́вѣ посѣтѝ гдⷭ҇ь зе́млю  рѡссі́йскꙋю, тобо́ю и҆ мы̀ ви́дѣхомъ вели̑чїѧ бж҃їѧ.  тѣ́мже бл҃гоговѣ́йнѣ чтꙋ́ще ст҃ꙋ́ю па́мѧть твою̀, къ  тебѣ̀ припа́даемъ и҆ тебѣ̀ мо́лимсѧ: моли́сѧ ѡ҆ сп҃се́нїи  дꙋ́шъ на́шихъ. 
И҆ ны́нѣ, пра́здника. 
А҆́ще же нѣ́сть пра́здника, бг҃оро́диченъ, гла́съ  то́йже: (с. 660) 
Бцⷣе и҆ предста́тельство всѣ́хъ молѧ́щихсѧ тебѣ̀,  ѡ҆ тебѣ̀ дерза́емъ и҆ тобо́ю хва́лимсѧ, къ тебѣ̀  прибѣга́емъ и҆ тебѣ̀ мо́лимсѧ: моли́сѧ ѡ҆ сп҃се́нїи дꙋ́шъ  на́шихъ. 
На стїхо́внѣ стїхи̑ры, гла́съ є҃. 
Подо́бенъ: Ра́дꙋйсѧ: 
Ра́дꙋйсѧ, ст҃и́телю ѳеодо́сїе, цр҃кве рѡссі́йскїѧ  пресла́вное оу҆краше́нїе, гра́да черни́гова свѣ́тлаѧ  похвало̀, правосла́вїѧ сто́лпе непоколеби́мый, во  ѡ҆бличе́нїе мꙋдрова́нїй нечести́выхъ ѿ бг҃а прославлѧ́емый  и҆ чꙋдотво́рецъ ꙗ҆влѧ́емый. ра́дꙋйсѧ, но́вый на́шъ  мл҃твенниче пред̾ бг҃омъ, є҆мꙋ́же вы́нꙋ предстоѧ̀ со  всѣ́ми ст҃ы́ми, моли́сѧ ѡ҆ сп҃се́нїи дꙋ́шъ на́шихъ. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, сщ҃е́ннаѧ главо̀, и҆́нокѡвъ наста́вниче  бг҃омꙋ́дрый, ѿ ю҆́ности хрⷭ҇та̀ возлюби́вый и҆ и҆́го  є҆гѡ̀ бл҃го́е съ ра́достїю понесы́й: ра́дꙋйсѧ, не сло́вомъ  то́кмѡ, но па́че дѣ́ломъ и҆ ѻ҆́бразомъ житїѧ̀ твоегѡ̀  всѣ́хъ къ бг҃ꙋ приводѧ́й. є҆мꙋ́же и҆ ны́нѣ предстоѧ̀,  моли́сѧ ѡ҆ ча́дѣхъ твои́хъ, вѣ́рою и҆ любо́вїю чтꙋ́щихъ  ст҃ꙋ́ю па́мѧть твою̀, ѻ҆́тче ст҃и́телю ѳеодо́сїе. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Ра́дꙋйсѧ, а҆рхїере́ю бж҃їй, добро́тами ст҃и́тельства  преꙋкраше́нный и҆ добродѣ́телїю сїѧ́ѧй: ра́дꙋйсѧ, смире́нїѧ  зерца́ло, кро́тости и҆ неѕло́бїѧ свѣ́тлый ѻ҆́бразе, любве́  же неистощи́мое сокро́вище: ра́дꙋйсѧ, и҆ по кончи́нѣ твоеѧ̀  па́ствы не ѡ҆ста́вивый, но (с. 661) при́снѡ то́й  бл҃годѣ́тельствꙋѧй, и҆ ꙗ҆́кѡ ѻ҆те́цъ чадолюби́вый  ꙗ҆влѧ́ѧйсѧ. тѣ́мже и҆ мы̀, па́мѧть твою̀ пра́зднꙋюще, къ  тебѣ̀ ꙗ҆́кѡ ѻ҆тцꙋ̀ прибѣга́емъ, и҆ любо́вїю къ тебѣ̀  взыва́емъ: молѝ ѡ҆ на́съ, ѻ҆́тче на́шъ, во є҆́же  сп҃сти́сѧ дꙋша́мъ на́шымъ. 
Сла́ва, гла́съ и҆ подо́бенъ то́йже: 
Прїиди́те, хрⷭ҇тоно́снїи лю́дїе, пѣ́сньми  вѣнча́имъ но́ваго чꙋдотво́рца пречꙋ́днаго, є҆го́же ди́вный  во ст҃ы́хъ свои́хъ хрⷭ҇то́съ просла́ви и҆ те́плаго  предста́телѧ землѝ рѡссі́йстѣй дарова̀. ра́дꙋйсѧ, ѻ҆́тче  на́шъ ѳеодо́сїе, ско́рый въ ско́рбехъ на́шихъ  оу҆тѣ́шителю: ра́дꙋйсѧ, болѧ́щихъ врачꙋ̀ премлⷭ҇тивый:  ра́дꙋйсѧ, всѣ̑мъ и҆ коемꙋ́ждо ꙗ҆̀же ко сп҃се́нїю оу҆  гдⷭ҇а и҆спроси́ти гото́вый. и҆ ны́нѣ предстоѧ̀ прⷭ҇то́лꙋ  вели́чествїѧ є҆гѡ̀, ꙗ҆́кѡ вѣ́рный и҆ до́брый слꙋга̀  гдⷭ҇нь, въ ра́дость гдⷭ҇а своегѡ̀ призва́нный, того̀ молѝ  ѡ҆ сп҃се́нїи дꙋ́шъ на́шихъ. 
И҆ ны́нѣ, пра́здника. 
А҆́ще же нѣ́сть пра́здника, бг҃оро́диченъ, гла́съ  то́йже: Хра́мъ и҆ две́рь є҆сѝ: 
На благослове́нїи хлѣ́бѡвъ тропа́рь ст҃и́телю  [пи́санъ на ма́лѣй вече́рни], два́жды, и҆ пра́здника  є҆ди́ножды: а҆́ще же нѣ́сть пра́здника, Бцⷣе дв҃о: 
На оу҆́трени, 
на Бг҃ъ гдⷭ҇ь, тропа́рь пра́здника, два́жды: 
Сла́ва, ст҃о́мꙋ: и҆ ны́нѣ, па́ки пра́здника. (с.  662) 
А҆́ще же нѣ́сть пра́здника, тропа́рь ст҃о́мꙋ,  два́жды: 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
По а҃-мъ стїхосло́вїи сѣда́ленъ, гла́съ ѕ҃: 
Ꙗ҆́коже и҆ногда̀ прикоснове́нїемъ ѡ҆мє́тъ  хрⷭ҇то́выхъ и҆сцѣлѧ́хꙋсѧ недꙋ́жнїи, и҆ ꙗ҆́коже главотѧ̑жи  и҆ оу҆брꙋ́сцы па́ѵлѡвы врачева́хꙋ болѣ̑зни неисцѣ̑льныѧ,  си́це и҆ ны́нѣ мно́зи болѧ́щїи и҆сцѣлѧ́ютсѧ, ѡ҆де́жды  твоеѧ̀ коснꙋ́вшесѧ, є҆́юже ѡ҆блечє́ны бы́ша мо́щи твоѧ̑,  ст҃и́телю ѳеодо́сїе. тѣ́мже ра́дꙋющесѧ и҆ сла́вѧще бг҃а,  любо́вїю вопїе́мъ тѝ: и҆сцѣлѝ и҆ на́шѧ болѣ̑зни  дꙋшє́вныѧ и҆ тѣлє́сныѧ мл҃твами твои́ми, всебл҃же́нне. 
Сла́ва, и҆ ны́нѣ, бг҃оро́диченъ, гла́съ то́йже: 
Безпомѡ́щнымъ крѣ́пость ты̀ є҆сѝ вои́стиннꙋ,  прест҃а́ѧ дв҃о мт҃и: ѿсю́дꙋ смире́ннїи тобо́ю  возвыша́емсѧ, ѡ҆ тебѣ̀ высо́цѣ держи́мсѧ: всѣ̑мъ бо ты̀  є҆сѝ покро́въ и҆ къ бг҃ꙋ хода́таица. 
По в҃-мъ стїхосло́вїи сѣда́ленъ, гла́съ д҃: 
Є҆ресе́мъ оу҆множа́ющымсѧ и҆ дꙋ́шы просты́ѧ  смꙋща́ющымъ, тебѐ ꙗ҆́кѡ свидѣ́телѧ и҆́стины нело́жна  ꙗ҆вѝ хрⷭ҇то́съ гдⷭ҇ь въ цр҃кви свое́й, не словесы̀  любомꙋ́дрїѧ сꙋемꙋ́дрїе человѣ́ческое побѣжда́юща, но  нетлѣ́нїемъ моще́й твои́хъ, чꙋдесы̀ и҆ зна́мєнїи мно́гими  вѣ́рꙋ ст҃ꙋ́ю оу҆твержда́юща, въ ра́дость и҆ сп҃се́нїе  всѣ́хъ, любо́вїю чтꙋ́щихъ ст҃ꙋ́ю па́мѧть твою̀, ѻ҆́тче  ст҃и́телю ѳеодо́сїе, и҆ вы́нꙋ пою́щихъ бг҃ꙋ: сла́ва  прославлѧ́ющемꙋ ст҃ы̑ѧ своѧ̑. 
Сла́ва, и҆ ны́нѣ, бг҃оро́диченъ, гла́съ то́йже: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со ст҃и́телемъ ѳеодо́сїемъ того̀ непреста́ннѡ  молѝ, (с. 663) ѡ҆ставле́нїе прегрѣше́нїй да́ти на́мъ  пре́жде конца̀, вѣ́рою и҆ любо́вїю пою́щымъ по до́лгꙋ,  є҆ди́на всепѣ́таѧ. 
Велича́нїе ст҃и́телю: 
Велича́емъ тѧ̀, ст҃и́телю ѻ҆́тче ѳеодо́сїе, и҆  чти́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀  бг҃а на́шего. 
Ѱало́мъ и҆збра́нный ст҃и́тельскїй. 
По полѷеле́и сѣда́ленъ, гла́съ ѕ҃: 
Вои́стиннꙋ па́стырь и҆ ѻ҆те́цъ, и҆ наста́вникъ  бл҃года́тный, и҆ по оу҆спе́нїи твое́мъ показꙋ́ешисѧ,  ѻ҆́тче на́шъ ѳеодо́сїе: ꙗ҆влѧ́ѧсѧ бо болѧ́щымъ во снѣ̀,  поꙋча́еши тѣ́хъ почита́ти цр҃ковь бж҃їю и҆ тоѧ̀  бж҃е́ствєнныѧ оу҆ста́вы, причаща́тисѧ же та̑инъ бж҃їихъ во  сп҃се́нїе дꙋшѝ, и҆ молє́нїѧ ко пречⷭ҇тѣй мт҃ри бж҃їей  возноси́ти, съ не́юже моли́сѧ при́снѡ ѡ҆ сп҃се́нїи дꙋ́шъ  на́шихъ. 
Сла́ва, и҆ ны́нѣ, бг҃оро́диченъ, гла́съ то́йже: 
Ско́рый тво́й покро́въ и҆ по́мощь и҆ млⷭ҇ть покажѝ  на рабы̑ твоѧ̑, и҆ во́лны, чⷭ҇таѧ, оу҆кротѝ сꙋ́етныхъ  помыслѡ́въ, и҆ па́дшꙋю мою̀ дꙋ́шꙋ возста́ви, бцⷣе: вѣ́мъ  бо, вѣ́мъ, дв҃о, ꙗ҆́кѡ мо́жеши, є҆ли́ка хо́щеши. 
Та́же степє́нна, а҃-й а҆нтїфѡ́нъ д҃-гѡ гла́са. 
Прокі́менъ гла́съ д҃: Честна̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми, 
Є҆ѵⷢ҇лїе ѿ і҆ѡа́нна, зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Оу҆го́дниче бж҃їй, соприча́стниче хрⷭ҇то́въ,  ст҃и́телю ѳеодо́сїе, по и҆́мени твоемꙋ̀ та́кѡ и҆ житїѐ  твоѐ: (с. 664) всего́ бо себѐ въ да́ръ бг҃ꙋ приносѧ̀,  да́ръ бж҃їй вои́стиннꙋ землѝ рѡссі́йстѣй ꙗ҆ви́лсѧ є҆сѝ.  жи́знь твоѧ̀ сла́вна бы́сть, и҆ оу҆спе́нїе со ст҃ы́ми:  молѝ ѡ҆ дꙋша́хъ на́шихъ. 
Канѡ́нъ пра́здника со і҆рмосо́мъ на ѕ҃: и҆ ст҃а́гѡ на  и҃, гла́съ и҃. 
А҆́ще пра́здника нѣ́сть, пара́клисїсъ бцⷣѣ со  і҆рмосо́мъ на ѕ҃, и҆ ст҃а́гѡ на и҃. 
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Прїимѝ хвале́нїе, ѿ оу҆́стъ недосто́йныхъ тебѣ̀  приноси́мое, и҆ возда́ждь те́плыми твои́ми мл҃твами къ бг҃ꙋ,  чтꙋ́щымъ ст҃ꙋ́ю па́мѧть твою̀, ѻ҆́тче на́шъ ѳеодо́сїе. 
Ѿ ю҆́ности гдⷭ҇а возлюби́лъ є҆сѝ, чистотꙋ̀  непоро́чнꙋ сохранѧ́ѧ: ѿ дѣ́тства томꙋ̀ прилѣпи́лсѧ  є҆сѝ чи́стою твое́ю дꙋше́ю, въ простотѣ̀ и҆ неѕло́бїи  се́рдце соблюда́ѧ. тѣ́мже и҆ ча́до бж҃їе вои́стиннꙋ бы́лъ  є҆сѝ, ст҃е ѳеодо́сїе. 
Бл҃го є҆́сть мꙋ́жꙋ, є҆гда̀ во́зьметъ ꙗ҆ре́мъ въ  ю҆́ности свое́й, глаго́летъ писа́нїе: семꙋ̀ глаго́лꙋ  послѣ́дꙋѧ, съ ра́достїю и҆́го гдⷭ҇не ѿ ю҆́ности  воспрїѧ́лъ є҆сѝ, и҆ бы́лъ є҆сѝ и҆́нокъ преизрѧ́дный,  бл҃же́нне ѳеодо́сїе. 
Бг҃оро́диченъ: 
Прест҃а́ѧ дв҃о, мт҃и бж҃їѧ, застꙋ́пнице на́ша  непосты́днаѧ, сп҃сѝ, оу҆слы́ши на́съ, страстьмѝ лю́тѣ  ѡ҆держи́мыхъ, и҆ да́ждь рꙋ́кꙋ по́мощи мл҃твами твои́ми. (с.  665) 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче, гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Бл҃же́ни ни́щїи дꙋ́хомъ, глаго́летъ гдⷭ҇ь: семꙋ̀  сп҃си́тельномꙋ глаго́лꙋ внима́ѧ, па́че всѣ́хъ  добродѣ́телей нищетꙋ̀ дꙋхо́внꙋю потща́лсѧ є҆сѝ стѧжа́ти,  прпⷣбне, возлюби́въ тꙋ́ю ꙗ҆́кѡ ѡ҆гра́дꙋ крѣ́пкꙋ ѿ  всѧ́кагѡ и҆скꙋше́нїѧ и҆ ꙗ҆́кѡ бг҃олюбе́знꙋю ма́терь всѣ́хъ  добродѣ́телей. 
Позна́въ, ꙗ҆́кѡ ѿ послꙋша́нїѧ ражда́етсѧ  смире́нїе, ѿ смире́нїѧ же безстра́стїе, всѣ́мъ се́рдцемъ  возлюби́лъ є҆сѝ послꙋша́нїе, во все́мъ во́лю свою̀ и҆  ѕлы̑ѧ по́мыслы ѿсѣка́ѧ: тѣ́мже и҆ безстра́стїѧ дости́глъ  є҆сѝ, оу҆гото́вавъ дꙋ́шꙋ твою̀ въ чи́стꙋю ѻ҆би́тель дх҃а  прест҃а́гѡ. 
Кро́тость ве́лїю стѧжа́лъ є҆сѝ, бг҃омꙋ́дре  ѳеодо́сїе, всѧ̑ скѡ́рбнаѧ бл҃годꙋ́шнѣ претерпѣва́ѧ,  всѧ́кꙋю ѡ҆би́дꙋ и҆ оу҆ничиже́нїе въ молча́нїи любо́вїю  покрыва́ѧ: сегѡ̀ ра́ди и҆ прїѧ́лъ є҆сѝ наслѣ́дїе на  землѝ живы́хъ, и҆дѣ́же првⷣнїи во вѣ́ки пребыва́ютъ,  сла́вѧще гдⷭ҇а і҆и҃са. 
Бг҃оро́диченъ: 
Не и҆́мамы дерзнове́нїѧ къ сн҃ꙋ и҆ бг҃ꙋ твоемꙋ̀,  прест҃а́ѧ влⷣчце: не и҆́мамы дерзнове́нїѧ и҆ къ тебѣ̀,  пренепоро́чнаѧ, грѣхмѝ при́снѡ ѡ҆сквернѧ́еми, а҆́ще не  сама̀ ты̀, премилосе́рдаѧ мт҃и, воззове́ши на́съ  заблꙋ́ждшихъ къ покаѧ́нїю, наде́ждею сп҃се́нїѧ ѿрѣва́ющи  ѿ на́съ всѧ́кое оу҆ны́нїе и҆ разлѣне́нїе. (с. 666) 
Сѣда́ленъ, гла́съ д҃: 
Ꙗ҆ви́лсѧ є҆сѝ свѣти́льникъ бл҃года́тный, ѻ҆́тче  на́шъ ѳеодо́сїе, ти́химъ свѣ́томъ смире́нїѧ и҆ любвѐ  сїѧ́ѧй и҆ на́съ любо́вїю твое́ю ѡ҆зарѧ́ѧй. тѣ́мже и҆ мы̀,  любо́вїю чтꙋ́ще па́мѧть твою̀, вопїе́мъ тѝ: молѝ ѡ҆ на́съ,  ст҃и́телю бж҃їй, новоѧвле́нный чꙋдотво́рче. 
Бг҃оро́диченъ, гла́съ то́йже: 
Мно́гими прегрѣшє́нїи оу҆́мъ помраче́нъ и҆мꙋ́ще,  вопїе́мъ ко твоемꙋ̀ крѣ́пкомꙋ застꙋпле́нїю, бцⷣе дв҃о:  просвѣтѝ ѻ҆́чи дꙋ́шъ на́шихъ, и҆ возсїѧ́й на́мъ покаѧ́нїѧ  зарю̀, мл҃твами оу҆го́дника твоегѡ̀ ст҃и́телѧ ѳеодо́сїа,  є҆ди́на чⷭ҇таѧ и҆ бл҃гослове́ннаѧ. 
Пѣ́снь д҃. 
І҆рмо́съ: Ты̀ моѧ̀ крѣ́пость, гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Не́мощїю ѡ҆тѧгче́нъ и҆ ста́ростїю претрꙋжде́нъ  бы́въ, а҆рхїпа́стырь ла́зарь пе́рвѣе оу҆́бѡ сослꙋжи́телѧ,  послѣди́ же и҆ наслѣ́дника себѣ̀ оу҆строѧ́етъ тѧ̀,  ст҃и́телю ѳеодо́сїе, и҆ цр҃кви черни́говстѣй свѣти́льника,  ю҆́же мл҃твами твои́ми просвѣща́й во всѧ̑ вѣ́ки. 
Вои́стиннꙋ че́сти и҆ вла́сти ст҃и́тельскїѧ досто́инъ  ꙗ҆ви́лсѧ є҆сѝ, ѻ҆́тче ѳеодо́сїе, сло́вомъ премꙋ́дръ  бы́въ, житїе́мъ же добродѣ́теленъ, въ бж҃е́ственныхъ  писа́нїихъ и҆скꙋ́сенъ и҆ словє́сныѧ ѻ҆́вцы наставлѧ́ти  ѕѣлѡ̀ дово́ленъ. 
Бл҃гоче́стїемъ оу҆краша́ѧсѧ, и҆ въ дх҃о́внѣмъ  жи́тельствѣ всѣ̑мъ лю́демъ страны̀ черни́говскїѧ  и҆звѣ́стенъ (с. 667) бы́въ, є҆динодꙋ́шнѣ тѣ́ми и҆збра́нъ  бы́лъ є҆сѝ въ вели́кое слꙋже́нїе цр҃кви бж҃їей, ѻ҆́тче  ѳеодо́сїе, ю҆́же и҆ ны́нѣ назира́й твои́ми мл҃твами. 
Бг҃оро́диченъ: 
Мно́гѡ мо́жетъ мл҃тва првⷣнагѡ поспѣшествꙋ́ема,  глаго́летъ і҆а́кѡвъ бра́тъ гдⷭ҇ень: мно́гѡ мо́жетъ и҆ мл҃тва  ст҃и́телѧ ѳеодо́сїа, споспѣшествꙋ́ема твое́ю мт҃рнею  мл҃твою, прест҃а́ѧ влⷣчце бцⷣе: є҆си́ бо предста́тельство  и҆ покро́въ и҆ застꙋпле́нїе на́ше, бл҃года́тнаѧ. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀, свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѡ҆каѧ́ннаго, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̀ напра́ви, молю́сѧ. 
Ра́довахꙋсѧ лю́дїе гра́да черни́гова, зрѧ́ще тебѐ  свѣ́тлостїю са́на ст҃и́тельскагѡ ѡ҆блече́на, и҆ кꙋ́пнѡ со  а҆рхїпа́стыремъ ла́заремъ прⷭ҇то́лꙋ бл҃года́ти бж҃їѧ  предстоѧ́ща, и҆ преподѡ́бныѧ своѧ̑ рꙋ́цѣ ѡ҆ па́ствѣ  воздѣ́юща, и҆ хрⷭ҇та̀ бл҃годарѧ́ще, сердцы̀ свои́ми  оу҆мили́шасѧ. 
Ѻ҆́бразъ бы́лъ є҆сѝ все́й бг҃ода́ннѣй па́ствѣ  твое́й, сло́вомъ и҆ житїе́мъ, любо́вїю и҆ дꙋ́хомъ, вѣ́рою  и҆ чистото́ю: сегѡ̀ ра́ди не то́чїю ѻ҆́вцы твоѧ̑ любо́вїю  къ тебѣ̀ прилѣплѧ́хꙋсѧ, но и҆ и҆носла́внїи тѧ̀ ꙗ҆́кѡ  человѣ́ка бж҃їѧ, ѻ҆́тче на́шъ ѳеодо́сїе, почита́хꙋ. 
Па́стырь вои́стиннꙋ до́брый слове́сномꙋ ста́дꙋ  твоемꙋ̀, ст҃и́телю ѳеодо́сїе, бы́лъ є҆сѝ, дꙋ́шꙋ твою̀ за  (с. 668) ѻ҆́вцы твоѧ̑ положи́ти гото́вый: тѣ́мже и҆  ꙗ҆ви́лсѧ є҆сѝ ѡ҆би̑димымъ оу҆́бѡ застꙋ́пникъ  непреѡбори́мый, пра́вды же ревни́тель неꙋстраши́мый,  си́льныхъ мі́ра сегѡ̀ съ любо́вїю ѡ҆блича́ѧ и҆ пасо́мыхъ  свои́хъ ѻ҆те́чески вразꙋмлѧ́ѧ, заблꙋ́ждшыѧ же на пꙋ́ть  пра́вый премꙋ́дрѣ наставлѧ́ѧ. 
Бг҃оро́диченъ: 
Оу҆мерщвле́ннꙋю дꙋ́шꙋ мою̀ ѡ҆живѝ, па́дшꙋю  возста́ви, оу҆ѧзвле́ннꙋю и҆сцѣлѝ, оу҆́мъ мо́й  просвѣтѝ, и҆скꙋше́нїй во́лны оу҆кротѝ, мт҃и бж҃їѧ, дв҃о  прест҃а́ѧ, и҆ сп҃си́ мѧ мл҃твами твои́ми, пречⷭ҇таѧ. 
Пѣ́снь ѕ҃. 
І҆рмо́съ: Моли́твꙋ пролїю̀ ко гдⷭ҇ꙋ, и҆ томꙋ̀  возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ,  и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ѿ ю҆́ности и҆́нокъ преизрѧ́дный бы́въ,  и҆́ночєскїѧ ѡ҆би́тєли съ любо́вїю созида́лъ є҆сѝ, и҆  всѧ̑ на по́льзꙋ житїѧ̀ и҆́ноческагѡ въ тѣ́хъ бл҃гоꙋстроѧ́лъ  є҆сѝ, всѣ́хъ при́снѡ къ бг҃ꙋ наставлѧ́ѧ ѻ҆те́ческими  твои́ми поꙋче́ньми, ѻ҆́тче на́шъ, ѳеодо́сїе бг҃омꙋ́дре. 
Бл҃голѣ́пнѣ дꙋ́шꙋ твою̀ во хра́мъ дх҃а бж҃їѧ  добродѣ́тельми оу҆строѧ́ѧ, бл҃голѣ́пїе до́мꙋ бж҃їѧ  возлюби́лъ є҆сѝ, и҆ всеꙋсе́рдное попече́нїе ѡ҆ то́мъ  и҆мѣ́ѧ, є҆щѐ и҆ хра́мы нѡ́вы созида́лъ є҆сѝ во сла́вꙋ  творца̀ и҆ бг҃а, мі́ръ ве́сь несказа́нною красото́ю  бл҃гоꙋкраси́вшагѡ. 
Ра́достїю а҆́гг҃льскою, ст҃и́телю бж҃їй, ра́довалсѧ  є҆сѝ, є҆гда̀ ча̑да твоѧ̑ во и҆́стинѣ ходѧ̑ща ви́дѣлъ  є҆сѝ, и҆ (с. 669) ꙗ҆́коже ѻ҆те́цъ чадолюби́вый,  се́рдцемъ твои́мъ ѡ҆ заблꙋжда́ющихсѧ скорбѣ́лъ є҆сѝ, и҆  ѡ҆ сп҃се́нїи всѣ́хъ мл҃твꙋ твори́лъ є҆сѝ, всѧ̑ любо́вїю  ѡ҆б̾е́млѧ и҆ ѡ҆ всѣ́хъ предста́тельствꙋѧ, ѻ҆́тче на́шъ,  ст҃и́телю ѳеодо́сїе. 
Бг҃оро́диченъ: 
Прїиди́те, всѝ вѣ́рнїи, припаде́мъ къ те́плѣй  застꙋ́пницѣ ро́да на́шегѡ мт҃ри бж҃їей, и҆ во оу҆миле́нїи  се́рдца воззове́мъ: прест҃а́ѧ влⷣчце бцⷣе, покры́й на́съ  бл҃года́тнымъ покро́вомъ твои́мъ, и҆ мл҃твами твои́ми  и҆зба́ви на́съ ѿ всѧ́кагѡ ѕла̀. 
Конда́къ, гла́съ д҃: 
Па́стырей нача́льникꙋ хрⷭ҇тꙋ̀ трꙋди́лсѧ є҆сѝ,  ст҃и́телю ѳеодо́сїе, на па́жити дх҃о́внѣй словє́сныѧ твоѧ̑  ѻ҆́вцы пита́ѧ, и҆ цѣле́бенъ да́ръ ѿ хрⷭ҇та̀ сп҃са  прїѧ́лъ є҆сѝ, во є҆́же не́мѡщи дꙋшє́вныѧ и҆ тѣлє́сныѧ  цѣли́ти всѣ́хъ, съ вѣ́рою къ цѣлє́бнымъ твои̑мъ моще́мъ  приходѧ́щихъ. тѣ́мже и҆ ны́нѣ, ст҃е, моли́сѧ, всѣ̑мъ  и҆́мѧ твоѐ призыва́ющымъ ѿ навѣ́тѡвъ вра́жїихъ  сп҃сти́сѧ, и҆ поми́ловатисѧ дꙋша́мъ на́шымъ. 
І҆́косъ: 
Да́ръ бж҃їй вои́стиннꙋ ꙗ҆ви́лсѧ є҆сѝ землѝ  рѡссі́йстѣй, ст҃е ѳеодо́сїе: ѿ ю҆́ности бо себѐ бг҃ꙋ  возложи́въ, по́двигомъ до́брымъ до конца̀ подвиза́лсѧ  є҆сѝ, и҆ дарова̑нїѧ вє́лїѧ прїѧ́лъ є҆сѝ, бл҃года́ти  сосꙋ́дъ бы́въ и҆збра́нный: тѣ́мже ꙗ҆́кѡ въ житїѝ твое́мъ,  та́кѡ наипа́че по бл҃же́ннѣмъ оу҆спе́нїи, предстоѧ̀  прⷭ҇то́лꙋ прест҃ы́ѧ трⷪ҇цы, со дерзнове́нїемъ воздѣ́еши  преподѡ́бныѧ твоѧ̑ рꙋ́цѣ, ѡ҆ па́ствѣ твое́й и҆ ѡ҆ все́й  (с. 670) землѝ рѡссі́йстѣй те́плѣ молѧ́сѧ. сегѡ̀ ра́ди съ  вѣ́рою и҆ любо́вїю къ тебѣ̀ притека́юще, всѝ скорбѧ̑щїи  неѡскꙋ́днѡ оу҆тѣше́нїе прїе́млютъ, и҆ болѧ́щїи  и҆сцѣле́нїй сподоблѧ́ютсѧ. съ ни́миже и҆ мы̀ тебѣ̀, ꙗ҆́кѡ  чадолюби́вомꙋ ѻ҆тцꙋ̀, взыва́емъ: молѝ, ст҃е, ѡ҆  призыва́ющихъ и҆́мѧ твоѐ, ѿ навѣ́тѡвъ вра́жїихъ  сп҃сти́сѧ дꙋша́мъ на́шымъ. 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки. 
При́снѡ поꙋча́ѧсѧ па́мѧти сме́ртнѣй, непреста́ннѡ  жела́лъ є҆сѝ крⷭ҇тъ гдⷭ҇ень пред̾ ѻ҆чесы̀ твои́ми  держа́ти, є҆гѡ́же воѡбраже́нїе и҆ въ пꙋтѝ неразлꙋ́чнѡ  пред̾ тобо́ю пребыва́ше, во є҆́же всегда̀ ѿ се́рдца  взыва́ти ко гдⷭ҇ꙋ: бл҃гослове́нъ є҆сѝ, гдⷭ҇и бж҃е, во  вѣ́ки. 
И҆ по сме́рти, ꙗ҆́кѡ жи́въ сы́й, бл҃года́тїю  бж҃їею, съ ча́ды твои́ми пребыва́еши, и҆ по преставле́нїи  твое́мъ па́стырь до́брый тѣ́мъ ꙗ҆влѧ́ешисѧ, ѻ҆́тче  ѳеодо́сїе, въ со́нныхъ видѣ́нїихъ невѣ́дꙋщыѧ въ вѣ́рѣ  наставлѧ́ѧ и҆ всѣ́хъ вопи́ти наꙋча́ѧ: бл҃гослове́нъ є҆сѝ,  гдⷭ҇и бж҃е, во вѣ́ки. 
Въ цр҃ковь бж҃їю ходи́ти и҆ моли́тисѧ болѧ́щемꙋ  и҆́нокꙋ повелѣ́лъ є҆сѝ, ѻ҆́тче ѳеодо́сїе, во снѣ̀ томꙋ̀  предста́въ, и҆ ѻ҆те́чески того̀ вразꙋмлѧ́ѧ, грѣхѝ є҆гѡ̀  воспомѧнꙋ́лъ є҆сѝ, къ покаѧ́нїю призыва́ѧ, и҆ и҆сцѣле́нїе  томꙋ̀ по́далъ є҆сѝ, да вы́нꙋ сла́витъ гдⷭ҇а: бл҃гослове́нъ  є҆сѝ, гдⷭ҇и бж҃е, во вѣ́ки. (с. 671) 
Бг҃оро́диченъ: 
Разсѣ́ѧсѧ оу҆́мъ мо́й, ѡ҆дебелѣ̀ се́рдце,  немоществꙋ́етъ моѐ произволе́нїе: влⷣчце бцⷣе,  оу҆милосе́рдисѧ ѡ҆ мнѣ̀ грѣ́шнѣмъ, и҆сцѣлѝ дꙋ́шꙋ мою̀,  и҆ ꙗ҆́кѡ бл҃га́гѡ сп҃са моегѡ̀ бл҃га́ѧ мт҃и, сп҃си́ мѧ, да  вы́нꙋ вопїю̀ є҆мꙋ̀: бл҃гослове́нъ є҆сѝ, гдⷭ҇и бж҃е, во  вѣ́ки. 
Пѣ́снь и҃. 
І҆рмо́съ: А҆́гг҃ли и҆ нб҃са̀, на прⷭ҇то́лѣ сла́вы  сѣдѧ́щаго, и҆ ꙗ҆́кѡ бг҃а непреста́ннѡ сла́вимаго,  бл҃гослови́те, по́йте и҆ превозноси́те є҆го̀ во вѣ́ки. 
Кто̀ по достоѧ́нїю мо́жетъ повѣ́дати всѧ̑ чꙋдеса̀  твоѧ̑, ст҃и́телю ѳеодо́сїе; и҆ неи́щꙋщымъ тебѐ болѧ́щымъ  ꙗ҆влѧ́ешисѧ вра́чь преизрѧ́дный, всѣ́хъ призыва́ѧ  и҆сповѣ́дати сла́вꙋ бг҃а, прославлѧ́ющагѡ ст҃ы̑ѧ своѧ̑ и҆  превозноси́магѡ во вѣ́ки. 
Стꙋжа́ємымъ ѿ дꙋхѡ́въ нечи́стыхъ застꙋ́пникъ и҆  прибѣ́жище ꙗ҆ви́лсѧ є҆сѝ, ст҃и́телю ѳеодо́сїе, прогонѧ́ѧ  си́лою бж҃їею всѧ́кое дѣ́йство бѣсо́вское ѿ и҆̀же съ  вѣ́рою къ моще́мъ твои̑мъ притека́ющихъ, да сла́витсѧ и҆́мѧ  бж҃їе во вѣ́ки. 
И҆́мѧ твоѐ, ст҃и́телю ѳеодо́сїе, ꙗ҆́кѡ мѵ́ро  и҆злїѧ́нное, ꙗ҆́коже бл҃гоꙋха́нїе раѧ̀ бж҃їѧ по лицꙋ̀ всеѧ̀  землѝ рѡссі́йскїѧ ѡ҆бно́ситсѧ, оу҆слажда́ѧ сердца̀  вѣ́рꙋющихъ и҆ призыва́ѧ въ ра́дости дх҃о́внѣй воспѣва́ти  гдⷭ҇а, превозноси́маго во всѧ̑ вѣ́ки. 
Бг҃оро́диченъ: 
Не пре́зри моле́нїй ра́бъ твои́хъ, мт҃и бж҃їѧ,  прїимѝ моли̑твы на́шѧ ра́ди оу҆го́дника твоегѡ̀ ст҃и́телѧ  (с. 672) ѳеодо́сїа, и҆ принесѝ ко прⷭ҇то́лꙋ сн҃а и҆ бг҃а  твоегѡ̀, да сла́витсѧ и҆́мѧ є҆гѡ̀ ѿ всеѧ̀ тва́ри во  вѣ́ки. 
Пѣ́снь ѳ҃. 
І҆рмо́съ: Тѧ̀ неискꙋсобра́чнꙋю мт҃рь бг҃а вы́шнѧгѡ,  тѧ̀ па́че оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Ꙗ҆́кѡ цѣли́тель премлⷭ҇тивый, ст҃е ѳеодо́сїе, не  то́чїю призыва́ющымъ тѧ̀ болѧ́щымъ ми́лостивнѣ вне́млеши,  но и҆ при́сныхъ и҆́хъ послꙋ́шаеши, и҆ по вѣ́рѣ тѣ́хъ  ско́рый вра́чь болѧ́щымъ ꙗ҆влѧ́ешисѧ, всѣ́хъ ми́лꙋѧ и҆  оу҆тѣша́ѧ, на всѣ́хъ щедрѡ́ты твоѧ̀ преиз̾ѻби́льнѣ  и҆злива́ѧ. 
Вои́стиннꙋ ди̑вна и҆ па́че сло́ва чꙋдеса̀ твоѧ̑,  ѳеодо́сїе ѻ҆́тче на́шъ: ꙗ҆ви́лъ бо сѧ є҆сѝ сла́ва цр҃кве  рѡссі́йскїѧ, правосла́вныѧ вѣ́ры нбⷭ҇ный проповѣ́дникъ,  и҆́стины же свидѣ́тель непрело́жный. 
Свѧ́тче бж҃їй, оу҆го́дниче хрⷭ҇то́въ, млⷭ҇ти  неистощи́мое сокро́вище, при́зри на не́мѡщи моѧ̑, и҆сцѣлѝ  дꙋ́шꙋ мою̀, страстьмѝ ѕлѣ̀ ѡ҆бꙋрева́емꙋю, и҆сцѣлѝ и҆  тѣ́ло моѐ, не́мощьми ѡ҆бложе́нное, да просла́влю въ тебѣ̀  бл҃года́ть и҆ милосе́рдїе хрⷭ҇та̀ бг҃а, ди́внагѡ во ст҃ы́хъ  свои́хъ. 
Бг҃оро́диченъ: 
Къ тебѣ̀, премилосе́рдаѧ мт҃и, возношꙋ̀ моѐ  грѣ́шное се́рдце: пред̾ тобо́ю, бл҃года́тнаѧ, поверга́ю  не́мѡщи дꙋшѝ и҆ тѣ́ла моегѡ̀: мл҃твами твои́ми застꙋпѝ и҆  поми́лꙋй мѧ̀. (с. 673) 
Свѣти́ленъ. 
Подо́бенъ: Нб҃о ѕвѣзда́ми: 
Не́бо ѕвѣзда́ми оу҆краси́вый, но́вꙋю ѕвѣздꙋ̀  пресвѣ́тлꙋю ꙗ҆ви́ тѧ, ст҃и́телю ѳеодо́сїе, нб҃о цр҃ко́вное  оу҆краша́ющꙋю и҆ мра́къ нечести́выхъ мꙋдрова́нїй  разгонѧ́ющꙋю. тѣ́мже и҆ на̑ша сердца̀, грѣхо́мъ  ѡ҆мрачє́ннаѧ, просвѣтѝ, и҆ къ покаѧ́нїю мл҃твами твои́ми,  прпⷣбне, наста́ви. 
Сла́ва, и҆ ны́нѣ, пра́здника. 
А҆́ще же нѣ́сть пра́здника, бг҃оро́диченъ: 
Зарю̀ пресвѣ́тлꙋю, ꙗ҆влѧ́ющꙋю на́мъ сл҃нце  незаходи́ое, вѣ́мы тѧ̀, прест҃а́ѧ дв҃о бцⷣе. сегѡ̀ ра́ди  мо́лимъ тѧ̀: ꙗ҆́кѡ мт҃и свѣ́та сꙋ́щи, просвѣтѝ на́съ  свѣ́томъ сн҃а твоегѡ̀, хрⷭ҇та̀ бг҃а на́шегѡ. 
На хвали́техъ стїхи́ры на д҃, гла́съ ѕ҃. 
Бг҃оно́се пребл҃же́нне ѻ҆́тче на́шъ ѳеодо́сїе,  мі́ра красѡты̀ и҆ сла́дѡсти вре́мєнныѧ возненави́дѣвъ,  мона́шеское житїѐ возлюби́лъ є҆сѝ, и҆ а҆́гг҃льскомꙋ ли́кꙋ  сопричта́лсѧ є҆сѝ: тѣ́мже и҆ свѣти́льникъ многосвѣ́тлый  вселе́ннѣй чꙋдесы̀ ди́внѡ сїѧ́еши. молѝ оу҆̀бо ѡ҆ на́съ,  соверша́ющихъ ст҃ꙋ́ю па́мѧть твою̀, мы́ бо ча̑да твоѧ̑ и҆  ѻ҆́вцы слове́снагѡ ста́да твоегѡ̀, тебѐ на по́мощь  призыва́емъ, просѧ́ще тобо́ю прїѧ́ти ми́ръ и҆ ве́лїю млⷭ҇ть.  Два́жды. 
Бг҃оно́се пребл҃же́нне ѳеодо́сїе, всѐ плотско́е  мꙋдрова́нїе дꙋ́хꙋ повинꙋ́лъ є҆сѝ, пощє́нїи и҆  сокрове́нными пѡ́двиги ѡ҆чи́стивсѧ, ꙗ҆́кѡ зла́то въ  горни́лѣ и҆скꙋше́но сїѧ́ѧ ꙗ҆ви́лсѧ є҆сѝ, прїѧ́телище (с.  674) бы́въ дх҃а прест҃а́гѡ. ѡ҆би́тєли же и҆́ночєскїѧ  бл҃гоꙋстроѧ́ѧ и҆ хра́мы бж҃їѧ бл҃голѣ́пнѣ оу҆краша́ѧ,  до́брѣ ѻ҆́вцы твоѧ̑ словє́сныѧ оу҆па́слъ є҆сѝ,  оу҆че́ньми твои́ми ꙗ҆́коже нѣ́коею лѣ́ствицею на высотꙋ̀  добродѣ́телей возводѧ̀. помина́й на́съ, чтꙋ́щихъ па́мѧть  твою̀ присносщ҃е́ннꙋю, и҆ молѝ сп҃сти́сѧ дꙋша́мъ на́шымъ. 
Возсїѧ̀ на́мъ бг҃оꙋго́дное житїѐ твоѐ, пресла́вне  ѳеодо́сїе, поꙋча́ѧ на́съ бг҃олюбє́знымъ добродѣ́телемъ:  всѣ̑мъ бо ꙗ҆ви́лъ є҆сѝ въ себѣ̀ пра́вило вѣ́ры и҆  ѻ҆́бразъ кро́тости, по́двигѡвъ и҆́ноческихъ и҆ воздержа́нїѧ  зерца́ло, любве́ же и҆ смире́нїѧ сокро́вище неистощи́мое.  тѣ́мже чтꙋ́ще ст҃ꙋ́ю па́мѧть твою̀, тебѐ вѣнча́вшаго  хрⷭ҇та̀ прославлѧ́емъ, то́же молѝ ѡ҆ сп҃се́нїи дꙋ́шъ  на́шихъ. 
Сла́ва, гла́съ в҃: 
Что̀ тебѣ̀ принесе́мъ, хрⷭ҇тѐ бж҃е на́шъ, и҆лѝ  ка́кѡ по достоѧ́нїю воспое́мъ щедрѡ́ты твоѧ̑, ꙗ҆̀же  преиз̾ѻби́льнѣ и҆злива́еши на на́съ недосто́йныхъ;  бл҃же́ни є҆смы̀, ча̑да сꙋ́ще цр҃кве твоеѧ̀ правосла́вныѧ,  въ не́йже ꙗ҆́кѡ во дни̑ дрє́внїѧ, та́кѡ и҆ ны́нѣ ди̑внаѧ  и҆ пресла̑внаѧ чꙋдеса̀ ꙗ҆влѧ́еши, прославлѧ́ѧ ст҃ы̑ѧ твоѧ̑.  сѐ и҆ ны́нѣ свѣ́тлѡ пра́зднꙋемъ но́вомꙋ чꙋдотво́рцꙋ  преди́вномꙋ, є҆го́же просла́вити бл҃говоли́лъ є҆сѝ.  сла́вимъ и҆́мѧ твоѐ, гдⷭ҇и бж҃е на́шъ, покланѧ́емсѧ  вели́чествꙋ бл҃гости твоеѧ̀, и҆ припа́дающе вопїе́мъ тѝ:  мл҃твами ст҃и́телѧ ѳеодо́сїа поми́лꙋй на́съ. 
И҆ ны́нѣ, пра́здника. (с. 675) 
А҆́ще же нѣ́сть пра́здника, бг҃оро́диченъ: Всѐ  оу҆пова́нїе моѐ на тѧ̀ возлага́ю, мт҃и бж҃їѧ, сохрани́ мѧ  под̾ кро́вомъ твои́мъ. 
Славосло́вїе вели́кое, и҆ ѿпꙋ́стъ. 
На лїтꙋргі́и: 
Бл҃жє́нна ѿ канѡ́на ст҃а́гѡ, пѣ́снь г҃-ѧ и҆ ѕ҃- ѧ. 
Прокі́менъ, гла́съ з҃: Честна̀ пред̾ гдⷭ҇емъ  сме́рть прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
А҆пⷭ҇лъ ко є҆вре́ємъ, зача́ло тл҃є. 
А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а,  въ за́повѣдехъ є҆гѡ̀ восхо́щетъ ѕѣлѡ̀. 
Сті́хъ: Си́льно на землѝ бꙋ́детъ сѣ́мѧ є҆гѡ̀,  ро́дъ пра́выхъ бл҃гослови́тсѧ. 
Є҆ѵⷢ҇лїе ѿ лꙋкѝ, зача́ло к҃д. 
Прича́стенъ: Въ па́мѧть вѣ́чнꙋю бꙋ́детъ првⷣникъ: 
Вѣ́домо бꙋ́ди, ꙗ҆́кѡ сїѧ́ же слꙋ́жба соверша́етсѧ  мѣ́сѧца феврꙋа́рїа въ є҃-й де́нь. 
А҆́ще оу҆́бѡ пра́зднованїе ст҃и́телю ѳеодо́сїю  бꙋ́детъ ѳ҃-гѡ септе́мврїа, и҆ тогда̀ слꙋ́жба сїѧ̀ пое́тсѧ  кꙋ́пнѡ съ попра́зднствомъ ржⷭ҇тва̀ прест҃ы́ѧ бцⷣы, во  все́мъ подо́бнѡ, ꙗ҆́коже оу҆каза́сѧ въ слꙋ́жбѣ прпⷣбномꙋ  і҆ѡ́сифꙋ, волоцко́мꙋ чꙋдотво́рцꙋ. 
А҆́ще же пра́зднованїе бꙋ́детъ є҃-гѡ феврꙋа́рїа,  и҆лѝ во ѿда́нїе срѣ́тенїѧ гдⷭ҇нѧ, и҆ли́ же внѣ̀  ѿда́нїѧ, и҆ тогда̀ пое́мъ всю̀ слꙋ́жбꙋ, ꙗ҆́коже  и҆з̾ѡбрази́сѧ въ слꙋ́жбѣ ст҃о́мꙋ вели́комꙋ кнѧ́зю  геѡ́ргїю, влади́мїрскомꙋ чꙋдотво́рцꙋ, д҃-гѡ феврꙋа́рїа. 


  
(с. 676) 
Мѣ́сѧца тогѡ́же во а҃і-й де́нь. 
Слꙋ́жба прпⷣбномꙋ и҆ бг҃оно́сномꙋ ѻ҆тцꙋ̀ на́шемꙋ  сїлꙋа́нꙋ, подви́жникꙋ и҆ ста́рцꙋ рꙋ́сскагѡ пантелеи́монова  монастырѧ̀ на ст҃ѣ́й горѣ̀ а҆ѳѡ́нъ. 
На вели́цѣй вече́рни. 
На Гдⷭ҇и воззва́хъ, стїхи̑ры пра́здника ржⷭ҇тва̀  прест҃ы́ѧ бцⷣы на д҃ и҆ ст҃о́мꙋ на ѕ҃, гла́съ є҃: 
Прїиди́те, лю́дїе бж҃їи, ли́кꙋ ст҃ы́хъ и҆ а҆́гг҃лѡмъ  соста́вимъ дх҃о́вное торжество̀, въ не́мъ бо цр҃ковь земна́ѧ  бж҃е́ственнѡ съ нбⷭ҇ною ликовствꙋ́етъ: ны́нѣ вѣ́рный  дѣ́латель вертогра́да приснодв҃ы бцⷣы во і҆ерⷭ҇ли́мъ  го́рнїй прїе́млетсѧ, и҆ ꙗ҆́кѡ мꙋ́жъ жела́нїй, оу҆  прⷭ҇то́ла бж҃їѧ сла́вою и҆ че́стїю вѣнча́етсѧ, ра́дость  сп҃се́нїѧ на́мъ предвозвѣща́етъ, є҆гда̀ горѣ́нїемъ любвѐ  ко гдⷭ҇ꙋ воспламени́мсѧ. Два́жды. 
Прїиди́те, мт҃ре бж҃їѧ спѡдви́жницы и҆  по́стническагѡ житїѧ̀ ревни́телїе, со пꙋстыннолю́бцы горы̀  а҆ѳѡ́нскїѧ трапе́зы бж҃е́ственныѧ сѡприча́стницы бꙋ́демъ.  ны́нѣ пречⷭ҇таѧ мт҃рь бж҃їѧ сїлꙋа́на, подви́жника но́ва и҆  преди́вна, є҆го́же дїа́волъ и҆ска́ше поглоти́ти, спасла̀  є҆́сть, и҆ цр҃кви нбⷭ҇нѣй на ра́дость приведѐ, и҆ ꙗ҆́кѡ  ѳѷмїа́мъ бл҃гово́нный, моли́твенника те́пла за на́съ оу҆  прⷭ҇то́ла бж҃їѧ поста́ви, вѣнце́мъ лѣ́поты неꙋвѧда́емыѧ  оу҆вѣ́нчана. Два́жды. (с. 677) 
Прїиди́те, мона́шескагѡ по́двига щедролю́бцы,  воста́ните оу҆невѣ́стившїисѧ хрⷭ҇тꙋ̀, да сїлꙋа́на  бг҃омꙋ́дреннаго, по́двигомъ равноа́гг҃льнымъ оу҆кра́шена,  оу҆́зримъ и҆ семꙋ̀, кѡ́зни вра́жїѧ побѣди́вшемꙋ,  ра́дꙋющесѧ, возопїи́мъ: ра́дꙋйсѧ, роди́телей бл҃гочести́выхъ  пло́дъ цѣломꙋ́дренныѧ чистоты̀, ра́дꙋйсѧ,  ѡ҆бл҃года́тствованный щедро́тами бжⷭ҇твенныѧ добро́ты.  Ра́дꙋйсѧ, вѣ́ры чи́стыѧ и҆ неѕло́бїѧ ди́вное воплоще́нїе,  ра́дꙋйсѧ, посто́мъ и҆ моли́твою стѧжа́вый хрⷭ҇то́во  всепроще́нїе. 
Ѽ, пребл҃же́нне ѻ҆́тче сїлꙋа́не, нбⷭ҇нагѡ  оу҆тѣ́шителѧ въ се́рдцѣ свое́мъ носи́телю преди́вный и҆  пла́мени любвѐ бж҃їѧ сосꙋ́де неистощи́мый, тебѣ̀  припа́дающе, вопїе́мъ: є҆го́же всѣ̑мъ се́рдцемъ возлюби́лъ  є҆сѝ, є҆гѡ́же ра́ди въ горѣ̀ а҆ѳѡ́нстѣй моли́твою  сле́зною за мі́ръ сраспина́лсѧ є҆сѝ, не преста́й и҆ ны́нѣ  оу҆молѧ́ти цр҃кви ст҃ѣ́й ѿ ѕѡ́лъ и҆збавле́нїе дарова́ти,  лю́демъ же, грѣхо́вными собла́зны ѡ҆бꙋрева́ємымъ, ми́ръ и҆  ве́лїю ми́лость. 
Сла́ва, гла́съ ѕ҃: 
Весели́сѧ и҆ ра́дꙋйсѧ, горо̀ ст҃а́ѧ, врата́рницы  нбⷭ҇ныѧ ѻ҆мофо́ромъ при́снѡ оу҆краша́емаѧ. цр҃ковь  рѡссі́йскаѧ, взыгра́й, ликовствꙋ́ющи. ны́нѣ хрⷭ҇толюби́вїи  лю́дїе, ѿ восто́къ со́лнца до за́падъ, ве́чери а҆́гнца  бж҃їѧ прїꙋготовлѧ́ютсѧ, сїлꙋа́на бг҃омꙋ́дреннагѡ добро́ты  порфѵ́рою оу҆краша́ютсѧ. съ ни́ми же и҆ мы̀, семꙋ̀  братолю́бїѧ оу҆чи́телю па́мѧть пра́зднꙋюще, сла́дцѣ  вопїе́мъ: ра́дꙋйсѧ, сѣ́вера бл҃года́тное сїѧ́нїе, въ (с.  678) вертогра́дѣ а҆ѳѡ́нстѣмъ ст҃ы́ѧ рꙋсѝ свѣ́тлое  ѻ҆траже́нїе, ра́дꙋйсѧ, а҆́гг҃ле моли́твы сле́зныѧ, бг҃ꙋ  приноси́мыѧ ѡ҆ все́й вселе́ннѣй. молѝ ѡ҆ на́съ гдⷭ҇а,  братолю́бїемъ ѡ҆скꙋдѣва́ющихъ. 
И҆ ны́нѣ, пра́здника. 
Вхо́дъ. Прокі́менъ днѐ. 
Чтє́нїѧ г҃, зрѝ л. на ѻ҆боро́тѣ листа̀ см҃в. 
На стїхо́внѣ, стїхи̑ры, гла́съ в҃. 
Подо́бенъ: Є҆гда̀ ѿ дре́ва: 
Свѣ́томъ невече́рнимъ ст҃ы́ѧ трⷪ҇цы просвѣще́нъ,  но́щь жите́йскꙋю безъ преткнове́нїѧ преше́лъ є҆сѝ,  бг҃омꙋ́дре сїлꙋа́не, видѣ́нїи бжⷭ҇твенными возвыша́ѧсѧ, во  дво́рѣхъ бг҃а вы́шнѧгѡ всели́лсѧ є҆сѝ. тѣ́мже и҆ на́съ  наслѣ́дники тогѡ̀ содѣ́лай, ст҃ꙋ́ю твою̀ па́мѧть  почита́ющихъ. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Земна̑ѧ всѧ̑ ѡ҆ста́вивъ, бога́тство и҆ сла́вꙋ ꙗ҆́кѡ  пра́хъ вмѣни́въ, го́рꙋ ст҃ꙋ́ю слеза́ми твои́ми ѡ҆роси́лъ  є҆сѝ, и҆ невозвра́тнымъ жела́нїемъ є҆ди́номꙋ бг҃ꙋ  приближа́ѧсѧ, семꙋ̀ а҆́гг҃льски послꙋжи́лъ є҆сѝ. є҆го́же  молѝ, прпⷣбне, въ кни́зѣ жи́зни написа́тисѧ почита́ющымъ  тѧ̀. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Не преста́й молѧ́сѧ, ѻ҆́тче сїлꙋа́не, ѡ҆  неключи́мыхъ рабѣ́хъ твои́хъ, и҆̀хже бг҃омꙋ́дреннымъ  твои́мъ житїе́мъ просвѣти́вый, бг҃ꙋ приве́лъ є҆сѝ, да  всѝ честно́е преставле́нїе твоѐ свѣ́тлѡ почита́емъ. (с.  679) 
Сла́ва, гла́съ то́йже: 
Ѽ всебл҃же́нне ѻ҆́тче сїлꙋа́не, бога́тства  некрадо́магѡ стѧжа́телю премꙋ́дрый: моли́твꙋ ꙗ҆́кѡ хлѣ́бъ,  слє́зы ꙗ҆́кѡ є҆ле́й вмѣнѧ́ѧй, и҆ ꙗ҆́коже па́ѵелъ  бг҃омꙋ́дрый, ѡ҆ крⷭ҇тѣ̀ гдⷭ҇нѣмъ ра́дꙋѧсѧ, сл҃нцꙋ пра́вды  горѣ́нїемъ любвѐ оу҆́треневалъ є҆сѝ, стѧжа́нїю дх҃а  ст҃а́гѡ на́съ наꙋча́еши прилѣ́жнѡ. 
И҆ ны́нѣ, пра́здника. 
Тропа́рь, гла́съ в҃: 
Серафі́мскїѧ любвѐ ко гдⷭ҇ꙋ пла́менный ревни́телю  и҆ і҆еремі́и, ѡ҆ наро́дѣ пла́чꙋщемꙋ, оу҆се́рдный  подража́телю, всебл҃же́нне ѻ҆́тче сїлꙋа́не, ты̀ зо́вꙋ мт҃ре  гдⷭ҇а си́лъ вне́млѧй, ѕмі́ѧ грѣхо́внаго мꙋжемꙋ́дреннѡ  и҆зры́гнꙋлъ є҆сѝ и҆ въ го́рꙋ а҆ѳѡ́нскꙋю ѿ сꙋеты̀ мі́ра  оу҆дали́лсѧ є҆сѝ, и҆дѣ́же въ трꙋдѣ́хъ и҆ моли́твахъ со  слеза́ми бл҃года́ть ст҃а́гѡ дх҃а ѡ҆би́льнѡ стѧжа̀. є҆́юже  сердца̀ на̑ша воспламенѝ и҆ съ тобо́ю оу҆ми́льнѡ взыва́ти  оу҆крѣпѝ: гдⷭ҇и мо́й, жи́знь моѧ̀ и҆ ра́досте ст҃а́ѧ,  сп҃сѝ мі́ръ и҆ на́съ ѿ всѧ́кихъ лю́тыхъ. 
На оу҆́трени. 
На Бг҃ъ гдⷭ҇ь, тропа́рь пра́здника, два́жды. 
Сла́ва, ст҃о́мꙋ. И҆ ны́нѣ, пра́здника. 
По а҃-мъ стїхосло́вїи сѣда́ленъ, гла́съ є҃: 
Го́ры и҆ хо́лми взыгра́йте, пꙋсты́нѧ а҆ѳѡ́нскаѧ  возвесели́сѧ, дне́сь бо ѻ҆би́тель цѣли́телѧ  безсре́бреннагѡ, оу҆́тренюющи, пѣ́снь прино́ситъ влⷣцѣ:  воспо́йте гдⷭ҇еви пѣ́снь но́вꙋ, ꙗ҆́кѡ ди́вна сотворѝ  гдⷭ҇ь, (с. 680) возведѐ ѿ на́съ къ є҆де́мꙋ го́рнемꙋ  моли́твенника за мі́ръ неꙋсы́пна, сїлꙋа́на бг҃омꙋ́драго. 
Сла́ва, и҆ ны́нѣ, пра́здника, и҆лѝ бг҃оро́диченъ,  гла́съ то́йже: 
Потреби́сѧ всѧ́ка печа́ль ржⷭ҇тво́мъ твои́мъ, и҆  ѿ̾ѧ́тъ гдⷭ҇ь рыда́нїе, и҆ пла́чъ, и҆ сле́зꙋ всѧ́кꙋ ѿ  лица̀ земноро́дныхъ, чⷭ҇таѧ бг҃оро́дице, ѡ҆ тебѣ̀,  неискꙋсобра́чнаѧ, и҆ мы̀ ра́дости и҆сполнѧ́емсѧ. 
По в҃-мъ стїхосло́вїи сѣда́ленъ, гла́съ то́йже: 
Погре́блъ є҆сѝ страсте́й воста́нїе  оу҆мерщвле́нїемъ пло́ти, прпⷣбне ѻ҆́тче: ра́дость жи́зни  безконе́чныѧ по сме́рти прїѧ́лъ є҆сѝ, тѣ́мже дне́сь  хрⷭ҇то́ва цр҃ковь пра́зднꙋетъ твою̀ досточꙋ́днꙋю па́мѧть,  ѻ҆тцє́въ а҆ѳѡ́нскихъ оу҆краше́нїе. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ѻ҆рꙋ́жїемъ на́съ сла́дости грѣхо́вныѧ  оу҆ѧ́звленныхъ и҆ лежа́щихъ въ ра́нахъ неисцѣ́льныхъ,  пречⷭ҇таѧ бг҃оро́дице, не пре́зри, но и҆сцѣлѝ копїе́мъ и҆  кро́вїю распе́ншагѡсѧ за на́съ сн҃а твоегѡ̀ и҆ бг҃а на́шегѡ. 
По полѷеле́и сѣда́ленъ, гла́съ а҃: 
Подо́бенъ: Гро́бъ тво́й, сп҃се: 
Ѿ ю҆́ности на го́рꙋ безстра́стїѧ возше́лъ є҆сѝ  и҆ ꙗ҆́кѡ вѣ́твь ма́сличнаѧ, ко́рене землѝ рѡссі́йскїѧ, въ  пꙋсты́ни а҆ѳѡ́нстѣй житїе́мъ непоро́чнымъ процвѣ́лъ  є҆сѝ, преди́вне ѻ҆́тче сїлꙋа́не, и҆ ꙗ҆́кѡ но́вый  тайнови́децъ бл҃года́ть бг҃овѣ́дѣнїѧ стѧжа́лъ є҆сѝ и҆  дерзнове́нїемъ и҆лі́инымъ ко гдⷭ҇ꙋ взыва́лъ є҆сѝ: гдⷭ҇и,  сп҃сѝ мі́ръ, ѕло́мъ ѡ҆бꙋрева́емый. (с. 681) 
Сла́ва, и҆ ны́нѣ, пра́здника, и҆лѝ бг҃оро́диченъ,  гла́съ то́йже: 
Наста́ви на́съ на пꙋ́ть покаѧ́нїѧ, оу҆кло́ншихсѧ къ  безпꙋ́тїѧмъ ѕѡ́лъ, и҆ пребл҃га́го прогнѣ́вавшихъ гдⷭ҇а,  неискꙋсобра́чнаѧ пребл҃гослове́ннаѧ мт҃и, мі́ра всегѡ̀ и҆  горы̀ а҆ѳѡ́нскїѧ наде́ждо непререка́емаѧ. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Честна̀ пред̾ гдⷭ҇емъ  сме́рть прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Є҆ѵⷢ҇лїе ѿ матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́тче сїлꙋа́не, во всю̀ зе́млю и҆зы́де  вѣща́нїе наставле́нїй твои́хъ, тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ  погꙋби́лъ є҆сѝ полкѝ и҆ а҆́гг҃льскихъ дости́глъ є҆сѝ  ликѡ́въ, и҆́хже житїю̀ без̾ поро́ка поревнова́лъ є҆сѝ,  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ и҆ ве́лїю ми́лость. 
Канѡ́нъ пра́здника на и҃ и҆ ст҃о́мꙋ на ѕ҃. 
Канѡ́нъ ст҃о́мꙋ, гла́съ є҃. 
Пѣ́снь а҃. 
І҆рмо́съ: Сп҃си́телю бг҃ꙋ, въ мо́ри лю́ди немо́крыми  нога́ми наста́вльшемꙋ и҆ фараѡ́на со всево́инствомъ  пото́пльшемꙋ, томꙋ̀ є҆ди́номꙋ пои́мъ, ꙗ҆́кѡ просла́висѧ. 
Припѣ́въ: Прпⷣбне ѻ҆́тче сїлꙋа́не, молѝ бг҃а ѡ҆  на́съ. 
Оу҆ма̀ чистото́ю зо́вꙋ мт҃ре гдⷭ҇а си́лъ вне́млѧй,  ѕмі́ѧ, грѣ́хъ поражда́ющаго, и҆зры́гнꙋлъ є҆сѝ, и҆  взыгра́сѧ дх҃ъ тво́й ѡ҆ бз҃ѣ, сп҃се твое́мъ, бг҃олюби́ве  ѻ҆́тче сїлꙋа́не, є҆го́же молѝ ѡ҆ чтꙋ́щихъ па́мѧть твою̀.  (с. 682) 
Къ тебѣ̀, крⷭ҇тъ тво́й взе́мшемꙋ и҆ на го́рꙋ  безстра́стїѧ возше́дшемꙋ, припа́дающе мо́лимсѧ,  всебл҃же́нне: воспламенѝ сердца̀ на̑ша ко всѣ́хъ лю́бѧщемꙋ  бг҃ꙋ, пла́менемъ любвѐ твоеѧ̀, въ горѣ́нїи неꙋгаса́ющемъ. 
Є҆го́же возлюбѝ дꙋша̀ твоѧ̀, семꙋ̀ оу҆вѣ́рилсѧ  є҆сѝ и҆ къ немꙋ̀ є҆ди́номꙋ прилѣпи́лсѧ є҆сѝ,  бг҃олю́бче, и҆ си́це и҆скꙋси́телѧ ѕлолꙋка́ваго дꙋшѝ твоеѧ̀  покори́лъ є҆сѝ, бдѣ́нїемъ, смире́нїемъ и҆ сле́зною  моли́твою сего̀ посрамлѧ́ѧ. 
Сла́ва: 
Гдⷭ҇и си́лъ, ѡ҆свѧща́ѧй всѧ́каго человѣ́ка,  грѧдꙋ́щаго въ мі́ръ, да́ждь сло́во хвале́нїѧ оу҆стѡ́мъ  мои̑мъ, да превознесꙋ̀ трист҃о́е и҆́мѧ твоѐ, ди́внѡ во  ст҃ы́хъ твои́хъ почива́ющее, съ ни́ми же и҆ сїлꙋа́нъ,  возлю́бленный тво́й, мо́литъ тѧ̀ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
Ско́рбныхъ наведє́нїѧ ѡ҆бꙋрева́ютъ оу҆бо́гꙋю мою̀  дꙋ́шꙋ, и҆ напа́стей ѻ҆́блацы моѐ покрыва́ютъ се́рдце,  бг҃оневѣ́сто, но свѣ́тъ ро́ждшаѧ бж҃е́ственный и҆  превѣ́чный, возсїѧ́й мнѣ̀ свѣ́тъ ра́дости, моли́твами  сїлꙋа́на, оу҆го́дника твоегѡ̀. 
Пѣ́снь г҃. 
І҆рмо́съ: Си́лою крⷭ҇та̀ твоегѡ̀, хрⷭ҇тѐ,  оу҆твердѝ моѐ помышле́нїе, во є҆́же пѣ́ти и҆ сла́вити  тридне́вное твоѐ воскрⷭ҇нїе. 
Кто̀ и҆сповѣ́сть страда̑нїѧ дꙋшѝ твоеѧ̀, прпⷣбне  сїлꙋа́не, є҆гда̀ дꙋ́хъ ѕло́бы поднбⷭ҇ныѧ претѧ́ше тѝ, ѿ  гдⷭ҇а оу҆дали́ти дꙋ́шꙋ твою̀ ѕложела́ше; сѣ́тей сегѡ̀ (с.  683) лꙋка́вагѡ и҆зба́ви и҆ на́съ, моли́твенниче ѡ҆ все́й  вселе́ннѣй. 
Си́лою терпѣ́нїѧ и҆ красото́ю смире́нїѧ дꙋша̀  твоѧ̀, всебл҃же́нне, хра́мина дх҃ꙋ ст҃о́мꙋ оу҆стро́исѧ,  сегѡ̀ ра́ди взыва́лъ є҆сѝ: ѽ лю́дїе, творе́нїе бж҃їе,  позна́йте творца̀, и҆ любо́вїю къ немꙋ̀ прилѣпи́тесѧ. 
И҆сто́чникъ ра́достей твои́хъ и҆ средото́чїе мы́слей  твои́хъ и҆́мѧ бг҃а вы́шнѧгѡ бы́сть, ѻ҆́тче сїлꙋа́не, къ  немꙋ̀ прилѣпи́тисѧ и҆ въ не́мъ оу҆тверди́тисѧ моли́твами  твои́ми помозѝ на́мъ, къ тебѣ̀ прибѣга́ющымъ. 
Сла́ва: 
Гдⷭ҇и, гдⷭ҇и, да́рꙋй си́лꙋ твоеѧ̀ бл҃года́ти, да  позна́ютъ тебѐ всѝ лю́дїе дх҃омъ ст҃ы́мъ, взыва́емъ къ  тебѣ̀ оу҆ми́льнѡ ꙗ҆́коже возлю́бленный тво́й, любо́вїю къ  тебѣ̀ распалѧ́емый сїлꙋа́нъ преди́вный. 
И҆ ны́нѣ, бг҃оро́диченъ: 
Не оу҆молчꙋ̀ вопи́ти ꙗ҆́снѣйшѣ вєли́чїѧ твоѧ̑:  а҆́ще бо не ты̀, ѻ҆трокови́це, всегда̀ предстоѧ́ла молѧ́щи  ѡ҆ мнѣ̀ сн҃а твоего̀, кто̀ бы толи́кїѧ бꙋ́ри и҆ лю́тыхъ  бѣ́дъ и҆зба́вилъ мѧ̀; 
Сѣда́ленъ, гла́съ д҃: 
Жа́ждею по бз҃ѣ возревнова́въ, ѻ҆́тче на́шъ  сїлꙋа́не, зе́млю ѻ҆те́ческꙋю ѡ҆ста́вилъ є҆сѝ и҆ со  пꙋстыннолю́бцы горы̀ а҆ѳѡ́нскїѧ дла̑ни твоѧ̑ порабо́тати  гдⷭ҇еви всеꙋсе́рднѣйше распросте́рлъ є҆сѝ. и҆дѣ́же  равноа́гг҃льными трꙋды̀ твои́ми вертогра́дъ влⷣчцы мі́ра  преꙋкра́силъ є҆сѝ и҆, ꙗ҆́кѡ мѵ́ро бл҃гово́нное, цр҃кве  (с. 684) вселе́нстѣй возбл҃гоꙋха́лъ є҆сѝ, лозо̀  вїногра́да но́вагѡ, дх҃омъ ст҃ы́мъ ѡ҆бл҃года́тствованнаѧ. 
Сла́ва, и҆ ны́нѣ, бг҃оро́диченъ, гла́съ то́йже: 
Нѣ́сть и҆счи́слити возмо́жнѡ вєли́чїѧ твоѧ̑,  бг҃оро́дице, нижѐ и҆зрещѝ неизслѣ́димꙋю па́че оу҆ма̀  глꙋбинꙋ̀ чꙋде́съ твои́хъ, соверша́емыхъ при́снѡ, любо́вїю  тѧ̀ чтꙋ́щымъ и҆ вѣ́рою покланѧ́ющымсѧ, ꙗ҆́кѡ вои́стинꙋ  бг҃а ро́ждшей. 
Пѣ́снь д҃. 
І҆рмо́съ: Оу҆слы́шахъ слꙋ́хъ си́лы крⷭ҇та̀, ꙗ҆́кѡ  ра́й ѿве́рзесѧ и҆́мъ, и҆ возопи́хъ: сла́ва си́лѣ твое́й,  гдⷭ҇и. 
Ꙗ҆́кѡ пчела̀ трꙋдолю́бнаѧ, посто́мъ и҆ моли́твою къ  бг҃ꙋ прилѣжа́лъ є҆сѝ и҆ бг҃оро́дицꙋ прчⷭ҇тꙋю мі́ръ не  ѡ҆ставлѧ́ти сле́знѡ оу҆молѧ́лъ є҆сѝ, ѻ҆́тче прпⷣбне, не  преста́й и҆ ны́нѣ ѡ҆ на́съ моли́тисѧ, ꙗ҆́кѡ и҆́маши  дерзнове́нїе ве́лїе. 
Кла́дѧзь но́вый бл҃года́ти неисчерпа́емыѧ въ горѣ̀  а҆ѳѡ́нстѣй ꙗ҆ви́лсѧ є҆сѝ всебл҃же́нне, и҆з̾ негѡ́же,  па́че ме́да и҆ со́та, сла́дость любвѐ хрⷭ҇то́вы дх҃омъ  ст҃ы́мъ и҆сточа́етсѧ, є҆́юже въ го́рести грѣхо́внѣй  оу҆сладѝ сердца̀ на́ша. 
Гдⷭ҇ꙋ ре́кшꙋ: и҆дѣ́же є҆́сть сокро́вище ва́ше, тꙋ̀  бꙋ́детъ и҆ се́рдце ва́ше, бл҃говолѝ оу҆̀бо, ѽ  всебл҃же́нне, съ тобо́ю томꙋ̀ взыва́ти: гдⷭ҇и, дх҃омъ  твои́мъ ст҃ы́мъ да́ждь се́рдцꙋ моемꙋ̀ жа́ждꙋ, да никогда́же  тобо́ю насы́щꙋсѧ. 
Сла́ва: 
Ꙗ҆́кѡ же́ртвꙋ бл҃гово́ннꙋю и҆ непоро́чнꙋю, принесѝ  мѡли́твы твоѧ̑ за ны̀ ко прⷭ҇тѣ́й трⷪ҇цѣ, прпⷣбне ѻ҆́тче  (с. 685) на́шъ, и҆ ми́лости и҆спросѝ ненави́дѧщымъ и҆  враждꙋ́ющымъ на на́съ, и҆ и҆̀хъ, и҆ на́съ и҆зба́ви ѿ  всѧ́кїѧ ско́рби и҆ печа́ли. 
И҆ ны́нѣ, бг҃оро́диченъ: 
Тѧ̀ чⷭ҇тꙋю, тѧ̀ дв҃ꙋ нескве́рнꙋю, є҆ди́нꙋ и҆́мамъ  стѣ́нꙋ неѡбори́мꙋю, прибѣ́жище, покро́въ крѣ́покъ,  ѻ҆рꙋ́жїе сп҃се́нїѧ: не пре́зри менѐ блꙋ́днагѡ, наде́ждо  ненадѣ́емыхъ, немощствꙋ́ющихъ по́моще, ра́досте  ѡ҆скорблѧ́емыхъ и҆ застꙋпле́нїе. 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и, сп҃си́  ны, ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не  зна́емъ. 
Ты̀, гдⷭ҇и, созда́лъ мѧ̀ є҆сѝ и҆ ст҃ы́мъ  кр҃ще́нїемъ просвѣти́лъ мѧ̀ є҆сѝ, ты̀ проща́еши грѣхѝ  моѧ̑ и҆ да́рꙋеши причаща́тисѧ тѣ́ла твоегѡ̀ и҆ кро́ве:  да́рꙋй мѝ си́лꙋ всегда̀ пребыва́ти въ тебѣ̀: сїлꙋа́ново  рыда́нїе приношꙋ́ ти, бж҃е на́шъ. 
Оу҆ма̀ моегѡ̀ ѡ҆мраче́нїе и҆ страсте́й тѣле́сныхъ  ѡ҆бꙋрева́нїе твои́ми моли́твами, всебл҃же́нне, просвѣтѝ и҆  оу҆ти́ши, ꙗ҆́коже дерзнꙋ́лъ є҆сѝ оу҆кроти́ти во́лны  мѡрскі́ѧ, не терпѧ̀ ви́дѣти рыбарѝ ги́бельными вѣ́тры  ѡ҆бꙋрева́емы. 
Недосто́йными оу҆сты̀ приноси́мое тебѣ̀ оу҆бо́гое  хвале́нїе на́ше, прпⷣбне, не пре́зри, но прїимѝ, и҆  воспѣва́ющихъ па́мѧть твою̀ моли́твою посѣтѝ, бѣ́дъ и҆  напа́стей и҆ вѣ́чнагѡ мꙋче́нїѧ и҆зба́ви, да не постыди́мсѧ,  на тѧ̀ оу҆пова́юще. (с. 686) 
Сла́ва: 
Ꙗ҆́коже го́рлица пꙋстыннолю́бнаѧ, ѿ стра́жи  оу҆́треннїѧ до но́щи воспѣва́ти трⷪ҇цꙋ є҆диносꙋ́щнꙋю и҆  нераздѣ́льнꙋю со пꙋстыннолю́бцы горы̀ ст҃ы́ѧ прилѣжа́лъ  є҆сѝ, ѻ҆́тче сїлꙋа́не, оу҆милостивле́нїѧ мє́ртвымъ,  живы́мъ и҆ грѧдꙋ́щымъ хода́тайствꙋѧ. 
И҆ ны́нѣ, бг҃оро́диченъ: 
Кі́й да́ръ бл҃годаре́нїѧ принесꙋ́ ти, бг҃оро́дице,  ꙗ҆́кѡ наслади́хсѧ твои́хъ дарова́нїй и҆ твоеѧ̀ безмѣ́рныѧ  бл҃гости; тѣ́мже оу҆́бѡ пѣсносло́влю и҆ велича́ю твою̀  неизрече́ннꙋю ко мнѣ̀ ми́лость. 
Пѣ́снь ѕ҃. 
І҆рмо́съ: Ѡ҆бы́де мѧ̀ бе́здна, гро́бъ мнѣ̀ ки́тъ  бы́сть: а҆́зъ же возопи́хъ къ тебѣ̀, чл҃вѣколю́бцꙋ, и҆  сп҃се́ мѧ десни́ца твоѧ̀, гдⷭ҇и. 
Ст҃и́телїе и҆ сщ҃е́нницы, и҆́ноцы и҆ всѝ лю́дїе,  ра́дꙋющесѧ, просла́вите бг҃а и҆ прчⷭ҇тꙋю мт҃рь є҆гѡ̀,  кади́ло но́вое моли́твꙋ чⷭ҇тꙋю, сїлꙋа́на, пла́менемъ дх҃а  ст҃а́гѡ горѧ́ща, оу҆ прⷭ҇то́ла нбⷭ҇нагѡ за на́съ  прїѧ́вшихъ. 
Возвесели́сѧ, горо̀ а҆ѳѡ́нскаѧ, со пꙋстыннолю́бцы  твои́ми, и҆ во ѱалмѣ́хъ, и҆ пѣ́нїихъ, и҆ пѣ́снехъ  дꙋхо́вныхъ воскли́кни бг҃ꙋ: да оу҆го́денъ бꙋ́детъ пред̾  лице́мъ твои́мъ вѣ́рный слꙋга̀ тво́й, є҆гѡ́же моли́твами  бл҃года́ть но́ваѧ цр҃кви ст҃ѣ́й дарова́сѧ. 
Прїиди́те, всѝ вѣ́рнїи, со пꙋстыннолю́бцы горы̀  ст҃ы́ѧ, па́мѧть првⷣнагѡ съ похвала́ми почти́мъ взыва́юще:  возноси́те гдⷭ҇а бг҃а на́шего, и҆ покланѧ́йтесѧ въ горѣ̀  ст҃ѣ́й є҆гѡ̀, ди́внѡ во ст҃ы́хъ свои́хъ почива́ющемꙋ. (с.  687) 
Сла́ва: 
Бж҃е, кто̀ оу҆подо́битсѧ тебѣ̀; ты̀ є҆ди́нъ  вы́шнїй по все́й землѝ. мы́ же равноа́гг҃льномꙋ смире́нїю  раба̀ твоегѡ̀ вне́млюще, ѻ҆́бразꙋ и҆ подо́бїю твоемꙋ̀  дх҃омъ ст҃ы́мъ оу҆пова́нїе и҆́мамы ѡ҆бнови́тисѧ. 
И҆ ны́нѣ, бг҃оро́диченъ: 
Не скры́ю глꙋбины̀ твои́хъ щедро́тъ, и҆ то́ка  безмѣ́рныхъ чꙋде́съ, и҆ и҆сто́чника приснотекꙋ́щагѡ  вои́стинꙋ є҆́же ко мнѣ̀ ми́лости твоеѧ̀, бг҃оро́дице: но  всѣ̑мъ и҆сповѣ́дꙋю, и҆ вопїю̀, и҆ вѣща́ю. 
Конда́къ, гла́съ в҃: 
Смиренномꙋ́дрїѧ и҆сповѣ́дниче преди́вный и҆  чл҃вѣколю́бїѧ дх҃омъ ст҃ы́мъ согрѣва́емаѧ добро́то, бг҃ꙋ  возлю́бленне сїлꙋа́не, ѡ҆ по́двизѣ твое́мъ цр҃ковь  рѡссі́йскаѧ ра́дꙋетсѧ, и҆́ноцы же горы̀ а҆ѳѡ́нскїѧ и҆ всѝ  хрⷭ҇тїа́нстїи лю́дїе, веселѧ́щесѧ, сыно́внею любо́вїю къ  бг҃ꙋ оу҆стремлѧ́ютсѧ. є҆го́же молѝ ѡ҆ на́съ,  равноа́гг҃льне бг҃овѣ́дче, во є҆́же сп҃сти́сѧ на́мъ, въ  горѣ́нїи любвѐ тебѣ̀ подража́ющымъ. 
І҆́косъ: 
И҆мѣ́ѧ бога́тство бл҃года́ти, во є҆́же дх҃омъ на  нб҃са̀ возведе́нꙋ бы́ти, вои́стинꙋ, ра́дости неизрече́нныѧ  сподо́билсѧ є҆сѝ, ѻ҆́тче пребл҃же́нне сїлꙋа́не. є҆гда́  бо, внѣ̀ ѻ҆́бразѡвъ мі́ра, въ созерца́нїи безмѣ́рнѡ  лю́бѧщагѡ хрⷭ҇та̀ бг҃а лицѐ ви́дѣти сподо́билсѧ є҆сѝ,  тогда̀ дх҃омъ ст҃ы́мъ оу҆крѣплѧ́емь, въ вертогра́дѣ  пребл҃гослове́нныѧ бг҃ома́тере томꙋ̀ всеꙋсе́рднѣйше  послꙋжи́лъ є҆сѝ. є҆го́же молѝ, равноа́гг҃льне  бг҃овѣ́дче, (с. 688) во є҆́же сп҃сти́сѧ на́мъ, въ  горѣ́нїи любвѐ тебѣ̀ подража́ющымъ. 
Пѣ́снь з҃: 
І҆рмо́съ: Въ пещѝ ѻ҆́гненнѣй пѣсносло́вцы  сп҃сы́й ѻ҆́троки, бл҃гослове́нъ бг҃ъ ѻ҆тє́цъ на́шихъ. 
И҆́го бл҃го́е, бре́мѧ ле́гкое хрⷭ҇та̀ сп҃са взе́мъ,  и҆ вѣтри́ломъ дх҃а ст҃а́гѡ, въ стра́сѣ бж҃е́ственнѣмъ, къ  приста́нищꙋ бл҃гоѡти́шномꙋ кора́бль дꙋше́вный тво́й  оу҆пра́вилъ є҆сѝ, ѻ҆́тче сїлꙋа́не, мона́хѡмъ, въ  по́двизѣ и҆знемога́ющымъ, ѻ҆́бразе преди́вный. 
Ка́кѡ не диви́мсѧ смире́нїю и҆ чл҃вѣколю́бїю  твоемꙋ̀, сїлꙋа́не предо́бре, ви́дѧще тѧ̀ сле́зы и҆сточа́юща;  и҆ ѡ҆ сꙋ́щихъ во а҆́дѣ и҆ нераска́ѧнныхъ грѣ́шницѣхъ  рыда́ньми сраспина́ющасѧ, врагѡ́мъ же свои̑мъ проще́нїѧ  просѧ́ща, всепроще́нїю хрⷭ҇то́вꙋ подража́юща. 
_Псало́мски восклица́ѧ: ви̑дѣна бы́ша шє́ствїѧ  твоѧ̑, бж҃е, шє́ствїѧ бг҃а моегѡ̀ и҆ цр҃ѧ̀, и҆́же въ  ст҃ѣ́мъ, сегѡ̀, вои́стинꙋ, въ лицѣ̀ ѻ҆тца̀ дх҃о́внагѡ  а҆враа́мїѧ зрѣ́ти сподо́билсѧ є҆сѝ, чти́ти наста́вники  на́шѧ бл҃года́тнѣ на́съ наставлѧ́ѧ, сїлꙋа́не бг҃овѣ́дче. 
Сла́ва: 
Ѻ҆́бразъ добродѣ́тельныхъ дѣѧ́нїй бы́въ, смире́нъ  же и҆ кро́токъ и҆ наста́вникъ до́брый мона́шествꙋющымъ въ  горѣ̀ а҆ѳѡ́нстѣй показа́лсѧ є҆сѝ, сїлꙋа́не, сегѡ̀ ра́ди  мона́си и҆ мїрсті́и предста́тельствꙋ твоемꙋ̀ пред̾ бг҃омъ  ввѣрѧ́ютсѧ. 
И҆ ны́нѣ, бг҃оро́диченъ: 
Покро́въ бꙋ́ди и҆ предста́тельство, и҆ застꙋпле́нїе,  и҆ похвала̀, дв҃о, ѡ҆бнаже́нꙋ мнѣ̀ ны́нѣ всѧ́кїѧ по́мощи,  (с. 689) безпо́мощныхъ си́ло и҆ наде́ждо ненадѣ́емыхъ,  сїлꙋа́на моли́твами, лꙋче́й со́лнечныхъ теплѣ́йшими. 
Пѣ́снь и҃. 
І҆рмо́съ: И҆зъ ѻ҆ц҃а̀ пре́жде вѣ̑къ рожде́ннаго  сн҃а и҆ бг҃а и҆ въ послѣ̑днѧѧ лѣ̑та воплоще́ннаго ѿ дв҃ы  мт҃ре, сщ҃е́нницы, по́йте, лю́дїе, превозноси́те во всѧ̑  вѣ́ки. 
Воздѣѧ́нїе рꙋ́къ на́шихъ прїимѝ, прпⷣбне,  влⷣчней бл҃гости подо́бѧсѧ, прегрѣше́нїѧ на́шѧ презира́ѧ,  ты́ бо дꙋ́шꙋ твою̀ оу҆ѧзви́лъ є҆сѝ хрⷭ҇то́вою любо́вїю и҆  пречⷭ҇тыѧ є҆гѡ̀ мт҃ре, є҆́юже оу҆молѝ сп҃стѝ дꙋ́шы  на́шѧ. 
Ꙗ҆́кѡ крі́нъ преди́вный и҆ сапфі́ръ пречꙋ́дный, въ  вертогра́дѣ пречⷭ҇тыѧ процвѣ́лъ є҆сѝ, прпⷣбне сїлꙋа́не,  влⷣцѣ твоемꙋ̀ хрⷭ҇тꙋ̀ смире́ннѡ подража́ѧ, вы́ше бо  человѣ́ка воспрїе́мъ житїѐ, и҆́мже мно́гихъ дꙋ́шы гдⷭ҇ꙋ  приво́диши. 
Вои́стинꙋ носи́тель дарѡ́въ ст҃а́гѡ дх҃а бы́лъ  є҆сѝ и҆ разли́чными добродѣ́тельми оу҆кра́шенъ,  сїлꙋа́не, смире́нїемъ го́рнюю высотꙋ̀ наслѣ́дивъ, нището́ю  дх҃о́вною нбⷭ҇ное бога́тство и҆зрѧ́днѡ прїѧ́лъ є҆сѝ.  наслѣ́дники сегѡ̀ покажѝ на́съ моли́твами твои́ми. 
Сла́ва: 
Сїѧ́нїѧ бж҃е́ственнагѡ и҆ дх҃а ст҃а́гѡ сла́дости  прича́стника показа́ тѧ гдⷭ҇ь, ѻ҆́тче сїлꙋа́не, є҆гда̀ въ  неизрече́ннѣмъ ѳаво́рстѣмъ сїѧ́нїи тѧ̀ посѣти́лъ є҆́сть.  зрѣ́ти сла́вꙋ сегѡ̀ въ свѣ́тѣ блиста́нїѧ бжⷭ҇тва̀ є҆гѡ̀  сподо́би и҆ на́съ, мо́лимтисѧ. 
И҆ ны́нѣ, бг҃оро́диченъ: 
Пречⷭ҇таѧ влⷣчце, нбⷭ҇ныхъ си́лъ превы́шшаѧ,  ро́ждшаѧ сп҃са, всѣ́хъ содѣ́телѧ, є҆диносꙋ́щна ѻ҆тцꙋ̀ и҆  дх҃ꙋ, (с. 690) да́ждь на́мъ сло́во, препѣ́таѧ, ꙗ҆́кѡ да  возмо́жемъ пѣ́ти тѧ̀, сꙋ́щꙋю застꙋ́пницꙋ ро́да на́шегѡ. 
Пѣ́снь ѳ҃. 
І҆рмо́съ: Тѧ̀ па́че оу҆ма̀ и҆ словесѐ мт҃рь бж҃їю,  въ лѣ́то безлѣ́тнаго неизрече́ннѡ ро́ждшꙋю, вѣ́рнїи,  є҆диномꙋ́дреннѡ велича́емъ. 
Въ житїѝ подви́жника преди́вна, по сме́рти же  моли́твенника и҆ сострада́телѧ за на́съ пред̾ бг҃омъ  и҆зрѧ́дна, позна́хомъ тѧ̀, прпⷣбне, є҆гда̀ і҆еродїа́кона  даві́да, смерте́льнѡ ѻ҆тра́влена, посѣще́нїемъ твои́мъ  внеза́пꙋ и҆сцѣли́лъ є҆сѝ, покаѧ́нїѧ вре́мѧ семꙋ̀  и҆схода́тайствовавъ оу҆се́рднѡ. 
Землѝ рѡссі́йскїѧ сосꙋ́де и҆збра́нный и҆ горы̀  а҆ѳѡ́нскїѧ подви́жниче но́вый, оу҆го́дниче бж҃їй сїлꙋа́не,  прострѝ дла̑ни твоѧ̑ за на́съ ко гдⷭ҇ꙋ и҆, ꙗ҆́кѡ мѵ́ро  бл҃гово́нное, мѡли́твы вознесѝ, да сп҃се́тъ ѿ сме́рти  дꙋ́шы на́шѧ. 
А҆́гг҃лѡмъ є҆динонра́вна и҆ ст҃ы̑мъ соприча́стна къ  го́рнемꙋ сїѡ́нꙋ призва́ тѧ гдⷭ҇ь, прпⷣбне, и҆дѣ́же  вознесѝ мѡли́твы твоѧ̑ за на́съ ко влⷣцѣ всѣ́хъ,  хода́тайствꙋѧ ѡ҆ ст҃ѣ́й цр҃кви и҆ ѡ҆ на́съ, чтꙋ́щихъ  па́мѧть твою̀ сладкопѣ́сненнѡ. 
Сла́ва: 
Ѻ҆гне́мъ кꙋпинꙋ̀ не ѡ҆пали́вшимъ и҆ пла́менными  ѧ҆зы́ки цр҃ковь хрⷭ҇то́вꙋ ѡ҆ст҃и́вшимъ, дх҃омъ ст҃ы́мъ  возжже́нъ бы́лъ є҆сѝ, смире́нїѧ твоегѡ̀ ра́ди, ѻ҆́тче  преди́вне, да житїе́мъ нескве́рнымъ наꙋчи́ши на́съ  покланѧ́тисѧ трⷪ҇цѣ, всѣ́хъ бг҃ꙋ, пла́менемъ любвѐ твоеѧ̀  къ немꙋ̀ приближа́ющихсѧ. (с. 691) 
И҆ ны́нѣ, бг҃оро́диченъ: 
Ꙗ҆́кѡ всѣ́хъ цр҃и́цꙋ и҆ влⷣчцꙋ на́шꙋ, тѧ̀  любо́вїю сла́вимъ, прчⷭ҇таѧ дв҃о, просвѣ́щшїисѧ страстьмѝ  сн҃а твоегѡ̀ и҆ позна́вшїи сего̀, всѣ̑мъ бл҃годѣ́телѧ.  сла́ва бл҃года́ти є҆гѡ̀ во всѧ̑ вѣ́ки. 
Свѣти́ленъ, гла́съ д҃: 
Свѣ́та неме́ркнꙋщагѡ блиста́нїемъ оу҆краси́лсѧ  є҆сѝ, прпⷣбне ѻ҆́тче на́шъ сїлꙋа́не, и҆ предстои́ши  вѣ́чнѡ прⷭ҇то́лꙋ сла́вы трїеди́нагѡ бж҃ества̀, ѡ҆ дс҃ѣ  ст҃ѣ́мъ ликовствꙋ́ѧй. бл҃года́ти сеѧ̀ и҆спросѝ и҆ на́мъ,  да моли́твами твои́ми прича̑стницы жи́зни вѣ́чныѧ бꙋ́демъ. 
И҆ ны́нѣ, бг҃оро́диченъ, гла́съ то́йже: 
Ѡ҆сїѧ́нїемъ твои́мъ просвѣтѝ на̑ша помышлє́нїѧ,  и҆ сердца̀, и҆ ра́зꙋмъ, мт҃и безневѣ́стнаѧ, ꙗ҆́кѡ да  стезѧ́ми жи́зни пра́вѡ ходѧ́ще ми́лость прїѡбрѧ́щемъ,  возвѣща́юще при́снѡ хвалы̑ твоѧ̑. 
На хвали́техъ стїхи̑ры ст҃о́мꙋ на д҃, гла́съ д҃: 
Подо́бенъ: Да́лъ є҆сѝ зна́менїе: 
Любвѐ бж҃їѧ пла́менный рачи́телю, прпⷣбне ѻ҆́тче  сїлꙋа́не, и҆ дх҃а ст҃а́гѡ оу҆се́рднѣйшїй стѧжа́телю, тогѡ́  же дѣ́йствїемъ стра̑сти дꙋшє́вныѧ въ се́рдцы твое́мъ,  ꙗ҆́кѡ на ме́льницѣ, и҆змоло́лъ є҆сѝ, и҆ си́це хлѣ́бъ  а҆́гг҃льскїй вкꙋси́въ, пита́еши и҆ на́съ, і҆коно́ме  добрѣ́йшїй, да прича̑стницы жи́зни вѣ́чныѧ бꙋ́демъ. 
Кла́дѧзь но́вый, воды̀ живы́ѧ преиспо́лненный, въ  горѣ̀ а҆ѳѡ́нстѣй и҆сточи́сѧ: слє́зы моли́твы твоеѧ̀,  прпⷣбне сїлꙋа́не, и҆̀хже, ꙗ҆́кѡ мѵ́ро бл҃гоꙋха́нное, оу҆  но́гъ гдⷭ҇а на́шегѡ и҆сточа́лъ є҆сѝ, мє́ртвымъ, живы̑мъ  (с. 692) и҆ грѧдꙋ́щымъ оу҆милостивле́нїѧ просѧ̀. сеѧ̀  моли́твы не лишѝ и҆ на́съ, прпⷣбне, въ мо́ри жите́йстѣмъ  грѣхмѝ ѡ҆бꙋрева́емыхъ. 
Ѻ҆́бразъ смире́нїѧ хрⷭ҇то́ва и҆ любвѐ є҆гѡ̀  житїе́мъ твои́мъ показа́лъ є҆сѝ, прпⷣбне, сле́знѡ  взыва́ѧ: бра́тїе, люби́те врагѝ ва́шѧ, сі́и бо сꙋ́ть  бра́тїѧ ва́шѧ, вра́гъ же ва́шъ дїа́волъ є҆́сть, си́це бо  средостѣ́нїе грѣха̀ разрꙋша́етсѧ и҆ ѕлоꙋхищрє́нїѧ дїа́вола  побѣжда́ютсѧ, и҆ ми́ръ бж҃їй въ человѣ́цѣхъ водворѧ́етсѧ,  творѧ́щїи же сїѧ̑ не подви́жатсѧ въ пра́вдѣ бж҃їей во  вѣ́ки. 
Свѣщꙋ̀, мра́къ грѣхо́вный просвѣща́ющꙋю, показа́  тѧ гдⷭ҇ь, бг҃олюби́ве сїлꙋа́не, да къ тебѣ̀,  чл҃вѣколю́бїемъ и҆зѻби́лꙋющꙋ, за томѧ́щихсѧ во а҆́дѣ  страда́ти жела́ющꙋ, въ наде́ждѣ сп҃се́нїѧ припа́дающе,  вопїе́мъ: сле́зъ твои́хъ тече́ньми ѡ҆чи́сти прегрѣшє́нїѧ  на̑ша и҆ и҆сцѣлѝ дꙋ́шы на́шѧ, да не лише́ни бꙋ́демъ любвѐ  хрⷭ҇то́вы, є҆гда̀ ꙗ҆ви́тсѧ въ де́нь сꙋ́дный. 
Сла́ва, гла́съ ѕ҃: 
Прїиди́те, всѝ хрⷭ҇тꙋ̀ любо́вїю оу҆́тренююще, да  ра́дости подви́жника преди́внагѡ прича̑стницы бꙋ́демъ:  ны́нѣ а҆́гг҃ли на нб҃сѣ́хъ и҆ человѣ́цы на землѝ  ра́дꙋютсѧ, се́ бо прчⷭ҇таѧ мт҃рь ѿ ю҆до́ли грѣхо́вныѧ,  ꙗ҆́кѡ ѻ҆вча̀ ѡ҆брѣ́тенное, сїлꙋа́на смире́нїемъ  оу҆кра́шена, во дво́ръ ѻ҆ве́цъ хрⷭ҇то́выхъ приведѐ,  вели́чїе по́двига вѣ́ры є҆гѡ̀, ꙗ҆́кѡ же́ртвꙋ непоро́чнꙋю,  во ст҃а̑ѧ ст҃ы́хъ вознесѐ, да ви́дѧще, ка́кѡ лю́битъ гдⷭ҇ь  вѣ́рныхъ свои́хъ, и҆ мы̀ црⷭ҇твїю хрⷭ҇то́вꙋ прїѡбщи́мсѧ. 
И҆ ны́нѣ, пра́здника. (с. 693) 
На лїтꙋргі́и. 
Бл҃жє́нны ѿ канѡ́на ст҃о́мꙋ, пѣ́снь і҃-ѧ и҆ ѕ҃- ѧ. 
Прокі́менъ, гла́съ з҃-й: Чⷭ҇тна̀ пред̾ гдⷭ҇емъ  сме́рть прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
А҆пⷭ҇лъ къ гала́тѡмъ, зача́ло сг҃і. 
Є҆ѵⷢ҇лїе ѿ лꙋкѝ, зача́ло к҃д. 
Прича́стенъ: Въ па́мѧть вѣ́чнꙋю бꙋ́детъ  првⷣникъ. 


  
(с. 693) 
Мѣ́сѧца тогѡ́же во в҃і-й де́нь. 
Слꙋ́жба ст҃о́мꙋ пра́ведномꙋ сѷмеѡ́нꙋ, верхотꙋ́рскомꙋ  чꙋдотво́рцꙋ. 
На де́нь пренесе́нїѧ ст҃ы́хъ моще́й є҆гѡ̀,  септе́мврїа в҃і-гѡ днѐ, и҆ на де́нь прославле́нїѧ є҆гѡ̀,  деке́мврїа и҃і-гѡ днѐ. 
На ма́лѣй вече́рни. 
На Гдⷭ҇и воззва́хъ, стїхи̑ры на д҃, гла́съ а҃-й. 
Подо́бенъ: Нбⷭ҇ныхъ чинѡ́въ: 
Наста̀ де́нь ра́достенъ, дне́сь бо торжествꙋ́емъ  хрⷭ҇тоимени́тїи лю́дїе, па́мѧть ст҃а́гѡ првⷣнагѡ сѷмеѡ́на,  и҆́же въ привре́меннѣй жи́зни просїѧ́лъ є҆́сть ве́лїихъ  добро́тъ свѣ́тлостьми, по преставле́нїи же просла́вленъ ѿ  бг҃а нетлѣ́нїемъ и҆ чꙋдесы̀, кꙋ́пнѡ же и҆ моли́твеннымъ къ  немꙋ̀ дерзнове́нїемъ, и҆ ско́рою (с. 694) по́мощїю всѣ̑мъ  въ лю́тыхъ ѡ҆бстоѧ́нїихъ. ра́дꙋйтесѧ оу҆̀бо, лю́дїе, и҆  весели́тесѧ. 
Ра́дости пои́стиннѣ хода́тай приспѣ̀ на́мъ,  хрⷭ҇тоимени́тїи лю́дїе, дне́сь свѣтоно́сный пра́здникъ  па́мѧти првⷣнагѡ сѷмеѡ́на. се́й бо добродѣ́тельми и҆  чꙋдесы̀ ѡ҆сїѧва́етъ всѣ́хъ, и҆ мо́литсѧ ѡ҆ вѣ́рою и҆  любо́вїю пра́зднꙋющихъ всепра́зднственнꙋю па́мѧть є҆гѡ̀. 
Ве́селѡ соше́дшесѧ, хрⷭ҇тоимени́тїи лю́дїе, и҆  ѡ҆бстоѧ́ще честны́й ѻ҆́бразъ првⷣнагѡ сѷмеѡ́на, свѣ́тлѡ  воспои́мъ є҆мꙋ̀, гдⷭ҇а же просла́вимъ, вопїю́ще: сла́ва  тебѣ̀, чл҃вѣколю́бче, ꙗ҆́кѡ да́лъ є҆сѝ на́мъ того̀  ѻ҆́бразъ добродѣ́телей и҆ и҆сто́чникъ чꙋде́съ, си́льное  хода́тайство за на́съ на нб҃сѝ и҆ ско́раго помо́щника въ  нꙋжда́хъ на́шихъ. 
Сла́ва, гла́съ в҃. 
Подо́бенъ: Є҆гда̀ ѿ дре́ва: 
Просла́вленный ѿ гдⷭ҇а, ст҃е сѷмеѡ́не,  нетлѣ́нїемъ тѣле́сной хра́мины дꙋшѝ твоеѧ̀, кꙋ́пнѡ же и҆  чꙋдесы̀ преди́вны, и҆ предста́тельствомъ ѡ҆ на́съ. прїимѝ  ѿ на́съ бл҃гохвале́нїе ра́достнѡ торжествꙋ́ющихъ  приснора́достнꙋю па́мѧть твою̀, тебе́ же оу҆блажа́ющихъ  пѣ́сненными похвала́ми, и҆ молѝ хрⷭ҇та̀ бг҃а и҆зба́вити  ны̀ ѿ всѧ́кїѧ напа́сти, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ, гла́съ то́йже: 
Стра́нное дв҃ы та́инство мі́рꙋ показа́сѧ  сп҃си́тельное. ѿ неѧ́ бо роди́лсѧ є҆сѝ безъ сѣ́мене,  всѣ́хъ ра́досте, гдⷭ҇и, сла́ва тебѣ̀. (с. 695) 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
Бл҃гохвалє́нїѧ въ па́мѧти твое́й прино́симъ тѝ,  ст҃е сѷмеѡ́не, по достоѧ́нїю тѝ воспѣва́ємаѧ, ꙗ҆́кѡ  оу҆го́дникꙋ хрⷭ҇то́вꙋ, прославле́нїе твоѐ ра́достнѡ  пра́зднꙋюще. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
И҆спо́лнь бл҃года́ти, при́зри на ны̀ любо́вїю, ст҃е  сѷмеѡ́не, торжествꙋ́ющыѧ па́мѧть твою̀. 
Сті́хъ: Свѣ́тъ возсїѧ̀ првⷣникꙋ, и҆ пра̑вымъ  се́рдцємъ весе́лїе. 
Добродѣ́телей свѣ́тлостїю, ст҃е сѷмеѡ́не, дꙋ́шꙋ  твою̀ до́мъ бг҃ꙋ соверши́лъ є҆сѝ. моли́твами твои́ми  просвѣтѝ пою́щыѧ тѧ̀. 
Сла́ва, и҆ ны́нѣ, бг҃оро́диченъ: 
Просвѣти́телѧ мі́рꙋ родила̀ є҆сѝ хрⷭ҇та̀ бг҃а,  пренепоро́чнаѧ дв҃о марі́е. тѣ́мже тѧ̀ вои́стиннꙋ бцⷣꙋ  вѣ́рнїи велича́емъ. 
Тропа́рь на пренесе́нїе моще́й, гла́съ д҃: 
Дне́сь ра́дꙋетсѧ сла́внаѧ страна̀ сиби́рь, ѡ҆брѣ́тъ  ст҃ы̑ѧ мо́щи твоѧ̀ внꙋ́трь себѐ. а҆рхїерє́и, сщ҃е́нницы и҆  ве́сь со́нмъ людскі́й дꙋхо́внѣ веселѧ́щесѧ, вопїе́мъ тѝ:  ѽ бг҃омꙋ́дре сѷмеѡ́не! и҆зба́ви на́съ, и҆̀же къ тебѣ̀  прибѣга́ющихъ, ѿ всѣ́хъ бѣ́дъ, просѧ́ще пода́тисѧ  всѣ̑мъ по коего́ждо проше́нїю, и҆ и҆зба́витисѧ странѣ̀  се́й и҆ гра́дꙋ ѿ ѻ҆́гненнагѡ запале́нїѧ и҆ пога́нскагѡ  наше́ствїѧ и҆ междоꙋсо́бныѧ бра́ни и҆ ѿ всѧ́кагѡ ѕла̀.  тѣ́мже и҆ мы̀ всѝ чте́мъ ны́нѣ честны́хъ и҆ (с. 696)  многоцѣле́бныхъ моще́й твои́хъ пренесе́нїе, но́вый  цѣле́бниче, и҆ вопїе́мъ: сла́ва даю́щемꙋ тобо́ю всѣ́мъ  и҆сцѣле́нїе. 
Сла́ва, и҆ ны́нѣ, пра́здника, и҆лѝ бг҃оро́диченъ:  Є҆́же ѿ вѣ́ка оу҆тае́нное: 
И҆́нъ тропа́рь на прославле́нїе, гла́съ д҃: 
Мїрска́гѡ мѧте́жа бѣ́гаѧ, всѐ жела́нїе ѡ҆брати́лъ  є҆сѝ къ бг҃ꙋ, да въ видѣ̑нїѧ восхо́дъ ѻ҆брѧ́щеши горѣ̀,  ѿню́дꙋже не оу҆клони́всѧ въ лꙋка̑вствїѧ се́рдца, но  ѡ҆чи́стивъ дꙋ́шꙋ и҆ тѣ́ло, прїѧ́лъ є҆сѝ бл҃года́ть  точи́ти цѣльбы̑ вѣ̑рнымъ и҆ невѣ̑рнымъ, притека́ющымъ къ  тебѣ̀, првⷣный сѷмеѡ́не. тѣ́мже, по да́нномꙋ тѝ да́рꙋ,  и҆спросѝ оу҆ хрⷭ҇та̀ бг҃а и҆сцѣле́нїе на́мъ, болѧ́щымъ  дꙋше́вными страстьмѝ, и҆ молѝ сп҃стѝ дꙋ́шы на́шѧ. 
Сла́ва, и҆ ны́нѣ, пра́здника, и҆лѝ бг҃оро́диченъ:  Є҆́же ѿ вѣ́ка оу҆тае́нное: 
И҆ по є҆ктенїѝ ѿпꙋ́стъ. 
Повече́рїе ма́лое, на не́мже по трист҃о́мъ конда́къ  првⷣнагѡ. 
Сла́ва, и҆ ны́нѣ, пра́здника. 
На вели́цѣй вече́рни, 
в҃і-гѡ септе́мврїа стїхи̑ры на Гдⷭ҇и воззва́хъ,  пра́здника и҆ є҃ првⷣномꙋ, въ и҆́но же вре́мѧ є҆ди́номꙋ  семꙋ̀ на и҃. 
Гла́съ и҃. 
Подо́бенъ: Ѽ пресла́внагѡ чꙋдесѐ: 
Бл҃же́нне сѷмеѡ́не бг҃омꙋ́дре, вожделѣ́въ  соверше́нъ бы́ти въ жи́зни вре́меннѣй, презрѣ́лъ є҆сѝ  кра̑снаѧ мі́ра, сла́вꙋ и҆ бога́тство, и҆ всѧ̑ предлежа̑щаѧ  тѝ по (с. 697) рожде́нїю твоемꙋ̀. по́двиги и҆ трꙋды̀  и҆збра́лъ є҆сѝ, и҆́миже дости́глъ є҆сѝ безстра́стнагѡ  житїѧ̀, и҆ оу҆пра́вивъ се́рдце твоѐ къ нбⷭ҇нымъ, возше́лъ  є҆сѝ на высотꙋ̀ добродѣ́телей. тѣ́мже ꙗ҆́кѡ  достосла́вна подви́жника любо́вїю тѧ̀ всѝ прославлѧ́емъ,  преди́вне. 
Бл҃же́нне сѷмеѡ́не бг҃омꙋ́дре, бога́тнѡ  добродѣ́тельми оу҆краси́лсѧ є҆сѝ въ жи́зни вре́меннѣй,  смире́нїемъ и҆ цѣломꙋ́дрїемъ, воздержа́нїемъ и҆ кро́тостїю,  трꙋдолю́бїемъ и҆ послꙋша́нїемъ, нището́ю дꙋ́ха и҆  нестѧжа́тельностїю, подо́бѧсѧ всѧ́ко а҆́гг҃лѡмъ. тѣ́мже,  ꙗ҆́кѡ и҆спо́лнена бы́вша на землѝ вели́кихъ дарова́нїй  бж҃їихъ, оу҆бл҃жа́емъ тѧ̀ всѝ, преди́вне. 
Бл҃же́нне сѷмеѡ́не бг҃омꙋ́дре, безпло́тныхъ  жи́тельствꙋ подража́ѧ, ꙗ҆́кѡ нбⷭ҇ный человѣ́къ бы́лъ  є҆сѝ на землѝ. сегѡ̀ ра́ди и҆ преста́вилсѧ є҆сѝ ѿ  землѝ къ ѻ҆би́телемъ нбⷭ҇нымъ, и҆ та́мѡ оу҆́бѡ ны́нѣ  дꙋ́хомъ водворѧ́ешисѧ съ ли́ки небожи́телей, бг҃ꙋ же  соблюда́ющꙋ здѣ̀ при́снѡ честнꙋ́ю па́мѧть твою̀. тѣ́мже  ѡ҆бстоѧ́ще ѡ҆́крестъ і҆кѡ́ны твое́й, ꙗ҆́кѡ бг҃оꙋго́дна  сограждани́на а҆́гг҃лѡмъ и҆ всѣ̑мъ ст҃ы̑мъ на нб҃сѝ, и҆  просла́влена ѿ гдⷭ҇а нетлѣ́нїемъ и҆ чꙋдесы̀ на землѝ,  всѝ благоче́стнѡ тѧ̀ сла́вимъ, преди́вне. 
Бл҃же́нне сѷмеѡ́не бг҃омꙋ́дре, те́плый на́шъ  предста́телю и҆ застꙋ́пниче, вы́нꙋ сїѧ́еши свѣ́тлѡ лꙋча́ми  зна́менїй чꙋдодѣ́йственныхъ, ѡ҆зарѧ́ѧ си́ми вѣ́рою и҆  любо́вїю чтꙋ́щыѧ тѧ̀, и҆ съ оу҆пова́нїемъ молѧ́щыѧсѧ  тебѣ̀. тѣ́мже тѧ̀, ꙗ҆́кѡ бл҃гохва́льное ѻ҆рꙋ́дїе  чꙋдодѣ́йственной си́лы бж҃їей, и҆ вѣ́рна помо́щника въ  нꙋжда́хъ, восхвалѧ́емъ всѝ, преди́вне. (с. 698) 
Бл҃же́нне сѷмеѡ́не бг҃омꙋ́дре, предстоѧ́й съ  небожи́телѧми прⷭ҇то́лꙋ влⷣки и҆ гдⷭ҇а, вѣ́рꙋемъ, ꙗ҆́кѡ  мо́лишисѧ ѡ҆ на́съ, и҆ хода́тай є҆сѝ ѡ҆ всѣ́хъ,  притека́ющихъ къ тебѣ̀ съ вѣ́рою и҆ любо́вїю. тѣ́мже  ꙗ҆́кѡ неꙋсы́пна моли́твенника ѡ҆ на́съ и҆ те́плаго  застꙋ́пника тѧ̀ почита́емъ всѝ, преди́вне. 
Сла́ва, гла́съ д҃. 
Подо́бенъ: Ꙗ҆́кѡ до́блѧ: 
Безстра́стїѧ добро́тою вои́стиннꙋ преизѧ́ществовавъ  на землѝ, достобл҃же́нне сѷмеѡ́не, и҆ сп҃се́нїѧ бы́въ  рачи́тель преизрѧ́денъ, ꙗ҆́кѡ дре́во насажде́нно при  и҆схо́дищихъ во́дъ процвѣ́лъ є҆сѝ добродѣ́тельми.  тѣ́мже и҆ спосажде́нъ є҆сѝ съ ли́ки а҆́гг҃лѡвъ и҆ всѣ́хъ  ст҃ы́хъ въ раѝ нбⷭ҇нѣмъ, прославлѧ́ющꙋ чтꙋ́щыѧ вѣ́рою и҆  любо́вїю приснора́достнꙋю па́мѧть твою̀. сегѡ̀ ра́ди  восхвалѧ́емъ тѧ̀, и҆ гдⷭ҇ꙋ, прославле́нїемъ твои́мъ та́кѡ  бл҃годѣ́ющꙋ на́мъ, бл҃года́рственными гла́сы воспѣва́емъ:  сла́ва тебѣ̀, є҆ди́не чл҃вѣколю́бче. 
И҆ ны́нѣ, пра́здника, и҆лѝ бг҃оро́диченъ: И҆́же  тебѐ ра́ди. 
Вхо́дъ. Прокі́менъ днѐ и҆ чтє́нїѧ г҃. 
Прⷪ҇ро́чества и҆са́їина чте́нїе. 
[Глава̀ л҃є] Ра́дꙋйсѧ пꙋсты́нѧ жа́ждꙋщаѧ, да  весели́тсѧ пꙋсты́нѧ и҆ да цвѣте́тъ, ꙗ҆́кѡ крі́нъ. И҆  процвѣте́тъ и҆ возвесели́тсѧ пꙋсты́нѧ і҆ѻрда́нова. И҆  сла́ва лїва́нова даде́сѧ є҆́й, и҆ че́сть карми́лова. И҆  оу҆́зрѧтъ лю́дїе моѝ сла́вꙋ гдⷭ҇ню и҆ высотꙋ̀ бж҃їю.  Оу҆крѣпи́тесѧ рꙋцѣ̀ ѡ҆сла́блєныѧ и҆ кѡлѣ́на  разсла́блєнаѧ. Оу҆тѣ́шитесѧ (с. 699) малодꙋ́шнїи  оу҆мо́мъ, оу҆крѣпи́тесѧ, не бо́йтесѧ. Сѐ бг҃ъ на́шъ  сꙋ́дъ воздае́тъ и҆ возда́стъ, то́й прїи́детъ и҆ спасе́тъ  на́съ. Тогда̀ ѿве́рзꙋтсѧ ѻ҆́чи слѣпы́хъ и҆ оу҆́ши  глꙋхи́хъ оу҆слы́шатъ. Тогда̀ ско́читъ хромы́й, ꙗ҆́кѡ  є҆ле́нь, и҆ ꙗ҆́сенъ бꙋ́детъ ѧ҆зы́къ гꙋгни́выхъ: ꙗ҆́кѡ  прото́ржесѧ вода̀ въ пꙋсты́ни и҆ де́брь въ землѝ жа́ждꙋщей.  И҆ безво́днаѧ бꙋ́детъ во є҆зе́ра, и҆ на жа́ждꙋщей землѝ  и҆сто́чникъ водны́й бꙋ́детъ. Та́мѡ бꙋ́детъ весе́лїе  пти́цамъ, и҆ сели́тва тро́сти, и҆ лꙋ́зи. И҆ та́мѡ бꙋ́детъ  пꙋ́ть чи́стъ, и҆ пꙋ́ть ст҃ъ нарѣче́тсѧ, и҆ не пре́йдетъ  та́мѡ нечи́стый, нижѐ бꙋ́детъ та́мѡ пꙋ́ть нечи́стъ.  Разсѣ́ѧннїи же по́йдꙋтъ по немꙋ̀, и҆ не заблꙋ́дѧтъ. И҆ не  бꙋ́детъ та́мѡ льва̀, ни ѿ ѕвѣре́й ѕлы́хъ не взы́детъ  на́нь, нижѐ ѡ҆брѧ́щетсѧ та́мѡ, но по́йдꙋтъ по немꙋ̀  и҆зба́вленнїи. И҆ со́браннїи гдⷭ҇емъ ѡ҆братѧ́тсѧ, и҆  прїи́дꙋтъ въ сїѡ́нъ съ ра́достїю, и҆ ра́дость вѣ́чнаѧ надъ  главо́ю и҆́хъ. Надъ главо́ю бо и҆́хъ хвала̀ и҆ весе́лїе, и҆  ра́дость прїи́метъ ѧ҆̀, ѿбѣжѐ болѣ́знь и҆ печа́ль и҆  воздыха́нїе. 
При́тчей чте́нїе. 
[Главы̑ і҃ и҆ и҃] Па́мѧть пра́веднагѡ съ  похвала́ми, и҆ бл҃гослове́нїе гдⷭ҇не на главѣ̀ є҆гѡ̀.  Бл҃же́нъ человѣ́къ, и҆́же ѡ҆брѣ́те премꙋ́дрость: и҆  сме́ртенъ, и҆́же оу҆вѣ́дѣ ра́зꙋмъ. лꙋ́чше бо сїю̀  кꙋпова́ти, не́жели зла́та и҆ сребра̀ сокрѡ́вища.  Честнѣ́йшаѧ же є҆́сть ка́менїй многоцѣ́нныхъ: все́ же  честно́е недосто́йно є҆ѧ̀ є҆́сть. Долгота́ бо дне́й и҆  лѣ́та живота̀ въ десни́цѣ є҆ѧ̀: въ шꙋ́йцѣ же є҆ѧ̀  бога́тство и҆ сла́ва. Ѿ оу҆́стъ є҆ѧ̀ и҆схо́дитъ пра́вда,  (с. 700) зако́нъ же и҆ ми́лость на ѧ҆зы́цѣ но́ситъ.  Послꙋ́шайте оу҆́бѡ менє̀, ѽ ча̑да, честна̑ѧ бо рекꙋ̀: и҆  блаже́нъ человѣ́къ, и҆́же пꙋти̑ моѧ̑ сохрани́тъ: и҆схо́ди  бо моѝ, и҆схо́ди живота̀, и҆ оу҆готовлѧ́етсѧ хотѣ́нїе ѿ  гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ  сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость  оу҆стро́ихъ, совѣ́тъ и҆ ра́зꙋмъ и҆ смы́слъ а҆́зъ  призва́хъ, мо́й совѣ́тъ и҆ оу҆тверже́нїе, мо́й ра́зꙋмъ,  моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же  менѐ ѡ҆брѧ́щꙋтъ бл҃года́ть. Разꙋмѣ́йте оу҆́бѡ,  неѕло́бивїи, кова́рство, ненака́заннїи же, прилага́йте  сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆  ѿве́рзꙋ ѿ оу҆сте́нъ пра́ваѧ, ꙗ҆́кѡ и҆́стинѣ  поꙋчи́тсѧ. Съ пра́вдою всѝ глаго́лы оу҆́стъ мои́хъ:  ничто́же въ ни́хъ стро́потно, нижѐ развраще́нно. Всѧ̑  пра̑ва сꙋ́ть разꙋмѣва́ющымъ и҆ прѡ́ста ѡ҆брѣта́ющымъ  ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ  наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ, преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ (с.  701) оу҆́мъ неѕло́бивъ. Сконча́всѧ вма́лѣ, и҆спо́лни  лѣ́та дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀:  сегѡ̀ ра́ди потща́сѧ ѿ среды̀ лꙋка́вствїѧ: Лю́дїе же  ви́дѣвше, и҆ не разꙋмѣ́вше, нижѐ поло́жше въ помышле́нїи  таково́е: ꙗ҆́кѡ бл҃года́ть и҆ ми́лость въ преподо́бныхъ  є҆гѡ̀, и҆ посѣще́нїе во и҆збра́нныхъ є҆гѡ̀. 
На лїті́и стїхи́ра пра́здника и҆лѝ хра́ма. 
Та́же стїхи̑ры самогла̑сны, гла́съ є҃: 
Дꙋхо́внѡ ра́дꙋющесѧ, лю́дїе, въ па́мѧти оу҆го́дника  хрⷭ҇то́ва сѷмеѡ́на, любо́вїю просла́вимъ по́двиги є҆гѡ̀,  пред̾ѡчи́стивъ дꙋ́шы на́шѧ ѿ страсте́й и҆ добродѣ́тельми  оу҆краси́въ ѧ҆̀, и҆ въ весе́лїи воспои́мъ є҆мꙋ̀ вопїю́ще:  ра́дꙋйсѧ, сп҃се́нїѧ ра́ди и҆збра́вый безвѣ́стнꙋю тебѣ̀  странꙋ̀, и҆ въ не́й процвѣты́й, ꙗ҆́кѡ кри́нъ. ра́дꙋйсѧ,  ѻ҆́бразъ воздержа́нїѧ вѣ̑рнымъ показа́вый. ра́дꙋйсѧ,  цвѣ́те цѣломꙋ́дрїѧ. ра́дꙋйсѧ, трꙋдолю́бїѧ оу҆́мнагѡ и҆  тѣле́снагѡ трезве́нїѧ оу҆чи́телю. ра́дꙋйсѧ, при́снѡ  примета́выйсѧ къ до́мꙋ гдⷭ҇ню на сщ҃є́нныѧ пѣснопѣ̑нїѧ,  и҆ тѣ́мъ стѧжа́вый себѣ̀ ѡ҆свѧще́нїе. ра́дꙋйсѧ, ревни́телю  смиренномꙋ́дрїѧ. ра́дꙋйсѧ, мꙋ́дрости дꙋхо́вныѧ  и҆спо́лненный. ра́дꙋйсѧ, похвало̀ правосла́вныхъ и҆  оу҆твержде́нїе. 
Ве́селѡ дне́сь соше́дшесѧ, лю́дїе, въ па́мѧти  првⷣнагѡ сѷмеѡ́на, и҆ свѣ́тлѡ торжествꙋ́юще прославле́нїе  є҆гѡ̀ ѿ гдⷭ҇а, любе́знѡ воззове́мъ є҆мꙋ̀ глаго́люще:  ра́дꙋйсѧ, возлю́бленный гдⷭ҇емъ оу҆го́дниче є҆гѡ̀.  ра́дꙋйсѧ, сподо́бивыйсѧ нбⷭ҇ныѧ сла́вы предстоѧ́ти со  а҆́гг҃лы и҆ всѣ́ми ст҃ы́ми престо́лꙋ є҆гѡ̀. ра́дꙋйсѧ,  и҆сцѣле́нїй (с. 702) неѡскꙋ́дный пода́телю и҆ чꙋде́съ  и҆сто́чниче незави́стный. ра́дꙋйсѧ, неꙋсы́пный моли́твенниче  ѡ҆ хрⷭ҇тоимени́тыхъ лю́дехъ, и҆ ско́рый и҆зба́вителю всѣ́хъ  ѿ лю́тыхъ ѡ҆бстоѧ́нїй. ра́дꙋйсѧ, ꙗ҆́кѡ хода́тайствомъ  твои́мъ и҆ вѣ́чное сп҃се́нїе оу҆лꙋчи́ти надѣ́емсѧ. 
Гла́съ г҃. 
Подо́бенъ: Красотѣ̀ дѣ́вства: 
Прїиди́те, празднолю́бцєвъ собра́нїе сщ҃е́нное,  прїиди́те возвесели́тесѧ съ на́ми, и҆ ли́къ соста́вльше  торжествꙋ́имъ. се́ бо пра́зднꙋемъ па́мѧть првⷣнагѡ  сѷмеѡ́на, бл҃гоче́стїѧ ревни́телѧ въ житїѝ свое́мъ, ны́нѣ  же ско́рбныхъ оу҆тѣ́шителѧ, врача̀ безме́здна болѧ́щихъ,  заблꙋ́ждшихъ наста́вника, правосла́вныхъ оу҆добре́нїе, ѡ҆  всѣ́хъ моли́твенника и҆ предста́телѧ предъ бг҃омъ, и҆  всѣ̑мъ споспѣ́шника и҆ хода́таѧ ко сп҃се́нїю. 
Сла́ва, гла́съ в҃. 
Подо́бенъ: Бл҃гоꙋтро́бїѧ сꙋ́щи: 
Да весели́тсѧ сиби́рскаѧ страна̀, въ не́й же гдⷭ҇ь  ꙗ҆вѝ оу҆го́дника своего̀ првⷣнаго сѷмеѡ́на, и҆  просла́ви нетлѣ́нїемъ и҆ чꙋдесы̀ къ оу҆твержде́нїю  хрⷭ҇тоимени́тыхъ люде́й въ правосла́вной вѣ́рѣ и҆ во  бл҃гоче́стїи, кꙋ́пнѡ же и҆ предста́тельствомъ на нб҃сѝ,  ꙗ҆́кѡ и҆мѣ́ти въ не́мъ всѣ̑мъ вѣ́рнаго цѣли́телѧ, и҆  хода́таѧ на нб҃сѝ, и҆ ско́раго помо́щника въ напа́стехъ и҆  ско́рбехъ. ты́ же, ст҃е сѷмеѡ́не, моли́сѧ ѡ҆ на́съ ко гдⷭ҇ꙋ  пра́зднꙋющихъ честнꙋ́ю па́мѧть твою̀, дарова́ти дꙋша́мъ  на́шымъ ми́ръ и҆ ве́лїю ми́лость. (с. 703) 
И҆ ны́нѣ, пра́здника и҆лѝ бг҃оро́диченъ, гла́съ  то́йже: 
Ржⷭ҇тво́мъ твои́мъ ѿ землѝ къ высотѣ̀ нбⷭ҇нѣй  вознесо́хомсѧ вои́стиннꙋ, пречⷭ҇таѧ бг҃оро́дице, и҆  а҆́гг҃льскимъ ликостоѧ́нїемъ причто́хомсѧ. тѣ́мже вопїе́мъ  тѝ а҆рха́гг҃льскимъ гла́сомъ: ра́дꙋйсѧ, бл҃года́тнаѧ, гдⷭ҇ь  съ тобо́ю. 
На стїхо́внѣ, гла́съ д҃. 
Подо́бенъ: Да́лъ є҆сѝ зна́менїе: 
Бл҃гоговѣ́йнѡ зрѧ̀ бг҃оꙋго́днꙋю жи́знь твою̀,  приснопа́мѧтне сѷмеѡ́не, воспѣ́ти тщи́мсѧ тѧ̀, ꙗ҆́кѡ  подви́жника предо́блѧго, примѣ́ромъ свои́мъ наставлѧ́юща и҆  воѡдꙋшевлѧ́юща лю́ди ше́ствовати по стезѧ́мъ за́повѣдей  гдⷭ҇нихъ. 
Сті́хъ: Првⷣникъ, ꙗ҆́кѡ фі́нїѯъ процвѣте́тъ и҆  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Ра́дꙋющесѧ прославле́нїю твоемꙋ̀ ѿ гдⷭ҇а, ст҃е  сѷмеѡ́не, восхвалѧ́емъ тѧ̀ любо́вїю ꙗ҆́кѡ вели́каго  оу҆го́дника гдⷭ҇нѧ. 
Сті́хъ: Свѣ́тъ возсїѧ̀ првⷣникꙋ и҆ пра̑вымъ  се́рдцємъ весе́лїе. 
Торжествꙋ́юще па́мѧть твою̀, првⷣный сѷмеѡ́не,  весели́мсѧ ѡ҆ ликостоѧ́нїи твое́мъ со а҆́гг҃лы и҆ всѣ́ми  ст҃ы́ми предъ прⷭ҇то́ломъ влⷣки, кꙋ́пнѡ же ра́дꙋемсѧ ѡ҆  да́нной тѝ бл҃года́ти и҆сцѣле́нїй, въ ни́хъ же ви́димѡ  гдⷭ҇ь просла́ви тѧ̀ на землѝ, и҆ подадѐ ѧ҆̀ гра́дꙋ на́шемꙋ  и҆ странѣ̀ верхотꙋ́рстѣй и҆ всѣ̑мъ вѣ̑рнымъ, ꙗ҆́коже  своегѡ̀ благоволе́нїѧ зало́гъ непрело́жный. 
Сла́ва, гла́съ ѕ҃. Самогла́сенъ: 
Ди̑вны дарѡва́нїѧ твоѧ̑, досточꙋ́дне сѷмеѡ́не,  житїе́ бо твоѐ на землѝ сїѧ́етъ добродѣ́телей  свѣ́тлостьми. (с. 704) 
На нб҃си́ же гдⷭ҇ь причи́сли тѧ̀ цр҃кви  перворо́дныхъ, є҆ще́ же и҆ ꙗ҆ви́ тѧ и҆сто́чника чꙋде́съ и҆  ско́раго помо́щника въ ско́рбехъ, и҆ вѣ́рна споспѣ́шника  хрⷭ҇тоимени̑тымъ лю́демъ ко сп҃се́нїю. тѣ́мже по до́лгꙋ тѧ̀  велича́емъ. 
И҆ ны́нѣ, пра́здника и҆лѝ бг҃оро́диченъ, гла́съ ѕ҃:  Творе́цъ и҆ и҆зба́витель мо́й: 
На бл҃гослове́нїи хлѣ́бѡвъ: тропа́рь првⷣнагѡ  два́жды. Пи́санъ на ма́лѣй вече́рни, и҆ пра́здника, и҆лѝ  Бг҃оро́дице дв҃о, ра́дꙋйсѧ: є҆ди́ножды. 
Про́чее по оу҆ста́вꙋ. 
На оу҆́трени. 
На Бг҃ъ гдⷭ҇ь: тропа́рь пра́здника, два́жды.  Сла́ва: првⷣнагѡ, и҆ ны́нѣ, пра́здника и҆лѝ тропа́рь  првⷣнагѡ два́жды. 
Сла́ва, и҆ ны́нѣ: Є҆́же ѿ вѣ́ка оу҆тае́нное: 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
Бж҃е́ственномꙋ повинꙋ́ѧсѧ води́тельствꙋ,  оу҆страни́лсѧ є҆сѝ ро́да и҆ ѻ҆те́чества твоегѡ̀,  бл҃же́нне сѷмеѡ́не, и҆ ꙗ҆́кѡ стра́ненъ всели́лсѧ є҆сѝ въ  сиби́рстѣй странѣ̀, и҆дѣ́же восте́клъ є҆сѝ на высотꙋ̀  добродѣ́телей, прикрыва́ѧ дѡ́блестныѧ твоѧ̑ по́двиги, во  смиренномꙋ́дрїи, покро́вомъ ю҆ро́дства хрⷭ҇та̀ ра́ди, и҆́же  по бл҃же́ннѣй твое́й кончи́нѣ, всели́ тѧ во свѣ́тлостехъ  ст҃ы́хъ свои́хъ. и҆́хже ѻ҆́бщники и҆ на́съ содѣ́лай  моли́твами твои́ми, пра́зднꙋющихъ па́мѧть твою̀. (с. 705) 
Сла́ва, и҆ ны́нѣ, пра́здника, и҆лѝ бг҃оро́диченъ: 
Прест҃а́ѧ дв҃о, ѻ҆трокови́це пребл҃гослове́ннаѧ,  бл҃же́нна показа́ласѧ є҆сѝ хрⷭ҇та̀ бг҃а ро́ждши,  бл҃жє́нны содѣва́ющаго тогѡ̀ во́ли повинꙋ́ющыѧсѧ. 
По в҃-мъ стїхосло́вїи сѣда́ленъ, гла́съ з҃. 
Подо́бенъ: Оу҆дивлѧ́шесѧ: 
По́стными по́двиги пло́ть распина́ѧ со страстьмѝ и҆  похотьмѝ, мꙋдрова́нїе плотско́е безстра́стїемъ бл҃гоче́стнѡ  оу҆мертви́лъ є҆сѝ, та́же погаси́въ стра̑сти росо́ю  пѡ́двигъ твои́хъ, бг҃омꙋ́дре сѷмеѡ́не. бога́тнѡ возже́глъ  є҆сѝ ѻ҆гне́мъ вѣ́ры и҆ любвѐ воздержа́нїѧ свѣти́льникъ  и҆ днѐ сы́нъ ꙗ҆ви́лсѧ є҆сѝ. и҆ ны́нѣ прича́стникъ  сподо́бивсѧ бы́ти бж҃е́ственномꙋ свѣ́тꙋ, твою̀ свѣ́тлꙋю  па́мѧть пра́зднꙋющихъ страсте́й мглы̀ и҆зба́вити, и҆  просвѣще́нїѧ дꙋхо́внагѡ сподо́бити, молѝ хрⷭ҇та̀ бг҃а,  просвѣти́телѧ и҆ сп҃са дꙋ́шъ на́шихъ. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Пречⷭ҇таѧ бг҃оро́дице, є҆го́же сп҃са хрⷭ҇та̀  неизрече́ннѡ родила̀ є҆сѝ, молѝ съ првⷣнымъ сѷмеѡ́номъ,  во є҆́же просвѣти́ти и҆ спастѝ ро́дъ на́шъ. 
По полѷеле́и сѣда́ленъ, гла́съ д҃. 
Подо́бенъ: Зва́нный свы́ше: 
Возвели́чилъ є҆́сть тѧ̀ хрⷭ҇то́съ гдⷭ҇ь, бл҃же́нне  сѷмеѡ́не, сподо́бивъ предстоѧ́ти со а҆́гг҃лы и҆ всѣ́ми  ст҃ы́ми престо́лꙋ є҆гѡ̀, и҆ хода́тайствовати ѡ҆ лю́дехъ  є҆гѡ̀, и҆ дарова́въ тѝ бл҃года́ть чꙋде́съ преди́вныхъ.  тѣ́мже ра́дости и҆сполнѧ́ѧсѧ правосла́вныхъ собра́нїе, въ  па́мѧти твое́й оу҆бл҃жа́емъ тѧ̀, бл҃гохва́льнѡ почита́юще.  (с. 706) 
Сла́ва, и҆ ны́нѣ, бг҃оро́диченъ: 
Свѧтѣ́йши ꙗ҆ви́ласѧ херꙋві̑мъ, на землѝ ро́ждшаѧ  хрⷭ҇та̀, всѣ́хъ влⷣкꙋ, чⷭ҇таѧ всенепоро́чнаѧ влⷣчце. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Возвесели́тсѧ пра́ведникъ ѡ҆ гдⷭ҇ѣ и҆  оу҆пова́етъ на него̀. 
Сті́хъ: Оу҆слы́ши, бж҃е, гла́съ мо́й, внегда̀  мо́литимисѧ къ тебѣ̀. 
Всѧ́кое дыха́нїе: 
Є҆ѵⷢ҇лїе ѿ матѳе́а, зача́ло м҃г. 
По н҃-мъ ѱалмѣ̀ стїхи́ра, пи́сана на стїхо́внѣ  вели́кїѧ вече́рни, сла́вникъ. Канѡ́нъ пра́здника со  і҆рмосо́мъ на ѕ҃: і҆рмосы̀ по два́жды: и҆лѝ Во́дꙋ  проше́дъ: и҆ Мно́гими содержи́мь напа́стьми: и҆  првⷣнагѡ на и҃. 
Запѣ́въ къ тропарє́мъ канѡ́на првⷣнагѡ: Ст҃ы́й  првⷣный сѷмеѡ́не, молѝ бг҃а ѡ҆ на́съ. Катава́сїа но  оу҆ста́вꙋ. 
Канѡ́нъ првⷣнагѡ, гла́съ г҃. 
Пѣ́снь а҃. 
І҆рмо́съ: Во́ды дре́вле ма́нїемъ бж҃е́ственнымъ во  є҆ди́но со́нмище совокꙋпи́вый и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть. томꙋ̀ є҆ди́номꙋ пои́мъ, ꙗ҆́кѡ просла́висѧ. 
Ѡ҆мраче́нный грѣха́ми, недоꙋмѣ́ю, ка́кѡ по  достоѧ́нїю восхвали́ти тѧ̀, ст҃е сѷмеѡ́не, сїѧ́юща по  бл҃года́ти хрⷭ҇то́вой, пѡ́двигъ и҆ чꙋде́съ твои́хъ  свѣ́тлостьми. ты́ ми, бл҃госе́рде, помозѝ, возсїѧва́ѧ въ  дꙋшѝ мое́й свѣ́тъ, и҆́мже ѡ҆сїѧва́ешисѧ, ꙗ҆́кѡ да понѐ  є҆ли́ко воспою̀ въ похвале́нїе твоѐ ꙗ҆́вльшаѧсѧ (с. 707)  на тебѣ̀ чꙋ̑днаѧ дѣла̀ гдⷭ҇нѧ, воззыва́юща всѣ́хъ,  пра́зднꙋющихъ па́мѧть твою̀, пѣ́ти влⷣцѣ хрⷭ҇тꙋ̀: се́й  бг҃ъ на́шъ, ди́вный и҆ сла́вимый во ст҃ы́хъ свои́хъ,  препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ  просла́висѧ. 
Бл҃гоче́стїѧ любо́вїю и҆ спасе́нїѧ ѡ҆б̾ѧ́тъ бы́въ,  и҆збѣга́ѧй тогѡ̀ ра́ди треволне́нїй жите́йскихъ,  оу҆дали́лсѧ є҆сѝ, бл҃же́нне сѷмеѡ́не, ѿ ро́да твоегѡ̀  и҆ ма́нїемъ бжⷭ҇твеннымъ и҆зведе́нъ бы́лъ є҆сѝ въ  малонаселе́ннꙋю и҆ногда̀ странꙋ̀ сиби́рскꙋю, и҆дѣ́же  пресе́льникъ бы́въ землѝ ѻ҆те́ческїѧ, подо́бникъ ꙗ҆ви́лсѧ  є҆сѝ пра́ѻтцꙋ а҆враа́мꙋ и҆ стѧжа́въ нра́въ є҆гѡ̀, въ  хи́жинахъ оу҆̀бо оу҆бо́гихъ вита́ѧй, ꙗ҆́коже ѻ҆́нъ въ  кꙋ́щахъ. дꙋ́шꙋ же впери́въ въ нб҃сѝ, въ го́рнїй сїѡ́нъ  добродѣ́телей стезе́ю ходи́лъ є҆сѝ, ведꙋ́щею на нб҃о,  всю̀ жи́знь твою̀, во сла́вꙋ хрⷭ҇та̀ сп҃са всѣ́хъ, тѝ  споспѣшествꙋ́юща. є҆мꙋ́же всѧ̑ сїѧ̑ наꙋча́ютъ на́съ  ра́достнѡ дне́сь зва́ти: се́й бг҃ъ на́шъ, препросла́вленъ  є҆́сть, томꙋ̀ є҆ди́номꙋ пои́мъ, ꙗ҆́кѡ просла́висѧ. 
По рожде́нїю твоемꙋ̀, бл҃же́нне, бы́въ ѿраслїю  бл҃гонарочи́тыхъ люде́й и҆ сла́вныхъ въ наро́дѣ свое́мъ,  є҆гда̀ ма́нїемъ бжⷭ҇твеннымъ сиби́ри доше́лъ є҆сѝ, а҆́бїе  ѿгна́лъ є҆сѝ ѿ себѐ самомнѣ́нїѧ пре́лесть, и҆  смире́нїю подклони́лъ є҆сѝ вы́ю, себѐ вмѣнѧ́ѧ  послѣ́днѣйша ѿ всѣ́хъ, та́же трꙋды̀ мно́гими тѣ́ло  твоѐ оу҆дрꙋчи́лъ є҆сѝ, и҆ оу҆кроти́лъ свирѣ́пое  страсте́й мо́ре воздержа́нїемъ, и҆ та́кѡ возше́лъ є҆сѝ на  высотꙋ̀ добродѣ́телей, оу҆крѣплѧ́ющꙋ тѧ̀ хрⷭ҇тꙋ̀,  прославлѧ́емомꙋ твои́ми (с. 708) бл҃ги́ми дѣ́лы. є҆мꙋ́же  велегла́снѡ тогѡ̀ ра́ди вопїе́мъ: се́й бг҃ъ на́шъ,  препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ  просла́висѧ. 
Въ нищетѣ̀ пожи́лъ є҆сѝ въ сиби́рстѣй странѣ̀,  бл҃же́нне сѷмеѡ́не, и҆ ꙗ҆́кѡ ѿ ко́рене благопло́дна  пло́дъ благоцвѣтꙋ́щъ, добродѣ́тельми ѡ҆бога́тилсѧ є҆сѝ.  тѣ́мже, вельмѝ оу҆краси́вша тѧ̀ бжⷭ҇твенными добро́тами  толи́кѡ на́мъ вожделѣ́нными, и҆ си́ми просла́вленна, влⷣкꙋ  хрⷭ҇та̀, пѣ́сньми славосло́вимъ зовꙋ́ще: се́й бг҃ъ на́шъ,  препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ  просла́висѧ. 
Сто́лпъ добродѣ́телей непрело́женъ и҆ бл҃гоче́стїѧ  жили́ще бы́лъ є҆сѝ, бл҃же́нне, и҆мѣ́ѧй ѡ҆снова́нїе  оу҆́бѡ тве́рдое правосла́внꙋю вѣ́рꙋ, посо́бїе же  непобѣди́мо содѣ́йствꙋющꙋю тѝ си́лꙋ хрⷭ҇то́вꙋ. и҆ ны́нѣ,  и҆мѣ́ѧй дерзнове́нїе ко хрⷭ҇тꙋ̀ сп҃си́телю всѣ́хъ, молѝ  є҆го̀, дарова́ти къ прославле́нїю и҆́мени є҆гѡ̀ всѣ̑мъ  на́мъ оу҆твержде́нїе си́лою є҆гѡ̀, въ се́й толи́кѡ  спаси́тельнѣй вѣ́рѣ, ꙗ҆́кѡ да всѝ є҆ди́ными оу҆сты̀  согла́снѡ зове́мъ є҆мꙋ̀: се́й бг҃ъ на́шъ, препросла́вленъ  є҆́сть, томꙋ̀ є҆ди́номꙋ пои́мъ, ꙗ҆́кѡ просла́висѧ. 
Бг҃оро́диченъ: 
Пребл҃гослове́нна є҆сѝ, бг҃оро́дице дв҃о, ꙗ҆́кѡ  родила̀ є҆сѝ хрⷭ҇та̀ сп҃са на́шего, є҆го́же  славосло́вимъ, ꙗ҆́кѡ є҆диноро́днаго ѿ ѻ҆ц҃а̀, и҆спо́лнь  бл҃года́ти и҆ и҆́стины, и҆ є҆мꙋ́же вы́нꙋ взыва́емъ: се́й  бг҃ъ на́шъ, препросла́вленъ є҆́сть, томꙋ̀ є҆ди́номꙋ  пои́мъ, ꙗ҆́кѡ просла́висѧ. (с. 709) 
Пѣ́снь г҃. 
І҆рмо́съ: Непло́днаѧ дꙋшѐ и҆ безча́днаѧ, стѧжѝ  пло́дъ бл҃гослове́нный, веселѧ́щисѧ возопі́й: оу҆тверди́хсѧ  тобо́ю, бж҃е, нѣ́сть ст҃ъ и҆ нѣ́сть пра́веденъ, па́че  тебѐ, гдⷭ҇и. 
Правосла́вною вѣ́рою оу҆тверди́вшисѧ, бл҃же́нне  сѷмеѡ́не, стѧжа́лъ є҆сѝ благосла́вный пло́дъ є҆ѧ̀,  ѡ҆богати́вый тѧ̀ добродѣ́тельми, ѻ҆ба́че николи́же  велемꙋ́дрствовалъ є҆сѝ ѡ҆ себѣ̀, и҆ не да́лъ є҆сѝ  человѣкоꙋбі́йцѣ и҆сконѝ ѡ҆бꙋѧ́ти тѧ̀ тщесла́вїемъ. но  вы́нꙋ води́лсѧ є҆сѝ смиренномꙋ́дрїемъ, ꙗ҆́кѡ ви́дѣти тѧ̀  при́снѡ всѣ̑мъ, а҆́ки бы оу҆сво́иша себѣ̀ пѣ́снь  є҆ди́нагѡ ѿ бг҃омꙋ́дрыхъ: оу҆тверди́хсѧ тобо́ю, бж҃е,  нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и. 
Съ нището́ю тѣле́сною соедини́въ нищетꙋ̀ дꙋхо́внꙋю,  ꙗ҆́кѡ ко́рень всѣ́хъ бл҃ги́хъ, молчали́вѡ и҆ бл҃гоче́стнѡ  твою̀ жи́знь соверши́лъ є҆сѝ, бл҃же́нне сѷмеѡ́не, и҆  ꙗ҆ви́лъ є҆сѝ въ себѣ̀ пло́дъ бл҃госла́вный правосла́вныѧ  вѣ́ры, пред̾ꙋкрѣпи́въ пе́рвѣе тѣ́ло твоѐ посто́мъ  неѡсла́бнымъ, та́же дꙋ́шꙋ твою̀ хра́мъ бж҃їй прест҃ъ  содѣ́лавъ, бжⷭ҇твеннымъ хра́момъ присѣдѧ́щи, внегда̀  пѣ́тисѧ та́мѡ сщ҃є́ннымъ пѣснопѣ́нїѧмъ, всѣ̑мъ  и҆мꙋ́щымъ є҆ди́нъ се́й ра́зꙋмъ: нѣ́сть ст҃ъ и҆ нѣ́сть  пра́веденъ, па́че тебѐ, гдⷭ҇и. 
Сꙋгꙋ́бѡ бл҃горо́денъ бы́лъ є҆сѝ, бл҃же́нне  сѷмеѡ́не, и҆ ро́домъ и҆ нра́вы: дꙋши́ бо твоеѧ̀  благоро́дїе, бл҃горо́дїѧ свы́ше добро́тами оу҆ѧсни́лъ  є҆сѝ, правосла́вїѧ свѣ́томъ блиста́ющи, и҆  по́стничествомъ, и҆ цѣломꙋ́дрїемъ, и҆ смире́нїемъ и҆  терпѣ́нїемъ, и҆ мꙋ́жествомъ (с. 710) на го́рдаго ѕмі́ѧ,  є҆го́же си́ми низложи́лъ є҆сѝ, содѣ́йствꙋющꙋ тѝ  хрⷭ҇тꙋ̀, и҆ та́кѡ дости́глъ є҆сѝ бл҃же́нныхъ селе́нїй  ст҃ы́хъ. и҆́хже во оу҆ста́хъ коего́ждо вы́нꙋ бы́сть пѣ́снь  цр҃кви: оу҆тверди́хсѧ тобо́ю, бж҃е, нѣ́сть ст҃ъ и҆ нѣ́сть  пра́веденъ, па́че тебѐ, гдⷭ҇и. 
Дре́во бл҃госѣнноли́ственное, насажде́нное при  и҆схо́дищихъ во́дъ, є҆́же дае́тъ плоды̀ во вре́мѧ своѐ,  бы́лъ є҆сѝ, бл҃же́нне сѷмеѡ́не. ты́ бо и҆змла́да напое́нъ  бы́въ вода́ми бл҃гоче́стїѧ, и҆зрасти́лъ є҆сѝ  добродѣ́телей плоды̀ бл҃гопрїѧ̑тны бг҃ꙋ, дарова́вшемꙋ тѝ  за та́ѧ живо́тъ вѣ́чный. є҆го́же и҆ на́съ сподо́би  моли́твами твои́ми ко гдⷭ҇ꙋ, ꙗ҆́кѡ да и҆ въ грѧдꙋ́щемъ  вѣ́цѣ, ꙗ҆́коже дне́сь воспѣва́емъ є҆мꙋ̀: нѣ́сть ст҃ъ  и҆ нѣ́сть пра́веденъ, па́че тебѐ, гдⷭ҇и. 
Бг҃оро́диченъ: 
Те́рнїе и҆ волчцы̀ грѣхѡ́въ неплѡ́дны содѣва́ютъ  дꙋ́шы на́шѧ, милосе́рдаѧ мт҃и хрⷭ҇та̀ бг҃а на́шегѡ, молѝ съ  првⷣнымъ сѷмеѡ́номъ сн҃а твоего̀ сотвори́ти ни́вꙋ дꙋ́шъ  на́шихъ, во є҆́же приноси́ти є҆́й пло́дъ бл҃госла́вный  и҆́стинныѧ вѣ́ры, несꙋмнѣ́нныѧ наде́жды и҆ нелицемѣ́рныѧ  любвѐ. ꙗ҆́кѡ да вы́нꙋ воспѣва́емъ ро́ждшемꙋсѧ ѿ тебѐ:  оу҆тверди́хомсѧ тобо́ю, бж҃е, нѣ́сть ст҃ъ и҆ нѣ́сть  пра́веденъ, па́че тебѐ, гдⷭ҇и. 
Сѣда́ленъ, гла́съ д҃. 
Подо́бенъ: Вознесы́йсѧ: 
Хра́мъ бг҃ꙋ хотѧ̀ ꙗ҆ви́ти се́рдце твоѐ, бл҃же́нне  сѷмеѡ́не, и҆зво́лилъ є҆сѝ нелѣ́ностнѡ присѣща́ти хра́мы  гдⷭ҇ни въ часы̀ пѣснопѣ́нїй. ѿѻнꙋ́дꙋже и҆ прїѧ́лъ  є҆сѝ (с. 711) свѣ́тъ бл҃года́ти ст҃а́гѡ дх҃а, и҆  ꙗ҆ви́лсѧ є҆сѝ ѕвѣзда̀ многосвѣ́тлаѧ, свѣ́тлагѡ ра́ди  житїѧ̀ твоегѡ̀, и҆ чистоты̀ дꙋше́вныѧ же и҆ тѣле́сныѧ,  ѡ҆зарѧ́ѧй вѣ́рныхъ собра̑нїѧ. тѣ́мже пра́зднꙋюще па́мѧть  твою̀, ра́достнѡ восхвалѧ́емъ тѧ̀, бл҃же́нне. 
Сла́ва, и҆ ны́нѣ, пра́здника и҆лѝ бг҃оро́диченъ: 
Хра́мъ свѣ́та неизрече́ннагѡ была̀ є҆сѝ,  всепѣ́таѧ дв҃о, вмѣ́щши во чре́вѣ твое́мъ просвѣща́юща  и҆ ѡ҆свѣща́юща мі́ра концы̀ хрⷭ҇та̀ бг҃а на́шего. и҆  ны́нѣ, моли́твами твои́ми съ првⷣнымъ сѷмеѡ́номъ  содѣ́лай прича́стниками тогѡ̀ свѣ́та и҆ на́съ, бг҃оро́дицꙋ  тѧ̀ вои́стиннꙋ и҆менꙋ́ющихъ. 
Пѣ́снь д҃. 
І҆рмо́съ: Положи́лъ є҆сѝ къ на́мъ тве́рдꙋю  любо́вь, гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ благодарѧ́ще:  сла́ва си́лѣ твое́й, гдⷭ҇и. 
Непосты́днѡ бы́сть твоѐ, бл҃же́нне, на си́лꙋ и҆  по́мощь чл҃вѣколю́бца гдⷭ҇а, преда́вша сн҃а своего̀ за ны̀  на сме́рть, оу҆пова́нїе и҆́мже оу҆крѣ́пль дꙋ́шꙋ твою̀, не  оу҆жа́слсѧ є҆сѝ встꙋпи́ти въ по́прище пѡ́двигъ твои́хъ.  гдⷭ҇емъ бо помога́емь, пе́рвѣе оу҆держа́лъ є҆сѝ въ  постѣ̀ чре́во твоѐ, та́же воздержа́нїѧ росо́ю  до́бльственнѣ страсте́й пе́щь погаси́лъ є҆сѝ, и҆ та́кѡ  мра́ка и҆́хъ и҆зба́вльсѧ, просїѧ́лъ є҆сѝ безстра́стїѧ  свѣ́тлостїю. се́ю же показа́лъ є҆сѝ на́мъ пꙋ́ть, ведꙋ́щїй  въ жи́знь и҆́стиннꙋю. тѣ́мже восхвалѧ́юще тѧ̀, гдⷭ҇ꙋ,  дарова́вшꙋ тѝ си́лꙋ и҆ крѣ́пость, пое́мъ: сла́ва си́лѣ  твое́й, гдⷭ҇и. (с. 712) 
Насажде́нъ бы́въ при вода́хъ воздержа́нїѧ,  бл҃же́нне, лоза̀ ꙗ҆ви́лсѧ є҆сѝ бл҃гора́сленна,  бл҃гоче́стїѧ гро́здїе предлага́ющаѧ. къ си̑мъ же показа́лсѧ  є҆сѝ всѣ̑мъ и҆ ѻ҆́бразъ трꙋдолю́бїѧ, подо́бѧсѧ бо  скинотво́рцꙋ а҆пⷭ҇толꙋ, рꙋка́ми свои́ми прїѡбрѣта́вшемꙋ  себѣ̀ и҆ сꙋ́щымъ съ ни́мъ всѧ̑ потрє́бнаѧ къ жи́зни  вре́меннѣй, оу҆пражнѧ́лсѧ є҆сѝ въ шве́нїи ѻ҆де́ждъ  дрꙋги̑мъ и҆ въ ловле́нїи ры́бъ, на потре́бꙋ къ жи́зни,  ꙗ҆́кѡ да не ѡ҆тѧготи́ши ко́его ли́бо пропита́нїемъ тебѐ.  тѣ́мже оу҆крѣ́пльшꙋ тѧ̀ ѡ҆ се́мъ хрⷭ҇тꙋ̀ бг҃ꙋ пое́мъ:  сла́ва си́лѣ твое́й, гдⷭ҇и. 
Трꙋжда́ѧсѧ въ шве́нїи ѻ҆де́ждъ, бл҃же́нне, къ  смотре́нїю мы́сленныхъ твоѐ хꙋдо́жество оу҆пра́вилъ  є҆сѝ, помышлѧ́ѧ ѻ҆дѣѧ́нїе дꙋшѝ твоеѧ̀, въ не́мъ же да  вни́деши въ черто́гъ сп҃совъ. та́кожде, оу҆́дицею ры̑бы  ловѧ́й, вы́нꙋ мы́сль къ бг҃ꙋ и҆мѣ́лъ є҆сѝ, блюды́й себѐ,  ꙗ҆́кѡ да не оу҆́дицею грѣха̀ оу҆ловле́нъ бꙋ́деши ѿ  вселꙋка́вагѡ врага̀ сп҃се́нїѧ на́шегѡ. и҆ та́кѡ непрело́женъ  и҆мѣ́ѧй по́мыслъ благоче́стїѧ, оу҆стро́илъ є҆сѝ жи́знь  твою̀ по бз҃ѣ, хрⷭ҇тꙋ̀ бг҃ꙋ споспѣшествꙋ́ющꙋ: є҆мꙋ́же,  свѣ́дꙋще сїѧ̑, велегла́снѡ пое́мъ: сла́ва си́лѣ твое́й,  гдⷭ҇и. 
Тезоиме́ннѡ оу҆слы́шанїю, и҆́мже преднаре́клсѧ  є҆сѝ въ кр҃ще́нїи, бл҃же́нне, поꙋча́ѧсѧ ст҃о́мꙋ  послꙋша́нїю, са́мымъ дѣ́ломъ и҆сполни́тель ѻ҆́нагѡ бы́лъ  є҆сѝ, нра́въ соѻбра́зный и҆́мени твоемꙋ̀ стѧжа́въ.  гото́въ бо бы́лъ є҆сѝ всегда̀ послꙋжи́ти всѣ̑мъ,  тре́бовавшымъ твое́й, бл҃госе́рде, по́мощи въ житїѝ  твое́мъ, и҆ слꙋжи́лъ (с. 713) є҆сѝ, є҆ли́кѡ мо́гъ со  оу҆се́рдїемъ оу҆вѣ́тливъ ко всѣ̑мъ ве́сь ꙗ҆влѧ́ѧсѧ, и҆  че́стенъ и҆ послꙋшли́въ. Разꙋмѣ́юще оу҆̀бо, ꙗ҆́кѡ и҆ сїѐ  дарова́нїе тѝ даде́сѧ ѿ хрⷭ҇та̀ бг҃а, пое́мъ є҆мꙋ̀:  сла́ва си́лѣ твое́й, гдⷭ҇и. 
Бг҃оро́диченъ: 
И҆́маши всѧ̀ мо́щи, є҆́же а҆́ще хо́щеши, всебл҃га́ѧ  мт҃и хрⷭ҇та̀ бг҃а на́шегѡ, оу҆потреблѧ́ющи мт҃рнее  дерзнове́нїе къ немꙋ̀ тѣ́мже мо́лимъ тѧ̀, молѝ съ  првⷣнымъ сѷмеѡ́номъ, сн҃а твоего̀, дарова́ти на́мъ си́лꙋ  и҆ крѣ́пость ше́ствовати неꙋкло́ннѡ пꙋте́мъ добродѣ́телей,  ꙗ҆́кѡ да благода́рнѡ вы́нꙋ зове́мъ тѝ: сла́ва, влⷣце,  всемо́щнѣй си́лѣ твое́й. 
Пѣ́снь є҃. 
І҆рмо́съ: На землѝ неви́димый ꙗ҆ви́лсѧ є҆сѝ, и҆  человѣ́кѡмъ во́лею сожи́лъ є҆сѝ, непостижи́мый. и҆ къ  тебѣ̀ оу҆́треннююще, воспѣва́емъ тѧ̀, человѣколю́бче. 
И҆мѣ́ѧй въ се́рдцы свое́мъ ѻ҆́бразъ восхище́на до  тре́тїѧгѡ нб҃сѐ въ ра́й, а҆пⷭ҇ла, ре́кша: мы̀ ю҆рѡ́ди  хрⷭ҇та̀ ра́ди, ты̀, бл҃же́нне сѷмеѡ́не, таково́е ю҆ро́дство  во́лею воспрїѧ́лъ є҆сѝ на тѧ̀, ꙗ҆́кѡ бо цвѣтни́къ  бл҃гоꙋха́ннѣйшїй и҆ добродѣ́телей ра́й ѡ҆дꙋшевле́нъ,  воздержа́нїемъ процвѣ́лъ є҆сѝ. ѻ҆ба́че хотѧ̀  оу҆таи́тисѧ ѿ челѡвѣ́къ, ю҆ро́дъ бы́лъ є҆сѝ мі́рꙋ,  са́мъ сѧ̀ не бл҃горо́денъ сотво́рь, скꙋдоꙋ́мїѧ  притворе́ннїи, хрⷭ҇тꙋ́ же премꙋ́дръ бы́лъ є҆сѝ, соверша́ѧ  пресла̑внаѧ, безстра́стїѧ дости́глъ є҆сѝ и҆́стиннагѡ.  тѣ́мже восхвалѧ́юще тѧ̀, пѣ́сненнѡ прославлѧ́емъ да́вшаго  тѝ таковꙋ́ю мꙋ́дрость, хрⷭ҇та̀ чл҃вѣколю́бца. (с. 714) 
Оу҆мꙋ̀ стра̑сти твоѧ̑ подчини́въ, бл҃же́нне,  дꙋхо́внꙋю мꙋ́дрость стѧжа́лъ є҆сѝ. и҆ се́ю оу҆правлѧ́емь,  нищетꙋ̀ возлюби́лъ є҆сѝ и҆ воздержа́нїе, и҆ чистотꙋ̀, и҆  смиренномꙋ́дрїе. и҆ та́кѡ си́лѣ хрⷭ҇то́вой тѝ  содѣ́йствꙋющей, на высотꙋ̀ добродѣ́телей восте́клъ є҆сѝ,  и҆́миже зрѧ́ тѧ хрⷭ҇то́съ ѡ҆богати́вшасѧ, человѣколю́бне  призрѣ̀ на тѧ̀, и҆ сла́вы црⷭ҇тва нбⷭ҇нагѡ показа́ тѧ  прича́стника пресла́вна: є҆го́же молѝ и҆ на́съ сподо́бити  ѻ҆́бщники бы́ти тоѧ̀, ꙗ҆́кѡ да во вѣ́ки воспѣва́емъ  є҆гѡ̀ чл҃вѣколю́бца. 
Ю҆ро́дствꙋѧй хрⷭ҇та̀ ра́ди, бл҃же́нне, и҆ та́кѡ  би́серъ многоцѣ́нный добродѣ́телей, въ селѣ̀ се́рдца  твоегѡ̀ сокрове́нный и҆мѣ́вый, ꙗ҆́кѡ безпло́тенъ на землѝ  пожи́лъ є҆сѝ, и҆ содѣ́лалсѧ оу҆го́дникъ хрⷭ҇тꙋ̀, и҆́же  тѧ̀, въ возме́здїе тогѡ̀, просла́ви нетлѣ́нїемъ и҆ чꙋдесы̀,  и҆ поста́ви моли́твенника ѡ҆ лю́дехъ свои́хъ. сегѡ̀ ра́ди  оу҆бл҃жа́юще тѧ̀, велича́емъ просла́вльшаго тѧ̀, гдⷭ҇а  чл҃вѣколю́бца. 
Ве́лїю сотвори́лъ є҆́сть гдⷭ҇ь ми́лость свою̀ съ  на́ми, дарова́въ на́мъ тебѐ, бл҃же́нне, и҆сто́чника чꙋде́съ  и҆ моли́твенника ѡ҆ на́съ. тѣ́мже оу҆бл҃жа́юще тѧ̀ дне́сь  въ па́мѧти твое́й, сла́вимъ да́вшаго тѝ и҆ на́мъ таковꙋ́ю  бл҃года́ть, вопїю́ще: къ тебѣ̀ оу҆́треннююще, гдⷭ҇и,  воспѣва́емъ тѧ̀, чл҃вѣколю́бче. 
Бг҃оро́диченъ: 
А҆рха́гг҃льскїй гла́съ вопїе́мъ тѝ, чⷭ҇таѧ  приснодв҃о: ра́дꙋйсѧ, бл҃года́тнаѧ, ꙗ҆́кѡ родила̀ є҆сѝ  сп҃си́телѧ мі́рꙋ, хрⷭ҇та̀ чл҃вѣколю́бца. (с. 715) 
Пѣ́снь ѕ҃. 
І҆рмо́съ: Глꙋбина̀ страсте́й воста̀ на мѧ̀ и҆ бꙋ́рѧ  проти́вныхъ вѣ́трѡвъ, но предвари́въ мѧ̀ ты̀ сп҃сѝ, сп҃се,  и҆ и҆зба́ви ѿ тлѝ, ꙗ҆́кѡ спа́слъ є҆сѝ ѿ ѕвѣ́рѧ  прⷪ҇ро́ка. 
Воздержа́нїѧ вѣтри́ломъ оу҆правлѧ́емь въ житїѝ  твое́мъ, бл҃же́нне, дости́глъ є҆сѝ въ безстра́стїѧ  сла̑внаѧ приста̑нища, и҆ та́кѡ спа́слсѧ є҆сѝ ѿ тлѝ  дꙋшепа́гꙋбныхъ страсте́й. гдⷭ҇ь же, по преставле́нїи твое́мъ  и҆зба́ви и҆ тѣ́ло твоѐ ѿ тлѝ, и҆ ꙗ҆вѝ є҆̀  нетлѣ́нно, а҆́ще и҆ мнѡ́га лѣ̑та пребы́сть въ нѣ́драхъ  земны́хъ. и҆ ны́нѣ молѝ, бл҃госе́рде, гдⷭ҇а, ꙗ҆́кѡ да  спасе́тъ и҆ на́съ ѿ всѧ́кїѧ тлѝ, ꙗ҆́коже спа́слъ є҆́сть  тебѐ ѿ тлѝ и҆ ѿ ѕвѣ́рѧ прⷪ҇ро́ка. 
Вра́гъ сп҃се́нїѧ, и҆скꙋша́ѧй на́съ на грѣхѝ,  сластьмѝ пали́тъ, но, ко́ль сїѧ̑ па̑гꙋбна сꙋ́ть, сꙋ́щи тлѧ̀  сме́ртнаѧ. тлѧ́тъ бо добро́тꙋ дꙋшѝ на́шеѧ, тлѧ́тъ и҆  здра́вїе тѣ́ла, и҆ къ си̑мъ гото́вѧтъ на́мъ ѻ҆́гнь  неꙋгаса́ющїй, и҆ че́рвь неꙋмира́ющїй. бл҃же́нне сѷмеѡ́не,  предстоѧ̀ съ ли́ки а҆́гг҃лѡвъ и҆ ст҃ы́хъ бж҃їихъ  человѣ́кѡвъ прⷭ҇то́лꙋ влⷣки, молѝ є҆го̀ съ ни́ми, ꙗ҆́кѡ  да и҆зба́витъ ѿ гꙋби́тельства сласте́й и҆ спасе́тъ на́съ,  вопїю́щихъ є҆мꙋ̀: спасѝ, сп҃се, и҆ и҆зба́ви ѿ тлѝ,  ꙗ҆́кѡ спа́слъ є҆сѝ ѿ ѕвѣ́рѧ прⷪ҇ро́ка. 
Мно́гѡ согрѣша́юще на всѧ́кїй ча́съ и҆ грѣхмѝ  при́снѡ растлѣва́емїи, та́кѡ слѧ́чени є҆смы̀, ꙗ҆́кѡ не  мощѝ на́мъ восклони́ти главы̀ и҆ воззрѣ́ти когда̀ къ  нбⷭ҇нѣй добро́тѣ, и҆ бꙋ́рею проти́вныхъ вѣ́трѡвъ та́кѡ  оу҆носи́ми далекѡ̀ ѿ пꙋтѝ добродѣ́телей и҆ ѿ стезѝ  (с. 716) покаѧ́нїѧ, ꙗ҆́кѡ колеба́тисѧ въ на́съ оу҆пова́нїю  сп҃се́нїѧ. ты́ же, бл҃же́нне, предстоѧ̀ ны́нѣ всест҃о́мꙋ,  къ немꙋ́ же и҆ бога́тное стѧжа́лъ є҆сѝ дерзнове́нїе,  молѝ, и҆зба́вити ны̀ ѿ тлѝ грѣхо́вныѧ и҆ бꙋ́рю тѣ́хъ  проти́вныхъ вѣ́трѡвъ оу҆толи́ти, вопїю́щыѧ: спасѝ, сп҃се,  и҆ и҆зба́ви ѿ тлѝ, ꙗ҆́кѡ спа́слъ є҆сѝ ѿ ѕвѣ́рѧ  прⷪ҇ро́ка. 
Бл҃же́нъ є҆сѝ, ст҃е сѷмеѡ́не, и҆ добро̀ тебѣ̀  є҆́сть, поне́же гдⷭ҇ь зрѧ́ тѧ пра́ведна, вчинѝ съ ли́ки  ст҃ы́хъ во ѻ҆би́телехъ нбⷭ҇ныхъ, и҆зба́вль та́кѡ гее́нны,  сꙋ́щи тлѝ вѣ́чныѧ. є҆ѧ́же и҆зба́витисѧ и҆ на́мъ молѝ,  хрⷭ҇та̀ бг҃а, пою́щымъ є҆мꙋ̀: спасѝ, сп҃се, и҆ и҆зба́ви  ѿ тлѝ, ꙗ҆́кѡ спа́слъ є҆сѝ ѿ ѕвѣ́рѧ прⷪ҇ро́ка. 
Бг҃оро́диченъ: Пречⷭ҇таѧ влⷣчце, цр҃и́це нбⷭ҇наѧ,  стра́хомъ тлѝ вѣ́чной сме́рти содержи́мїи, мо́лимтисѧ,  молѝ съ првⷣнымъ сѷмеѡ́номъ, сн҃а твоего̀ хрⷭ҇та̀ бг҃а  на́шего, ꙗ҆́кѡ да и҆зба́вити на́съ тоѧ̀ вопїю́щихъ: спасѝ,  сп҃се, и҆ и҆зба́ви ѿ тлѝ, ꙗ҆́кѡ спа́слъ є҆сѝ ѿ  ѕвѣ́рѧ прⷪ҇ро́ка. 
Конда́къ на пренесе́нїе моще́й, гла́съ д҃: 
Наста̀ дне́сь всечⷭ҇тна́ѧ па́мѧть но́вагѡ  цѣле́бника првⷣнагѡ сѷмеѡ́на, созыва́етъ же лю́дїе въ  пречⷭ҇тны́й хра́мъ ст҃а́гѡ бж҃їѧ а҆рхїере́а нїкола́а,  и҆дѣ́же ра́достнѡ соше́дшесѧ бл҃гочести́выхъ мнѡ́жества,  ве́селѡ пра́зднꙋютъ пренесе́нїе чⷭ҇тны́хъ и҆  многоцѣле́бныхъ моще́й твои́хъ пра́здникъ. ты́ бо ꙗ҆ви́лсѧ  є҆сѝ гра́дꙋ на́шемꙋ, и҆ все́й сиби́ри врачевство̀  безме́здное, (с. 717) подава́ѧ и҆сцѣле́нїе съ вѣ́рою  приходѧ́щымъ къ тебѣ̀, сѷмеѡ́не всебл҃же́нне. но ꙗ҆́кѡ  и҆мѣ́ѧй дерзнове́нїе ко влⷣцѣ хрⷭ҇тꙋ̀, того̀ молѝ  спастѝ гра́дъ и҆ лю́ди, молѧ́щыѧсѧ тебѣ̀, па́че же  хода́тай бꙋ́ди ко гдⷭ҇ꙋ во дни̑ наше́ствїѧ печа́ли рабѡ́мъ  твои̑мъ, да зове́мъ тѝ: ра́дꙋйсѧ, сиби́рстѣй странѣ̀  похвало̀ и҆ оу҆твержде́нїе гра́дꙋ на́шемꙋ. 
И҆́нъ конда́къ на прославле́нїе, гла́съ в҃: 
Мі́ра сꙋ́етнагѡ ѿве́рглсѧ є҆сѝ, да бла̑га  вѣ́чныѧ жи́зни наслѣ́диши, возлюби́въ неѕло́бїе и҆  чистотꙋ̀ дꙋшѝ и҆ тѣ́ла. сниска́лъ є҆сѝ, є҆́же  возлюби́лъ, свидѣ́тельствꙋютъ бо ѡ҆ се́мъ гро́бъ и҆  нетлѣ́нїе моще́й твои́хъ, и҆ бл҃года́ть чꙋдотворе́нїѧ  наипа́че. то́чиши бо цѣльбы̀ всѣ́мъ притека́ющымъ къ  тебѣ̀ и҆ непросвѣщє́ннымъ, сѷмеѡ́не бл҃же́нне,  чꙋдотво́рче преди́вный. 
І҆́косъ: 
Многоцѣле́бнагѡ сокро́вища чꙋдотво́рныхъ моще́й  твои́хъ нѣ́дра подзє́мнаѧ не сокры́ша, првⷣный сѷмеѡ́не,  но въ ѡ҆богаще́нїе и҆зда́ша та́ѧ притека́ющымъ вѣ̑рнымъ и҆  невѣ̑рнымъ. тѣ́мже прїиди́те всѝ и҆ прїими́те бога́тыхъ  то́къ цѣльбы̀. ще́драгѡ бо влⷣки ра́бъ ще́дритъ и҆ дае́тъ,  и҆ є҆́сть въ подаѧ́нїи неѡскꙋ́денъ. восхвалѧ́юще оу҆̀бо въ  пѣ́снехъ сицева́го застꙋ́пника и҆ бл҃годѣ́телѧ на́шего, да  зове́мъ є҆мꙋ̀: ра́дꙋйсѧ, сиби́рстѣй странѣ̀ похвало̀ и҆  оу҆твержде́нїе гра́дꙋ на́шемꙋ. (с. 718) 
Пѣ́снь з҃. 
І҆рмо́съ: Ꙗ҆́коже дре́вле бл҃гочести̑выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ  свѣ́тлымъ бжⷭ҇тва̀ ѻ҆гне́мъ, и҆ на́съ ѡ҆зарѝ,  бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ. 
Бл҃гоче́стїе трїе́хъ ѻ҆́трѡкъ вавѷлѡ́нскихъ  привлечѐ къ ни̑мъ свѣ́тлый бжⷭ҇тва̀ ѻ҆́гнь, сꙋ́щꙋю  бл҃года́ть бж҃їю, сохра́ньшꙋю и҆̀хъ въ пла́мени  халде́йстѣмъ невреди̑мы. то́ежде бл҃гоче́стїе привлечѐ и҆  къ твоемꙋ̀, бл҃же́нне, тѣ́лꙋ бл҃года́ть, сохра́ньшꙋю є҆̀  невреди́мо ѿ тлѝ въ нѣ́драхъ земны́хъ. и҆ ны́нѣ,  пребыва́ющїй съ на́ми, сѷмеѡ́не, ꙗ҆́кѡ прича́стникъ  бжⷭ҇твеннагѡ ѻ҆гнѧ̀, возжгѝ въ на́съ ѻ҆́гнь ре́вности по  бл҃гоче́стїю, ꙗ҆́кѡ да и҆ мы̀ си́мъ сохра́ньшесѧ пла́мене  страсте́й, воспрїи́мемъ пѣ́снь ѻ҆́нѣхъ ѻ҆трокѡ́въ,  є҆́же взыва́ти хрⷭ҇тꙋ̀ вы́нꙋ: бл҃гослове́нъ є҆сѝ бж҃е  ѻ҆тє́цъ на́шихъ. 
Чꙋ́дно бы́сть халде́ємъ видѣ́нїе трїе́хъ  ѻ҆трокѡ́въ, неѡпали́вшихсѧ пла́менемъ ѻ҆гнѧ̀. та́кожде  оу҆диви́шасѧ хрⷭ҇тоимени́тїи лю́дїе и҆ оу҆мили́шасѧ  се́рдцемъ, ви́дѣвше тво́й гро́бъ, бл҃же́нне, восходѧ́щь ѿ  землѝ. є҆гда́ же оу҆зрѣ́ша въ не́мъ нетлѣ̑нныѧ мо́щи  твоѧ̀ и҆ точа́ша чꙋдесы̀ пресла̑вны бж҃е́ственною си́лою, въ  ни́хъ ѡ҆бита́ющею, и҆ па́че почꙋди́шасѧ и҆ стра́хомъ и҆  ра́достїю ѡ҆б̾ѧ́ти бы́вше со оу҆миле́нїемъ славосло́вѧхꙋ  гдⷭ҇а, ди́внаѧ творѧ́щаго во ст҃ы́хъ свои́хъ. тѣ́мже и҆ мы̀  торжествꙋ́юще дне́сь па́мѧть твою̀, ст҃е, гла́сомъ трїе́хъ  ѻ҆́нѣхъ ѻ҆трокѡ́въ, бл҃года́рственнѡ взыва́емъ хрⷭ҇тꙋ̀  сп҃сꙋ̀ всѣ́хъ: бл҃гослове́нъ є҆сѝ, бж҃е ѻ҆тє́цъ  на́шихъ. (с. 719) 
Вои́стиннꙋ ве́лїе, ꙗ҆́коже то трїе́хъ ѻ҆трокѡ́въ  въ вавѷлѡ́нѣ, та́кожде и҆ твоѐ, бл҃же́нне, бы́сть ѻ҆́но  чꙋ́до, ꙗ҆́кѡ чєстны́ѧ мо́щи твоѧ̑, по толи́цѣхъ лѣ́тѣхъ  ѡ҆брѣто́шасѧ цѣ̑лы и҆ неразрꙋши̑мы, бы́въ сохранѧ́емы въ  землѝ бж҃е́ственною бл҃года́тїю, и҆ и҆зда́вшесѧ си́лою  є҆ѧ̀ ѿ нѣ́дръ земны́хъ, ꙗ҆́кѡ свѣти́льникъ, то́же  гдⷭ҇ь поста́ви не подъ спꙋ́домъ, но на свѣ́щницѣ, да  свѣ́титъ всѣ̑мъ сїѧ́нїемъ чꙋде́съ, ѡ҆зари́ша и҆  ѡ҆богати́ша правосла́вныхъ разꙋмѣ́нїемъ бж҃е́ственнымъ.  оу҆цѣломꙋ́дритесѧ ны́нѣ, вопїю́щїи, и҆ возлюби́те па́че  всѣ́хъ гдⷭ҇а, да бл҃года́ть ѡ҆брѧ́щете вѣ́чнꙋю, є҆ще́ же  и҆ подаю́щꙋ всѣ̑мъ и҆сцѣле́нїе притека́ющымъ къ тебѣ̀.  тебѣ́ же и҆ мы̀ покланѧ́ющесѧ, ра́достнѡ пое́мъ пѣ́снь  трїе́хъ ѻ҆́нѣхъ ѻ҆трокѡ́въ, хрⷭ҇тꙋ̀ сподо́бившꙋ на́съ  таковы́ѧ бл҃года́ти. бл҃гослове́нъ є҆сѝ, бж҃е ѻ҆тє́цъ  на́шихъ. 
Ꙗ҆́кѡ фі́нїѯъ процвѣтѐ тѣ́ло твоѐ  нетлѣ́нїемъ, бл҃же́нне, и҆ ꙗ҆́кѡ ке́дръ, и҆́же въ  лїва́нѣ, оу҆мно́жисѧ чꙋдесы̀, приносѧ́щи бж҃е́ственнꙋю  жи́знь. сегѡ̀ ра́ди сиби́рскаѧ страна̀, и҆мѣ́ѧ тебѧ̀  моли́твенникомъ, ꙗ҆́кѡ бж҃е́ственный зри́тсѧ ра́й, цвѣ́ты  разли̑чныѧ приносѧ̀ чꙋде́съ. и҆́миже, ꙗ҆́кѡ дре́вле  вавѷлѡ́нѧне чꙋ́домъ трїе́хъ ѻ҆трокѡ́въ вразꙋмлѧ́еми бы́ша  въ и҆́стинной си́хъ вѣ́рѣ, та́кѡ лю́дїе спаса́емїи при́снѡ  оу҆твержда́ютсѧ въ и҆́стинной вѣ́рѣ бж҃їей, вводѧ́щей въ  живо́тъ вѣ́чный, є҆го́же да́рꙋетъ гдⷭ҇ь свои̑мъ  оу҆го́дникѡмъ, бл҃гослове́нъ сы́й бг҃ъ ѻ҆тє́цъ на́шихъ.  (с. 720) 
Бг҃оро́диченъ: 
Зри́ши, прест҃а́ѧ дв҃о, ꙗ҆́кѡ въ пла́мени  грѣхо́внѣмъ и҆счеза́ютъ дні́е на̑ша. мл҃твами твои́ми съ  првⷣнымъ сѷмеѡ́номъ сотворѝ, ꙗ҆́кѡ да не погꙋ́битъ се́й  пла́мень на́съ до конца̀, но росо́ю свѣ́тлагѡ  бж҃е́ственнагѡ ѻ҆гнѧ̀ оу҆тꙋ́шенъ бꙋ́детъ. и҆ мы̀ та́кѡ  невреди̑мы ѿ пла́мене є҆гѡ̀ ꙗ҆ви́вшесѧ, пода́телю тогѡ̀  ѻ҆гнѧ̀ сн҃ꙋ твоемꙋ̀ вы́нꙋ взыва́емъ: бл҃гослове́нъ є҆сѝ,  бж҃е ѻ҆тє́цъ на́шихъ. 
Пѣ́снь и҃. 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же неврежде́ни  бж҃е́ственнꙋю пѣ́снь поѧ́хꙋ: бл҃гослови́те всѧ̑ дѣла̀  гдⷭ҇нѧ, гдⷭ҇а, и҆ превозноси́те во всѧ̑ вѣ́ки. 
Ꙗ҆́коже бл҃гочести́вїи ѻ҆́троцы въ пещѝ  вавѷлѡ́нстѣй пла́менемъ и҆ногда̀ неврежде́ни бы́ша,  бж҃е́ственною си́лою та́кѡ сподо́бившїисѧ по́мощи твоеѧ̀,  бл҃же́нне, спасе́ни бы́вша, ѿ многоразли́чныхъ ѕѡ́лъ,  ꙗ҆́кѡ пла́менемъ ѻ҆гнѧ̀ и҆̀хъ ѡ҆бдержа́щихъ. тѣ́мже  ѡ҆бновлѧ́ющїѧсѧ въ дꙋша́хъ вѣ́рныхъ чꙋдеса̀ твоѧ̑ дне́съ въ  па́мѧти твое́й, ꙗ҆́коже чꙋ́до въ пещѝ вавѷлѡ́нстѣй  ю҆́нѡши ѻ҆́ны, пѣ́ти всѣ́хъ наꙋча́ютъ: бл҃гослови́те всѧ̑  дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки. 
Бг҃ото́чный и҆сто́чникъ, ѡ҆роша́ющь стра́ждꙋщихъ въ  пла́мени нестерпи́мыхъ ѕѡ́лъ, гдⷭ҇ь ꙗ҆ви́ тѧ, бл҃же́нне,  ꙗ҆́кѡ вои́стиннꙋ сокро́вище дарова́нїй, мы́ же, моли́твами  твои́ми, сподоблѧ́емсѧ бы́ти (с. 721) невреди̑мы ѿ ѕлы́хъ.  ѿ незави́стныхъ бо во́дъ дх҃о́вныѧ бл҃года́ти всѣ̑мъ, съ  те́плою вѣ́рою прибѣга́ющымъ къ тебѣ̀, подае́ши  бл҃гопотрє́бнаѧ ко сп҃се́нїю, и҆ та́кѡ твори́ши, ꙗ҆́кѡ да  всѝ ра́достнѡ торжествꙋ́юще па́мѧть твою̀, согла́снѡ  вопїе́мъ: бл҃гослови́те всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Чꙋде́съ твои́хъ, бл҃же́нне, рѣ́ки и҆злїѧ́вшесѧ  и҆сцѣле́нїй, бе́зднꙋ тѧ̀ ꙗ҆ви́ша, точа́щꙋ бл҃года́ть  гдⷭ҇а. и҆ні́и бо стражда̀ нестерпи́мою бо́лью во ѻ҆́чїю  своє́ю, пе́рстїю то́кмо ѿ гро́ба твоегѡ̀ ѡ҆бложи́вше ѧ҆̀,  и҆ ѡ҆ се́мъ оу҆крѣпи́вшесѧ, прозрѣ́ша, дрꙋзі́и же  прикоснове́нїемъ то́кмо къ моща́мъ твои̑мъ ѡ҆блегче́нїе въ  болѣ́зни полꙋчи́ша: пре́жде сꙋ́щїи нѣмі́и глаго́ланїе  прїѧ́ша: печа́льнїи крѣ́пкое оу҆тѣше́нїе, хромі́и  бл҃готече́нїе, разсла́бленнїи и҆справле́нїе, болѧ́щїи  нога́ма здра́вїе: та́кожде мнѡ́зи оу҆трѡ́бы неплѡ́дны  содѣ́лашасѧ многоча̑дны, пїю́щи то́кмо во́дꙋ ѿ мѣ́ста  ꙗ҆вле́нїѧ твои́хъ моще́й, мнѡ́зи же є҆ле́емъ ѿ канди́ла  твоегѡ̀ и҆сцѣли́шасѧ ѿ неисцѣ́льныхъ болѣ́зней. и҆  всѣ̑мъ всѧ́кѡ пролива́еши тꙋ̑чи врачева́нїй, оу҆ставлѧ́юще  пале́нїе недꙋ́гѡвъ, и҆ лю́ди си́хъ свобо́ждшыѧсѧ  оу҆строѧ́еши пѣснопѣ́ти: бл҃гослови́те всѧ̑ дѣла̀  гдⷭ҇нѧ, гдⷭ҇а, и҆ превозноси́те во всѧ̑ вѣ́ки. 
Вельми́ тѧ просла́ви гдⷭ҇ь, бл҃же́нне, въ  чꙋдесѣ́хъ, ѿ любве́ бо вѣ́ры ст҃о́е то́кмо и҆́мѧ твоѐ  призыва́ющїи, а҆́бїе оу҆слы́шаны быва́ютъ ꙗ҆́коже  плѣне́ннїи и҆ногда̀ (с. 722) пога́ными, и҆ стра́ждꙋщїи ѿ  дꙋ́хъ нечи́стыхъ, и҆ и҆ні́и мнѡ́зи болѧ́щїи, и҆ николи́же  скꙋ́дны по́мощи твое́й ѡ҆ставлѧ́ютсѧ. и҆ не то́чїю тща́щымсѧ  и҆́мѧ твоѐ нарица́ти, но и҆ ѻ҆́бразъ тво́й, любо́вїю,  ꙗ҆́же къ тебѣ̀, написꙋ́ющымъ, вели́къ помо́щникъ  ꙗ҆влѧ́ешисѧ. къ си̑мъ же и҆ невѣ́дꙋщымъ тѧ̀ болѧ́щымъ,  а҆́ще и҆ во мнѡ́ги стра́ны и҆ вє́си произы́де и҆ слы́шана  бы́сть сла́ва и҆́мене твоегѡ̀, въ со́нїихъ ꙗ҆влѧ́ѧсѧ,  врачꙋ́еши ѧ҆̀. тѣ́мже па́мѧть твою̀ пра́зднꙋюще, въ  прославле́нїе гдⷭ҇а просла́вльшагѡ та́кѡ тѧ̀ велегла́снѡ  взыва́емъ: бл҃гослови́те всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Бг҃оро́диченъ: 
Ѻ҆́бразы носѧ́щи дре́вле твоегѡ̀ ржⷭ҇тва̀, ю҆́нѡши  не ѡ҆палѧ́етъ, дв҃о, пе́щь, ꙗ҆́коже не ѡ҆палѝ оу҆тро́бꙋ  твою̀ ѻ҆́гнь бжⷭ҇твенный. всѧ̑ бо твори́тъ і҆и҃съ сн҃ъ  тво́й, бг҃ъ и҆ чл҃вѣ́къ, є҆го́же превозно́симъ во всѧ̑  вѣ́ки. 
Пѣ́снь ѳ҃. 
І҆рмо́съ: Бл҃гослове́нъ гдⷭ҇ь бг҃ъ і҆и҃левъ,  воздви́гнꙋвый ро́гъ сп҃се́нїѧ на́мъ въ домꙋ̀ дв҃да ѻ҆́трока  своегѡ̀, милосе́рдїѧ ра́ди млⷭ҇ти, въ ни́хже посѣтѝ на́съ  восто́къ съ высоты̀, и҆ напра́вилъ ны̀ є҆́сть на пꙋ́ть  ми́ра. 
Бл҃гослове́нъ гдⷭ҇ь бг҃ъ, ꙗ҆ви́вый тѧ̀, бл҃же́нне,  споспѣ́шника всѣ̑мъ ко сп҃се́нїю житїе́мъ твои́мъ и҆  наста́вника сло́вомъ. лѣ́ствица бо нб҃овосхо́днаѧ житїѐ  твоѐ бы́сть, сло́во же твоѐ бл҃года́тїю срастворе́но  є҆́сть, наꙋча́ющи трезве́нїю дꙋшѝ и҆ тѣ́ла, и҆ (с. 723)  воздержа́нїю по бл҃гоче́стїю, и҆ та́кѡ направлѧ́ющи всѣ́хъ  на пꙋ́ть ми́ра. 
Бл҃гослове́нъ гдⷭ҇ь бг҃ъ, дарова́вый на́мъ тебѐ,  бл҃же́нне, чꙋдотво́рца преди́вна, кꙋ́пнѡ же и҆ стѣ́нꙋ и҆  предгра́дїе ѿ ѧ҆зыкоѕло́бїѧ и҆ ѡ҆ѕлобле́нїѧ заблꙋ́ждшихъ  ѿ и҆́стинныѧ вѣ́ры. и҆́хже чꙋдесы̀ ѿ моще́й твои́хъ  дале́че ѿгна́лъ є҆сѝ ѿ ѻ҆́бласти верхотꙋ́рскїѧ, не  терпѧ̀ рачи́телей є҆ресе́й и҆ хꙋле́нїѧ и҆спо́лненныхъ на  правосла́вїе бы́ти та́мѡ, и҆дѣ́же ꙗ҆ви́шасѧ мо́щи твоѧ̑:  чꙋ̑днаѧ бо зна́мєнїѧ ѿ си́хъ, ꙗ҆́кѡ ѻ҆́гнь палѧ́щь,  ꙗ҆ви́шасѧ въ посрамле́нїе є҆ретїкѡ́мъ, на́мъ же всѣ̑мъ во  оу҆твержде́нїе и҆ на пꙋ́ть ми́ра. 
Бл҃гослове́нъ гдⷭ҇ь бг҃ъ, поста́вивый тѧ̀,  бл҃же́нне, хода́таѧ на нб҃сѝ и҆ моли́твенника ѡ҆ на́съ.  а҆́ще бо и҆ землѧ̀ сокры́ла тѧ̀, но горѣ́ тѧ всѝ бога́тна  и҆́мамы предста́телѧ и҆ моли́твенника къ бг҃ꙋ, любо́вїю  чтꙋ́щыѧ тѧ̀, ꙗ҆́коже и҆ногда̀ моли́твами твои́ми, спа́слъ  є҆сѝ и҆ны̑ѧ ѿ потопле́нїѧ, и҆ны̑ѧ ѿ ѻ҆́гненнагѡ  запале́нїѧ, призыва́ющыѧ ст҃о́е и҆́мѧ твоѐ и҆ молѧ́щыѧсѧ  тебѣ̀ ѡ҆ по́мощи, и҆ и҆ны̑ѧ ѿ неизбѣ́жныѧ сме́рти въ  болѣ́зни и҆́хъ: и҆ та́кѡ всѣ́хъ напра́вилъ є҆сѝ на пꙋ́ть  ми́ра. 
Бл҃гослове́нъ гдⷭ҇ь бг҃ъ, сподо́бивый прославле́нїе  твоѐ, бл҃же́нне, свѣтоза́рное и҆ чꙋдеса̀ пресла̑внаѧ  воспѣ́ти, є҆ли́кѡ мо́щно є҆́сть на́мъ. ты́ же,  бл҃госе́рде, не ѿста́ви по́мощи твоеѧ̀ ѿ на́съ, со  оу҆миле́нїемъ про́симъ тѧ̀, и҆ не помѧнѝ беззако́нїй  на́шихъ, но ѡ҆брати́сѧ на ми́лость, и҆ молѝ ми́лостиваго  бг҃а, (с. 724) дарова́ти ми́ръ мі́рови, и҆ всѣ̑мъ  согрѣше́нїй проще́нїе и҆ дꙋша́мъ, и҆ тѣлесє́мъ здра́вїе  и҆ напра́вити всѣ́хъ на пꙋ́ть ми́ра. 
Бг҃оро́диченъ: 
Бл҃гослове́нъ гдⷭ҇ь бг҃ъ, тобо́ю, прест҃а́ѧ дв҃о,  посѣти́вый на́съ восто́къ свы́ше, просвѣти́ти во тмѣ̀ и҆  сѣ́ни сѣдѧ́щыѧ, и҆ напра́вити но́ги на́шѧ на пꙋ́ть ми́ра. 
Свѣти́ленъ, гла́съ в҃. 
Подо́бенъ: Тве́рдыѧ: 
Свѣ́тлѡ возсїѧ̀ дне́сь па́мѧть твоѧ̀, бл҃же́нне  сѷмеѡ́не, лꙋча́ми мно́гѡ ѡ҆блиста́ющи твои́хъ  добродѣ́тельныхъ дѣѧ́нїй, и҆ ѡ҆зарѧ́ющи вѣ́рныхъ ра́зꙋмы  свѣ́томъ чꙋде́съ твои́хъ. сїю̀ оу҆̀бо пра́зднꙋюще,  ра́достнѡ сла́вимъ тѧ̀ и҆ любо́вїю оу҆бл҃жа́емъ,  оу҆го́дниче хрⷭ҇та̀ бг҃а на́шегѡ. є҆го́же молѝ и҆зба́вити  ны̀ ѿ мра́ка грѣхо́внагѡ, и҆ просвѣти́ти свѣ́томъ  за́повѣдей, разори́ти же и҆ всю̀ мра́чнꙋю тмꙋ̀ напа́стей,  на́съ ѡ҆блежа́щихъ, и҆ ѡ҆блиста́ти весе́лїемъ сердца̀, и҆  спастѝ дꙋ́шы на́шѧ. 
Сла́ва, и҆ ны́нѣ: пра́здника, и҆лѝ бг҃оро́диченъ: 
Свѣ́та немерца́ющагѡ вмѣсти́лище ꙗ҆ви́ласѧ є҆сѝ,  пречⷭ҇таѧ дв҃о, носи́вши хрⷭ҇та̀ бг҃а на́шегѡ, и҆́же є҆́сть  свѣ́тъ присносꙋ́щный, просвѣща́ѧй всѧ́каго человѣ́ка  грѧдꙋ́щаго въ мі́ръ. тѣ́мже тѧ̀ по до́лгꙋ оу҆бл҃жа́емъ. 
На хвали́техъ стїхи̑ры пра́здника д҃ и҆ првⷣнагѡ д҃  съ припѣ́вы и҆́хъ стїхо́вными, и҆лѝ ѻ҆дногѡ̀ првⷣнагѡ на  д҃. (с. 725) 
Гла́съ д҃. 
Подо́бенъ: Ско́рѡ предварѝ: 
И҆спо́лнь бж҃е́ственнагѡ свѣ́та, возсїѧ̀ на́мъ  па́мѧть бг҃оꙋго́дныхъ пѡ́двигъ твои́хъ, бл҃же́нне сѷмеѡ́не,  ѡ҆зарѧ́ѧ вѣ́рныхъ сердца̀, добродѣ́телей твои́хъ  блиста́ньми. пꙋ́ть бо оу҆́зкїй въ земно́й твое́й жи́зни  ше́ствовалъ є҆сѝ, простра́ннагѡ лє́сти ѿрѣва́ѧ и҆  воздержа́нїемъ тѣ́ло своѐ оу҆дрꙋча́ѧ, ѿбѣ́гъ же  мїрскі́ѧ сла́вы, и҆ цѣломꙋ́дрїемъ, и҆ смиренномꙋ́дрїемъ  оу҆краси́всѧ, дѡ́брыѧ дѣ́тєли твоѧ̑, и҆̀хже оу҆крыва́лъ  є҆сѝ покро́вомъ ю҆ро́дства, ꙗ҆́коже ѳѷмїа́мъ  бл҃гово́ненъ и҆ же́ртвꙋ бл҃гопрїѧ́тнꙋ хрⷭ҇тꙋ̀ прине́слъ  є҆сѝ, и҆̀же тѧ̀ зрѧ̀ тѣ́ми та́кѡ просла́вльша є҆го̀,  а҆́ще и҆ напослѣ́докъ дні́й си́хъ подвиза́вшасѧ, ꙗ҆вѝ  подо́бна пє́рвымъ подви́жникѡмъ, и҆ сла́вы црⷭ҇тва нбⷭ҇нагѡ  сподо́билъ є҆́сть, всели́въ тѧ̀ во ѻ҆би́телехъ нбⷭ҇ныхъ со  а҆́гг҃лы и҆ всѣ́ми ст҃ы́ми, съ ни́ми же моли́сѧ, ст҃е  влⷣцѣ и҆ на́съ сотвори́ти прича́стники нбⷭ҇нагѡ црⷭ҇твїѧ,  торжествꙋ́ющихъ сщ҃еннолѣ́пнѡ дне́съ сщ҃е́ннꙋю па́мѧть  твою̀. 
Прославлѧ́ѧй тѧ̀ гдⷭ҇ь на нб҃сѝ, бл҃же́нне  сѷмеѡ́не, просла́ви и҆ на землѝ нетлѣ́нїемъ и҆ чꙋдесы̀.  по мно́зѣхъ бо лѣ́тѣхъ пребы́вше въ нѣ́драхъ землѝ  чєстны́ѧ мо́щи твоѧ̑ ѡ҆брѣто́шасѧ цѣ̑лы и҆ невреди̑мы.  ты́ же бл҃гоꙋха́еши и҆ то́чиши и҆сцѣлє́нїѧ, ꙗ҆́кѡ  ра́йскїй и҆сто́чникъ стрꙋѝ и҆спꙋща́еши бл҃года́ти бж҃їѧ и҆  чꙋде́съ то́ки подае́ши всѣ̑мъ тре́бꙋющымъ, всѧ́къ недꙋ́гъ  бл҃говре́меннѣ ѿ̾е́млѧ и҆ напаѧ́ѧ дꙋ́шы дарова̑нїи (с.  726) бж҃е́ственными. и҆́хже сподоблѧ́ютсѧ ны́нѣ, и҆ не  то́чїю сиби́рстїи лю́дїе, но и҆ дале́че сꙋ́щи призыва́ющыѧ  ст҃о́е и҆́мѧ твоѐ, та́кожде и҆ почита́ющыѧ сщ҃е́нный  ѻ҆́бразъ сщ҃еннолѣ́пнагѡ подо́бїѧ твоегѡ̀, и҆ молѧ́щисѧ ѡ҆  по́мощи твое́й. тѣ́мже по до́лгꙋ тѧ̀ оу҆бл҃жа́емъ. 
И҆мꙋ́ще тѧ̀ и҆сто́чникъ и҆сцѣле́нїй и҆ безме́здна  врача̀, бл҃же́нне сѷмеѡ́не, и҆́мамы же кꙋ́пнѡ тѧ̀ и҆  наста́вника и҆ споспѣ́шника ко сп҃се́нїю и҆ моли́твенника  ѡ҆ на́съ. въ со́нїѧхъ бо ꙗ҆влѧ́ѧсѧ лю́демъ, оу҆чи́ши и҆̀хъ  бл҃гоче́стїю вразꙋмлѧ́ѧ проводи́ти жи́знь въ тре́звенности  и҆ воздержа́нїи, и҆ ѡ҆греба́тисѧ дꙋшетлѣ́нныхъ страсте́й,  и҆ та́кѡ рꙋководи́ши и҆̀хъ по пꙋтѝ, ведꙋ́щемъ въ живо́тъ  вѣ́чный, и҆ мо́лишисѧ, предстоѧ̀ прⷭ҇то́лꙋ влⷣчню,  и҆зба́вити всѣ́хъ ѿ бѣ́дъ и҆ напа́стей, и҆ всѣ̑мъ  дарова́ти ми́ръ и҆ сп҃се́нїе. и҆ ны́нѣ, бл҃госе́рде,  моли́твами твои́ми и҆спросѝ на́мъ оу҆ хрⷭ҇та̀ бг҃а на́шегѡ  всѧ̑ бл҃гопотрє́бнаѧ ко сп҃се́нїю и҆ жи́зни вре́меннѣй и҆  вѣ́чнѣй, ꙗ҆́кѡ да непреста́ннѡ хва́лимъ тѧ̀ и҆ влⷣкꙋ  бл҃гоговѣ́йнѡ вы́нꙋ славосло́вимъ. 
Всечⷭ҇тны́хъ пренесе́нїю моще́й твои́хъ, бл҃же́нне  сѷмеѡ́не, во ст҃ꙋ́ю ѻ҆би́тель ст҃и́телѧ нїкола́а дре́вле  ра́довашасѧ верхотꙋ́рстїи лю́дїе прїе́млюще ѧ҆̀, ꙗ҆́коже  вои́стиннꙋ вели́кое сокро́вище. и҆ мы̀ торжествꙋ́юще въ  па́мѧти твое́й, весели́мсѧ бж҃е́ственнѣ, и҆ пѣ́сненными  похвала́ми оу҆бл҃жа́емъ тѧ̀: гдⷭ҇ꙋ же бг҃ꙋ на́шемꙋ,  дарова́вшꙋ на́мъ таково́е сокро́вище, бл҃года́рственнѡ  вопїе́мъ: сла́ва тебѣ̀, гдⷭ҇и, бл҃годѣ́телю на́шемꙋ, во  вѣ́ки вѣкѡ́въ. (с. 727) 
Сла́ва, гла́съ є҃. 
Подо́бенъ: Ра́дꙋйсѧ: 
Торжествꙋ́юще дне́сь па́мѧть првⷣнагѡ сѷмеѡ́на  дꙋхо́вный ли́къ лю́дїе совокꙋ́пльше и҆ согла́снѡ велича́юще  сего̀ оу҆го́дника гдⷭ҇нѧ, оу҆ми́льнѡ къ немꙋ̀ воззове́мъ:  ѽ, всебл҃же́нне сѷмеѡ́не. прїимѝ на̑ша пѣснопѣ̑нїѧ въ  похвалꙋ̀ тебѣ̀, не ꙗ҆́кѡ досто́йны тебѐ, но ꙗ҆́кѡ ѿ  оу҆се́рдїѧ тебѣ̀ принѡси́мыѧ, не бо мо́жемъ по достоѧ́нїю  воспѣ́ти тѧ̀. прїимѝ и҆ поси̑льнаѧ приношє́нїѧ,  предлага́ємаѧ тѝ ѿ бл҃года́рныхъ тебѣ̀ серде́цъ.  прїимѝ и҆ молє́нїѧ на̑ша къ тебѣ̀ возноси̑маѧ, и҆ ꙗ҆́кѡ  предста́тель на́шъ и҆ моли́твенникъ ѡ҆ на́съ, моли́сѧ  прест҃ѣ́й трⷪ҇цѣ, є҆́же дарова́ти ми́ръ и҆ бл҃годе́нствїе  ст҃ѣ́й правосла́внѣй цр҃кви, па́стырємъ ре́вность ѡ҆  сп҃се́нїи пасо́мыхъ и҆́ми, мѣ́стꙋ и҆ гра́дꙋ семꙋ̀  бл҃говоле́нїе и҆ всѣ̑мъ хрⷭ҇тоимени̑тымъ лю́демъ, въ  вѣ́цѣ се́мъ, согрѣше́нїй проще́нїе и҆ ѕлы́хъ  и҆збавле́нїе, въ вѣ́цѣ же несконча́емомъ ра́дость, є҆́юже  ра́дꙋютсѧ всѝ пра́веднїи, наслѣ́дꙋющыѧ, ꙗ҆́коже и҆ ты̀,  ст҃е, живо́тъ вѣ́чный. 
И҆ ны́нѣ, пра́здника, и҆лѝ бг҃оро́диченъ. 
Подо́бенъ: Собезнача́льное сло́во: 
Ра́дꙋйсѧ, ра́дость ми́рꙋ роди́вшаѧ, ѡ҆бра́дованнаѧ  влⷣчце, тобо́ю бо ꙗ҆ви́сѧ во пло́ти сп҃съ всѣ́хъ,  хрⷭ҇то́съ бг҃ъ, и҆мѣ́ѧй глаго́лати во црⷭ҇твїи нбⷭ҇нѣмъ  коемꙋ́ждо бл҃ги́хъ вѣ́рныхъ ра̑бъ свои́хъ: вни́ди въ  ра́дость гдⷭ҇а твоегѡ̀. 
Славосло́вїе вели́кое. 
Тропа́рь првⷣнагѡ: (с. 728) 
Сла́ва, и҆ ны́нѣ, пра́здника. Про́чее по оу҆ста́вꙋ,  в҃і-гѡ септе́мврїа. 
На лїтꙋргі́и: 
Бл҃жє́нна ѿ канѡ́на пра́здника, пѣ́снь ѳ҃, и҆  првⷣнагѡ пѣ́снь ѕ҃. 
Во и҆́но вре́мѧ ѻ҆дногѡ̀ првⷣнагѡ пѣ̑сни г҃ и҆  ѕ҃. 
Въ в҃і-й де́нь септе́мврїа: 
Прокі́менъ пра́здника и҆ првⷣнагѡ: Возвесели́тсѧ  пра́ведникъ ѡ҆ гдⷭ҇ѣ: 
А҆пⷭ҇толъ пра́здника и҆ првⷣнагѡ, зача́ло сг҃і. 
А҆ллилꙋ́їа пра́здника. 
Є҆ѵⷢ҇лїе пра́здника и҆ првⷣнагѡ ѿ лꙋкѝ, зача́ло  к҃д. 
Прича́стенъ пра́здника и҆ првⷣника: Въ па́мѧть  вѣ́чнꙋю бꙋ́детъ првⷣникъ: 
Про́чее по ѻ҆бы́чаю. 
Во и҆́но вре́мѧ: прокі́менъ, А҆пⷭ҇толъ, а҆ллилꙋ́їа,  Є҆ѵⷢ҇лїе, и҆ прича́стенъ ѻ҆дногѡ̀ првⷣнагѡ. 
[Зрѝ] А҆́ще слꙋчи́тсѧ ѿда́нїе пра́здника  рождества̀ прест҃ы́ѧ бг҃оро́дицы и҆ па́мѧть пренесе́нїѧ  моще́й првⷣнагѡ сѷмеѡ́на въ недѣ́лю. 
На ма́лѣй вече́рни, 
Стїхи̑ры воскрє́сны. Сла́ва, првⷣнагѡ. И҆ ны́нѣ,  бг҃оро́диченъ воскре́снагѡ гла́са ма́лыѧ вече́рни. На  стїхо́внѣ стїхи́ра воскре́сна а҃ и҆ првⷣнагѡ стїхо́вна  вели́кїѧ вече́рни съ припѣ́вы и҆́хъ. Сла́ва, првⷣнаго. И҆  ны́нѣ, бг҃оро́диченъ въ то́йже гла́съ. По Ны́нѣ  ѿпꙋща́еши, тропа́рь воскре́сенъ. Сла́ва, првⷣнагѡ. И҆  ны́нѣ, пра́здника. (с. 729) 
На ма́ломъ повече́рїи, 
По трист҃о́мъ конда́къ воскре́сенъ. Сла́ва,  првⷣнагѡ. И҆ ны́нѣ, пра́здника. Про́чее по ѻ҆бы́чаю. 
На вели́цѣй вече́рни, 
По ѻ҆бы́чномъ ѱалмѣ̀, Бл҃же́нъ мꙋ́жъ: каѳі́сма  всѧ̀. На Гдⷭ҇и воззва́хъ, стїхи̑ры воскрє́сны г҃,  пра́здника г҃ и҆ првⷣнагѡ д҃. Сла́ва, првⷣнагѡ. И҆ ны́нѣ,  Бг҃оро́диченъ, а҃-й гла́съ. Вхо́дъ, прокі́менъ днѐ и҆  чтє́нїѧ прпⷣнагѡ г҃. На лїті́и стїхи́ра пра́здника,  та́же стїхи̑ры првⷣнагѡ. Сла́ва, првⷣнагѡ. И҆ ны́нѣ,  пра́здника. На стїхо́внѣ стїхи̑ры воскрє́сны. Сла́ва,  првⷣнагѡ. И҆ ны́нѣ, пра́здника. На бл҃гослове́нїе  хлѣ́бѡвъ: Бг҃оро́дице дв҃о, ра́дꙋйсѧ, є҆ди́ножды,  тропа́рь првⷣнагѡ є҆ди́ножды, и҆ пра́здника є҆ди́ножды,  и҆ чте́нїе првⷣнагѡ. 
На оу҆́трени, 
На Бг҃ъ гдⷭ҇ь: тропа́рь воскре́сенъ два́жды.  Сла́ва, првⷣнагѡ. И҆ ны́нѣ, пра́здника. По каѳі́смахъ:  сѣда́льны воскрє́сны съ бг҃орѡ́дичны и҆́хъ, и҆ чте́нїе въ  толкова́нїихъ є҆ѵⷢ҇льскихъ. Недѣ́лѧ предъ  воздви́женїемъ. Полѷеле́й. Бл҃гослове́нъ є҆сѝ, гдⷭ҇и:  и҆ сѣда̑льны првⷣнагѡ всѝ по є҆ди́ножды. Сла́ва,  првⷣнагѡ. И҆ ны́нѣ, пра́здника, и҆ чте́нїе првⷣнагѡ.  Степє́нна гла́са. Прокі́менъ првⷣнагѡ, Всѧ́кое  дыха́нїе: и҆ є҆ѵⷢ҇лїе првⷣнагѡ. Воскрⷭ҇нїе хрⷭ҇то́во.  ѱало́мъ н҃-й и҆ стїхи́ра првⷣнагѡ. Канѡ́нъ  воскре́сенъ со і҆рмосо́мъ на д҃, пра́здника на д҃ и҆  првⷣнагѡ на ѕ҃. Катава́сїа: Крⷭ҇тъ начерта́въ  мѡѷсе́й. По г҃-й пѣ́сни конда́къ пра́здника и҆  сѣда́льны првⷣнагѡ два́жды. Сла́ва, првⷣнагѡ. И҆ ны́нѣ,  пра́здника, и҆ чтє́нїѧ првⷣнагѡ. По ѕ҃-й пѣ́сни,  конда́къ и҆ і҆́косъ првⷣнагѡ. На ѳ҃-й пѣ́сни пое́мъ  Честнѣ́йшꙋю: Ст҃ъ гдⷭ҇ь: свѣти́ленъ воскре́сенъ.  Сла́ва, првⷣнагѡ. И҆ ны́нѣ, пра́здника. На хвали́техъ  стїхи̑ры воскре́сны г҃ и҆ првⷣнагѡ в҃ (с. 730) и҆  пра́здника г҃, со Сла́вою: припѣ́вы же глаго́лемъ  пра́здника. Та́же самогла́снꙋ стїхи́рꙋ пра́здника, съ  припѣ́вы є҆гѡ̀. Сла́ва, првⷣнагѡ. И҆ ны́нѣ,  Пребл҃гослове́нна є҆сѝ, бг҃оро́дице: Славосло́вїе  вели́кое, и҆ тропа́рь воскре́сенъ то́чїю. Є҆ктєнїѝ,  ѿпꙋ́стъ, ѡ҆глаше́нїе стꙋді́тово и҆ и҆схожде́нїе въ  притво́ръ, стїхи́ра є҆ѵⷢ҇льскаѧ, и҆ ча́съ а҃-й, на не́мъ же  тропа́рь воскре́сенъ, Сла́ва: пра́здника, И҆ ны́нѣ:  Бг҃оро́диченъ часѡ́въ. По трист҃о́мъ конда́къ  воскре́сенъ, и҆ про́чее и҆ соверше́нный ѿпꙋ́стъ. 
На г҃-мъ часѣ̀: тропа́рь воскре́сенъ. Сла́ва,  првⷣнагѡ. И҆ ны́нѣ, Бг҃оро́диченъ часѡ́въ. По Трист҃о́мъ,  конда́къ првⷣнагѡ и҆ пра́здника и҆ воскре́сенъ глаго́лемъ  пременѧ́юще. 
На лїтꙋргі́и: 
Бл҃жє́нна воскре́сна на д҃, пра́здника пѣ́снь ѳ҃  на д҃, и҆ првⷣнагѡ пѣ́снь ѕ҃ на д҃. По вхо́дѣ  тропа́рь воскре́сенъ, пра́здника и҆ првⷣнагѡ, конда́къ  воскре́сенъ. Сла́ва, првⷣнагѡ. И҆ ны́нѣ, пра́здника.  Прокі́менъ, А҆пⷭ҇толъ и҆ є҆ѵⷢ҇лїе недѣ́ли предъ  воздви́женїемъ и҆ рѧ́дъ недѣ́ли подъ зача́ло, та́кже  првⷣнагѡ: А҆ллилꙋ́їа и҆ прича́стенъ пра́здника и҆  првⷣнагѡ. Про́чее по оу҆ста́вꙋ. 
Моли́тва. 
Ѽ ст҃ы́й и҆ првⷣный сѷмеѡ́не, чи́стою дꙋше́ю  твое́ю въ нбⷭ҇ныхъ ѻ҆би́телехъ въ ли́цѣ ст҃ы́хъ  водворѧ́ѧйсѧ, на земли́ же съ на́ми неѿстꙋ́пнѡ пребыва́ѧй.  по да́ннѣй тѝ бл҃года́ти ѿ гдⷭ҇а моли́тисѧ ѡ҆ на́съ,  ми́лостивнѡ при́зри на на́съ многогрѣ́шныхъ, а҆́ще и҆  недосто́йнѣ, ѻ҆ба́че съ вѣ́рою и҆ оу҆пова́нїемъ къ  тебѣ̀ притека́ющихъ, и҆ и҆спросѝ на́мъ ѿ бг҃а проще́нїе  согрѣше́нїй на́шихъ, въ нѧ́же впада́емъ мно́жицею во всѧ̑  дни̑ житїѧ̀ на́шегѡ. и҆ ꙗ҆́коже пре́жде ѻ҆́вымъ (с. 731)  оу҆́бѡ ѿ ѻ҆́чныѧ ѕѣ́льныѧ болѣ́зни ни ма́ло зрѣ́ти  могꙋ́щымъ и҆сцѣле́нїе ѻ҆че́съ, ѻ҆́вымъ же бли́зъ сме́рти  бы́вшымъ ѿ лю́тыхъ недꙋ́гѡвъ врачева́нїе, и҆ и҆ны̑мъ  и҆на̑ѧ мнѡ́гаѧ пресла̑внаѧ благодѣѧ̑нїѧ дарова́лъ є҆сѝ:  си́це и҆зба́ви и҆ на́съ ѿ недꙋ́гѡвъ дꙋше́вныхъ и҆  тѣле́сныхъ и҆ ѿ всѧ́кїѧ ско́рби и҆ печа́ли, и҆ всѧ̑  бл҃га̑ѧ къ настоѧ́щемꙋ житїю̀ на́шемꙋ и҆ къ вѣ́чномꙋ  сп҃се́нїю бл҃гопотрє́бнаѧ на́мъ ѿ гдⷭ҇а и҆спросѝ, да  та́кѡ твои́мъ предста́тельствомъ и҆ моли́твами стѧжа́вше  всѧ̑ на́мъ полє́знаѧ, а҆́ще и҆ недосто́йнїи, бл҃года́рнѣ  восхвалѧ́юще тѧ̀, просла́вимъ бг҃а, ди́внаго во ст҃ы́хъ  свои́хъ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ  и҆ во вѣ́ки вѣкѡ́въ. А҆ми́нь. 


  
(с. 731) 
Мѣ́сѧца тогѡ́же въ к҃а-й де́нь. 
Слꙋ́жба и҆́же во ст҃ы́хъ ѻ҆тцꙋ̀ на́шемꙋ дими́трїю,  митрополі́тꙋ росто́вскомꙋ, чꙋдотво́рцꙋ. 
На ма́лѣй вече́рни, 
на Гдⷭ҇и воззва́хъ, стїхи̑ры ст҃а́гѡ, гла́съ а҃. 
Подо́бенъ: Нбⷭ҇ныхъ чинѡ́въ: 
Вма́лѣ бы́лъ є҆сѝ вѣ́ренъ, дими́трїе, над̾  мно́гими тѧ̀ поста́ви гдⷭ҇ь, и҆ вше́лъ є҆сѝ въ ра́дость  гдⷭ҇а твоегѡ̀, и҆дѣ́же предстоѧ̀ є҆мꙋ̀, мо́лишисѧ ѡ҆  дꙋша́хъ на́шихъ. (с. 732) 
Ѻ҆́трочество твоѐ на оу҆че́нїе, ю҆́ность на  по́двиги мона́шєскїѧ, мꙋ́жескїй же во́зрастъ на по́льзꙋ  всѣ̑мъ ѡ҆ст҃и́лъ є҆сѝ, и҆́хже ра́ди тѧ̀ ны́нѣ во ст҃ы́хъ  почита́емъ. 
Сла́ва, гла́съ то́йже: 
Ꙗ҆́коже мі́ръ и҆ всѧ̑ кра̑снаѧ мі́ра, та́кѡ и҆  нача́льство над̾ бра́тїею ѡ҆ста́вивый, всели́лсѧ є҆сѝ въ  кі́евъ па́ки близ̾ пеще́ръ, ѿѻнꙋ́дꙋже би́серъ житі́й  ст҃ы́хъ трꙋды̑ твои́ми и҆скопа́лъ є҆сѝ на́мъ. 
И҆ ны́нѣ, пра́здника, гла́съ ѕ҃. Самогла́сенъ: 
Дне́сь са́дъ живо́тный ѿ земны́хъ незаходи́мыхъ  нѣ́дръ происхо́дитъ, на не́мъ прегвожде́ннагѡ хрⷭ҇та̀  и҆звѣствꙋ́етъ воскрⷭ҇нїе: и҆ воздвиза́емый рꙋка́ми  сщ҃е́нническими, тогѡ̀ на нб҃са̀ возвѣща́етъ возноше́нїе:  и҆́мже на́ше смѣше́нїе, ѿ є҆́же на зе́млю паде́нїѧ, на  нб҃сѣ́хъ жи́тельствꙋетъ. тѣ́мже бл҃года́рственнѣ  возопїи́мъ: гдⷭ҇и, вознесы́йсѧ на не́мъ, и҆ тѣ́мъ  совозне́съ на́съ, нбⷭ҇ныѧ твоеѧ̀ ра́дости сподо́би, ꙗ҆́кѡ  чл҃вѣколю́бецъ. 
На стїхо́внѣ стїхи̑ры ст҃а́гѡ, гла́съ и҃: 
Прїиди́те, рѡссі́йскїѧ цр҃кве сы́нове, оу҆бл҃жи́мъ  оу҆чи́телѧ на́шего, и҆́же въ жи́зни свое́й на́съ  наставлѧ́ѧ, по сме́рти же назира́ѧ, пече́тсѧ ꙗ҆́кѡ па́стырь  до́брый ѡ҆ дꙋша́хъ на́шихъ. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Бг҃одꙋхнове́нный ѻ҆рга́нъ всест҃а́гѡ дх҃а,  ѡ҆бличи́тель сꙋемꙋ́дренныхъ раско́лѡвъ, вели́кїй ст҃и́тель  дими́трїй, и҆сточа́ѧй стрꙋю̀ бл҃года́ти бж҃їѧ ѿ  многоцѣле́бныхъ (с. 733) моще́й свои́хъ, хода́тайствꙋетъ  непреста́ннѡ, и҆ мо́литсѧ бг҃ꙋ ѡ҆ дꙋша́хъ на́шихъ. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Слꙋ́шаѧ гла́са гдⷭ҇нѧ, призыва́ющагѡ тѧ̀ къ себѣ̀,  гото́въ бы́лъ є҆сѝ, дими́трїе, ко и҆схо́дꙋ твоемꙋ̀ ѿ  сеѧ̀ жи́зни: въ ве́черъ и҆ въ полꙋ́нощи, въ пѣтлоглаше́нїе  же и҆ оу҆́тро не воздрема́лъ є҆сѝ, ѡ҆жида́ѧ къ себѣ̀  гдⷭ҇а, до́ндеже срѣ́тивъ вше́лъ є҆сѝ къ немꙋ̀ въ ра́дость  вѣ́чнꙋю: и҆дѣ́же предстоѧ̀ є҆мꙋ̀ мо́лишисѧ, да пода́стъ  и҆ на́мъ жи́знь ст҃ꙋ и҆ кончи́нꙋ хрⷭ҇тїа́нскꙋю. 
Сла́ва, ст҃а́гѡ, гла́съ в҃: 
Ра́дꙋйсѧ, дими́трїе, ст҃и́телей похвало̀,  сщ҃е́нникѡвъ сла́во, пра́вило мона́хѡвъ, цр҃кве  оу҆твержде́нїе. 
И҆ ны́нѣ, пра́здника, гла́съ ѕ҃: 
Дне́сь дре́во ꙗ҆ви́сѧ, дне́сь ро́дъ є҆вре́йскїй  поги́бе, дне́сь вѣ́рными цари̑ вѣ́ра ꙗ҆влѧ́етсѧ, и҆  а҆да́мъ дре́ва ра́ди и҆спадѐ, и҆ па́ки дре́вомъ де́мони  вострепета́ша. всеси́льне гдⷭ҇и, сла́ва тебѣ̀. 
По Ны́нѣ ѿпꙋща́еши: тропа́рь ст҃а́гѡ, гла́съ и҃: 
Правосла́вїѧ ревни́телю, и҆ раско́ла и҆скорени́телю,  рѡссі́йскїй цѣле́бниче, и҆ но́вый къ бг҃ꙋ мл҃твенниче,  списа́ньми твои́ми бꙋ́ихъ оу҆цѣломꙋ́дрилъ є҆сѝ.  цѣвни́це дх҃о́внаѧ, дими́трїе бл҃же́нне, молѝ хрⷭ҇та̀ бг҃а  сп҃сти́сѧ дꙋша́мъ на́шымъ. 
Сла́ва, и҆ ны́нѣ, пра́здника: Сп҃сѝ, гдⷭ҇и, лю́ди  твоѧ̑: 
На вели́цѣй вече́рни, 
стїхосло́вимъ Бл҃же́нъ мꙋ́жъ: а҃-й а҆нтїфѡ́нъ.  (с. 734) 
На Гдⷭ҇и воззва́хъ, стїхи̑ры пра́здника, гла́съ ѕ҃. 
Подо́бенъ: Всю̀ ѿложи́вше: 
Крⷭ҇тъ воздвиза́емь, на не́мъ вознесе́ннагѡ стрⷭ҇ть  пречⷭ҇тꙋю, пѣ́ти повелѣва́етъ тва́ри все́й: на то́мъ бо  оу҆би́въ на́съ оу҆би́вшаго, оу҆мерщвлє́нныѧ ѡ҆живи́лъ  є҆́сть, и҆ оу҆добрѝ и҆ на нб҃сѣ́хъ жи́ти сподо́би ꙗ҆́кѡ  милосе́рдъ, премно́жествомъ бл҃гости. тѣ́мъ ра́дꙋющесѧ,  вознесе́мъ и҆́мѧ є҆гѡ̀, и҆ тогѡ̀ возвели́чимъ кра́йнее  снизхожде́нїе. 
Мѡѷсе́й пред̾ѡбрази́ тѧ, рꙋ́ки просте́ръ на  высотꙋ̀, и҆ побѣжда́ше а҆мали́ка мꙋчи́телѧ, крⷭ҇те  честны́й, вѣ́рныхъ похвало̀, страда́льцєвъ  оу҆твержде́нїе, а҆пⷭ҇лѡвъ оу҆добре́нїе, првⷣныхъ  побо́рниче, всѣ́хъ прпⷣбныхъ сп҃си́телю. тѣ́мъ тѧ̀  воздвиза́ема зрѧ́щи тва́рь весели́тсѧ, и҆ торжествꙋ́етъ  сла́вѧщи хрⷭ҇та̀, тобо́ю разстоѧ̑щаѧ собра́вшаго, кра́йнею  бл҃гостїю. 
Крⷭ҇те пречестны́й є҆го́же ѡ҆бстоѧ́тъ чи́ни  а҆́гг҃льстїи веселѧ́щесѧ, дне́сь воздвиза́емь,  бж҃е́ственнымъ манове́нїемъ возно́сиши всѧ̑, ѡ҆краде́нїемъ  снѣ́ди ѿгна̑нныѧ и҆ въ сме́рть попо́лзшыѧсѧ. тѣ́мже тѧ̀  сердцы̀ и҆ оу҆стна́ми вѣ́рнїи лобыза́юще, сщ҃е́нїе  почерпа́емъ, возноси́те, вопїю́ще, хрⷭ҇та̀ пребл҃га́го бг҃а,  и҆ тогѡ̀ покланѧ́йтесѧ бж҃е́ственномꙋ подно́жїю. 
И҆ ст҃а́гѡ, гла́съ то́йже: 
Потща́лсѧ є҆сѝ на землѝ, ст҃е дими́трїе, хꙋ́ждшее  покори́ти лꙋ́чшемꙋ и҆ пло́ть порабо́тити дх҃ꙋ: тѣ́мъ и҆  же́злъ а҆рхїпа́стырскїй воспрїѧ́лъ є҆сѝ, и҆́мже  бл҃гопокори́выѧ до́брѣ оу҆па́слъ є҆сѝ, непокори̑выѧ же  (с. 735) дале́че прогна́лъ є҆сѝ. и҆ ны́нѣ на нб҃сѣ́хъ  сщ҃еннолѣ́пнѡ предстои́ши, со а҆́гг҃лы ликовствꙋ́ѧ. 
Въ житїѝ твое́мъ, ст҃и́телю дими́трїе, чре́сла  любо́вїю препоѧ́салъ є҆сѝ, и҆ но́зѣ ѡ҆бꙋ́въ во  оу҆пова́нїе хрⷭ҇то́во, свѣти́льникъ вѣ́ры оу҆краси́лъ  є҆сѝ є҆ле́емъ дѣ́лъ бл҃ги́хъ: тѣ́мъ съ мꙋ́дрыми вше́лъ  є҆сѝ въ нбⷭ҇ный черто́гъ, и҆дѣ́же предстоѧ̀ влⷣцѣ  хрⷭ҇тꙋ̀, моли́сѧ, да прише́дшꙋ полꙋ́нощномꙋ во́плю,  и҆зы́демъ въ срѣ́тенїе є҆мꙋ̀ и҆ мы̀ гото́ви. 
Гла́съ и҃. 
Подо́бенъ: Ѽ пресла́внагѡ чꙋдесѐ! 
Оу҆краси́въ твою̀ дꙋ́шꙋ добродѣ́тельми, и҆  преше́дъ по́прище вре́менныѧ жи́зни во стра́сѣ бж҃їи,  ѡ҆брѣ́лъ є҆сѝ бл҃года́ть пред̾ бг҃омъ, ст҃е дими́трїе:  и҆ ны́нѣ предстоѧ́й прⷭ҇то́лꙋ гдⷭ҇а сла́вы, молѝ сп҃сти́сѧ  дꙋша́мъ на́шымъ. 
Па́стырю до́брый, оу҆се́рдный подража́телю  пастыренача́льника сн҃а бж҃їѧ, оу҆слы́ши на́съ грѣ́шныхъ,  призыва́ющихъ въ по́мощь твоѐ немо́лчное хода́тайство, и҆  молѝ ѡ҆ на́съ всемлⷭ҇тиваго бг҃а, да и҆збѣ́гнемъ всѧ́кихъ  ѕѡ́лъ и҆ напа́стей, и҆ да оу҆лꙋчи́мъ вѣ́чное бл҃же́нство,  во є҆́же кꙋ́пнѡ съ тобо́ю, ст҃и́телю дими́трїе, сла́вити и҆  воспѣва́ти ст҃ꙋ́ю трⷪ҇цꙋ. 
Сла́ва, гла́съ то́йже: 
Похвала́ми оу҆бл҃жи́мъ ст҃и́телѧ дими́трїа,  і҆ера́рха вели́каго, златоꙋ́ста рѡссі́йскаго, и҆́же  содѣ́лавсѧ сосꙋ́дъ и҆збра́нъ всест҃а́гѡ дх҃а, причте́нъ  ꙗ҆ви́сѧ ли́кꙋ дрꙋгѡ́въ бж҃їихъ, и҆ мо́литсѧ дарова́ти ми́ръ  и҆ бл҃годе́нствїе (с. 736) наро́дꙋ на́шемꙋ, на врагѝ  побѣ́дꙋ и҆ ѡ҆доле́нїе, держа́вѣ на́шей бл҃готи́шїе и҆  мі́рови ве́лїю ми́лость. 
И҆ ны́нѣ, пра́здника, гла́съ в҃: 
Прїиди́те, всѝ ꙗ҆зы́цы, бл҃гослове́нномꙋ дре́вꙋ  поклони́мсѧ, и҆́мже бы́сть вѣ́чнаѧ пра́вда: пра́ѻтца бо  а҆да́ма прельсти́вый дре́вомъ, крⷭ҇то́мъ прельща́етсѧ, и҆  па́даетъ низве́рженъ паде́нїемъ стра́ннымъ, мꙋчи́тельствомъ  ѡ҆держа́вый ца́рское зда́нїе: кро́вїю бж҃їею ꙗ҆́дъ ѕмі́евъ  ѿмыва́етсѧ, и҆ клѧ́тва разрꙋши́сѧ ѡ҆сꙋжде́нїѧ пра́веднагѡ,  непра́веднымъ сꙋдо́мъ првⷣникꙋ ѡ҆сꙋжде́нꙋ бы́вшꙋ: дре́вомъ  бо подоба́ше дре́во и҆сцѣли́ти, и҆ стрⷭ҇тїю безстра́стнагѡ,  ꙗ҆́же на дре́вѣ разрѣши́ти стра̑сти ѡ҆сꙋжде́ннагѡ. но  сла́ва, хрⷭ҇тѐ цр҃ю̀, є҆́же ѡ҆ на́съ твоемꙋ̀ мꙋ́дромꙋ  смотре́нїю, и҆́мже сп҃слъ є҆сѝ всѣ́хъ, ꙗ҆́кѡ бл҃гъ и҆  чл҃вѣколю́бецъ. 
Вхо́дъ. Прокі́менъ днѐ, и҆ чтє́нїѧ трѝ. 
При́тчей чте́нїе. 
[Главы̑ і҃, г҃, и҃] Па́мѧть првⷣнагѡ съ  похвала́ми, и҆ бл҃гослове́нїе гдⷭ҇не на главѣ̀ є҆гѡ̀.  Бл҃же́нъ человѣ́къ, и҆́же ѡ҆брѣ́те премꙋ́дрость, и҆  сме́ртенъ, и҆́же оу҆вѣ́дѣ ра́зꙋмъ. Лꙋ́чше бо сїю̀  кꙋпова́ти, не́жели зла́та и҆ сребра̀ сокрѡ́вища.  Честнѣ́йшаѧ же є҆́сть ка́менїй многоцѣ́нныхъ: все́ же  честно́е недосто́йно є҆ѧ̀ є҆́сть. Долгота́ бо дне́й и҆  лѣ̑та живота̀ въ десни́цѣ є҆ѧ̀, въ шꙋ́йцѣ же є҆ѧ̀  бога́тство и҆ сла́ва: ѿ оу҆́стъ є҆ѧ̀ и҆схо́дитъ пра́вда,  зако́нъ же и҆ млⷭ҇ть на ѧ҆зы́цѣ но́ситъ. Послꙋ́шайте  оу҆̀бо менѐ, ѽ ча̑да, честна̑ѧ бо рекꙋ̀: и҆ бл҃же́нъ  человѣ́къ, и҆́же пꙋтѝ моѧ̑ сохрани́тъ: и҆схо́ди бо моѝ  (с. 737) и҆схо́ди живота̀, и҆ оу҆готовлѧ́етсѧ хотѣ́нїе ѿ  гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ  сыновѡ́мъ человѣ́чєскимъ: ꙗ҆́кѡ а҆́зъ, премꙋ́дрость,  оу҆стро́ихъ совѣ́тъ, и҆ ра́зꙋмъ и҆ смы́слъ а҆́зъ  призва́хъ. Мо́й совѣ́тъ и҆ оу҆твержде́нїе, мо́й ра́зꙋмъ,  моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же  менѐ ѡ҆брѧ́щꙋтъ бл҃года́ть. Разꙋмѣ́йте оу҆̀бо неѕло́бивїи  кова́рство, ненака́заннїи же прилага́йте сердца̀.  Послꙋ́шайте менѐ и҆ па́ки, честна̑ѧ бо рекꙋ̀, и҆ ѿве́рзꙋ  ѿ оу҆сте́нъ пра̑ваѧ: ꙗ҆́кѡ и҆́стинѣ поꙋчи́тсѧ горта́нь  мо́й, мє́рзки же предо мно́ю оу҆стны̀ лжи̑выѧ. Съ пра́вдою  всѝ глаго́лы оу҆́стъ мои́хъ: ничто́же въ ни́хъ стро́потно,  нижѐ развраще́нно. Всѧ̑ пра́ва сꙋ́ть разꙋмѣва́ющымъ, и҆  прѡ́ста ѡ҆брѣта́ющымъ ра́зꙋмъ. Наꙋчꙋ́ бо ва́съ и҆́стинѣ,  да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́новы чте́нїе. 
[Главы̑ і҃, а҃і] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ првⷣнымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь преподѡ́бнаѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. Мꙋ́дрость гдⷭ҇нѧ просвѣща́етъ лицѐ  разꙋ́мнагѡ: (с. 738) постига́етъ бо жела́ющыѧ ю҆̀, пре́жде  да́же разꙋмѣ́ти ю҆̀, и҆ оу҆до́бь оу҆́зритсѧ ѿ лю́бѧщихъ  ю҆̀. Оу҆́треневавый къ не́й, не оу҆трꙋди́тсѧ: и҆ бдѧ́й  є҆ѧ̀ ра́ди, вско́рѣ без̾ печа́ли бꙋ́детъ. Ꙗ҆́кѡ  досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ  є҆ѧ̀ ꙗ҆влѧ́етсѧ и҆̀мъ бл҃гопрїе́мнѣ. Мꙋ́дрости никогда́же  ѡ҆долѣ́етъ ѕло́ба. Си́хъ ра́ди рачи́тель бы́хъ добро́ты  є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀:  и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ  влⷣка возлюбѝ ю҆̀. Таи́бница бо є҆́сть бж҃їѧ хи́трости и҆  ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть  добродѣ́тєли: цѣломꙋ́дрїю же и҆ ра́зꙋмꙋ та̀ оу҆чи́тъ,  пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть  въ житїѝ человѣ́кѡмъ. А҆́ще же и҆ мно́гагѡ и҆скꙋ́сства  жела́етъ кто̀, вѣ́сть дрє́внѧѧ и҆ бы́ти хотѧ̑щаѧ  разсмо́тритъ: свѣ́сть и҆зви̑тїѧ слове́съ и҆ разрѣшє́нїѧ  гада́нїй: зна́мєнїѧ и҆ чꙋдеса̀ проразꙋмѣ́етъ, и҆ сбытїѧ̑  време́нъ и҆ лѣ́тъ: и҆ всѣ̑мъ совѣ́тникъ є҆́сть бл҃гъ,  ꙗ҆́кѡ безсме́ртїе є҆́сть въ не́й, и҆ бл҃госла́вїе во  ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ ко  гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѡ҆ всегѡ̀ се́рдца  моегѡ̀: бж҃е ѻ҆тцє́въ и҆ гдⷭ҇и млⷭ҇ти, сотвори́вый всѧ̑  сло́вомъ твои́мъ и҆ мꙋ́дростїю твое́ю оу҆стро́ивый  человѣ́ка, да владѣ́етъ бы́вшими ѿ тебє̀ тварьмѝ и҆ да  оу҆правлѧ́етъ мі́ръ въ преподо́бїи и҆ пра́вдѣ: да́ждь мѝ  твои́хъ прⷭ҇то́лѡвъ присѣдѧ́щꙋю премꙋ́дрость: и҆ не  ѿлꙋчѝ менѐ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ  тво́й и҆ сы́нъ рабы́ни твоеѧ̀. Послѝ ю҆̀ съ нб҃съ ѿ  ст҃а́гѡ жили́ща твоегѡ̀ и҆ ѿ прⷭ҇то́ла сла́вы твоеѧ̀, да  сꙋ́щи со мно́ю наꙋчи́тъ мѧ̀, (с. 739) что̀ бл҃гоꙋго́дно  є҆́сть пред̾ тобо́ю: и҆ наста́витъ мѧ̀ въ ра́зꙋмъ, и҆  сохрани́тъ мѧ̀ во сла́вѣ свое́й. Помышлє́нїѧ бо сме́ртныхъ  всѧ̑ боѧзли̑ва, и҆ погрѣши́тєльна оу҆мышлє́нїѧ и҆́хъ. 
Премꙋ́дрости соломѡ́новы чте́нїе. 
[Главы̑ д҃, ѕ҃, з҃, в҃] Похвалѧ́емꙋ првⷣникꙋ,  возвеселѧ́тсѧ лю́дїе: безсме́ртїе бо є҆́сть па́мѧть є҆гѡ̀,  ꙗ҆́кѡ ѿ гдⷭ҇а познава́етсѧ и҆ ѿ человѣ̑къ: и҆  оу҆го́дна гдⷭ҇еви дꙋша̀ є҆гѡ̀. Возлюби́те оу҆̀бо, ѽ  мꙋ́жїе, мꙋ́дрость, и҆ поживетѐ: восхощи́те є҆ѧ̀, и҆  нака́зани бꙋ́дете: нача́ло бо є҆ѧ̀ любы̀ и҆ соблюде́нїе  зако́на. Почти́те премꙋ́дрость, да во вѣ́ки ца́рствꙋете.  Возвѣщꙋ̀ ва́мъ и҆ не скры́ю ѿ ва́съ та̑инъ бж҃їихъ:  ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ  и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆  всѣ̑мъ смы́слѡмъ наꙋчи́тъ мꙋ́дрость: є҆́сть бо въ не́й  дх҃ъ разꙋ́менъ и҆ ст҃ъ, и҆ сїѧ́нїе свѣ́та присносꙋ́щнагѡ,  и҆ ѻ҆́бразъ бл҃гости бж҃їѧ. Та̀ дрꙋ́ги бж҃їѧ и҆ прⷪ҇ро́ки  оу҆строѧ́етъ: бл҃голѣ́пнѣйши же є҆́сть со́лнца и҆ па́че  всѧ́кагѡ сотворе́нїѧ ѕвѣ́здъ: свѣ́тꙋ сосꙋжда́ема,  ѡ҆брѣта́етсѧ пе́рвѣйши. Та̀ оу҆гожда́ющыѧ є҆́й ѿ  болѣ́зней и҆зба́ви, и҆ наста́ви на стєзѝ пра̑выѧ: дадѐ  и҆̀мъ ра́зꙋмъ и҆мѣ́ти ст҃ъ, и҆ сохранѝ ѧ҆̀ ѿ ловѧ́щихъ,  и҆ по́двигъ крѣ́покъ подадѐ и҆̀мъ, да разꙋмѣ́ютъ всѝ,  ꙗ҆́кѡ си́льнѣе всегѡ̀ є҆́сть бл҃гоче́стїе: и҆ никогда́же  премо́жетъ ѕло́ба мꙋ́дрости, нижѐ пре́йдетъ ѕлы̑ѧ ѡ҆блича́ѧ  сꙋ́дъ. Реко́ша же въ себѣ̀, помы́сливше непра́веднѡ:  наси́льствꙋемъ првⷣномꙋ, и҆ не пощади́мъ преподо́бства  є҆гѡ̀, ни оу҆срами́мсѧ (с. 740) сѣди́нъ ста́рости  многолѣ́тны, бꙋ́детъ бо на́мъ крѣ́пость зако́нъ: и҆  оу҆лови́мъ првⷣнаго, ꙗ҆́кѡ неꙋго́денъ на́мъ є҆́сть, и҆  проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нїе  зако́на, и҆ ѡ҆блича́етъ на́мъ согрѣшє́нїѧ наказа́нїѧ  на́шегѡ: возвѣща́етъ на́мъ ра́зꙋмъ и҆мѣ́ти бж҃їй, и҆  ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на  ѡ҆бличе́нїе помышле́нїй на́шихъ, и҆ тѧ́жекъ на́мъ є҆́сть,  и҆ ви́димъ, ꙗ҆́кѡ неподо́бно и҆ны̑мъ житїѐ є҆гѡ̀, и҆  и҆змѣнє́ны стєзѝ є҆гѡ̀. Въ порꙋга́нїе вмѣни́хомсѧ  є҆мꙋ̀: и҆ оу҆далѧ́етсѧ ѿ пꙋте́й на́шихъ, ꙗ҆́кѡ ѿ  нечисто́тъ, и҆ бл҃жи́тъ послѣ̑днѧѧ првⷣныхъ. Оу҆ви́димъ  оу҆̀бо, а҆́ще словеса̀ є҆гѡ̀ и҆́стинна сꙋ́ть: и҆скꙋ́симъ,  ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою и҆стѧ́жемъ  є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ  безѕло́бство є҆гѡ̀: сме́ртїю без̾ѡбра́зною ѡ҆сꙋ́димъ  є҆го̀: бꙋ́детъ бо посѣще́нїе ѿ слове́съ є҆гѡ̀. Сїѧ̑  помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ,  и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ  ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти  вла́сть, и҆ сп҃са́ѧй во вре́мѧ ско́рби, и҆ и҆збавлѧ́ѧй ѿ  всѧ́кагѡ ѕла̀: ще́дръ и҆ млⷭ҇тивъ, и҆ даѧ̀ прпⷣбнымъ  свои̑мъ бл҃года́ть, и҆ свое́ю мы́шцею гѡ́рдымъ противлѧ́ѧсѧ. 
На лїті́и стїхи̑ры ст҃а́гѡ, гла́съ є҃: 
Прїиди́те, правосла́вныхъ собо́ри, воспои́мъ  ст҃и́телѧ, оу҆че́нїемъ къ бг҃оразꙋ́мїю на́съ наста́вльшаго,  и҆сто́чника чꙋде́съ преди́внаго, цр҃кве свѣти́льника  пресвѣ́тлаго, оу҆чи́телѧ росто́вꙋ премꙋ́драго, и҆ все́й  (с. 741) рѡссі́и прекра́сное оу҆добре́нїе: то́й бо  и҆збавлѧ́етъ на́съ ѿ всѧ́кихъ ѕлы́хъ и҆скꙋше́нїй и҆  бѣ́дъ, и҆ мо́литсѧ ѡ҆ дꙋша́хъ на́шихъ. 
Хрⷭ҇то́во ста́до слове́сныхъ ѻ҆ве́цъ, на ѕла́цѣ  бл҃гоче́стїѧ, до́брѣ оу҆па́слъ є҆сѝ, і҆ера́рше. тѣ́мже  и҆ по преставле́нїи цр҃ко́вныхъ твои́хъ ча̑дъ не ѡ҆ставлѧ́й,  но посѣща́й, и҆ ст҃ѣ́й трⷪ҇цѣ со а҆рхїерє́и предстоѧ̀,  молѝ сп҃стѝ всѧ̑, честны́хъ твои́хъ моще́й ѡ҆брѣ́тенїе  любо́вїю почита́ющыѧ, дими́трїе прехва́льне. 
Зна́мєнїи и҆ чꙋдесы̀ тебѐ гдⷭ҇ь просла́ви,  ст҃и́телю дими́трїе: прого́ниши бо дꙋ́хи, и҆ врачꙋ́еши  стра̑сти, дꙋ́шы просвѣща́еши вѣ́рныхъ, приходѧ́щихъ ко  ст҃о́мꙋ твоемꙋ̀ гро́бꙋ, а҆́гг҃лѡвъ собесѣ́дниче, а҆пⷭ҇лѡвъ  є҆динонра́вне, а҆рхїере́євъ сопресто́льне, бл҃говѣ́рїѧ  побо́рниче. 
Сла́ва, гла́съ ѕ҃: 
Гра́дъ ѡ҆ст҃и́сѧ, наро́ди бл҃гослови́шасѧ, цр҃ковь  перворо́дныхъ дꙋ́хомъ ликовствꙋ́етъ, во ѡ҆брѣ́тенїи  честны́хъ моще́й твои́хъ, і҆ера́рше дими́трїе, и҆ лю́дїе  взыва́ютъ: ты̀ на́ше оу҆твержде́нїе, и҆ тобо́ю хва́лимсѧ.  молѝ сп҃стѝ всѧ̑, любо́вїю ст҃ы́хъ твои́хъ моще́й  ѡ҆брѣ́тенїе при́снѡ сла́вѧщыѧ. 
И҆ ны́нѣ, пра́здника, гла́съ д҃: 
Честна́гѡ крⷭ҇та̀, хрⷭ҇тѐ, дѣ́йство проѡбрази́въ  мѡѷсе́й, побѣдѝ проти́внаго а҆мали́ка въ пꙋсты́ни  сїна́йстѣй: є҆гда́ бо простира́ше рꙋ́цѣ, крⷭ҇та̀  ѻ҆́бразъ творѧ̀, оу҆крѣплѧ́хꙋсѧ лю́дїе: ны́нѣ же веще́й  сбытїѐ въ на́съ и҆спо́лнисѧ. дне́сь крⷭ҇тъ воздвиза́етсѧ,  и҆ де́мони бѣ́гаютъ, дне́сь тва́рь всѧ̀ ѿ тлѝ  свободи́сѧ: (с. 742) всѧ̑ бо крⷭ҇та̀ ра́ди возсїѧ́ша на́мъ  дарова̑нїѧ. тѣ́мже ра́дꙋющесѧ всѝ, припа́даемъ тебѣ̀,  глаго́люще: ꙗ҆́кѡ возвели́чишасѧ дѣла̀ твоѧ̑ гдⷭ҇и, сла́ва  тебѣ̀. 
На стїхо́внѣ стїхи̑ры пра́здника, гла́съ є҃.  Самоподѡ́бны: 
Ра́дꙋйсѧ, живоно́сный крⷭ҇те, бл҃гоче́стїѧ  непобѣди́маѧ побѣ́до, две́рь ра́йскаѧ, вѣ́рныхъ  оу҆твержде́нїе, цр҃кве ѡ҆гражде́нїе, и҆́мже тлѧ̀ разори́сѧ  и҆ оу҆праздни́сѧ, и҆ попра́сѧ сме́ртнаѧ держа́ва, и҆  вознесо́хомсѧ ѿ землѝ къ нбⷭ҇нымъ: ѻ҆рꙋ́жїе  непобѣди́мое, бѣсѡ́въ сопротивобо́рче, сла́во мч҃нкѡвъ,  прпⷣбныхъ ꙗ҆́кѡ вои́стиннꙋ оу҆добре́нїе, приста́нище  сп҃се́нїѧ, да́рꙋѧй мі́рꙋ ве́лїю млⷭ҇ть. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о є҆́сть. 
Ра́дꙋйсѧ, гдⷭ҇ень крⷭ҇те, и҆́мже разрѣши́сѧ ѿ  клѧ́твы человѣ́чество, сꙋ́щїѧ ра́дости зна́менїе,  прогонѧ́ѧй врагѝ во твое́мъ воздви́женїи, всече́стне: на́мъ  помо́щниче, крѣ́пость првⷣныхъ, сщ҃е́нникѡвъ бл҃голѣ́пїе,  воѡбража́емый, и҆ лю́тыхъ и҆збавлѧ́ѧй: же́зле си́лы, и҆́мже  пасе́мсѧ, ѻ҆рꙋ́жїе ми́ра, є҆го́же со стра́хомъ ѡ҆бстоѧ́тъ  а҆́гг҃ли, хрⷭ҇та̀ бж҃е́ственнаѧ сла́во, подаю́щагѡ мі́рꙋ  ве́лїю млⷭ҇ть. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Ра́дꙋйсѧ, слѣпы́хъ наста́вниче, немощны́хъ врачꙋ̀,  воскрⷭ҇нїе всѣ́хъ оу҆ме́ршихъ, воздви́гнꙋвый ны̀ во тлю̀  па́дшыѧ, крⷭ҇те честны́й: и҆́мже разрꙋши́сѧ клѧ́тва, и҆  процвѣтѐ нетлѣ́нїе, и҆ земні́и ѡ҆божи́хомсѧ, и҆ дїа́волъ  (с. 743) всеконе́чнѡ низве́ржесѧ. дне́сь воздвиза́ема тѧ̀  ви́дѧще рꙋка́ми а҆рхїере́йскими, возно́симъ вознесе́ннаго  посредѣ̀ тебє̀, и҆ тебѣ̀ покланѧ́емсѧ, почерпа́юще  бога́тнѡ ве́лїю млⷭ҇ть. 
Сла́ва, ст҃а́гѡ, гла́съ д҃: 
Возра́дꙋемсѧ, рѡссі́йстїи собо́ри, похвалꙋ̀  росто́вскꙋю оу҆блажа́юще, чꙋдотво́рца дими́трїа: се́й бо  мно́гѡ потрꙋди́сѧ въ списа́нїи дꙋшеполе́зныхъ на́мъ кни́гъ,  и҆́миже развраще́ннїи ѿ пра́вагѡ бл҃гоче́стїѧ пꙋтїѐ ко  и҆́стинѣ направлѧ́ютсѧ, правосла́вныхъ же сердца̀ въ  правовѣ́рїи оу҆твержда́ютсѧ. є҆мꙋ́же и҆ возопїи́мъ: ѽ  премꙋ́дрый оу҆чи́телю, моли́сѧ хрⷭ҇тꙋ̀, да твои́мъ  оу҆че́нїемъ наставлѧ́еми, полꙋ́чимъ живо́тъ вѣ́чный. 
И҆ ны́нѣ, пра́здника, гла́съ и҃: 
Є҆го́же дре́вле мѡѷсе́й проѡбразова́въ собо́ю,  а҆мали́ка низложи́въ побѣдѝ, и҆ дв҃дъ пѣснопѣ́вецъ  подно́жїю твоемꙋ̀, вопїѧ̀, кла́нѧтисѧ повелѣва́ше:  честно́мꙋ крⷭ҇тꙋ̀ твоемꙋ̀, хрⷭ҇тѐ бж҃е, дне́сь грѣ́шнїи  кла́нѧемсѧ, оу҆стна́ми недосто́йными, тѧ̀ и҆зво́лившаго  пригвозди́тисѧ на не́мъ, воспѣва́юще мо́лимсѧ: гдⷭ҇и, съ  разбо́йникомъ црⷭ҇твїѧ твоегѡ̀ сподо́би на́съ. 
На бл҃гослове́нїи хлѣ́бѡвъ тропа́рь ст҃а́гѡ, два́жды.  И҆ пра́здника, є҆ди́ножды. 
На оу҆́трени, 
на Бг҃ъ гдⷭ҇ь, тропа́рь пра́здника, два́жды. 
Сла́ва, ст҃а́гѡ: И҆ ны́нѣ, пра́здника. 
По а҃-мъ стїхосло́вїи сѣда́ленъ пра́здника, гла́съ  ѕ҃: (с. 744) 
То́кмѡ водрꙋзи́сѧ дре́во, хрⷭ҇тѐ, крⷭ҇та̀ твоегѡ̀,  ѡ҆снова̑нїѧ поколеба́шасѧ сме́рти, гдⷭ҇и: є҆го́же бо пожрѐ  жела́нїемъ а҆́дъ, ѿпꙋстѝ тре́петомъ. ꙗ҆ви́лъ є҆сѝ  на́мъ сп҃се́нїе твоѐ, ст҃ы́й, и҆ славосло́вимъ тѧ̀, сн҃е  бж҃їй, поми́лꙋй на́съ. 
Сла́ва, и҆ ны́нѣ, гла́съ а҃. Подо́бенъ: Ка́мени  запеча́танꙋ: 
Крⷭ҇та̀ твоегѡ̀ дре́вꙋ покланѧ́емсѧ, чл҃вѣколю́бче,  ꙗ҆́кѡ на не́мъ пригвозди́лсѧ є҆сѝ, животѐ всѣ́хъ. ра́й  ѿве́рзлъ є҆сѝ, сп҃се, вѣ́рою прише́дшемꙋ тѝ  разбо́йникꙋ, и҆ сла́дости сподо́бисѧ и҆сповѣ́даѧсѧ тебѣ̀:  помѧни́ мѧ, гдⷭ҇и. прїимѝ ꙗ҆́коже ѻ҆́наго и҆ на́съ  зовꙋ́щихъ: согрѣши́хомъ всѝ, бл҃гоꙋтро́бїемъ твои́мъ не  пре́зри на́съ. 
По в҃-мъ стїхосло́вїи сѣда́ленъ, гла́съ ѕ҃: 
Дне́сь проро́ческое и҆спо́лнисѧ сло́во: се́ бо  покланѧ́емсѧ на мѣ́сто, и҆дѣ́же стоѧ́ша но́зѣ твоѝ,  гдⷭ҇и, и҆ дре́во сп҃се́нїѧ прїе́мше, грѣхо́вныхъ страсте́й  свобо́дꙋ полꙋчи́хомъ, мл҃твами бцⷣы, є҆ди́не  чл҃вѣколю́бче. 
Сла́ва, и҆ ны́нѣ, гла́съ и҃. 
Подо́бенъ: Повелѣ́нное та́йнѡ: 
Проѡбража́ше та́инственнѡ дре́вле і҆исꙋ́съ наѵи́нъ  крⷭ҇та̀ ѻ҆́бразъ, є҆гда̀ рꙋ́цѣ прострѐ крестови́днѡ,  сп҃се мо́й, и҆ ста̀ со́лнце, до́ндеже врагѝ низложѝ  противостоѧ́щыѧ тебѣ̀ бг҃ꙋ. ны́нѣ бо за́йде на крⷭ҇тѣ́ тѧ  зрѧ̀, и҆ держа́вꙋ сме́ртнꙋю разрꙋши́въ, ве́сь мі́ръ  совоздви́глъ є҆сѝ. (с. 745) 
По полѷеле́и сѣда́ленъ ст҃а́гѡ, гла́съ з҃: 
Ꙗ҆́кѡ фі́нїѯъ процвѣ́лъ є҆сѝ нетлѣ́нїемъ ѿ  землѝ, и҆ ꙗ҆́кѡ ке́дръ, и҆́же въ лїва́нѣ, оу҆мно́жилсѧ  є҆сѝ чꙋдесы̀: превозне́слсѧ є҆сѝ ꙗ҆вле́нїемъ, ꙗ҆́кѡ  гра́дъ верхꙋ̀ стоѧ́й, и҆ возсїѧ́лъ є҆сѝ па́мѧтїю твое́ю  ꙗ҆́кѡ свѣти́льникъ и҆з̾ под̾ спꙋ́да на свѣ́тъ. ꙗ҆̀же  всѧ̑ на тебѣ̀ ви́дѧще сбытїѧ̑, прославлѧ́емъ  возвели́чившаго тѧ̀ та́кѡ во ст҃ы́хъ свои́хъ: ты́ же, ꙗ҆́кѡ  и҆мѣ́ѧ дерзнове́нїе ко хрⷭ҇тꙋ̀ гдⷭ҇ꙋ, моли́сѧ, ст҃оѧвле́нне  дими́трїе, да сп҃се́тъ и҆ просвѣти́тъ дꙋ́шы на́шѧ. 
Сла́ва: 
Просїѧ́лъ є҆сѝ добродѣ́тельнымъ житїе́мъ твои́мъ,  ст҃и́телю дими́трїе, оу҆краша́ѧсѧ красото́ю нра́ва,  воздержа́нїемъ и҆ милосе́рдїемъ, златослове́сными же твои́ми  оу҆чє́нїи оу҆краша́ѧ хрⷭ҇то́вꙋ цр҃ковь: тѣ́мже,  приснопа́мѧтне, предстоѧ̀ прⷭ҇то́лꙋ вседержи́телѧ, молѝ  хрⷭ҇та̀ бг҃а, дарова́ти грѣхѡ́въ ѡ҆ставле́нїе пра́зднꙋющымъ  любо́вїю всечестнꙋ́ю па́мѧть твою̀. 
И҆ ны́нѣ, пра́здника, гла́съ и҃. 
Подо́бенъ: Повелѣ́нное та́йнѡ: 
Въ раи́ мѧ пре́жде дре́во ѡ҆бнажѝ, ѡ҆ вкꙋше́нїи  вра̑гъ приносѧ̀ оу҆мерщвле́нїе: крⷭ҇та́ же дре́во, живота̀  ѡ҆дѣѧ́нїе человѣ́кѡмъ носѧ̀, водрꙋзи́сѧ на землѝ, и҆  мі́ръ ве́сь и҆спо́лнисѧ всѧ́кїѧ ра́дости. є҆го́же зрѧ́ще  возвыша́ема, бг҃ꙋ вѣ́рою лю́дїе согла́снѡ возопїи́мъ:  и҆спо́лнь сла́вы до́мъ тво́й. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. (с. 746) 
Сті́хъ: Оу҆слы́шите сїѧ̑ всѝ ꙗ҆зы́цы, внꙋши́те  всѝ живꙋ́щїи по вселе́ннѣй. 
Всѧ́кое дыха́нїе: 
Є҆ѵⷢ҇лїе ѿ і҆ѡа́нна, зача́ло л҃є, ѿ полꙋ̀. 
По н҃-мъ ѱалмѣ̀, стїхи́ра ст҃а́гѡ, гла́съ ѕ҃: 
Бл҃гі́й ра́бъ и҆ вѣ́рный є҆сѝ, оу҆мно́живый  тала́нтъ врꙋче́нный тебѣ̀ ѿ влⷣки твоегѡ̀: и҆злїѧ́сѧ бо  бл҃года́ть во оу҆стна́хъ твои́хъ, ст҃и́телю дими́трїе,  ꙗ҆́кѡ оу҆че́ньми твои́ми цр҃ковь оу҆краси́лъ є҆сѝ,  и҆́стинꙋ правосла́вїѧ оу҆ѧсни́лъ є҆сѝ, па́гꙋбное же  раско́льническое мꙋдрова́нїе посрами́лъ є҆сѝ: тѣ́мъ  ꙗ҆́коже въ житїѝ, та́кѡ по ѿше́ствїи твое́мъ потщи́сѧ,  да понѐ чꙋдесы̀ твои́ми оу҆вѣрѧ́еми, сꙋемꙋ́дрствꙋющїи  прїи́дꙋтъ въ чꙋ́вство, и҆ просла́вѧтъ кꙋ́пнѡ съ на́ми  трїѷпоста́снаго бг҃а. 
Канѡ́нъ пра́здника со і҆рмосо́мъ на ѕ҃, и҆ ст҃а́гѡ на  ѕ҃. 
Канѡ́нъ пра́здника, гла́съ и҃. 
Пѣ́снь а҃. 
І҆рмо́съ: Крⷭ҇тъ начерта́въ мѡѷсе́й, впрѧ́мѡ  жезло́мъ чермно́е пресѣчѐ, і҆и҃лю пѣшеходѧ́щꙋ: то́же  ѡ҆бра́тнѡ фараѡ́нѡвымъ колесни́цамъ оу҆да́ривъ совокꙋпѝ,  вопрекѝ написа́въ непобѣди́мое ѻ҆рꙋ́жїе. тѣ́мъ хрⷭ҇тꙋ̀  пои́мъ бг҃ꙋ на́шемꙋ, ꙗ҆́кѡ просла́висѧ. 
Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ  себѣ̀ само́мъ проѡбразѝ, сщ҃е́нныхъ средѣ̀ стоѧ̀: крⷭ҇тъ  же воѡбрази́въ, просте́ртыми побѣ́дꙋ дла́ньми воздви́же,  держа́вꙋ погꙋби́въ а҆мали́ка всегꙋби́телѧ. тѣ́мъ хрⷭ҇тꙋ̀  пои́мъ бг҃ꙋ на́шемꙋ, ꙗ҆́кѡ просла́висѧ. 
Возложѝ мѡѷсе́й на столпѣ̀ врачевство̀,  тлетвори́вагѡ и҆збавле́нїе и҆ ꙗ҆дови́тагѡ оу҆грызе́нїѧ: и҆  (с. 747) дре́вꙋ, ѻ҆́бразомъ крⷭ҇та̀, по землѝ  пресмыка́ющагосѧ ѕмі́ѧ привѧза̀, лꙋка́вный въ се́мъ  ѡ҆бличи́въ вре́дъ. тѣ́мъ хрⷭ҇тꙋ̀ пои́мъ бг҃ꙋ на́шемꙋ,  ꙗ҆́кѡ просла́висѧ. 
Показа̀ нб҃о крⷭ҇та̀ побѣ́дꙋ бл҃гоче́стїѧ  держа́телю и҆ царю̀ бг҃омꙋ́дрꙋ, врагѡ́въ въ не́мже  ѕлосе́рдныхъ низложи́сѧ свирѣ́пство, ле́сть же преврати́сѧ,  и҆ вѣ́ра распростре́сѧ земны̑мъ концє́мъ бж҃е́ственнаѧ.  тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ. 
Канѡ́нъ ст҃а́гѡ, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Со а҆́гг҃льскими чинонача̑лїи предстоѧ́й ст҃ѣ́й  трⷪ҇цѣ, вели́кїй і҆ера́рше дими́трїе, молѝ ѡ҆ на́съ  грѣ́шныхъ, да полꙋ́чимъ грѣхѡ́въ ѡ҆ставле́нїе. 
По́стничествомъ и҆ воздержа́нїемъ всѧ́кимъ  порабо́тивый тѣ́ло дꙋ́хꙋ, и҆ тѣ́ломъ содѣ́лавый  нетлѣ́нїе и҆ цѣльбоно́снꙋю си́лꙋ бре́нномꙋ веществꙋ̀  твоемꙋ̀, наꙋчѝ и҆ на́съ, ѻ҆́тче ст҃ы́й, бг҃ꙋ, а҆ не  мамѡ́нѣ рабо́тати. 
Оу҆правлѧ́ѧ па́ствꙋ, ввѣ́реннꙋю тебѣ̀ ѿ  началопа́стырѧ хрⷭ҇та̀, и҆ ѡ҆гонѧ́ѧ дꙋшевре́дныхъ волкѡ́въ  ѿ хрⷭ҇то́вы ѡ҆гра́ды твои́ми бг҃одꙋхнове́нными  оу҆чє́нїи, назира́й и҆ ны́нѣ, ст҃и́телю дими́трїе, да не  ка́кѡ сꙋемꙋ́дреннїи раско́лы возмꙋтѧ́тъ тишинꙋ̀ цр҃ко́внꙋю:  но па́че молѝ чл҃вѣколю́бца бг҃а, да вско́рѣ всѝ  є҆ди́ными оу҆сты̀ и҆ є҆ди́нымъ се́рдцемъ восхва́лимъ  є҆гѡ̀ бл҃гоꙋтро́бїе. (с. 748) 
Бг҃оро́диченъ: 
И҆збра́ннꙋ и҆ всечⷭ҇тꙋ разꙋмѣ́въ тѧ̀ сн҃ъ бж҃їй,  всенепоро́чнаѧ, сн҃ъ тво́й бы́сть, сы́ны сотворѝ  бл҃года́тїю, бцⷣꙋ тѧ̀ чтꙋ́щыѧ. 
Катава́сїа: Крⷭ҇тъ начерта́въ: 
Пѣ́снь г҃. 
І҆рмо́съ: Же́злъ во ѻ҆́бразъ та́йны прїе́млетсѧ,  прозѧбе́нїемъ бо предразсꙋжда́етъ сщ҃е́нника: неплодѧ́щей же  пре́жде цр҃кви, ны́нѣ процвѣтѐ дре́во крⷭ҇та̀, въ  держа́вꙋ и҆ оу҆твержде́нїе. 
Ꙗ҆́кѡ и҆спꙋстѝ оу҆дарѧ́емь во́дꙋ краесѣко́мый  непокори̑вымъ лю́демъ и҆ жестосє́рдымъ, бг҃озва́нныѧ  проѧвлѧ́ше цр҃кве та́инство, є҆ѧ́же крⷭ҇тъ держа́ва и҆  оу҆твержде́нїе. 
Ре́брѡмъ пречⷭ҇тымъ, копїе́мъ прободє́ннымъ, вода̀  съ кро́вїю и҆стечѐ, ѡ҆бновлѧ́ющаѧ завѣ́тъ и҆  ѡ҆мыва́тельнаѧ грѣха̀: вѣ́рныхъ бо крⷭ҇тъ похвала̀,  держа́ва и҆ оу҆твержде́нїе. 
И҆́нъ. 
І҆рмо́съ: Нѣ́сть ст҃ъ, ꙗ҆́коже ты̀, гдⷭ҇и бж҃е  мо́й, вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Оу҆тверди́всѧ на ка́мени вѣ́ры хрⷭ҇то́вы, тве́рдъ  пребы́лъ є҆сѝ во и҆сповѣ́данїи правосла́вїѧ, и҆  ѕлоче́ствꙋющихъ непреста́ннѡ ѡ҆блича́лъ є҆сѝ. 
Ѡ҆блича́ѧ, молѧ̀, совѣ́тꙋѧ, не престава́лъ є҆сѝ  призыва́ти заблꙋ́ждшихъ ѻ҆вє́цъ ѿ хрⷭ҇то́ва ста́да,  а҆́ще и҆ не всѝ послꙋ́шаша гла́са твоегѡ̀. (с. 749) 
Сынѡ́въ цр҃кве, непоколеби́мѡ пребы́вшихъ во  ѡ҆б̾ѧ́тїихъ є҆ѧ̀, ѡ҆бодрѧ́лъ є҆сѝ. и҆ мы̀, со сла́достїю  вне́млюще оу҆че́нїю твоемꙋ̀, вопїе́мъ: нѣ́сть ст҃ъ па́че  бг҃а на́шегѡ. 
Бг҃оро́диченъ: 
И҆збавлѧ́ющаго человѣ́ки преслꙋша́нїѧ, и҆ кро́вїю  свое́ю ѡ҆мы́вшаго перворо́дный грѣ́хъ а҆да́мовъ, чⷭ҇таѧ и҆  всенепоро́чнаѧ, родила̀ є҆сѝ. 
Конда́къ пра́здника, гла́съ д҃. 
Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ щедрѡ́ты твоѧ̑ да́рꙋй, хрⷭ҇тѐ бж҃е:  возвеселѝ си́лою твое́ю вѣ̑рныѧ лю́ди твоѧ̑, побѣ̑ды даѧ̀  на́мъ на сопоста́ты, посо́бїе и҆мꙋ́щымъ твоѐ, ѻ҆рꙋ́жїе  ми́ра, непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ нб҃сѐ восхище́нъ бы́сть въ ра́й  и҆ глаго́лы слы́ша неизречє́нныѧ и҆ бж҃е́ствєнныѧ, и҆́хже  не лѣ́ть ѧ҆зы̑ки человѣ́ческими глаго́лати, что̀ гала́тѡмъ  пи́шетъ, ꙗ҆́кѡ рачи́телїе писа́нїй прочто́сте и҆ позна́сте:  мнѣ̀, глаго́летъ, хвали́тисѧ да не бꙋ́детъ то́кмѡ во  є҆ди́номъ крⷭ҇тѣ̀ гдⷭ҇ни, на не́мже страда́въ оу҆бѝ  стра̑сти. того̀ оу҆̀бо и҆ мы̀ и҆звѣ́стнѡ держи́мъ, крⷭ҇тъ  гдⷭ҇ень, хвалꙋ̀ всѝ: є҆́сть бо на́мъ сп҃си́тельное сїѐ  дре́во, ѻ҆рꙋ́жїе ми́ра, непобѣди́маѧ побѣ́да. 
Сѣда́ленъ ст҃а́гѡ, гла́съ и҃: 
Дре́внихъ преподо́бїю подража́ѧ, ѡ҆ст҃и́лъ є҆сѝ  житїѐ твоѐ на слꙋ́жбꙋ бг҃ови въ ѻ҆смоена́десѧть лѣ́то.  (с. 750) ѿне́лѣже и҆ бы́лъ є҆сѝ вели́къ мона́хъ,  сщ҃е́нникъ, оу҆чи́тель, і҆ера́рхъ, ны́нѣ же чꙋдотво́рецъ,  и҆ мл҃твенникъ ѡ҆ дꙋша́хъ на́шихъ. Два́жды. 
Сла́ва, и҆ ны́нѣ, пра́здника, гла́съ д҃. 
Подо́бенъ: Ско́рѡ предварѝ: 
Въ тебѣ̀, требл҃же́нне и҆ жизнода́вче крⷭ҇те,  лю́дїе оу҆чрежда́ющесѧ, спра́зднꙋютъ съ невеще́ственными  ли̑ки: чи́ни а҆рхїере́йстїи бл҃гоговѣ́йнѡ воспѣва́ютъ,  мно́жество же мона́шествꙋющихъ и҆ по́стникѡвъ покланѧ́ютсѧ,  хрⷭ҇та́ же распе́ншагосѧ всѝ сла́вимъ. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Горькорѡ́дныѧ преложѝ дре́вомъ мѡѷсе́й и҆сто́чники  въ пꙋсты́ни дре́вле, крⷭ҇то́мъ ко бл҃гоче́стїю ꙗ҆зы́кѡвъ  проѧвлѧ́ѧ преложе́нїе. 
Глꙋбинѣ̀ внѣ́дривый сѣкꙋ́щꙋю, и҆здадѐ і҆ѻрда́нъ  дре́вꙋ, крⷭ҇то́мъ и҆ кр҃ще́нїемъ сѣче́нїе ле́сти зна́менꙋѧ. 
Сщ҃е́ннѡ ѡ҆полча́ютсѧ четвероча́стнїи лю́дїе,  предходѧ́ще ѻ҆́бразомъ свидѣ́тельства ски́нїи,  крестоѡбра́зными чи́нми прославлѧ́еми. 
Чꙋ́днѡ простира́емь, со́лнєчныѧ лꙋчы̀ и҆спꙋща́ше  крⷭ҇тъ, и҆ повѣ́даша нб҃са̀ сла́вꙋ бг҃а на́шегѡ. 
И҆́нъ. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  честна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла  чи́ста ѡ҆ гдⷭ҇ѣ пра́зднꙋющи. 
И҆з̾ мла́да воспита́нъ въ до́бромъ наꙋче́нїи,  ѻ҆стротꙋ̀ оу҆ма̀ твоегѡ̀ не на сꙋемꙋ́дрєннаѧ  оу҆́мствѡванїѧ (с. 751) ѡ҆брати́лъ є҆сѝ, ст҃и́телю  дими́трїе, но на созида́нїе и҆ оу҆твержде́нїе  правосла́вныхъ, на ѡ҆бличе́нїе же и҆ ѡ҆бꙋзда́нїе  непокори́выхъ: тѣ́мже и҆ ꙗ҆ви́лсѧ є҆сѝ досто́йный  а҆пⷭ҇льскагѡ прⷭ҇то́ла намѣ́стникъ. 
Неистощи́мое врачевство̀ и҆сточа́етъ многоцѣле́бнаѧ  ра́ка моще́й твои́хъ, и҆ и҆̀же вѣ́рою къ ни̑мъ  притека́ющїи, ѡ҆брѣта́ютъ ѿ ѕлы́хъ и҆збавле́нїе. 
За любо́вь, ю҆́же ко хрⷭ҇тꙋ̀ и҆ ст҃ы̑мъ и҆мѣ́лъ  є҆сѝ, просла́вилсѧ є҆сѝ да́ромъ чꙋде́съ и҆ и҆сцѣле́нїй:  сегѡ̀ ра́ди покланѧ́емсѧ тебѣ̀, и҆ мо́лимъ тѧ̀, ꙗ҆́кѡ  оу҆го́дника и҆ дрꙋ́га бж҃їѧ, да помѧне́ши на́съ во ст҃ы́хъ  твои́хъ къ бг҃ꙋ мл҃твахъ. 
Бг҃оро́диченъ: 
Молѝ ѡ҆ на́съ чл҃вѣколю́бца бг҃а, прест҃а́ѧ  влⷣчце, да не помѧне́тъ беззако́нїй на́шихъ, но да  сотвори́тъ съ на́ми по млⷭ҇ти свое́й. 
Пѣ́снь є҃. 
І҆рмо́съ: Ѽ требл҃же́нное дре́во, на не́мже  распѧ́сѧ хрⷭ҇то́съ, цр҃ь и҆ гдⷭ҇ь, и҆́мже падѐ, дре́вомъ  прельсти́вый, тобо́ю прельсти́всѧ, бг҃ꙋ пригвозди́вшꙋсѧ  пло́тїю, подаю́щемꙋ ми́ръ дꙋша́мъ на́шымъ. 
Тебє̀, приснопѣ́тое дре́во, на не́мже простре́сѧ  хрⷭ҇то́съ, є҆де́мъ хранѧ́ще ѡ҆браща́ющеесѧ ѻ҆рꙋ́жїе,  крⷭ҇те, оу҆стыдѣ́сѧ: стра́шный же херꙋві́мъ оу҆стꙋпѝ на  тебѣ̀ пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ  на́шымъ. 
Подзе́мныхъ си̑лы проти̑вныѧ крⷭ҇та̀ страша́тсѧ,  начерта́ема зна́менїѧ на воздꙋ́сѣ, по немꙋ́же хо́дѧтъ  нбⷭ҇ныхъ и҆ земноро́дныхъ ро́ди, колѣ̑на преклонѧ́юще  хрⷭ҇тꙋ̀, подаю́щемꙋ ми́ръ дꙋша́мъ на́шымъ. (с. 752) 
Зарѧ́ми нетлѣ́нными ꙗ҆́вльсѧ бж҃е́ственный крⷭ҇тъ  ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести,  бж҃е́ственный свѣ́тъ ѡ҆блиста́въ, оу҆своѧ́етъ на не́мъ  пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ. 
И҆́нъ. 
І҆рмо́съ: Бж҃їимъ свѣ́томъ твои́мъ, бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти, сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Сохранѝ, ст҃и́телю хрⷭ҇то́въ, ѻ҆те́чество твоѐ  ненавѣ́тно ѿ врагѡ́въ, и҆ да́рꙋй на сопроти̑вныѧ побѣ́дꙋ  и҆ ѡ҆долѣ́нїе хрⷭ҇тоно́сномꙋ наро́дꙋ на́шемꙋ. 
Ѡ҆градѝ на́съ, оу҆го́дниче бж҃їй дими́трїе, ѿ  всѣ́хъ ко́зней лꙋка́вагѡ дїа́вола, да непреткнове́ннѡ  возмо́жемъ прейтѝ пꙋ́ть житїѧ̀ сегѡ̀ во и҆сполне́нїе  за́повѣдей бж҃їихъ. 
Разженѝ, ѻ҆́тче дими́трїе, тьмꙋ̀ грѣхо́внꙋю ѿ  дꙋше́вныхъ ѻ҆че́съ на́шихъ, и҆ просвѣтѝ на́съ позна́нїемъ  во́ли бж҃їѧ, да во свѣ́тѣ за́повѣдей є҆гѡ̀ соверши́мъ  до́брѣ тече́нїе на́ше. 
Бг҃оро́диченъ: 
Дв҃о непоро́чнаѧ, ро́ждшаѧ свѣ́тъ и҆́стинный,  ѡ҆блиста́й на́мъ свѣ́тъ бг҃овѣ́дѣнїѧ во сп҃се́нїе на́ше. 
Пѣ́снь ѕ҃. 
І҆рмо́съ: Во́днагѡ ѕвѣ́рѧ во оу҆тро́бѣ, дла̑ни  і҆ѡ́на крестови́днѡ распросте́ръ, сп҃си́тельнꙋю стрⷭ҇ть  проѡбража́ше ꙗ҆́вѣ. тѣ́мъ тридне́венъ и҆зше́дъ,  премі́рное воскрⷭ҇нїе прописа́ше, пло́тїю пригвожде́ннагѡ  хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. (с. 753) 
Ста́ростїю преклони́всѧ и҆ недꙋ́гомъ ѡ҆тѧгче́нъ,  и҆спра́висѧ і҆а́кѡвъ, рꙋ́цѣ премѣни́въ, дѣ́йствїе  ꙗ҆влѧ́ѧ жизноно́снагѡ крⷭ҇та̀: и҆́бо ве́тхость зако́ннагѡ  сѣно́внагѡ писа́нїѧ новописа̀, на се́мъ пло́тїю  пригвозди́выйсѧ бг҃ъ, и҆ дꙋшегꙋби́тельный недꙋ́гъ ле́сти  ѿгна̀. 
На ю҆́ныѧ возложи́въ дла̑ни бж҃е́ственный і҆и҃ль  крестови́днѡ главы̑, ꙗ҆влѧ́ше, ꙗ҆́кѡ старѣ́йшаѧ сла́ва  законослꙋжи́тєли лю́дїе. тѣ́мже подмнѣ́всѧ та́кѡ  и҆зпрельсти́тисѧ, не и҆змѣнѝ жизноно́снагѡ ѻ҆́браза:  превзы́дꙋтъ бо лю́дїе хрⷭ҇тѡ́вы бж҃їи новоꙋтвержде́ннїи,  вопїѧ́ше, крⷭ҇то́мъ ѡ҆гражда́еми. 
И҆́нъ. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ,  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Воззрѝ милосе́рдымъ ѻ҆́комъ, ст҃и́телю хрⷭ҇то́въ,  на волне́нїе грѣхо́вное на́съ ѡ҆бꙋрева́ющее, и҆ оу҆пра́ви  пла́ванїе на́ше въ ти́хое приста́нище милосе́рдїѧ бж҃їѧ. 
Бꙋ́ди на́мъ до́брый ко́рмчїй, ѻ҆́тче дими́трїе, и҆  не ѡ҆ста́ви на́съ поги́бнꙋти во грѣсѣ́хъ на́шихъ: но въ  ни́хже са́мъ ꙗ҆́кѡ человѣ́къ и҆скꙋша́емь бы́лъ є҆сѝ,  помозѝ и҆ на́мъ и҆скꙋша́ємымъ, ст҃е дими́трїе, бꙋ́ди ѡ҆  на́съ застꙋ́пникъ и҆ хода́тай ко многомлⷭ҇тивомꙋ бг҃ꙋ, да  возведе́тъ ѿ тлѝ живо́тъ на́шъ. 
Бг҃оро́диченъ: 
Оу҆стна́ми и҆ се́рдцемъ велича́емъ тѧ̀ мт҃рь бж҃їю:  ты́ же, примири́вшаѧ бг҃ꙋ ве́сь ро́дъ человѣ́ческїй, не  ѿри́ни на́съ ѿ твоегѡ̀ застꙋпле́нїѧ. (с. 754) 
Конда́къ ст҃а́гѡ, гла́съ и҃: 
Ѕвѣздꙋ̀ рѡссі́йскꙋю, ѿ кі́ева возсїѧ́вшꙋю и҆  чрез̾ но́вградъ сѣ́верскїй въ росто́въ дости́гшꙋю, всю́ же  странꙋ̀ сїю̀ оу҆че́ньми и҆ чꙋдесы̀ ѡ҆зари́вшꙋю,  оу҆бл҃жи́мъ златослове́снаго оу҆чи́телѧ дими́трїа: то́й бо  всѣ́мъ всѧ̑ написа̀, ꙗ҆̀же къ наставле́нїю, да всѣ́хъ  прїѡбрѧ́щетъ, ꙗ҆́коже па́ѵелъ хрⷭ҇тꙋ̀, и҆ сп҃се́тъ  правовѣ́рїемъ дꙋ́шы на́шѧ. 
І҆́косъ: 
Првⷣнымъ ѡ҆ ка́ющихсѧ на нб҃сѝ, на́мъ же  грѣ̑шнымъ на землѝ, ѡ҆ тебѣ̀, првⷣниче дими́трїе,  подоба́етъ возра́доватисѧ, ꙗ҆́кѡ но́ваго тѧ̀ къ бг҃ꙋ  мл҃твенника ѡ҆ на́съ стѧжа́хомъ: є҆го́же досто́йными  похвала́ми оу҆блажа́юще, си́це ѿ ра́дости зове́мъ:  ра́дꙋйсѧ, росто́вскаѧ похвало̀ и҆ всеѧ̀ рѡссі́и похвале́нїе. 
Пѣ́снь з҃. 
І҆рмо́съ: Безꙋ́мное велѣ́нїе мꙋчи́телѧ  ѕлочести́вагѡ лю́ди поколеба̀, ды́шꙋщее преще́нїе и҆  ѕлохꙋле́нїе бг҃оме́рзкое: ѻ҆ба́че трѝ ѻ҆́троки не  оу҆страшѝ ꙗ҆́рость ѕвѣ́рскаѧ, ни ѻ҆́гнь снѣда́ѧй, но  противоды́шꙋщꙋ росоно́сномꙋ дꙋ́хꙋ, со ѻ҆гне́мъ сꙋ́ще  поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ  є҆сѝ. 
Ѿ дре́ва вкꙋси́въ пе́рвый въ человѣ́цѣхъ, въ  тлѣ́нїе всели́сѧ: ѿверже́нїемъ бо жи́зни безче́стнѣйшимъ  ѡ҆сꙋди́всѧ, всемꙋ̀ ро́дꙋ тѣлотлѣ́ненъ нѣ́кїй, ꙗ҆́кѡ  вре́дъ недꙋ́га преподадѐ: но ѡ҆брѣ́тше земноро́днїи  воззва́нїе крⷭ҇тнымъ дре́вомъ, зове́мъ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Разрꙋшѝ повелѣ́нїе бж҃їе преслꙋша́нїе, и҆ дре́во  принесѐ сме́рть человѣ́кѡмъ, є҆́же не бл҃говре́меннѡ (с.  755) прича́стно бы́вшее: во оу҆твержде́нїе же ѕѣлѡ̀  честна́гѡ, ѿтꙋ́дꙋ жи́зни дре́во возбранѧ́емо бѣ̀, є҆́же  разбо́йникꙋ ѕлоꙋме́ршꙋ ѿве́рзе, бл҃горазꙋ́мнѡ зовꙋ́щꙋ:  препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ. 
Жезла̀ ѡ҆б̾е́млетъ кра́й і҆ѡ́сифова, бꙋ̑дꙋщаѧ зрѧ̀  і҆и҃ль, црⷭ҇твїѧ держа́вное, ꙗ҆́кѡ воз̾имꙋ́ществитъ  пресла́вный крⷭ҇тъ, проѧвлѧ́ѧ: се́й бо побѣдоно́снаѧ  похвала̀, и҆ свѣ́тъ вѣ́рою зовꙋ́щымъ: препѣ́тый  ѻ҆тцє́въ и҆ на́съ бж҃е, бл҃гослове́нъ є҆сѝ. 
И҆́нъ. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти: бл҃гослове́нъ  є҆сѝ, бж҃е ѻ҆тє́цъ на́шихъ. 
Хрⷭ҇то́ва ра́ди смире́нїѧ, ѻ҆́бразъ смире́нїѧ  ꙗ҆ви́лсѧ є҆сѝ, ст҃е дими́трїе. и҆ мнѣ̀ пода́ждь, не въ  го́рдости, но во смире́нїи взыва́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Воздержа́нїемъ покори́лъ є҆сѝ тѣ́ло дꙋ́хꙋ  твоемꙋ̀, ст҃и́телю дими́трїе. пода́ждь и҆ мнѣ̀ въ  воздержа́нїи пожи́ти, да нескве́рными оу҆стна́ми воззовꙋ̀:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆чє́нїи твои́ми, ѻ҆́тче дими́трїе,  оу҆правлѧ́еши мы̑сли на́шѧ. и҆ мы̀, подража́юще тебѣ̀,  воспѣва́емъ бг҃ꙋ: бл҃гослове́нъ є҆сѝ, бж҃е ѻ҆тє́цъ  на́шихъ. 
Бг҃оро́диченъ: 
Безнача́льнаго бг҃а зачала̀ є҆сѝ во чре́вѣ  твое́мъ, пречⷭ҇таѧ дв҃о, то́же пою́ще зове́мъ: бл҃гослове́нъ  бг҃ъ ѻ҆тє́цъ на́шихъ. (с. 756) 
Пѣ́снь и҃. 
І҆рмо́съ: Бл҃гослови́те, ѻ҆́троцы, трⷪ҇цы  равночи́сленнїи, содѣ́телѧ ѻ҆ц҃а̀ бг҃а, по́йте снизше́дшее  сло́во и҆ ѻ҆́гнь въ ро́сꙋ претво́ршее, и҆ превозноси́те  всѣ̑мъ жи́знь подава́ющаго, дх҃а всест҃а́го, во вѣ́ки. 
Воздвиза́емꙋ дре́вꙋ, ѡ҆кропле́нꙋ кро́вїю  вопло́щшагѡсѧ сло́ва бг҃а, по́йте, нбⷭ҇ныѧ си̑лы: земны́хъ  воззва́нїе пра́зднꙋюще, лю́дїе, поклони́тесѧ хрⷭ҇то́вꙋ  крⷭ҇тꙋ̀, и҆́мже мі́рꙋ воста́нїе во вѣ́ки. 
Земноро́днїи, дла́ньми, строи́телїе бл҃года́ти,  крⷭ҇тъ, на не́мже стоѧ́ше хрⷭ҇то́съ бг҃ъ, возноси́те  сщ҃еннолѣ́пнѡ и҆ копїѐ, бж҃їѧ сло́ва тѣ́ло пробо́дшее, да  ви́дѧтъ ꙗ҆зы́цы всѝ сп҃се́нїе бж҃їе, сла́вѧще є҆го̀ во  вѣ́ки. 
Бж҃е́ственнымъ сꙋдо́мъ пред̾избра́ннїи,  весели́тесѧ, хрⷭ҇тїа́нстїи вѣ́рнїи лю́дїе: хвали́тесѧ  побѣдоно́снымъ ѻ҆рꙋ́жїемъ, прїе́мше ѿ бг҃а крⷭ҇тъ  честны́й: въ се́мъ бо колѣ̑на бра́ней де́рзости и҆́щꙋще,  разсыпа́ютсѧ во вѣ́ки. 
И҆́нъ. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑  бо твори́ши, хрⷭ҇тѐ, то́кмѡ є҆́же хотѣ́ти: тѧ̀  превозно́симъ во всѧ̑ вѣ́ки. 
Ты̀ бы́лъ є҆сѝ до́брый оу҆чи́тель на́шъ, ѻ҆́тче  дими́трїе, вопїѧ̀ всѣ̑мъ послꙋ́шающымъ оу҆че́нїѧ твоегѡ̀:  превозноси́те хрⷭ҇та̀ во вѣ́ки. 
Бг҃омꙋ́дрый і҆ера́рше, всебл҃же́нне дими́трїе,  ми́лостивою и҆ человѣколю́бною къ на́мъ любо́вїю, молѝ ѡ҆  на́съ чл҃вѣколюби́ваго бг҃а, є҆го́же превозно́симъ во всѧ̑  вѣ́ки. (с. 757) 
Ѕловре́дное мꙋдрова́нїе сꙋемꙋ́дрѡвъ и҆спрове́рглъ  є҆сѝ, ст҃е дими́трїе: вѣ̑рныѧ же наста́вилъ є҆сѝ  пребы́ти тве́рдыми во и҆́стиннѣй вѣ́рѣ, превозноси́те,  вопїѧ̀, хрⷭ҇та̀ во вѣ́ки. 
Бг҃оро́диченъ: 
Преесте́ственное и҆ чꙋ́дное ржⷭ҇тво̀ твоѐ, дв҃о,  воспѣва́емъ бл҃гоче́стнѡ, превозносѧ́ще хрⷭ҇та̀ во вѣ́ки. 
На ѳ҃-й пѣ́сни Честнѣ́йшꙋю не пое́мъ, но пое́мъ  припѣ́въ пра́здника: 
Велича́й, дꙋшѐ моѧ̀, пречестны́й крⷭ҇тъ гдⷭ҇ень. 
Та́же, і҆рмо́съ а҃-гѡ канѡ́на: Та́инъ є҆сѝ, бцⷣе: 
И҆ дрꙋгі́й ли́къ подо́бнѣ, припѣ́въ и҆ і҆рмо́съ. 
И҆ къ про́чымъ ѕ҃ стїхѡ́мъ то́йже припѣ́въ пое́мъ. 
Пѣ́снь ѳ҃. 
І҆рмо́съ: Та́инъ є҆сѝ, бцⷣе, ра́й, невоздѣ́ланнѡ  возрасти́вши хрⷭ҇та̀, и҆́мже крⷭ҇тное живоно́сное на землѝ  насади́сѧ дре́во. тѣ́мъ ны́нѣ возноси́мꙋ покланѧ́ющесѧ  є҆мꙋ̀, тѧ̀ велича́емъ. 
Да возра́дꙋютсѧ древа̀ дꙋбра̑внаѧ всѧ̑, ѡ҆ст҃и́вшꙋсѧ  є҆стествꙋ̀ и҆́хъ, ѿ негѡ́же и҆знача́ла насади́шасѧ,  хрⷭ҇тꙋ̀ распросте́ршꙋсѧ на дре́вѣ. тѣ́мъ ны́нѣ возноси́мꙋ  покланѧ́ющесѧ є҆мꙋ̀, тѧ̀ велича́емъ. 
Сщ҃е́нный воста̀ ро́гъ и҆ глава̀ всѣ̑мъ  бг҃омꙋ̑дрымъ крⷭ҇тъ, и҆́мже грѣ́шныхъ мы́сленнѡ стира́ютсѧ  ро́зи всѝ. тѣ́мъ ны́нѣ возноси́мꙋ покланѧ́ющесѧ є҆мꙋ̀,  тѧ̀ велича́емъ. 
Дрꙋгі́й припѣ́въ: 
Велича́й, дꙋшѐ моѧ̀, животворѧ́щагѡ крⷭ҇та̀ гдⷭ҇нѧ  воздви́женїе. (с. 758) 
И҆ і҆рмо́съ: Снѣ́дїю дре́ва: 
И҆ дрꙋгі́й ли́къ подо́бнѣ, припѣ́въ и҆ і҆рмо́съ:  тропари̑ же ѕ҃ съ си́мъ же припѣ́вомъ. 
И҆́нъ. 
І҆рмо́съ: Снѣ́дїю дре́ва, ро́дꙋ прибы́вшаѧ сме́рть,  крⷭ҇то́мъ оу҆праздни́сѧ дне́сь: и҆́бо прама́тернѧѧ  всеро́днаѧ клѧ́тва разрꙋши́сѧ, прозѧбе́нїемъ чⷭ҇тыѧ  бг҃ома́тере, ю҆́же всѧ̑ си̑лы нбⷭ҇ныѧ велича́ютъ. 
Го́рести оу҆бі́йственныѧ, ꙗ҆́же ѿ дре́ва, не  ѡ҆ста́вилъ є҆сѝ, гдⷭ҇и: крⷭ҇то́мъ бо сїю̀ соверше́ннѡ  и҆стреби́лъ є҆сѝ. сегѡ̀ ра́ди и҆ дре́вомъ оу҆сладѝ  и҆ногда̀ го́ресть во́дъ ме́рры, проѡбразꙋ́ющее крⷭ҇та̀  дѣ́йство, є҆́же всѧ̑ си̑лы нбⷭ҇ныѧ велича́ютъ. 
Непреста́ннѡ грꙋжа́ємыѧ мра́комъ пра́ѻтца, гдⷭ҇и,  крⷭ҇то́мъ возвы́силъ є҆сѝ дне́сь: ꙗ҆́кѡ бо ле́стїю  весьма̀ неꙋдержа́ннѡ є҆стество̀ преднизведе́сѧ, всеро́днѣ  ны̀ па́ки и҆спра́ви свѣ́тъ крⷭ҇та̀ твоегѡ̀, є҆го́же  вѣ́рнїи велича́емъ. 
Да ѻ҆́бразъ пока́жеши мі́рꙋ покланѧ́емый, гдⷭ҇и,  крⷭ҇та̀, во всѣ́хъ ꙗ҆́кѡ пресла́вный на нб҃сѣ́хъ  и҆з̾ѡбрази́лъ є҆сѝ, свѣ́томъ безмѣ́рнымъ ѡ҆заре́нъ,  цр҃кви ѻ҆рꙋ́жїе непобѣди́мое. тѣ́мъ тѧ̀ всѧ̑ си̑лы  нбⷭ҇ныѧ велича́ютъ. 
И҆́нъ. 
І҆рмо́съ: Бг҃а человѣ́кѡмъ невозмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю же,  всечⷭ҇таѧ, ꙗ҆ви́сѧ человѣ́кѡмъ сло́во воплоще́но. є҆го́же  велича́юще, съ нбⷭ҇ными вѡ́и, тѧ̀ оу҆бл҃жа́емъ. 
Наслажда́ѧсѧ, ѻ҆́тче, вѣ́чныѧ жи́зни, ѡ҆ не́йже  оу҆се́рднѡ подвиза́лсѧ є҆сѝ, молѝ и҆ на́мъ сеѧ̀  дости́гнꙋти. (с. 759) 
А҆́ще и҆ пресели́лсѧ є҆сѝ ѿ на́съ въ гѡ́рнѧѧ,  ст҃и́телю дими́трїе, ѻ҆ба́че дꙋ́хомъ пребыва́еши съ  призыва́ющими тѧ̀, наꙋча́ѧ и҆ оу҆крѣплѧ́ѧ ходи́ти по  стезѝ сп҃си́тельныхъ за́повѣдей бж҃їихъ. 
Ꙗ҆ви́лсѧ є҆сѝ бл҃гоче́стїѧ свѣти́льникъ  всесвѣ́тлый, ри́торъ и҆зѧ́щнѣйшїй и҆ правосла́вныхъ  а҆рхїере́євъ оу҆добре́нїе. тѣ́мъ тѧ̀ серде́чною любо́вїю  досто́йнѡ велича́емъ. 
Бг҃оро́диченъ: 
Бцⷣе дв҃о, є҆го́же родила̀ є҆сѝ чл҃вѣколю́бца  бг҃а, молѝ со ст҃и́телемъ дими́трїемъ, да сп҃се́тъ дꙋ́шы  на́шѧ. 
Катава́сїа: Та́инъ є҆сѝ, бцⷣе, ра́й: 
Дрꙋгі́й: Снѣ́дїю дре́ва: 
Съ припѣ́вы. И҆ покло́нъ. 
Свѣти́ленъ пра́здника. 
Подо́бенъ: Оу҆ч҃нкѡ́мъ: 
Крⷭ҇тъ, храни́тель всеѧ̀ вселе́нныѧ: крⷭ҇тъ,  красота̀ цр҃кве: крⷭ҇тъ, вѣ́рныхъ оу҆твержде́нїе: крⷭ҇тъ,  а҆́гг҃лѡвъ сла́ва и҆ де́монѡвъ ꙗ҆́зва. 
Сла́ва, ст҃а́гѡ, гла́съ и҃: 
Поставлѧ́ѧй предѣ́лы ꙗ҆зы́кѡвъ по числꙋ̀ а҆́гг҃лъ  свои́хъ, и҆ собира́ѧй ѿ разсѣ́ѧнныхъ сынѡ́въ а҆да́млихъ  цр҃ковь свою̀, оу҆множа́еши въ не́й ст҃ы̑ѧ твоѧ̑, бж҃е  на́шъ, ꙗ҆́кѡ ѕвѣ́зды на небесѝ, ѿ ни́хже просїѧ̀ и҆  па́мѧть ст҃и́телѧ твоегѡ̀ дими́трїа. є҆гѡ́же ра́ди  просвѣтѝ дꙋ́шы помрачє́нныѧ раздо́рнымъ сꙋевѣ́рїемъ, да  вкꙋ́пѣ зове́мъ тѝ пѣ́снь трегꙋ́бꙋю: а҆ллилꙋ́їа. (с. 760) 
И҆ ны́нѣ, пра́здника. 
Подо́бенъ: Жєны̀, оу҆слы́шите: 
Крⷭ҇тъ воздвиза́етсѧ дне́сь, и҆ мі́ръ ѡ҆сщ҃а́етсѧ:  и҆́же бо со ѻ҆ц҃е́мъ сѣдѧ́й и҆ дх҃омъ ст҃ы́мъ, на се́мъ  рꙋ́цѣ распрострѐ: мі́ръ ве́сь привлечѐ къ твоемꙋ̀,  хрⷭ҇тѐ, позна́нїю. и҆̀же оу҆̀бо на тѧ̀ надѣ́ющыѧсѧ,  бж҃е́ственныѧ сподо́би сла́вы. 
На хвали́техъ стїхи̑ры пра́здника, гла́съ и҃. 
Самоподѡ́бны: 
Ѽ пресла́внагѡ чꙋдесѐ, живоно́сный са́дъ, крⷭ҇тъ  прест҃ы́й на высотꙋ̀ возноси́мь ꙗ҆влѧ́етсѧ дне́сь.  славосло́вѧтъ всѝ концы̀ земні́и, оу҆страша́ютсѧ  де́монстїи полцы̀. ѽ каковы́й да́ръ земны̑мъ дарова́сѧ:  и҆́мже, хрⷭ҇тѐ, сп҃сѝ дꙋ́шы на́шѧ, ꙗ҆́кѡ є҆ди́нъ  бл҃гоꙋтро́бенъ. 
Ѽ пресла́внагѡ чꙋдесѐ, ꙗ҆́кѡ гро́здъ и҆спо́лненъ  живота̀, понесы́й вы́шнѧго, ѿ землѝ воздвиза́емъ крⷭ҇тъ  ви́дитсѧ дне́сь, и҆́мже всѝ къ бг҃ꙋ привлеко́хомсѧ, и҆  поже́рта бы́сть до конца̀ сме́рть. ѽ дре́во пречестно́е,  и҆́мже воспрїѧ́хомъ во є҆де́мѣ безсме́ртнꙋю пи́щꙋ, хрⷭ҇та̀  сла́вѧще. 
Ѽ пресла́внагѡ чꙋдесѐ, широта̀ крⷭ҇та̀ и҆ долгота̀  нб҃сѝ равна̀ є҆́сть: ꙗ҆́кѡ бж҃е́ственною бл҃года́тїю  ѡ҆сщ҃а́етъ всѧ́чєскаѧ. ѡ҆ се́мъ ꙗ҆зы́цы ва́рварстїи  побѣжда́ютсѧ, ѡ҆ се́мъ вѣ́ра оу҆твержда́етсѧ. ѽ  бж҃е́ственныѧ лѣ́ствицы, є҆́юже восхо́димъ на нб҃са̀,  возносѧ́ще въ пѣ́снехъ хрⷭ҇та̀ гдⷭ҇а. (с. 761) 
И҆ ст҃а́гѡ, гла́съ ѕ҃. 
Подо́бенъ: Всю̀ ѿложи́вше: 
Ве́сь ѿ ю҆́ности твоеѧ̀ возложи́лсѧ є҆сѝ на  взыска́нїе премꙋ́дрости и҆ стра́ха бж҃їѧ, ꙗ҆̀же ѡ҆брѣ́тъ,  не въ землѝ а҆́ки лѣни́вый ра́бъ сокры́лъ є҆сѝ: но  оу҆чѧ̀ и҆ творѧ̀ по да́вшемꙋ тѝ тала́нтъ, во сто̀ трꙋдѡ́въ  оу҆мно́жилъ є҆сѝ є҆го̀, и҆ бы́лъ є҆сѝ вели́кїй  кꙋпе́цъ, и҆зносѧ́й на свѣ́тъ вє́тхаѧ и҆ нѡ́ваѧ, и҆  ѿкрыва́ѧ глꙋбины̑ ра́зꙋма бг҃опи́санныхъ кни́гъ, кꙋ́плю  до́брꙋ дѣ́ѧти наꙋчи́лъ є҆сѝ на́съ. тѣ́мъ, бл҃гі́й и҆  вѣ́рный ра́бе бж҃їй дими́трїе, за толи̑ка ꙗ҆влє́нна твоѧ̑  къ на́мъ сокрѡ́вища, вше́лъ є҆сѝ въ ра́дость гдⷭ҇а  твоегѡ̀. 
Ве́сь оу҆́мъ плѣни́лъ є҆сѝ въ послꙋша́нїе  вѣ́ры, да бл҃ги́ми дѣ́лы оу҆краси́ши ю҆̀, ѿню́дꙋже и҆  дѣ́латель вїногра́да хрⷭ҇то́ва ꙗ҆ви́лсѧ є҆сѝ и҆скꙋ́сный.  всѧ́кꙋ бо ро́згꙋ, не творѧ́щꙋ плода̀, стра́хомъ гдⷭ҇нимъ  посѣ́клъ є҆сѝ, и҆ є҆ди́но бл҃гоче́стїе сохранѧ́лъ є҆сѝ  въ не́мъ: ѿвнѣ̀ є҆го̀ ѡ҆гражда́лъ є҆сѝ догма̑ты  цр҃ко́вными, внꙋтрьꙋ́дꙋ оу҆крѣпи́лъ є҆сѝ столпо́мъ  правосла́вїѧ, всю́дꙋ предточи̑лїѧ и҆скопава́ѧ оу҆че́нїй  твои́хъ. тѣ́мъ и҆ ны́нѣ, ст҃ы́й трꙋдолю́бче дими́трїе,  присѣща́й вїногра́дъ тво́й, є҆го́же насадѝ десни́ца  вы́шнѧгѡ, да плодоприно́ситъ гро́здїе сп҃се́нїѧ. 
Сла́ва, гла́съ ѕ҃: 
Воспо́й, рѡссі́е, гдⷭ҇еви пѣ́снь но́вꙋ, похвалѝ,  гра́де, бг҃а твоего̀, росто́ве: ꙗ҆́кѡ бл҃говолѝ вы́шнїй  дарова́ти на́мъ но́ваго чꙋдотво́рца дими́трїа,  свидѣ́тельствована (с. 762) ѿ всѣ́хъ и҆ ѿ са́мыѧ  и҆́стины. є҆гѡ́же па́мѧть во ст҃ы́хъ почита́юще,  восхва́лимъ и҆ мы̀, ста́рцы съ ю҆́нотами, и҆ возвели́чимъ  да́вшаго бг҃а на́шего толи́комꙋ оу҆го́дникꙋ своемꙋ̀ въ  на́съ просїѧ́ти, нетлѣ́нїемъ ст҃олѣ́пнымъ и҆  чꙋдодѣ́йствїемъ. 
И҆ ны́нѣ, пра́здника, гла́съ то́йже: 
Дне́сь происхо́дитъ крⷭ҇тъ гдⷭ҇ень, и҆ вѣ́рнїи  прїе́млютъ того̀ жела́нїемъ, и҆ взе́млютъ и҆сцѣлє́нїѧ  дꙋши́ же и҆ тѣ́ла, и҆ всѧ́кїѧ болѣ́зни. сего̀ цѣлꙋ́имъ  ра́достїю и҆ стра́хомъ: стра́хомъ, грѣха̀ ра́ди, ꙗ҆́кѡ  недосто́йни сꙋ́ще: ра́достїю же, сп҃се́нїѧ ра́ди, є҆́же  подае́тъ мі́рꙋ на то́мъ пригвозди́выйсѧ хрⷭ҇то́съ бг҃ъ,  и҆мѣ́ѧй ве́лїю млⷭ҇ть. 
Славосло́вїе вели́кое. По трист҃о́мъ тропа́рь  ст҃а́гѡ, 
Сла́ва, и҆ ны́нѣ, пра́здника. 
Та́же є҆ктєнїѝ, и҆ ѿпꙋ́стъ. 
На часѣ́хъ тропа́рь пра́здника, Сла́ва, ст҃а́гѡ:  конда́къ пра́здника и҆ ст҃а́гѡ премѣнѧ́юще. 
На лїтꙋргі́и: 
Бл҃жє́нна, ѿ канѡ́на пра́здника пѣ́снь ѳ҃-ѧ на д҃,  и҆ ст҃а́гѡ пѣ́снь ѕ҃-ѧ на д҃. По вхо́дѣ тропа́рь  пра́здника, и҆ ст҃а́гѡ: Сла́ва, конда́къ ст҃а́гѡ: И҆ ны́нѣ,  конда́къ пра́здника. Прокі́менъ и҆ прича́стенъ пра́здника и҆  ст҃а́гѡ. А҆пⷭ҇лъ ко є҆вре́ємъ, зача́ло ти҃і. Є҆ѵⷢ҇лїе  ѿ і҆ѡа́нна, зача́ло л҃ѕ. 


  
(с. 763) 
Мѣ́сѧца тогѡ́же въ к҃г-й де́нь. 
Ст҃и́телѧ і҆нноке́нтїа, а҆по́стола сиби́ри и҆  а҆ме́рики. 
На вели́цѣй вече́рни. 
На Гдⷭ҇и воззва́хъ, стїхи̑ры на и҃, гла́съ а҃. 
Подо́бенъ: Ѽ, ди́вное чꙋ́до: 
Ѽ, пресла́вное чꙋ́до: новоѧвле́нный а҆по́столъ  сиби́ри и҆ а҆ме́рики ꙗ҆влѧ́етсѧ на́мъ и҆ моли́твеникъ  те́плый къ бг҃ꙋ і҆нноке́нтїй пречꙋ́дный на́мъ быва́етъ.  весели́сѧ, ѻ҆би́тель прпⷣбнагѡ се́ргїа, и҆мꙋ́щи въ себѣ̀  мо́щи ст҃и́телѧ, взыгра́йте, правосла́вныхъ мнѡ́жества,  преди́внаго і҆нноке́нтїа и҆мꙋ́ще въ бѣда́хъ застꙋ́пника и҆  вопїю́ще къ немꙋ̀: ра́дꙋйсѧ, свѣти́льниче рѡссі́йскїѧ  землѝ, гдⷭ҇еви моли́сѧ дарова́ти дꙋша́мъ на́шымъ ми́ръ и҆  ве́лїю ми́лость. 
Ѽ, ди́вное чꙋ́до: се́ бо вои́стиннꙋ въ рѡссі́йстѣй  странѣ̀ правосла́вїѧ сто́лпъ непоколеби́мый ра́вно.  а҆пⷭ҇тольный і҆нноке́нтїй ꙗ҆влѧ́етсѧ на́мъ, тѣ́мже,  бг҃омꙋ́дрыхъ собо́ри, на высотꙋ̀ дꙋ́хомъ возноси́тесѧ,  ст҃и́телю вопїю́ще: ра́дꙋйсѧ, а҆по́столе на́шъ, гдⷭ҇еви  моли́сѧ дарова́ти дꙋша́мъ на́шымъ ми́ръ и҆ ве́лїю ми́лость. 
Ди̑вны твоѧ̑ та̑йны, хрⷭ҇тѐ бж҃е, ꙗ҆́кѡ дарова́лъ  є҆сѝ на́мъ но́ваго свѣти́льника вѣ́ры и҆ бл҃гоче́стїѧ,  возсїѧ́вшаго на нб҃сѝ цр҃ко́внѣмъ въ ли́цѣ ст҃ы́хъ, бг҃ꙋ  оу҆годи́вшихъ, а҆по́стола сиби́ри и҆ а҆ме́рики, ст҃и́телѧ  і҆нноке́нтїѧ, къ немꙋ́же возопїи́мъ: свѧ́тче бж҃їй, гдⷭ҇еви  моли́сѧ дарова́ти дꙋша́мъ на́шымъ ми́ръ и҆ ве́лїю ми́лость. 
Дне́сь ликꙋ́ютъ собо́ри вѣ́рныхъ въ па́мѧть твою̀,  ст҃и́телю і҆нноке́нтїе, и҆ велегла́снѡ вопїю́тъ: ты̀, любвѐ  ра́ди хрⷭ҇то́вы странꙋ̀ свою̀ ѡ҆ста́вивъ, всели́лсѧ є҆сѝ  на морски́хъ ѻ҆́стровѣхъ, да просвѣти́ши свѣ́томъ  є҆ѵⷢ҇лїа невѣ́дꙋщыѧ хрⷭ҇та̀, и҆дѣ́же а҆пⷭ҇тольски  потрꙋди́лсѧ є҆сѝ, ꙗ҆зы́чєскаѧ племена̀ крести́въ,  добродѣ́ланїю и҆̀хъ наꙋчи́лъ, человѣ̑ческїѧ ѻ҆бы́чаи  оу҆краси́лъ є҆сѝ, вопїю́щихъ тѝ: ра́дꙋйсѧ,  просвѣти́телю на́шъ, гдⷭ҇еви моли́сѧ дарова́ти дꙋша́мъ  на́шымъ ми́ръ и҆ ве́лїю ми́лость. 
Твоѐ сла́вѧтъ оу҆спе́нїе і҆ера́рхѡвъ собо́ри,  и҆́нокѡвъ ли́цы и҆ всѧ̑ ꙗ҆зы́цы, тобо́ю просвѣще́ннїи,  ра́дꙋютсѧ земноро́днїи ѡ҆ твое́й сла́вѣ и҆ воспѣва́ютъ:  ст҃и́телю хрⷭ҇то́въ і҆нноке́нтїе, гдⷭ҇еви моли́сѧ дарова́ти  дꙋша́мъ на́шымъ ми́ръ и҆ ве́лїю ми́лость. 
Гла́съ в҃: 
Кі́ими похва́льными вѣнцы̀ вѣнча́емъ ст҃и́телѧ,  предстоѧ́щаго на нб҃сѝ бг҃ꙋ, не ѡ҆ставлѧ́ющаго же на́съ  дꙋ́хомъ, сщ҃еннопроповѣ́дника бг҃омꙋ́дра, нра́вѡвъ  а҆пⷭ҇тольскихъ подража́телѧ, се́й бо вои́стиннꙋ є҆́сть  досто́инъ безсме́ртныѧ сла́вы, є҆го́же вѣнча́етъ на нб҃сѝ  хрⷭ҇то́съ бг҃ъ на́шъ, и҆мѣ́ѧй ве́лїю ми́лость. (с. 765) 
Кі́ими пѣ́сненными добро́тами восхва́лимъ  і҆нноке́нтїа ст҃и́телѧ, хвалꙋ̀ воспѣ́вшаго посредѣ̀ ро́да  невѣ́рныхъ и҆ бг҃опозна́нїемъ мнѡ́гїѧ вразꙋми́вшаго,  грѣ̑шныѧ ѿ заблꙋжде́нїй ѿврати́вшаго и҆ а҆́гг҃лѡмъ  мно́гꙋ ра́дость сотво́ршаго, се́й вои́стиннꙋ досто́инъ  є҆́сть оу҆ста̀ бж҃їѧ нарещи́сѧ, прїе́мъ вѣне́цъ на нб҃сѝ  ѿ хрⷭ҇та̀ бг҃а на́шегѡ, и҆мꙋ́щагѡ ве́лїю ми́лость. 
Кі́ими пѣ́сньми дꙋхо́вными похва́лимъ ст҃и́телѧ  і҆нноке́нтїа, гра́да и҆ркꙋ́тска прозѧбе́нїе, всеѧ̀ сиби́ри  оу҆добре́нїе, а҆ме́рики просвѣти́телѧ и҆ всеѧ̀ рѡссі́и  оу҆краше́нїе, но́ваго чꙋдотво́рца, безме́зднаго врача̀,  є҆го́же прославлѧ́етъ хрⷭ҇то́съ бг҃ъ на́шъ, и҆мѣ́ѧй ве́лїю  ми́лость. 
Сла́ва, гла́съ ѕ҃: 
Ст҃и́телѧ вели́каго і҆нноке́нтїѧ, во і҆ера́рсѣхъ  и҆зрѧ́днаго, въ ликостоѧ́нїи ст҃ы́хъ сла́внаго, въ  чꙋдотво́рцѣхъ чꙋ́днаго, а҆рхїере́а ст҃а́го, соше́дшесѧ въ  па́мѧть є҆гѡ̀, ѽ празднолю́бцы, пѣ́сненными похвала́ми  оу҆бл҃жи́мъ, глаго́люще: ра́дꙋйсѧ првⷣне, є҆го́же дꙋша̀  въ рꙋ́цѣ бж҃їи, во свѣ́тѣ пренбⷭ҇нѣмъ: ра́дꙋйсѧ,  проповѣ́дниче, просвѣти́вый и҆ наꙋчи́вый ꙗ҆зы́чєскаѧ  племена̀: ра́дꙋйсѧ, бл҃же́нне, чи́стый се́рдцемъ, ꙗ҆́снѡ  ны́нѣ бг҃а зрѧ́й: ра́дꙋйсѧ, ст҃ы́й, всѣ́хъ ст҃ы́хъ бг҃ꙋ  ст҃ѣ́йшемꙋ бл҃гоꙋгоди́вый: ра́дꙋйсѧ, до́брый ра́бе гдⷭ҇ень,  вше́дый въ ра́дость гдⷭ҇а своегѡ̀, є҆мꙋ́же ны́нѣ моли́сѧ  ѡ҆ чтꙋ́щихъ всечⷭ҇тнꙋ́ю па́мѧть твою̀. (с. 766) 
И҆ ны́нѣ, бг҃оро́диченъ, гла́съ то́йже: 
Кто̀ тебѐ не оу҆бл҃жи́тъ, прест҃а́ѧ дв҃о; кто́ ли  не воспое́тъ твоегѡ̀ пречⷭ҇тагѡ рожⷭ҇тва̀; безлѣ́тнѡ бо ѿ  ѻ҆ц҃а̀ возсїѧ́вый сн҃ъ є҆диноро́дный, то́йже ѿ тебѐ,  чⷭ҇тыѧ про́йде, неизрече́ннѡ вопло́щьсѧ: є҆стество́мъ бг҃ъ  сы́й и҆ є҆стество́мъ бы́въ человѣ́къ на́съ ра́ди, не во  двою̀ лицꙋ̑ раздѣлѧ́емый, но во двою̀ є҆стествꙋ̑ несли́тнѡ  познава́емый. того̀ молѝ, чⷭ҇таѧ всебл҃же́ннаѧ,  поми́ловатисѧ дꙋша́мъ на́шымъ. 
Вхо́дъ. Прокі́менъ днѐ. И҆ чтє́нїѧ трѝ. 
Пи́сана на л. ѯ҃з.  
На лїті́и стїхи̑ры, гла́съ и҃: 
Прїиди́те, правосла́вныхъ собо́ри, принеси́те ны́нѣ  пѣ́нїе и҆ моле́нїе своемꙋ̀ просвѣти́телю, то́й бо  нача́токъ бы́сть про́повѣди бж҃е́ственныѧ, є҆́юже мнѡ́гїѧ  приве́дъ ко хрⷭ҇тꙋ̀, є҆мꙋ́же, а҆́ще и҆ на нб҃сѣ́хъ  предстои́тъ, ѻ҆ба́че и҆ земна̑ѧ посѣща́етъ и҆ ны́нѣ съ  на́ми спра́зднꙋетъ и҆ возвеселѧ́етъ сѡ́бранныѧ лю́ди своѧ̑,  зри́тъ покланѧ́ющыѧсѧ ст҃о́мꙋ ѻ҆́бразꙋ є҆гѡ̀ и҆ слы́шитъ  моли̑твы молѧ́щихсѧ, вопїю́щихъ къ немꙋ̀: ст҃и́телю ѻ҆́тче  і҆нноке́нтїе, бꙋ́ди съ на́ми, и҆ никто́же на ны̀. 
Сла́ва, и҆ ны́нѣ, гла́съ то́йже: 
Твоѝ рабѝ, влⷣчце, въ цр҃кви твое́й вѣ́рою  предстоѧ́ще, твоеѧ̀ ѡ҆жида́емъ ми́лости: посѣтѝ на́ше  смире́нїе, ст҃ы́мъ твои́мъ покро́вомъ защитѝ на́съ ѿ  всѧ́кагѡ ѕла̀, бꙋ́ди съ на́ми, и҆ никто́же на ны̀. (с. 767) 
На стїхо́внѣ стїхи́ры, гла́съ є҃. 
Подо́бенъ: Ра́дꙋйсѧ: 
Ра́дꙋйсѧ, і҆ера́рше хрⷭ҇то́въ, вели́кїй оу҆го́дниче  бж҃їй, слꙋжи́телю бж҃е́ственныхъ та́инъ досто́йный, чтⷭ҇ый  и҆ честны́й сосꙋ́де ст҃а́гѡ дх҃а, носи́вый бг҃а въ се́рдцѣ  твое́мъ вы́нꙋ, во оу҆стѣ́хъ же бл҃года́ть и҆злива́ющꙋюсѧ  и҆мѣ́вый, па́стырю до́брый, оу҆чи́телю премꙋ́дрый,  наста́вниче и҆зрѧ́дный, ко́рмчїй кораблѧ̀ цр҃ко́внагѡ  и҆скꙋ́сный, прави́телю чꙋ́дный, пꙋтеводи́телю и҆звѣ́стный,  ст҃и́телю ѻ҆́тче і҆нноке́нтїе, молѝ хрⷭ҇та̀ бг҃а спасти́сѧ  дꙋша́мъ на́шымъ. 
Сті́хъ: Оу҆ста̀ моѧ̑ возглаго́лютъ премꙋ́дрость и҆  поꙋче́нїе се́рдца моегѡ̀ ра́зꙋмъ. 
Ра́дꙋйсѧ, сщ҃е́ннаѧ главо̀, добро́то престо́ла  а҆рхїере́йска, і҆ера́рхѡвъ похвало̀, весе́лїе люде́й  вѣ́рныхъ, ра́дованїе печа́льныхъ, цѣле́бниче больны́хъ,  помо́щниче безпо́мѡщнымъ, и҆сто́чниче неѡскꙋ́дный къ тебѣ̀  прибѣга́ющымъ, и҆́мже почерпа́емъ ѿ хрⷭ҇та̀ бг҃а ве́лїю  ми́лость. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Ра́дꙋйтесѧ, правосла́вныхъ собо́ри, прославлѧ́юще  па́мѧть ст҃и́телѧ і҆нноке́нтїа, а҆пⷭ҇тольски въ сиби́ри и҆  а҆ме́рикѣ потрꙋ́дившагѡсѧ, тмꙋ̀ нече́стїѧ ѿгна́вшагѡ,  свѣ́тъ же вѣ́ры въ ро́дѣхъ возсїѧ́вшагѡ, защи́тника и҆  застꙋ́пника, стѣно́ю моли́твъ свои́хъ крѣ́пцѣ вѣ́рныхъ  ѡ҆гражда́ющагѡ, бг҃ꙋ ѡ҆ на́съ предста́тельствꙋющагѡ и҆  молѧ́щагѡсѧ, да прїе́млемъ ве́лїю ми́лость. (с. 768) 
Сла́ва, гла́съ в҃: 
Ст҃и́телю бг҃омꙋ́дре і҆нноке́нтїе! ты̀ ра́бъ бл҃гі́й  и҆ вѣ́рный оу҆ гдⷭ҇а бы́лъ є҆сѝ, не сокры́въ въ землѣ̀  да́нный тебѣ̀ ѿ негѡ̀ тала́нтъ, но, оу҆чѧ̀ и҆ творѧ̀,  оу҆мно́жилъ є҆сѝ є҆го̀, тѣ́мже, вма́лѣ вѣ́ренъ бы́въ,  надъ мно́гимъ поста́вленъ є҆сѝ ѿ нбⷭ҇нагѡ домовлⷣки,  є҆го́же молѝ ѡ҆ чтꙋ́щихъ съ вѣ́рою па́мѧть твою̀. 
И҆ ны́нѣ, бг҃оро́диченъ, гла́съ то́йже: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ под̾ кро́вомъ твои́мъ. 
Тропа́рь, гла́съ а҃: 
Во всѧ̑ страны̑ полꙋ́нѡщныѧ и҆зы́де вѣща́нїе твоѐ,  ꙗ҆́кѡ прїе́мшыѧ сло́во твоѐ, и҆̀хже бг҃олѣ́пнѡ наꙋчи́лъ  є҆сѝ, невѣ́дꙋщыѧ хрⷭ҇та̀ свѣ́томъ є҆ѵⷢ҇лїа просвѣти́лъ  є҆сѝ, человѣ́чєскїѧ ѻ҆бы̑чаи оу҆краси́лъ є҆сѝ,  рѡссі́йскаѧ похвало̀, ст҃и́телю ѻ҆́тче на́шъ і҆нноке́нтїе,  молѝ хрⷭ҇та̀ бг҃а спасти́сѧ дꙋша́мъ на́шымъ. 
И҆́нъ тропа́рь, гла́съ г҃: 
Пе́рвый оу҆чи́тель пре́жде тє́мнымъ ꙗ҆зы́чєскимъ  племена́мъ, пе́рвый возвѣсти́телъ и҆̀мъ пꙋтѝ  спаси́тельнагѡ, а҆пⷭ҇тольски потрꙋди́выйсѧ въ просвѣще́нїи  сиби́ри и҆ а҆ме́рики, ст҃и́телю ѻ҆́тче на́шъ і҆нноке́нтїе,  влⷣкꙋ всѣ́хъ молѝ ми́ръ вселе́ннѣй дарова́ти и҆ дꙋша́мъ  на́шымъ ве́лїю ми́лость. 
И҆ ны́нѣ, бг҃оро́диченъ. 
На оу҆́трени. 
По а҃-мъ стїхосло́вїи сѣда́ленъ, гла́съ г҃: 
Но́вый свѣти́льникъ цр҃кви хрⷭ҇то́вой ꙗ҆ви́лсѧ  є҆сѝ, ст҃и́телю і҆нноке́нтїе, и҆ моли́твенникъ те́плый,  ꙗ҆́кѡ (с. 769) и҆ по сме́рти неѿстꙋ́пнѡ дꙋ́хомъ на́съ  посѣща́еши. тѣ́мже и҆ припа́даемъ къ тебѣ̀, ст҃ы́й  а҆пⷭ҇толе на́шъ, молѝ ѡ҆ на́съ, любо́вїю па́мѧть твою̀  почита́ющихъ, да и҆зба́вимсѧ ѿ всѣ́хъ ѕѡ́лъ моли́твами  твои́ми. 
Сла́ва, и҆ ны́нѣ, бг҃оро́диченъ: 
Бг҃ора́дованнаѧ влⷣчце, ст҃и́телємъ оу҆добре́нїе,  пра́вєднымъ оу҆твержде́нїе и҆ прпⷣбнымъ всѣ̑мъ похвало̀,  сп҃си́ ны ѿ бѣ́дъ, и҆ скорбе́й, и҆ лю́тыхъ прегрѣше́нїй  предста́тельствомъ и҆ моли́твами твои́ми. 
По в҃-мъ стїхосло́вїи, сѣда́ленъ, гла́съ и҃: 
Премꙋ́дрости сокро́вище бы́въ, ст҃и́телю  і҆нноке́нтїе, сердца̀ невѣ́рныхъ люде́й оу҆че́нїемъ  твои́мъ просвѣти́лъ є҆сѝ, бл҃гоче́стїѧ сѣ́мена  насади́въ, тѣ́мже тѧ̀ всѝ, ꙗ҆́кѡ оу҆чи́телѧ премꙋ́дра,  оу҆бл҃жа́емъ и҆ мо́лимъ: моли́сѧ хрⷭ҇тꙋ̀, є҆мꙋ́же ѿ  ю҆́ности порабо́талъ є҆сѝ, и҆зба́вити на́съ ѿ навѣ̑тъ  вра́жїихъ и҆ сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
Моли́твꙋ прїимѝ ѿ на́съ, въ кро́въ тво́й,  пречⷭ҇таѧ дв҃о, прибѣга́ющихъ, не преста́й молѧ́щи  чл҃вѣколю́бца сп҃сти́сѧ рабѡ́мъ твои̑мъ. 
По полѷеле́и сѣда́ленъ, гла́съ д҃: 
Ѿ ю҆́ности добродѣ́тели прилѣжа́въ, сосꙋ́дъ дх҃а  ст҃а́гѡ, ст҃и́телю і҆нноке́нтїе, бы́лъ є҆сѝ, ѿ негѡ́же  и҆ премꙋ́дрости навы́къ, наꙋчи́лъ є҆сѝ человѣ́ки хрⷭ҇тꙋ̀  вѣ́ровати. є҆го́же молѝ сп҃стѝ всѣ́хъ, любо́вїю тѧ̀  почита́ющихъ. 
Сла́ва, и҆ ны́нѣ, бг҃оро́диченъ: 
Моли́твами, сп҃се, пречтⷭ҇ыѧ твоеѧ̀ мт҃ре и҆ ст҃а́гѡ  равноапⷭ҇тольнагѡ і҆нноке́нтїа ми́лѡсти твоѧ̑ на́мъ (с. 770)  низпослѝ бога́тнѡ и҆ ми́ръ тво́й пода́ждь лю́демъ твои̑мъ. 
Та́же степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Оу҆ста̀ моѧ̑ возглаго́лютъ  премꙋ́дрость и҆ поꙋче́нїе се́рдца моегѡ̀ ра́зꙋмъ. 
Сті́хъ: Оу҆слы́шите сїѧ̑, всѝ ꙗ҆зы́цы, внꙋши́те,  всѝ, живꙋ́щїи по вселе́ннѣй. 
Є҆ѵⷢ҇лїе ѿ і҆ѡа́нна, зача́ло л҃є ѿ полꙋ̀. 
По н҃-мъ ѱалмѣ̀ стїхи́ра, гла́съ ѕ҃: 
Ты̀ є҆сѝ па́стырь до́брый, взыска́вый заблꙋ́ждшыѧ  и҆ поги́бшыѧ дꙋ́шы ѡ҆брати́вый, кѡ́злища во ѻ҆́вцы  претвори́вый и҆ во хрⷭ҇то́вꙋ приведы́й ѧ҆̀ ѡ҆гра́дꙋ, тѣ́мже  дне́сь, лю́дїе твоѝ, въ па́мѧть твою̀ соше́дшесѧ,  є҆диногла́снѡ восхвалѧ́емъ тѧ̀, глаго́люще: ра́дꙋйсѧ,  ст҃и́телю бж҃їй і҆нноке́нтїе, пе́рвый камча́тскїй,  кꙋри́льскїй и҆ а҆леꙋ́тскїй а҆рхїере́ю: ра́дꙋйсѧ,  проповѣ́дниче вѣ́ры и҆ ѻ҆́бразе до́брыхъ дѣ́лъ:  ра́дꙋйсѧ, странѣ̀ на́шей оу҆твержде́нїе: ра́дꙋйсѧ,  оу҆чи́телю, наꙋчи́вый ꙗ҆зы́чєскаѧ племена̀ покланѧ́тисѧ  въ трⷪ҇цѣ є҆ди́номꙋ бг҃ꙋ ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, є҆мꙋ́же ны́нѣ предстоѧ̀ со ст҃и́тели и҆ а҆пⷭ҇толы,  моли́сѧ ѡ҆ сп҃се́нїи пра́зднꙋющихъ ст҃ꙋ́ю и҆ всечⷭ҇тнꙋ́ю  па́мѧть твою̀. 
Канѡ́нъ ст҃и́телю, є҆гѡ́же краегране́сїе: Ѿ гдⷭ҇а  стопы̑ человѣ́кꙋ и҆справлѧ́ютсѧ. 
Гла́съ и҃. 
Пѣ́снь а҃. 
І҆рмо́съ: Ди́вномꙋ бг҃ꙋ вєли́чїѧ принесе́мъ, и҆  великолѣ́пнѡ съ на́ми да воспое́тъ землѧ̀ и҆ не́бо ꙗ҆́сно  сла́вꙋ є҆гѡ̀. (с. 771) 
Ѿве́рземъ оу҆ста̀ похва̑льнаѧ, оу҆ѧсни́мъ  ꙗ҆зы́къ въ па́мѧти, всѝ вѣ́рнїи, но́ваго рѡссі́йскаго  свѣти́льника, а҆по́стола сиби́ри и҆ а҆ме́рики, ст҃и́телѧ  і҆нноке́нтїа, и҆ съ ни́мъ ди́вномꙋ бг҃ꙋ вєли́чїѧ  принесе́мъ, и҆ воспое́мъ сла́вꙋ є҆гѡ̀. 
Гдⷭ҇ню гла́сꙋ, призва́вшемꙋ просвѣти́ти лю́ди, во  тмѣ̀ сѣдѧ́щыѧ, послꙋшли́въ бы́лъ є҆сѝ, странꙋ̀ свою̀  ѡ҆ста́вивъ, да́льнемꙋ и҆ трꙋ́дномꙋ пꙋтѝ вда́лсѧ є҆сѝ и҆,  дости́гъ къ а҆леꙋ́тскимъ ѻ҆стровѡ́мъ, та́мѡ а҆по́стольски  потрꙋди́лсѧ є҆сѝ, вєли́чїѧ ди́вномꙋ бг҃ꙋ приносѧ̀ и҆  воспѣва́ѧ сла́вꙋ є҆гѡ̀. 
Ѻ҆те́цъ и҆ оу҆чи́тель бы́лъ є҆сѝ а҆леꙋ́тѡмъ,  свѣ́томъ є҆ѵⷢ҇лїа тѣ́хъ просвѣти́въ, наꙋчи́лъ є҆сѝ  и҆̀хъ плинѳодѣ́ланїю, каменозда́тельствꙋ и҆ и҆ны̑мъ  хꙋдо́жествѡмъ и҆ съ по́мощїю и҆́хъ хра́мъ въ че́сть  вознесе́нїѧ гдⷭ҇нѧ воздви́глъ є҆сѝ, ѡ҆ст҃и́лъ є҆сѝ  є҆го̀, да всѝ прино́сѧтъ въ не́мъ вєли́чїѧ бг҃ꙋ, ди́вномꙋ  во ст҃ы́хъ, и҆ пою́тъ сла́вꙋ є҆гѡ̀. 
Бг҃оро́диченъ: 
Сп҃си́тельное є҆сѝ приста́нище и҆ покро́въ  призыва́ющихъ тѧ̀, бг҃ороди́тельнице пречⷭ҇таѧ, тѣ́мже ѿ  дꙋшѝ призыва́емъ тѧ̀ те́плѣ: влⷣчце, сп҃си́ ны и҆ наꙋчѝ  на́съ ди́вномꙋ бг҃ꙋ вєли́чїѧ приноси́ти и҆ воспѣва́ти  сла́вꙋ є҆гѡ̀. 
Пѣ́снь г҃. 
І҆рмо́съ: Оу҆подо́би мѧ̀, хрⷭ҇тѐ, оу҆́мнѡ горѣ̀  сїѡ́нстѣй, возвы́сивый и҆ оу҆тверди́вый въ наде́жди ѡ҆  тебѣ̀ и҆ и҆ска́павый ро́сꙋ бл҃года́ти, чл҃вѣколю́бче. (с.  772) 
Подража́тель любвѐ ѻ҆ц҃а̀ нбⷭ҇нагѡ, ꙗ҆́кѡ сн҃ъ  любвѐ, въ любвѝ пребыва́ѧй, любо́вїю хрⷭ҇то́вою возлюби́лъ  є҆сѝ ча̑да твоѧ̑, ст҃и́телю і҆нноке́нтїе, просвѣще́нїѧ  и҆́хъ ра́ди въ ма́лѣмъ кораблецѣ̀, волна́ми морски́ми  ѡ҆бꙋрева́емь, преплыва́лъ є҆сѝ ѿ ѻ҆́строва на  ѻ҆́стровъ, проповѣ́дꙋѧ хрⷭ҇та̀: мнѡ́гїѧ жи́тели прибре́жїѧ  бе́рингова мо́рѧ крести́лъ є҆сѝ и҆ моли́лсѧ є҆сѝ ѡ҆  ни́хъ, ꙗ҆́кѡ да и҆ска́паетъ на ни́хъ ро́сꙋ бл҃года́ти  своеѧ̀ чл҃вѣколю́бецъ. 
Ѻ҆́стровъ си́тхъ а҆пⷭ҇тольскими твои́ми трꙋды̀,  ст҃и́телю і҆нноке́нтїе, хва́литсѧ, та́мѡ бо пле́мѧ колоше́й  просвѣти́лъ є҆сѝ и҆ хра́мъ во и҆́мѧ а҆рха́гг҃ла мїхаи́ла  воздви́глъ є҆сѝ, въ не́мже и҆ до ны́нѣ возно́ситсѧ  моле́нїе гдⷭ҇ꙋ бг҃ꙋ, и҆сточи́вшемꙋ на ни́хъ ро́сꙋ бл҃года́ти  своеѧ̀. 
Добродѣ́тельми, ꙗ҆́кѡ лꙋча́ми со́лнечными,  просвѣти́лъ є҆сѝ небѣ́сныхъ въ да́льнихъ страна́хъ,  пѧтьна́десѧть бо лѣ́тъ а҆пⷭ҇тольски трꙋди́лсѧ є҆сѝ на  а҆леꙋ́тскихъ ѻ҆стровѣ́хъ, и҆дѣ́же не то́чїю па́стырь и҆  оу҆чи́тель, но и҆ строи́тель, и҆ вра́чь, и҆ всѣ̑мъ всѧ̑ въ  нꙋ́ждахъ бы́лъ є҆сѝ, да всѧ̑ прїѡбрѧ́щеши и҆ приведе́ши  хрⷭ҇тꙋ̀. тѣ́мже ѿ ст҃и́телѧ фїларе́та моско́вскагѡ  проро́чески, ꙗ҆́кѡ равноапⷭ҇толъ, пре́жде твоегѡ̀  прославле́нїѧ на землѝ, почте́нъ бы́лъ є҆сѝ и҆ ѿ бг҃а  вѣнча́нъ сла́вою на нб҃сѝ, є҆го́же молѝ, да низпосле́тъ  и҆ на́мъ ро́сꙋ бл҃года́ти своеѧ̀ чл҃вѣколю́бецъ. 
Бг҃оро́диченъ: 
А҆рха́гг҃льскꙋю пѣ́снь, є҆́же ра́дꙋйсѧ, тебѣ̀  зове́мъ, бг҃оневѣ́сто, гдⷭ҇ь съ тобо́ю, ра́дꙋйсѧ, ра́досте  а҆́гг҃лѡвъ (с. 773) и҆ всѣ́хъ человѣ́кѡвъ, сла́вѧщихъ тѧ̀,  весе́лїе, сп҃сѝ дꙋ́ши пою́щихъ тѧ̀, бг҃оро́дице чⷭ҇таѧ. 
Сѣда́ленъ, гла́съ в҃: 
Ѻ҆рга́не доброгла́сный, возгремѣ́вый хрⷭ҇то́во  є҆ѵⷢ҇лїе лю́демъ сиби́ри и҆ а҆ме́рики и҆ тѣ̑мъ  возвѣсти́вый сло́ва бж҃їѧ смотрѣ́нїе, оу҆́мъ го́рнїй,  до́лѣ жи́тельствꙋѧй и҆ въ нб҃сѣ́хъ бг҃омы́слїемъ  пребыва́ѧй, ты̀, оу҆правлѧ́ѧ твою̀ па́ствꙋ, оу҆мно́жилъ  є҆сѝ цр҃кѡ́внаѧ ча̑да оу҆сынови́въ ѧ҆̀ нбⷭ҇номꙋ ѻ҆ц҃ꙋ̀,  и҆ ны́нѣ, ст҃и́телю і҆нноке́нтїе, моли́сѧ ѡ҆ на́съ,  всебл҃же́ннꙋю па́мѧть твою̀ ра́достнѡ пра́зднꙋющихъ. 
Сла́ва, и҆ ны́нѣ, бг҃оро́диченъ: 
Съ вѣ́рою и҆ любо́вїю притека́ющихъ къ тебѣ̀ и҆ со  стра́хомъ пою́щихъ тѧ̀ моли́твенный гла́съ оу҆слы́ши,  влⷣчце. 
Пѣ́снь д҃. 
І҆рмо́съ: Всѣ́лъ є҆сѝ на ко́ни, а҆пⷭ҇толы твоѧ̀,  гдⷭ҇и, и҆ прїѧ́лъ є҆сѝ рꙋка́ма твои́ма оу҆зды̑ и҆́хъ, и҆  сп҃се́нїе бы́сть ѣ҆жде́нїе твоѐ вѣ́рнѡ пою́щымъ: сла́ва  си́лѣ твое́й, гдⷭ҇и. 
Смотрѣ́нїемъ бж҃їимъ цр҃ковь рꙋ́сскаѧ въ землѝ  а҆мерика́нстѣй ка́ѳедрꙋ ст҃и́тельскꙋю оу҆чрежда́етъ и҆ тѧ̀  во є҆пⷭ҇копа камча́тскагѡ, кꙋри́льскаго и҆ а҆леꙋ́тскаго  поставлѧ́етъ. ты́ же, ст҃и́телю і҆нноке́нтїе, во́ли гдⷭ҇нѣй  повинꙋ́ѧсѧ, корми́ло правле́нїѧ прїе́млеши, ди́вномꙋ па́ѵлꙋ,  а҆пⷭ҇толꙋ ꙗ҆зы́кѡвъ, подража́ѧ, землѝ ѡ҆бши̑рныѧ  ѡ҆бтека́еши, просвѣще́ннꙋю твою̀ па́ствꙋ наꙋча́ѧ пѣ́ти:  сла́ва си́лѣ твое́й, гдⷭ҇и. 
Трꙋды̀ твои́ми а҆пⷭ҇тольскими просвѣти́лъ є҆́сть  гдⷭ҇ь лю́ди, во тмѣ̀ и҆ сѣ́ни сме́ртнѣй сѣдѧ́щыѧ,  тѣ́мже, (с. 774) ꙗ҆́кѡ до́брый па́стырь, ст҃и́телю  і҆нноке́нтїе, оу҆каза́лъ є҆сѝ и҆̀мъ пꙋ́ть въ црⷭ҇тво  нбⷭ҇ное, всѣ́хъ наꙋча́ѧ пѣ́ти: сла́ва си́лѣ твое́й,  гдⷭ҇и. 
Ѡ҆ тебѣ̀, просвѣти́телѣ свое́мъ, а҆леꙋ́ты и҆  колошѝ возра́довашасѧ и҆, до дне́сь внима́ѧ оу҆че́нїю  твоемꙋ̀, прино́сѧтъ въ же́ртвꙋ бг҃ꙋ трꙋды̀ рꙋ́къ свои́хъ,  бл҃года́рнѡ любо́вїю почита́ѧ тѧ̀, наꙋчи́вшаго и҆̀хъ  воспѣва́ти є҆ди́ными оу҆сты̀: сла́ва си́лѣ твое́й,  гдⷭ҇и. 
Бг҃оро́диченъ: 
Пыла́ющїй страсте́й пла́мень въ на́съ оу҆гасѝ,  и҆сто́чникъ сле́зъ да́рꙋй, влⷣчце, ꙗ҆́кѡ да и҆́ми  ѿи́мемъ скве́рнꙋ смире́нныхъ дꙋ́шъ на́шихъ и҆ ѡ҆брѧ́щемъ  ми́лость, во є҆́же пѣ́ти: сла́ва си́лѣ твое́й, гдⷭ҇и. 
Пѣ́снь є҃. 
І҆рмо́съ: Повелѣ̑нїѧ твоѧ̑ просвѣще́нїемъ, хрⷭ҇тѐ  бж҃е, ꙗ҆́кѡ бл҃гъ, показа́лъ є҆сѝ, занѐ, свѣтода́вче,  ѿ но́щи оу҆́тренююще, сла́вꙋ возсыла́емъ. 
Чистото́ю житїѧ̀ твоегѡ̀ и҆ неꙋста́нными трꙋды̀  твои́ми въ нощѝ невѣ́денїѧ сѣдѧ́щыѧ ꙗ҆зы́ки камча̑тскїѧ  корѧ́ки, чꙋ́кчи и҆ тꙋнгꙋ́сы ко свѣ́тꙋ хрⷭ҇то́вꙋ ѡ҆брати́лъ  є҆сѝ, ст҃и́телю і҆нноке́нтїе, и҆ наꙋчи́лъ є҆сѝ и҆̀хъ  оу҆́треневати и҆ сла́вꙋ бг҃ꙋ возсыла́ти. 
Є҆ле́емъ любвѐ твоеѧ̀ пома́залъ є҆сѝ лю́ди, на  морски́хъ ѻ҆стровѣ́хъ сꙋ́щыѧ, а҆пⷭ҇тольски оу҆твержда́ѧ  цр҃ковь хрⷭ҇то́вꙋ, въ вѣ́рѣ покланѧ́тисѧ трїеди́номꙋ бг҃ꙋ.  сегѡ̀ ра́ди со а҆пⷭ҇толы ра́дꙋешисѧ, прїе́млѧ по́честь  бл҃говѣ́стника хрⷭ҇то́ва. (с. 775) 
Лѣ́ности и҆ всѧ́кагѡ мїрска́гѡ пристра́стїѧ въ  жи́зни се́й оу҆клони́лсѧ є҆сѝ, пло́ть свою̀ трꙋда́ми и҆  по́двигами и҆стни́лъ є҆сѝ, посѣща́ѧ па́ствꙋ свою̀ въ  ꙗ҆кꙋ́тскѣ и҆ прїамꙋ́рстѣй странѣ̀, и҆дѣ́же хра́мы бж҃їѧ  созда́въ, гра́дъ благовѣ́щенскъ ст҃и́тельскою ка́ѳедрою  оу҆краси́лъ є҆сѝ и҆, нѡ́выѧ ѻ҆́вцы ста́да хрⷭ҇то́ва  поꙋча́ѧ, сло́во бж҃їе на и҆́хъ ꙗ҆зы́ки преве́лъ є҆сѝ: да  всѧ́къ ꙗ҆зы́къ, ѿ но́щи оу҆́треннюѧ, сла́вꙋ возсыла́етъ  бг҃ꙋ. 
Бг҃оро́диченъ: 
Ѽ бг҃ороди́тельнице, ра́дости пода́тельнице,  вѣ́рою сла́вѧщыѧ тѧ̀ и҆ ѿ дꙋшѝ пою́щыѧ тѧ̀ ра́дости  неизрече́нныѧ и҆спо́лни и҆ свѣ́та невече́рнѧгѡ сподо́би,  дв҃о бг҃облагода́тнаѧ, влⷣчце. 
Пѣ́снь ѕ҃. 
І҆рмо́съ: Ѿве́рглъ мѧ̀ є҆сѝ во глꙋбины̀ се́рдца  морска́гѡ, и҆ ви́дѣхъ чꙋдеса̀ твоѧ̑, гдⷭ҇и. 
Въ кораблѝ съ тобо́ю пловꙋ́щїи, въ пꙋчи́нѣ бꙋ́рею  потоплѧ́еми, мо́ре, повинꙋ́вшеесѧ тебѣ̀, ви́дѣша и҆  оу҆́жасомъ ѡ҆держи́ми бы́ша, тѣ́мже, ѿ бездꙋ́шнагѡ  наꙋчи́вшесѧ, ст҃ости твое́й поклони́шасѧ, ст҃и́телю  і҆нноке́нтїе, прославлѧ́юще чꙋдеса̀ гдⷭ҇нѧ. 
Є҆гда̀ во́лею бж҃їею къ бе́регꙋ ꙗ҆по́нїи приста́лъ  є҆сѝ, ст҃и́телю і҆нноке́нтїе, та́мѡ сподви́жникꙋ твоемꙋ̀,  равноапⷭ҇тольномꙋ нїкола́ю, бл҃гослове́нїе на трꙋды̀  а҆пⷭ҇тольскїѧ препода́лъ є҆сѝ, оу҆тверди́въ въ не́мъ  ре́вность бж҃їю просвѣща́ти лю́ди ꙗ҆пѡ́нскїѧ, сегѡ̀ ра́ди  и҆ просла̑влена є҆ста̀, ꙗ҆́кѡ благовѣ̑стника хрⷭ҇тѡ́ва.  (с. 776) 
Ко́рмчїй и҆скꙋ́сный кораблѧ̀ цр҃ко́внагѡ, чꙋ́днѡ по  вода́мъ морски̑мъ преплы́лъ є҆сѝ и҆ въ землѣ̀ непло́днѣй  ра́ломъ слове́съ твои́хъ ѡ҆лѧденѣ́вшаѧ люде́й сердца̀  воздѣ́лалъ є҆сѝ, бж҃е́ственное сѣ́мѧ въ ни́хъ всѣ́ѧвъ,  пло́дъ кра́сный хрⷭ҇тꙋ̀, ст҃и́телю і҆нноке́нтїе, возрасти́лъ  є҆сѝ, взыва́ѧ ко гдⷭ҇ꙋ: на ѻ҆́стровѣхъ морски́хъ  ви́дѣхъ чꙋдеса̀ твоѧ̑, гдⷭ҇и. 
Бг҃оро́диченъ: 
Оу҆пова́нїе и҆ наде́жда на́ша ты̀ є҆сѝ, прест҃а́ѧ  бг҃оро́дице, сп҃сѝ странꙋ̀ на́шꙋ правосла́внꙋю и҆ лю́ди  твоѧ̑, молѧ́щыѧсѧ и҆ и҆́мѧ твоѐ призыва́ющыѧ. 
Конда́къ, гла́съ д҃: 
И҆́стинный и҆ нело́жный оу҆чи́тель бы́лъ є҆сѝ:  заповѣ̑даннаѧ бо гдⷭ҇емъ са́мъ сотвори́въ, и҆́мже оу҆чи́лъ  є҆сѝ и҆ наказа́лъ є҆сѝ ко бл҃гоче́стїю приходѧ̑щаѧ  ча̑да, невѣ̑рныѧ вразꙋмлѧ́лъ є҆сѝ позна́ти вѣ́рꙋ  и҆́стиннꙋю, просвѣща́ѧ и҆̀хъ ст҃ы́мъ креще́нїемъ. сегѡ̀  ра́ди со а҆пⷭ҇толы ра́дꙋешисѧ, прїе́млѧ по́честь  бл҃говѣ́стника хрⷭ҇то́ва. 
І҆́косъ: 
Пе́рвый сѣ́ѧтель бы́лъ є҆сѝ дꙋхо́вныхъ  добродѣ́телей, а҆рхїере́й и҆ оу҆чи́тель тобо́ю  просвѣщє́ннымъ въ страна́хъ сиби́ри и҆ а҆ме́рики. мнѡ́гїѧ  ꙗ҆зы́ки ѿ невѣ́рїѧ въ вѣ́рꙋ хрⷭ҇то́вꙋ приве́лъ є҆сѝ,  чⷭ҇тымъ житїе́мъ бг҃ꙋ оу҆гожда́ти тѣ́хъ наставлѧ́ѧ. сегѡ̀  ра́ди прославлѧ́емъ тѧ̀, ст҃и́телю і҆нноке́нтїе, ꙗ҆́кѡ  бл҃говѣ́стника хрⷭ҇то́ва. (с. 777) 
Пѣ́снь з҃. 
І҆рмо́съ: Въ нача́лѣ зе́млю ѡ҆снова́вый и҆ нб҃са̀  сло́вомъ оу҆тверди́вый, бл҃гослове́нъ є҆сѝ во вѣ́ки,  гдⷭ҇и, бж҃е ѻ҆тє́цъ на́шихъ. 
И҆́го хрⷭ҇то́во на ра́мо взе́мъ, послѣ́довалъ  є҆сѝ стопа́мъ є҆гѡ̀, а҆пⷭ҇тольски въ да́льней странѣ̀  потрꙋди́лсѧ є҆сѝ, тобо́ю просвѣщє́ннымъ ча́дѡмъ сло́во  бж҃їе на ꙗ҆кꙋ́тскомъ ꙗ҆зыкѣ̀ возвѣсти́лъ є҆сѝ, да  прославлѧ́ютъ ѻ҆нѝ ѡ҆снова́вшаго зе́млю на вода́хъ, поѧ̀  гдⷭ҇еви: бл҃гослове́нъ є҆сѝ во вѣ́ки, бж҃е ѻ҆тє́цъ  на́шихъ. 
Слове́снꙋю па́ствꙋ хрⷭ҇то́вꙋ бл҃гово́ннымъ ѕла́комъ  бг҃оꙋго́днѡ воспита́вый и҆ на пра́вый хрⷭ҇топодража́тельнагѡ  житїѧ̀ пꙋ́ть бг҃олѣ́пнѡ наста́вивый, врꙋчи́лъ є҆сѝ  прее́мникѡмъ твои̑мъ и҆, гдⷭ҇ꙋ и҆зво́лившꙋ, стопы̑ твоѧ̑ въ  первопресто́льный гра́дъ москвꙋ̀ напра́вилъ є҆сѝ, поѧ̀  гдⷭ҇еви: бл҃гослове́нъ є҆сѝ во вѣ́ки, бж҃е ѻ҆тє́цъ  на́шихъ. 
Па́стырски же́злъ прїе́мъ, ст҃и́телю і҆нноке́нтїе,  про́мысломъ бж҃їимъ води́мъ бы́лъ є҆сѝ, на престо́лъ  моско́вскїй прише́дъ, пра́здникъ ст҃и́телей петра̀,  а҆леѯі́а, і҆ѡ́ны и҆ фїлі́ппа оу҆чреди́лъ є҆сѝ, и҆, по  а҆пⷭ҇толꙋ, всѣ̑мъ всѧ̑ бы́въ, да всѣ́хъ ко хрⷭ҇тꙋ̀  приведе́ши и҆ кꙋ́пнѡ съ ни́ми вопїе́ши: бл҃гослове́нъ є҆сѝ  во вѣ́ки, гдⷭ҇и, бж҃е ѻ҆тє́цъ на́шихъ. 
Бг҃оро́диченъ: 
Ра́дꙋйсѧ, прⷭ҇то́ле гдⷭ҇ень ѻ҆гнезра́чный:  ра́дꙋйсѧ, зарѐ невеще́ственнагѡ блиста́нїѧ: ра́дꙋйсѧ,  ѻ҆́блаче возсїѧ́вшагѡ со́лнца првⷣнагѡ хрⷭ҇та̀, сп҃са  на́шегѡ, є҆мꙋ́же пое́мъ: бл҃гослове́нъ є҆сѝ, гдⷭ҇и, бж҃е  ѻ҆тє́цъ на́шихъ. (с. 778) 
Пѣ́снь и҃. 
І҆рмо́съ: Покрыва́ѧй вода́ми превы́спрєннѧѧ своѧ̑,  полага́ѧй мо́рю предѣ́лъ песо́къ и҆ содержа́й всѧ̑, тѧ̀  пое́тъ со́лнце, тѧ̀ хва́литъ лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
А҆рхїере́й сы́й, ст҃и́телю і҆нноке́нтїе,  а҆рхїпа́стырємъ на́шымъ въ моли́твахъ спосо́бствꙋй, да  пра́вѡ пра́вѧтъ сло́во и҆́стины, цр҃ковь правосла́внꙋю  ѡ҆градѝ, странꙋ̀ на́шꙋ сохранѝ, сꙋ́етными и҆ стра́стными  помышлє́нїи мѧтꙋ́щїйсѧ оу҆́мъ на́шъ и҆сцѣлѝ,  разсла́блєннаѧ сердца̀ на̑ша оу҆крѣпѝ, вѣ́рꙋ въ на́съ  оу҆мно́жи, да сла́вимъ содѣ́телѧ всѣ́хъ во вѣ́ки. 
Все́льшаѧсѧ въ тѧ̀ бл҃года́ть ст҃а́гѡ дх҃а ст҃и́телѧ  тѧ̀ и҆зрѧ́дна на́мъ показа̀, свѣтоно́сными  равноапⷭ҇тольныхъ и҆справле́нїй зарѧ́ми цр҃ковь рѡссі́йскꙋю  свѣ́тлѡ ѡ҆зарѝ, сщ҃еннонача́льниче і҆нноке́нтїе, тѣ́мже  дѣ́ло бж҃їе на землѝ соверши́въ, пред̾ꙋгото́вавъ же себѐ  гдⷭ҇еви, по прїѧ́тїи ст҃ы́хъ та́инъ хрⷭ҇то́выхъ ѡ҆ бз҃ѣ  почи́лъ є҆сѝ, да со ст҃ы́ми пое́ши на нб҃сѝ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ, во  вѣ́ки. 
Любы̀ николи́же ѿпа́даетъ, гл҃го́летъ бжⷭ҇твенный  дх҃ъ оу҆ста́ми первоверхо́внагѡ а҆пⷭ҇тола па́ѵла, въ  чꙋдесѣ́хъ же любвѐ твоеѧ̀ и҆́стина сїѧ̀ и҆звѣсти́сѧ,  ст҃и́телю і҆нноке́нтїе, ꙗ҆́кѡ и҆ по сме́рти ча́дѡмъ твои̑мъ  ꙗ҆влѧ́ешисѧ и҆ пѣ́ти гдⷭ҇еви поꙋча́еши во всѧ̑ вѣ́ки. 
Бг҃оро́диченъ: 
Ꙗ҆́же по бл҃года́ти дарова́ннаѧ ѿ бг҃а помо́щнице  на́мъ всѣ̑мъ, хрⷭ҇тїа́нѡмъ, того̀ молѝ, всебл҃га́ѧ и҆ (с.  779) непоро́чнаѧ, ꙗ҆́кѡ да пре́зритъ на̑ша безчи́слєннаѧ  согрѣшє́нїѧ и҆ и҆зба́витъ пла́меннагѡ томле́нїѧ, и҆ тмы̀  кромѣ́шныѧ, и҆ мꙋ́ки всѧ́кїѧ. 
Пѣ́снь ѳ҃. 
І҆рмо́съ: Бл҃гослове́нъ гдⷭ҇ь, бг҃ъ і҆и҃левъ,  воздви́гнꙋвый ро́гъ сп҃се́нїѧ на́мъ въ домꙋ̀ даві́довѣ,  ѻ҆́трока своегѡ̀, въ ни́хже посѣтѝ на́съ восто́къ съ  высоты̀ и҆ напра́вилъ ны̀ є҆́сть на пꙋ́ть ми́ра. 
Ю҆́же стѧжа́лъ є҆сѝ чⷭ҇тно́ю твое́ю кро́вїю,  цр҃кве твоеѧ̀, хрⷭ҇тѐ, ча̑да оу҆твердѝ и҆ напра́ви на  пꙋ́ть ми́ра, та́кѡ воздыха́лъ є҆сѝ къ сн҃ꙋ бж҃їю,  ст҃и́телю ѻ҆́тче на́шъ і҆нноке́нтїе, црⷭ҇твїѧ нбⷭ҇нагѡ  є҆щѐ на землѝ сн҃ъ бы́въ. 
Тече́нїе воспрїѧ́тъ и҆ пꙋ́ть совершѝ, зе́млю  непло́днꙋ моли́твами твои́ми добропло́днꙋ показа̀, ѡ҆  приносѧ́щихъ тебѣ̀ пѣ́нїе сїѐ, ст҃и́телю і҆нноке́нтїе,  хрⷭ҇та̀ бг҃а на́шегѡ молѝ, да принесе́мъ покаѧ́нїѧ плоды̀,  ꙗ҆́кѡ да посѣти́тъ и҆ на́съ восто́къ съ высоты̀ и҆  напра́витъ стопы̑ на́шѧ на пꙋ́ть ми́ра. 
Смотре́нїемъ бж҃їимъ и҆ ст҃и́тельскимъ  бл҃гослове́нїемъ рꙋко́ю мое́ю приноси́мое твои̑мъ трꙋдѡ́мъ  похвале́нїе, ст҃и́телю і҆нноке́нтїе, не ѿри́ни но прїимѝ  и҆ молѝ хрⷭ҇та̀ бг҃а, да и҆зба́витъ мѧ̀ шꙋ́їѧгѡ стоѧ́нїѧ и҆  напра́витъ мѧ̀ на пꙋ́ть ми́ра. 
Бг҃оро́диченъ: 
Ꙗ҆́кѡ похвалꙋ̀ а҆́гг҃лѡвъ и҆ человѣ́кѡвъ  восхвалѧ́емъ тѧ̀ всѝ, дв҃о марі́е, и҆ вѣ́рнѡ мо́лимсѧ,  всепѣ́таѧ: моле́нїе на́ше прїимѝ и҆ прошє́нїѧ и҆спо́лни.  (с. 780) 
Свѣти́ленъ. 
Подо́бенъ: Пло́тїю оу҆снꙋ́въ: 
Пло́тїю, а҆́ще и҆ почи́лъ є҆сѝ, ст҃и́телю  і҆нноке́нтїе, но дꙋ́хомъ жи́въ сы́й, въ црⷭ҇твїи  невече́рнемъ со хрⷭ҇то́мъ ца́рствꙋеши и҆ мо́лишисѧ є҆мꙋ̀ ѡ҆  призыва́ющихъ тѧ̀ вѣ́рою и҆ любо́вїю. 
Сла́ва, и҆ ны́нѣ, бг҃оро́диченъ: 
Влⷣчце, дв҃о чтⷭ҇аѧ, и҆зба́ви на́съ лю́тыхъ  всѣ́хъ, оу҆молѧ́ющи на крⷭ҇тѣ̀ пригвозди́вшаго грѣхѝ  на́шѧ, и҆ сподо́би на́съ ѻ҆деснꙋ́ю є҆гѡ̀ ста́ти, є҆гда̀  прїи́детъ во сла́вѣ свое́й. 
На хвали́техъ стїхи̑ры на д҃, гла́съ и҃. 
Подо́бенъ: Ѽ, пресла́внагѡ чꙋдесѐ: 
Бл҃года́ть дꙋхо́внаѧ въ тѧ̀ всели́сѧ ѿ ю҆́ности,  и҆ наꙋчи́ тѧ правовѣ́рнымъ смы́сломъ сїѧ́ти, и҆ блиста́ти  добродѣ́телей свѣтлостьмѝ, и҆ ѡ҆зарѧ́ти вѣ́рныхъ  и҆сполне́нїе, де́мѡнскꙋю же тмꙋ̀ ѿгонѧ́ти, тѣ́мже ꙗ҆́кѡ  прича́стника тѧ̀ невече́рнемꙋ свѣ́тꙋ оу҆бл҃жа́емъ  благоче́стнѡ всѝ, досточꙋ́дне ѻ҆́тче на́шъ, ст҃и́телю  і҆нноке́нтїе. 
Бл҃года́тїю дꙋхо́вною и҆мѣ́ѧ дꙋ́шꙋ ѡ҆богаще́ннꙋ,  стѧжа́лъ є҆сѝ чтⷭ҇ъ по́мыслъ и҆ се́рдце бо́дро, вѣ́рꙋ  небла́зненнꙋ и҆ любо́вь вои́стиннꙋ нелицемѣ́рнꙋ, ѿ земли́  же преста́вилсѧ є҆сѝ къ нбⷭ҇нымъ, и҆дѣ́же съ ли́ки  пра́ведныхъ водворѧ́ешисѧ, тѣ́мже и҆ чти́мъ тѧ̀ сщ҃е́нными  пѣ́сньми и҆ бл҃гоче́стнѡ всѝ сла́вимъ оу҆спе́нїе твоѐ,  ст҃и́телю і҆нноке́нтїе. (с. 781) 
Бл҃года́тїю дꙋхо́вною а҆леꙋ̑тскаѧ ча̑да  просвѣти́въ, стра̑сти і҆́дѡльскїѧ ѿ дꙋ́шъ и҆́хъ ѿгна́лъ  є҆сѝ и҆, ст҃ѣ́й трⷪ҇цѣ поклонѧ́тисѧ наꙋчи́въ, селе́нїе  то́й преѡчи́щенно содѣ́лалсѧ є҆сѝ, по си́хъ же, въ  странꙋ̀ свою̀ возврати́выйсѧ, въ первопресто́льнѣмъ гра́дѣ  до́брѣ ст҃и́тельствовалъ є҆сѝ, ко гдⷭ҇ꙋ же ѿше́дъ, во  ѻ҆би́тели ст҃ы́ѧ трⷪ҇цы съ прпⷣбнымъ се́ргїемъ, въ хра́мѣ  дх҃а ст҃а́гѡ кꙋ́пнѡ съ наста́вникомъ бг҃омꙋ́дрымъ  а҆рхїпа́стыремъ фїларе́томъ почива́еши, ст҃и́телю  і҆нноке́нтїе, ѻ҆́тче на́шъ. 
Ни сла́вы, нижѐ бога́тства возжелѣ́въ, дꙋхо́вное  хꙋдо́жество взыска́лъ є҆сѝ, ст҃и́телю, жела́нїемъ є҆́же  мно́гихъ просвѣти́ти и҆ ко хрⷭ҇тꙋ̀ привестѝ, є҆́же и҆  полꙋчи́лъ є҆сѝ. тѣ́мже моли́сѧ ко гдⷭ҇ꙋ сп҃стѝ всѧ̑,  честнꙋ́ю па́мѧть твою̀ почита́ющыѧ. 
Сла́ва, гла́съ то́йже: 
Прїиди́те, вѣ́рнїи, просла́вимъ новоѧвле́ннаго  ст҃и́телѧ і҆нноке́нтїа, ꙗ҆́кѡ, на нб҃сѝ водворѧ́ѧсѧ, съ  ли́ки а҆́гг҃льскими, со ст҃и́тели и҆ а҆пⷭ҇толы  ликовствꙋ́етъ, къ немꙋ́же возопїи́мъ: при́сный на́шъ  застꙋ́пниче, те́плый ѡ҆ на́съ къ бг҃ꙋ моли́твенниче,  сохранѝ ѻ҆те́чество на́ше ѿ вра̑гъ ви́димыхъ и҆  неви́димыхъ, оу҆мирѝ мі́ръ ве́сь ѿ мѧте́жа страсте́й  человѣ́ческихъ, ѿимѝ ѿ на́съ всѧ́кꙋю ѕло́бꙋ, враждꙋ̀  и҆ ѕлосло́вїе, вкоренѝ въ сердца́хъ на́шихъ ми́ръ, любо́вь  и҆ є҆динодꙋ́шїе, во є҆́же бл҃гоꙋгоди́ти на́мъ гдⷭ҇ꙋ и҆  влⷣцѣ живота̀ на́шегѡ, да спасе́тъ дꙋ́шы на́шѧ. (с. 782) 
И҆ ны́нѣ, бг҃оро́диченъ, гла́съ то́йже: 
Влⷣчце, прїимѝ моли̑твы ра́бъ твои́хъ и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое и҆ ѿпꙋ́стъ. 
На лїтꙋргі́и: 
Бл҃жє́нны ѿ канѡ́на, пѣ́сни г҃-ѧ и҆ ѕ҃-ѧ. 
Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость и҆ поꙋче́нїе се́рдца моегѡ̀ ра́зꙋмъ. 
Сті́хъ: Оу҆слы́шите сїѧ̑, всѝ ꙗ҆зы́цы, внꙋши́те,  всѝ, живꙋ́щїи по вселе́ннѣй. 
А҆пⷭ҇лъ ко є҆вре́ємъ, зача́ло ти҃і. 
Є҆ѵⷢ҇лїе ѿ матѳе́а, зача́ло а҃і. 
Прича́стенъ: Въ па́мѧть вѣ́чнꙋю бꙋ́детъ  пра́ведникъ, ѿ слꙋ́ха ѕла̀ не оу҆бои́тсѧ. 
Моли́тва. 
Ѽ па́стырю до́брый и҆ оу҆чи́телю премꙋ́дрый,  ѻ҆́бразе бл҃гонра́вїѧ всѣ̑мъ, бл҃гоче́стнѡ жи́ти  хотѧ́щымъ, ст҃и́телю ѻ҆́тче на́шъ і҆нноке́нтїе. къ тебѣ̀,  ꙗ҆́кѡ ча̑да ко ѻ҆тцꙋ̀, прибѣга́емъ и҆ мо́лимсѧ, помина́ѧ  твою̀ любо́вь къ лю́демъ: бꙋ́ди щи́тъ несокрꙋши́мъ ст҃ѣ́й  цр҃кви правосла́внѣй и҆ ѻ҆те́чествꙋ на́шемꙋ, а҆рхїерє́и  бл҃голѣ́пїемъ ст҃и́тельства и҆ премꙋ́дростїю оу҆красѝ,  па́стырємъ въ слꙋже́нїи ре́вность да́рꙋй, мона́шествꙋющыѧ  къ по́двигѡмъ до́брагѡ тече́нїѧ въ послꙋша́нїи оу҆твердѝ,  правосла̑внымъ хрⷭ҇тїа́нѡмъ вѣ́рꙋ ст҃ꙋ́ю непоро́чнꙋ  соблюстѝ оу҆молѝ, мі́ръ ве́сь (с. 783) предста́тельствомъ  твои́мъ оу҆мирѝ. те́плый на́шъ моли́твенниче,  всерѡссі́йскїй свѣти́льниче, просвѣти́телю сиби́ри и҆  а҆ме́рики, ѡ҆сѣнѝ го́рнимъ бл҃гослове́нїемъ на́съ, въ  ско́рбехъ сꙋ́щихъ, и҆ пода́ждь оу҆тѣше́нїе и҆ и҆збавле́нїе  ѿ болѣ́зней дꙋше́вныхъ и҆ тѣле́сныхъ: и҆спросѝ на́мъ  свы́ше дꙋ́хъ кро́тости, цѣломꙋ́дрїѧ, смиренномꙋ́дрїѧ,  терпѣ́нїѧ и҆ любвѐ, да про́чее вре́мѧ житїѧ̀ на́шегѡ въ  вѣ́рѣ и҆ покаѧ́нїи поживе́мъ и҆ въ жи́зни вѣ́чнѣй  бл҃года́рнѣ восхва́лимъ просла́вльшаго тѧ̀ гдⷭ҇а ѻ҆ц҃а̀,  и҆ сн҃а, и҆ ст҃а́го дх҃а, трⷪ҇цꙋ є҆диносꙋ́щнꙋю и҆  нераздѣ́льнꙋю, ны́нѣ, и҆ при́снѡ, и҆ во вѣ́ки вѣкѡ́въ.  а҆ми́нь. 


