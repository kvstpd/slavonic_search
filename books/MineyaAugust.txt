МИНІ́А МѢ́СѦЦЪ А҆́ѴГꙊСТЪ. 
КІ́ЕВЪ. Въ тѷпогра́фїи кїево-пече́рской ла́ѵры.  ҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ а҆́ѵгꙋстъ во гра́дѣ москвѣ̀, въ лѣ́то ѿ  ржⷭ҇тва̀ по пло́ти бг҃а сло́ва ҂ацч҃ѕ 
Московский Сретенский монастырь, издательство  «Правило веры», 1996 
(с. 5) 
МѢ́СѦЦЪ А҆́ѴГꙊСТЪ, 
и҆мѣ́ѧй дне́й л҃а. 
Въ а҃-й де́нь. 
Происхожде́нїе честны́хъ дре́въ, честна́гѡ и҆  животворѧ́щагѡ крⷭ҇та̀: 
И҆ па́мѧть ст҃ы́хъ седмѝ мꙋ́чєникъ маккавє́й: 
И҆ ма́тере и҆́хъ соломѡні́и и҆ оу҆чи́телѧ и҆́хъ  є҆леаза́ра. 
Ве́черъ, ѻ҆бы́чнаѧ каѳі́сма. 
На Гдⷭ҇и, воззва́хъ, стїхи̑ры на ѕ҃. Крⷭ҇та̀ г҃,  гла́съ д҃. 
Подо́бенъ: Зва́нный свы́ше: 
Дне́сь ра́дꙋетсѧ вѣ́рныхъ мно́жество бжⷭ҇твенное: ꙳  ꙗ҆влѧ́етсѧ бо нбⷭ҇ный крⷭ҇тъ концє́мъ, ꙳ ѡ҆сїѧва́етъ  тве́рдь свѣ́томъ непристꙋ́пнымъ, ꙳ воздꙋ́хъ ѡ҆зарѧ́етъ, ꙳  и҆ землѝ лицѐ оу҆краша́етъ. ꙳ пое́тъ бжⷭ҇твенными  пѣ́сньми цр҃ковь хрⷭ҇то́ва, ꙳ слꙋ́житъ почита́ющи, ꙳ свы́ше  ю҆̀ соблюда́ющїй ꙳ крⷭ҇тъ бжⷭ҇твенный и҆ пречꙋ́дный. ꙳  є҆гѡ́же си́лою оу҆крѣплѧ́еми, ꙳ влⷣцѣ пристꙋ́пимъ  зовꙋ́ще: ꙳ оу҆мирѝ мі́ръ, и҆ просвѣтѝ дꙋ́шы на́шѧ. 
Да ра́дꙋетсѧ тва́рь и҆ и҆гра́етъ: ꙳ дне́сь бо  ѡ҆блиста̀ крⷭ҇тъ въ концѣ́хъ съ нб҃сѐ, ꙳ земна̑ѧ  просвѣща́ѧ, ꙳ и҆ совокꙋ́плены показа̀ расточє́ныѧ. ꙳  дне́сь ликꙋ́ютъ съ ли́ки а҆́гг҃льскими человѣ́цы, ꙳ и҆́бо  бранѧ́щее средогра́дїе ꙳ крⷭ҇то́мъ разоре́но, ꙳ во є҆ди́но  всѧ̑ ꙗ҆́вѣ совокꙋпѝ. ꙳ тѣ́мъ предсїѧ́ѧ па́че со́лнца, ꙳  всю̀ тва́рь просвѣща́етъ благода́тїю, ꙳ и҆ оу҆ѧснѧ́етъ и҆  спаса́етъ ꙳ вѣ́рнѡ того̀ чтꙋ́щыѧ. (с. 6) 
Па́че со́лнечныѧ зарѝ, ꙳ хотѧ́й мі́рови ꙗ҆́коже  скѵ́птръ честны́й, ꙳ цр҃ѧ̀ хрⷭ҇та̀, ꙳ и҆ кончи́нꙋ показа́ти,  ꙳ кре́стъ бжⷭ҇твенный сѐ предсїѧ́етъ ꙗ҆́снѡ въ концѣ́хъ.  ꙳ се́й возведѐ и҆зъ а҆́да ро́дъ человѣ́чь, ꙳ а҆́да вельмѝ  плѣни́въ, ꙳ врага̀ низложи́въ, ꙳ де́мѡнѡвъ горды́ню до  конца̀ погꙋбѝ. ꙳ ны́нѣ же проѧвлѧ́етъ воскресе́нїе  сп҃сово, ꙳ и҆ спаса́етъ зовꙋ́щыѧ, ꙳ оу҆мирѝ мі́ръ, и҆  просвѣтѝ дꙋ́шы на́шѧ. 
И҆ ст҃ы́хъ г҃, гла́съ а҃. Подо́бенъ: Всехва́льнїи  мꙋ́чєницы: 
Зако́на ве́рхъ, седмїю̀ столпы̑ возвы́шенъ, ꙳  мꙋчи́тельство не поколеба̀: ꙳ и҆́бо ско́тскїй ꙳ гони́телѧ  гнѣ́въ ꙳ мꙋ́жески претерпѣ́ша, ꙳ тѣ́ло преда́вше  сѣкꙋ́щымъ, ꙳ благоро́днїи ю҆́ношы и҆ бра́тїѧ, ꙳  мѡѷсе́йскимъ преда́нїємъ храни́телїе. 
Па́че зри́мыхъ ꙳ оу҆́мъ вои́стиннꙋ возвы́сивше, ꙳  оу҆́ды плѡтскі́ѧ ѿсѣца́хꙋ, ꙳ благочести́вїи и҆ до́блїи  ѻ҆́троцы, ꙳ съ ма́терїю бг҃омꙋ́дрою, ꙳ вели́кими наде́ждами  вжилѧ́еми, ꙳ ꙗ҆̀же ны́нѣ полꙋчи́ша, ꙳ оу҆ а҆враа́ма  почи́вше на ло́нѣхъ пра́ѻтца своегѡ̀. 
Дꙋше́вною до́блестїю ꙳ тве́рдѡ себѐ воѡрꙋжи́вше, ꙳  и҆ ꙗ҆́рость ꙗ҆́кѡ преѡби́дѣвше, ꙳ проти́вꙋ борцꙋ̀  крѣ́пкѡ прилѣжа́хꙋ ꙳ благоче́стїѧ ра́ди, ꙳ и҆ зако́на  ѻ҆те́ческагѡ хране́нїемъ, ꙳ свѧще́ннѣйшїй є҆леаза́ръ, и҆  премꙋ́дрїи ю҆́ношы, ꙳ съ ма́терїю бг҃омꙋ́дрою. 
Сла́ва, гла́съ и҃. І҆ѡа́нна мона́ха: 
Ст҃і́и маккаве́и мꙋчи́телю глаго́лахꙋ: на́мъ, ѽ  а҆нтїо́ше є҆ди́нъ цр҃ь бг҃ъ, ѿ негѡ́же бы́хомъ, и҆ къ  немꙋ̀ ѡ҆браща́емсѧ: мі́ръ жде́тъ и҆́нъ на́съ, ви́димагѡ  высоча́йшїй и҆ твердѣ́йшїй: ѻ҆те́чество же на́мъ  і҆ерⷭ҇ли́мъ крѣ́пкїй и҆ неги́бнꙋщїй: торжество́ же, є҆́же  со а҆́гг҃лы житїѐ. гдⷭ҇и, моли́твами и҆́хъ поми́лꙋй, и҆  спасѝ на́съ. 
И҆ ны́нѣ, гла́съ то́йже. І҆ѡа́нна мона́ха: 
Є҆го́же дре́вле мѡѷсе́й проѡбразова́въ собо́ю,  а҆мали́ка (с. 7) низложи́въ побѣдѝ: и҆ дв҃дъ  пѣснопѣ́вецъ, подно́жїю твоемꙋ̀, вопїѧ̀, кла́нѧтисѧ  повелѣва́ше, честно́мꙋ крⷭ҇тꙋ̀ твоемꙋ̀, хрⷭ҇тѐ бж҃е,  дне́сь грѣ́шнїи кла́нѧемсѧ, оу҆стна́ми недосто́йными, тѧ̀  и҆зво́лившаго пригвозди́тисѧ на не́мъ, воспѣва́юще  мо́лимсѧ: гдⷭ҇и, съ разбо́йникомъ црⷭ҇твїѧ твоегѡ̀ сподо́би  на́съ. 
На стїхо́внѣ ѻ҆ктѡ́иха. Сла́ва, гла́съ и҃. Космы̀  мона́ха: 
Дꙋ́шы пра́ведныхъ въ рꙋцѣ̀ гдⷭ҇ни, ꙗ҆́коже  а҆враа́ма и҆ і҆саа́ка и҆ і҆а́кѡва, и҆̀же пре́жде зако́на  пра́ѻтцы, и҆ маккаве́ѡвъ пра́дѣди, ны́нѣ восхвалѧ́емыхъ  ѿ на́съ: сі́и бо крѣпкодꙋ́шнїи а҆враа́мстїи внꙋ́цы сꙋ́ще,  вѣ́рѣ поревнова́вше своегѡ̀ пра́ѻтца а҆враа́ма, и҆ да́же  до сме́рти подвиза́шасѧ за благоче́стїе. благоче́стнѡ бо  воспита́вшесѧ, и҆ зако́ннѡ пострада́вше, нече́стїе  ѡ҆бличи́ша го́рдагѡ а҆нтїо́ха: и҆ ничто́же предпоче́тше  вре́менныѧ жи́зни вѣ́чныѧ ра́ди, всѧ̑ бг҃ꙋ возложи́ша:  дꙋ́шꙋ, мꙋ́жество, ра́зꙋмъ, тѣ́ло мѧ́гкое, и҆ воздаѧ̑нїѧ  чистоты̀ воспита́нїемъ. ѽ ко́рене благочести́ва, и҆зъ  негѡ́же вы̀ прозѧбо́сте, маккаве́и! ѽ ма́тере ст҃ы́ѧ,  ро́ждшїѧ равночи́сленное седмери́цы число̀! но мо́лимъ  ва́съ, маккаве́и, съ ма́терїю ва́шею соломѡні́ею, и҆  мꙋ́дрымъ свѧще́нникомъ є҆леаза́ромъ, є҆гда̀ предстоитѐ  хрⷭ҇тꙋ̀ бг҃ꙋ, є҆гѡ́же ра́ди потрꙋди́стесѧ, трꙋды̀ плодѡ́въ  ва́шихъ прїѧ́ти ѿ негѡ̀, прилѣ́жнꙋ мольбꙋ̀ сотвори́те ѡ҆  человѣ́чествѣ: твори́тъ бо, є҆ли́кѡ хо́щетъ, и҆  и҆спо́лнитъ хотѣ̑нїѧ ва̑ша боѧ́щихсѧ є҆гѡ̀. 
И҆ ны́нѣ, гла́съ то́йже: 
Гла́съ прⷪ҇ро́ка твоегѡ̀ мѡѷсе́а, бж҃е,  и҆спо́лнисѧ, глаго́лѧй: оу҆́зрите живо́тъ ва́шъ, ви́сѧщъ  предъ ѻ҆чесы̀ ва́шими. дне́сь крⷭ҇тъ воздвиза́етсѧ, и҆  мі́ръ ѿ ле́сти свобожда́етсѧ: дне́сь хрⷭ҇то́во воскрⷭ҇нїе  ѡ҆бновлѧ́етсѧ, и҆ концы̀ землѝ ра́дꙋютсѧ, въ кѷмва́лѣхъ  дв҃дски пѣ́снь тебѣ̀ (с. 8) приносѧ́ще и҆ глаго́люще:  содѣ́лалъ є҆сѝ спасе́нїе посредѣ̀ землѝ, бж҃е, крⷭ҇тъ  и҆ воскресе́нїе: и҆́хже ра́ди на́съ спа́слъ є҆сѝ, бл҃же и҆  чл҃вѣколю́бче, всеси́льне гдⷭ҇и, сла́ва тебѣ̀. 
Тропа́рь, гла́съ а҃: 
Болѣ́зньми ст҃ы́хъ, и҆́миже ѡ҆ тебѣ̀ пострада́ша,  оу҆моле́нъ бꙋ́ди, гдⷭ҇и, и҆ всѧ̑ на́шѧ болѣ̑зни и҆сцѣлѝ,  чл҃вѣколю́бче, мо́лимсѧ. 
Сла́ва, и҆ ны́нѣ, гла́съ то́йже: 
Спасѝ, гдⷭ҇и, лю́ди твоѧ̑, и҆ благословѝ  достоѧ́нїе твоѐ, побѣ̑ды на сопроти̑вныѧ да́рꙋѧ, и҆ твоѐ  сохранѧ́ѧ крⷭ҇то́мъ твои́мъ жи́тельство. 
И҆звѣ́стно же да быва́етъ: ꙗ҆́кѡ пре́жде клепа́нїѧ  вхо́дитъ і҆ере́й въ сосꙋдохрани́тельницꙋ, и҆ полага́етъ  честны́й крⷭ҇тъ на же́ртвенницѣ. И҆ по ѿпꙋще́нїи  вече́рни, і҆ере́й и҆ дїа́конъ ѡ҆блекꙋ́тсѧ въ ри̑зы. И҆  дїа́конъ покади́тъ честны́й крⷭ҇тъ, и҆ рече́тъ:  Благословѝ, влады́ко. І҆ере́й: Бл҃гослове́нъ бг҃ъ  на́шъ: Та́же: Трист҃о́е: По Ѻ҆́ч҃е на́шъ: тропа́рь  крⷭ҇та̀: Сла́ва, и҆ ны́нѣ, конда́къ. И҆ взима́етъ і҆ере́й  крⷭ҇тъ съ блю́домъ на главꙋ̀, и҆ вно́ситъ во ѻ҆лта́рь.  пред̾и́дꙋтъ предъ ни́мъ со двѣма̀ лампа́дами. И҆  полага́етъ крⷭ҇тъ на трапе́зѣ, на є҆ѵⷢ҇льскомъ мѣ́стѣ:  а҆ є҆ѵⷢ҇лїе на го́рнее мѣ́сто. И҆ возжгꙋ́тъ предъ ни́мъ  свѣщꙋ̀ на всю̀ но́щь. 
На оу҆́трени, на Бг҃ъ гдⷭ҇ь: 
Тропа́рь крⷭ҇та̀, два́жды. Сла́ва, мꙋ́ченикѡвъ: И҆  ны́нѣ, крⷭ҇та̀. И҆ ѻ҆бы̑чныѧ каѳі̑смы, и҆ сѣда́льны  ѻ҆ктѡ́иха. И҆ чте́нїе. Канѡ́нъ ѻ҆ктѡ́иха є҆ди́нъ, на д҃:  и҆ крⷭ҇та̀ на ѕ҃, гла́съ ѕ҃: и҆ мꙋ́ченикѡвъ (с. 9) на д҃,  гла́съ и҃. А҆́ще ли слꙋчи́тсѧ пра́здникъ се́й въ сꙋббѡ́тꙋ:  и҆ а҆́ще хра́мъ хрⷭ҇то́въ, и҆лѝ бцⷣы: и҆ пое́мъ канѡ́нъ  хра́ма со і҆рмосо́мъ на д҃: и҆ крⷭ҇та̀ на ѕ҃: и҆ ст҃ы́хъ на  д҃. Катава́сїа, Крⷭ҇тъ начерта́въ: Канѡ́нъ крⷭ҇та̀,  є҆гѡ́же краегране́сїе: Крⷭ҇тꙋ̀ покланѧ́юсѧ, вѣ́рныхъ  спасе́нїю. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
Крⷭ҇тꙋ̀ вѣ́рныхъ спасе́нїю покланѧ́юсѧ, и҆ те́плѣ  ѡ҆блобыза́ю, и҆ ѡ҆б̾е́млѧ вопїю̀: дре́во всеблаже́нное  хрⷭ҇то́во, дꙋ́шꙋ мою̀ и҆ оу҆́мъ просвѣтѝ, молю́сѧ. 
Побѣдоно́сно ꙗ҆ви́сѧ на стра̑сти и҆ бѣ́сы, дне́сь  зна́менїе крⷭ҇та̀. тѣ́мже вѣ́рнїи всѝ свѣ́тлѡ  просвѣ́щше дꙋ́шы, ны́нѣ ѡ҆блобыза́емъ. 
Лꙋчеза̑рнаѧ ѡ҆блиста́етъ сїѧ̑нїѧ крⷭ҇тъ честны́й, и҆  просвѣща́етъ вѣ́рнѡ покланѧ́ющыѧсѧ є҆мꙋ̀ дне́сь,  ѡ҆свѧща́ѧ дꙋ́шы на́шѧ и҆ тѣлеса̀. 
Жизнода́тельный крⷭ҇тъ предлежа́щъ, и҆ зри́мь,  свѣтови́днꙋю зарю̀ препосыла́етъ благода́тей: пристꙋ́пимъ  и҆ прїи́мемъ просвѣще́нїе, весе́лїе, и҆ спасе́нїе, и҆  ѡ҆ставле́нїе, хвале́нїе гдⷭ҇еви приносѧ́ще. 
Бг҃оро́диченъ: 
Прест҃а́ѧ дв҃о, ꙗ҆́же хрⷭ҇та̀ пло́тїю ро́ждши,  пострада́вшаго на́съ ра́ди во́лею на крⷭ҇тѣ̀, тѧ̀ блажа́щыѧ  че́стнѡ, спаса́й мольба́ми твои́ми. 
И҆́нъ канѡ́нъ мꙋ́ченикѡвъ, на д҃. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ли́къ седмочи́сленныхъ страда́лєцъ ꙗ҆́вльсѧ,  є҆ди́нымъ (с.10) нра́вомъ въ лю́тыхъ, по оу҆твержде́нїю  ѻ҆те́ческагѡ зако́на, оу҆мре́ти не ѿреко́шасѧ. 
Сла́вꙋ презрѣ́вше, ꙗ҆́же на землѝ, жела́нїемъ  бжⷭ҇твеннагѡ црⷭ҇твїѧ, всѧ́кꙋ болѣ́знь претерпѣ́ша  бжⷭ҇твеннїи маккаве́и: тѣ́мже досто́йнѡ ны́нѣ чтꙋ́тсѧ. 
Зако́на храни́телїе мѡѷсе́ева, вои́стиннꙋ до́блїи  маккаве́и, бра́тїѧ дрꙋ́гъ со дрꙋ́гомъ ꙗ҆ви́шасѧ, внегда̀  попра́ти и҆̀мъ а҆нтїо́хово безбо́жїе. 
Бг҃оро́диченъ: 
Чи́ни тѧ̀ а҆́гг҃лъ и҆ человѣ̑къ, безневѣ́стнаѧ  мт҃и, восхвалѧ́ютъ непреста́ннѡ: зижди́телѧ бо всѣ́хъ,  ꙗ҆́кѡ младе́нца на рꙋкꙋ̀ твоє́ю понесла̀ є҆сѝ. 
Катава́сїа: Крⷭ҇тъ начерта́въ мѡѷсе́й впрѧ́мѡ  жезло́мъ чермно́е пресѣчѐ, і҆и҃лю пѣшоходѧ́щꙋ, то́же  ѡ҆бра́тнѡ фараѡ́новымъ колесни́цамъ оу҆да́ривъ совокꙋпѝ,  вопрекѝ написа́въ непобѣди́мое ѻ҆рꙋ́жїе. тѣ́мъ хрⷭ҇тꙋ̀  пои́мъ бг҃ꙋ на́шемꙋ, ꙗ҆́кѡ просла́висѧ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Ѻ҆рꙋ́жїе дре́вле жи́зни, блаже́нное дре́во  дарова́сѧ храни́ти, за преслꙋша́нїе первозда́ннаго а҆да́ма:  крⷭ҇тъ же семꙋ̀ пꙋ́ть сотворѝ. 
Ѻ҆чи́ма, оу҆стна́ми и҆ дꙋша́ми, ли́цы и҆ сердцы̀,  поклони́мсѧ всѝ прест҃о́мꙋ крⷭ҇тꙋ̀ жизнода́вца хрⷭ҇та̀,  и҆́мже мі́ръ ве́сь ѡ҆свѧща́етсѧ. 
Хра́мы бг҃ꙋ прⷪ҇ро́чески дне́сь бы́вше,  покланѧ́ющесѧ дре́вꙋ прест҃а́гѡ крⷭ҇та̀, и҆ наслѣ̑дницы  є҆гѡ̀ со стра́хомъ всѝ цѣлꙋ́емъ. 
Пѣсносло́вимъ тѧ̀, крⷭ҇те, и҆ вѣ́рою молѧ́щїисѧ  си́лѣ твое́й: и҆змѝ на́съ сѣте́й вра́жїихъ, и҆ оу҆пра́ви  на́съ къ приста́нищꙋ всѣ́хъ спасе́нїѧ, пою́щихъ тѧ̀. (с.  11) 
Бг҃оро́диченъ: 
Дв҃ою родила̀ є҆сѝ сн҃а, пре́жде тебє̀  рожде́ннаго ѿ ѻ҆ц҃а̀ пре́жде вѣ̑къ, безъ мт҃ре ѿ бг҃а,  распѧ́таго пло́тїю, да спасе́тъ пре́жде согрѣ́шшыѧ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
По ѻ҆те́ческимъ ходѧ́ще и҆справле́нїємъ  закѡ́ннымъ, блаже́ннїи хрⷭ҇то́вы страда́льцы, жи́знь  нестарѣ́емꙋю, ва́шими стѧжа́сте кровьмѝ, прехва́льнїи. 
Ни ѻ҆́гнь, ни ме́чь преврати́ти когда̀ возмо́же,  до́блесть нра́ва, блаже́ннїи, ва́шꙋ, ꙗ҆́же въ вѣ́рѣ: въ  не́йже оу҆праздни́сте мꙋчи́телей шата̑нїѧ. 
Мꙋ̑ки претерпѣ́ша за хрⷭ҇та̀ бг҃а, прехва́льнїи  мꙋ́чєницы, и҆ свы́ше прїѧ́ша побѣ́ды по́чєсти,  непреста́ннѡ молѧ́щесѧ, спастѝ дꙋ́шы на́шѧ. 
Бг҃оро́диченъ: 
Дв҃ою родила̀ є҆сѝ неискꙋсобра́чнаѧ, и҆ дв҃ою  пребыла̀ є҆сѝ, мт҃и безневѣ́стнаѧ, бцⷣе марі́е, хрⷭ҇та̀  бг҃а на́шего молѝ, спасти́сѧ на́мъ. 
Катава́сїа: 
Же́злъ во ѻ҆́бразъ та́йны прїе́млетсѧ,  прозѧбе́нїемъ бо предразсꙋжда́етъ свѧще́нника: неплодѧ́щей  же пре́жде цр҃кви, ны́нѣ процвѣтѐ дре́во крⷭ҇та̀, въ  держа́вꙋ и҆ оу҆твержде́нїе. 
Конда́къ ст҃ы́хъ, гла́съ в҃. Подо́бенъ: Вы́шнихъ  и҆щѧ̀: 
Премꙋ́дрости бж҃їѧ столпѝ седмочи́сленнїи, и҆  бжⷭ҇твеннагѡ свѣ́та свѣти̑льницы седмосвѣ́щнїи, маккаве́и  всемꙋ́дрїи, пре́жде мꙋ́ченикѡвъ преве́лїи мꙋ́чєницы: съ  ни́миже всѣ́хъ бг҃ꙋ моли́тесѧ, спасти́сѧ почита́ющымъ  ва́съ. 
І҆́косъ: 
Хвалѝ те́плѣ, сїѡ́не, бг҃а твоего̀, ꙗ҆́кѡ  оу҆крѣпи́лъ є҆́сть се́й верєѝ вра́тъ твои́хъ, и҆ сы́ны  твоѧ̀ благословѝ: (с. 12) сі́и бо, ꙗ҆́кѡ во́инство  непобѣди́мое, ѡ҆полче́нїе вои́стиннꙋ до́блественно и҆  крѣпкомꙋ́дренно, проти́вꙋ кова́рствѡмъ ѕлочести́выхъ  бг҃омꙋ́дреннѡ ста́ша, вкꙋ́пѣ побѣ́ды вѣнцы̀ нбⷭ҇нагѡ  сїѡ́на прїе́млютъ, и҆ бжⷭ҇твенномꙋ престо́лꙋ предстоѧ́тъ, ѡ҆  всѣ́хъ непреста́ннѡ молѧ́щесѧ. проси́те спасти́сѧ пою́щымъ  ва́съ. 
Сѣда́ленъ, ст҃ы́хъ, гла́съ и҃. Подо́бенъ:  Премꙋ́дрости: 
Благоче́стнѡ наказа́вшесѧ, ѻ҆́троцы мꙋ́дрїи,  мꙋ́ченически мꙋчи́телей прещє́нїѧ мꙋ́жески посрами́сте:  ꙗ҆́кѡ зако́на побѡ́рницы, и҆ ѻ҆тцꙋ̀ послꙋ́шницы бы́сте,  ст҃і́и, съ ма́терїю бг҃омꙋ́дрою оу҆се́рднѡ пострада́сте.  тѣ́мже и҆ сме́ртїю живо́тъ и҆скꙋ́пльше вои́стиннꙋ нбⷭ҇ный,  вѣ́чнѡ ра́дꙋетесѧ маккаве́и крѣпкодꙋ́шнїи: моли́те хрⷭ҇та̀  бг҃а, согрѣше́нїй ѡ҆ставле́нїе дарова́ти, чтꙋ́щымъ любо́вїю  свѧтꙋ́ю па́мѧть ва́шꙋ. 
Сла́ва, и҆ ны́нѣ, крⷭ҇та̀, гла́съ ѕ҃: 
Крⷭ҇тъ тво́й, гдⷭ҇и, ѡ҆свѧти́сѧ, въ не́мъ бо  быва́ютъ и҆сцѣлє́нїѧ немѡщны́мъ во грѣсѣ́хъ: є҆гѡ́же  ра́ди припа́даемъ тѝ, поми́лꙋй на́съ. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Да кропи́тъ всѧ̀ землѧ̀ ра́дованїе, да веселѧ́тсѧ  древа̀ дꙋбра̑внаѧ, дне́сь ѡ҆божє́на всечестны́мъ крⷭ҇то́мъ,  сїѧ́ющи концє́мъ. 
Показа́вый ѻ҆рга́нъ оу҆мерщвле́нїѧ, живоно́сно  мі́рови, побѣдотво́рное ѻ҆рꙋ́жїе непобѣди́мое,  пресла́вный крⷭ҇те, сердца̀ на̑ша просвѣтѝ. 
Ты̀ бжⷭ҇твеннаѧ побѣ́да, ты̀ содѣ́лованїе на́шегѡ  спасе́нїѧ, ты̀ вѣ̑рнымъ соѡдолѣ́нїе, и҆ бжⷭ҇твеннаѧ  же́ртва, ѽ всечⷭ҇тны́й крⷭ҇те! пою́щыѧ тѧ̀ ѡ҆свѧтѝ. 
Нб҃о все́й землѝ свесели́тсѧ, страстоте́рпцы, (с.  13) мꙋ́чєницы, а҆пⷭ҇ли, дꙋ́шы пра́ведныхъ ра́достнѡ ны́нѣ  ра́дꙋютсѧ: и҆ всѧ̑ спаса́етъ зри́мѡ предлежа́щее посредѣ̀  жизнода́тельное дре́во и҆ вѣ̑рныѧ ѡ҆свѧща́етъ благода́тїю. 
Бг҃оро́диченъ: 
Вои́стиннꙋ ты̀ ꙗ҆ви́ласѧ є҆сѝ: вои́стиннꙋ родила̀  є҆сѝ сн҃а вы́шнѧго, на крⷭ҇тѣ̀ рꙋ́цѣ просте́ршаго, дв҃о  мт҃и марі́е, и҆ мі́ръ призва́вшаго. 
И҆́нъ. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Зако́нъ бл҃же́ннїи написа́вше, ꙗ҆́коже дре́вле  мѡѷсе́й во свои́хъ скрижа́лѣхъ по́мысла: не престꙋпи́сте  сегѡ̀ да́же до сме́рти, но тве́рдѡ подвиза́стесѧ. 
Закѡ́нныѧ бг҃ꙋ приносѧ́ще жє́ртвы, и҆ мѡѷсе́йскомꙋ  ревнꙋ́юще житїю̀, преѡби́дѣша всѧ́ко законоположе́нїе  мꙋчи́тельское, страстоте́рпцы хрⷭ҇то́вы. 
Ꙗ҆́коже ка́мень во́лненное стоѧ́нїе, си́це мно́ги  мꙋ̑ки, страда́льцы, мꙋ́жескимъ оу҆мо́мъ, маккаве́и, да́же  до сме́рти претерпѣ́сте. 
Трⷪ҇ченъ: 
Безнача́льнаѧ трⷪ҇це, є҆ди́нице покланѧ́емаѧ,  сопресто́льнаѧ є҆ди́нице, трⷪ҇це воспѣва́емаѧ, мꙋ́чєникъ  мольба́ми и҆зба́ви на́съ ѿ бѣ́дъ и҆ напа́стей,  воспѣва́ющихъ тѧ̀. 
Бг҃оро́диченъ: 
Ра́дꙋйсѧ, ѿ на́съ, ст҃а́ѧ бцⷣе: ра́дꙋйсѧ,  ра́дость ро́ждшаѧ мі́рови: ра́дꙋйсѧ, є҆ди́на застꙋпле́нїе  человѣ́кѡмъ, бл҃гослове́ннаѧ бцⷣе чⷭ҇таѧ. 
Катава́сїа: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы (с. 14) любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Под̾и́мемъ съ ра́достїю преблаже́нный крⷭ҇тъ, въ  цр҃квахъ и҆ градѣ́хъ се́й предложе́нный, и҆ поклони́мсѧ, да  долгѡ́въ прїи́мемъ ѡ҆ставле́нїе. 
Оу҆мерщвлѧ́етсѧ ѕмі́й лꙋка́вый ны́нѣ, и҆́же тмы̀  нача́льникъ, сїѧ́нїѧ не терпѧ̀, є҆́же ѡ҆блиста́етъ  живоно́сный крⷭ҇тъ, бжⷭ҇твеннагѡ цр҃ѧ̀ ски́птро честно́е. 
Ꙗ҆́кѡ пресвѣ́тла ѕвѣзда̀, и҆ ꙗ҆́кѡ би́серъ  благолѣ́пенъ, и҆ пресїѧ́нное со́лнце, всѧ̑ ѡ҆зарѧ́етъ  землѝ концы̀ крⷭ҇тъ гдⷭ҇ень, є҆го́же ѡ҆блобыза́емъ. 
Воскли́кните ꙗ҆зы́цы, воспо́йте, и҆гра́йте  колѣ̑на, и҆ по́йте бг҃ꙋ, да́вшемꙋ крⷭ҇та̀ нерꙋши́мое  оу҆твержде́нїе, є҆́же ны́нѣ предлежи́тъ: всѝ вѣ́рнїи  ра́дꙋемсѧ, ꙗ҆́кѡ тогѡ̀ ра́ди блага̑ѧ прїе́млюще. 
Бг҃оро́диченъ: 
Спасе́нїю тѧ̀ нача́ло всѝ вѣ́рнїи вѣ́дꙋще,  оу҆блажа́емъ, чⷭ҇таѧ: ты́ бо пре́жде сꙋ́щаго пло́тїю  родила̀ є҆сѝ, хотѣ́нїемъ свои́мъ пригвожде́нна на  крⷭ҇тѣ̀. 
И҆́нъ. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Ꙗ҆́коже ѻ҆те́ческїй зако́нъ не разо́рше, ст҃і́и  мꙋ́чєницы, вѣнцы̀ пра́ведными хрⷭ҇то́съ ва́съ са́мъ  вѣнча̀. 
Є҆леаза́рꙋ равноста́тни въ ра́зꙋмѣ ꙗ҆́вльшесѧ,  блаже́ннїи дѣ́ти, и҆ принесо́стесѧ со ѻ҆́нѣмъ хрⷭ҇тꙋ̀,  дꙋхо́вное всесожже́нїе. 
И҆́же ст҃ы́ми свобожда́ѧй ѿ ле́сти всѧ́чєскаѧ,  спасѝ на́съ, гдⷭ҇и, тѣ́хъ моли́твами, ꙗ҆́кѡ  бл҃гоꙋтро́бенъ. 
Бг҃оро́диченъ: 
Херꙋві́мѡвъ ꙗ҆́вльшисѧ честнѣ́йши, дв҃о  всепѣ́таѧ, моли́сѧ сн҃ꙋ твоемꙋ̀, спастѝ дꙋ́шы пою́щихъ  тѧ̀. (с. 15) 
Катава́сїа: 
Ѽ требл҃же́нное дре́во, на не́мже распѧ́сѧ  хрⷭ҇то́съ, цр҃ь и҆ гдⷭ҇ь, и҆́мже падѐ дре́вомъ  прельсти́вый, тобо́ю прельсти́всѧ, бг҃ꙋ пригвозди́вшꙋсѧ  пло́тїю, подаю́щемꙋ ми́ръ дꙋша́мъ на́шымъ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Ꙗ҆́кѡ бжⷭ҇твенъ сосꙋ́дъ, ꙗ҆́кѡ свѣти́льникъ  свѣ́телъ въ цр҃квахъ дне́сь, и҆ въ хра́мѣхъ и҆ градѣ́хъ,  крⷭ҇тъ предлежи́мь ви́дѧще, и҆ оу҆ѧсни́вшаго сего̀  воспое́мъ. 
Оу҆мерщвлѧ́етсѧ сме́рть, и҆ оу҆морѧ́етсѧ тлѣ́нїе,  и҆ бѣсо́встїи полцы̀ ѿбѣга́ютъ побѣ́дный и҆ стра́шный  дне́сь предлежа́щь ви́дѧще крⷭ҇тъ хрⷭ҇то́въ, не смѣ́юще  прикоснꙋ́тисѧ є҆мꙋ̀. 
Воспѣва́юще тѧ̀ бг҃а, и҆ цр҃ѧ̀ и҆ гдⷭ҇а, ꙗ҆́кѡ  дарова́лъ є҆сѝ на́мъ крⷭ҇тъ стѣ́нꙋ нерꙋши́мꙋ: є҆го́же  ны́нѣ ѡ҆блобыза́емъ ра́достїю, и҆ лю́тыхъ ѿбѣга́емъ. 
Бг҃оро́диченъ: 
Ꙗ҆́домъ ѕмїи́нымъ, пра́баба пи́щею, ꙗ҆́же во  є҆де́мѣ, пома́засѧ: дв҃а же, ро́ждши нача́льника жи́зни,  и҆сточѝ мі́рꙋ нетлѣ́нїе и҆ воскресе́нїе. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Ри́зою себѐ мꙋ́ченическою ѡ҆дѣ́ѧвше ст҃і́и, сїю̀  трꙋды̑ страда́нїѧ ва́шегѡ и҆спестри́сте. 
Жела́юще бы́ти со хрⷭ҇то́мъ, всесла́внїи мꙋ́чєницы,  тече́нїе страда́нїѧ неꙋкло́ннымъ по́мысломъ преидо́сте. 
Зако́нъ, и҆́же предадѐ мѡѷсе́й, хранѧ́ще ст҃і́и,  зако́ннѡ пострада́ша, посра́мльше а҆нтїо́ха мꙋчи́телѧ. (с.  16) 
Бг҃оро́диченъ: 
Є҆ди́на сло́вомъ пло́тїю сло́ва ро́ждшаѧ, и҆зба́ви,  мо́лимсѧ, ѿ сѣте́й врага̀ дꙋ́шы на́шѧ. 
Катава́сїа: 
Во́днагѡ ѕвѣ́рѧ во оу҆тро́бѣ дла̑ни і҆ѡ́на  крⷭ҇тови́днѡ распросте́ръ, спаси́тельнꙋю стрⷭ҇ть  проѡбража́ше ꙗ҆́вѣ. тѣ́мъ тридне́венъ и҆зше́дъ,  премі́рное воскрⷭ҇нїе прописа́ше, пло́тїю пригвожде́ннагѡ  хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Конда́къ, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е,  возвеселѝ на́съ си́лою твое́ю, побѣ̑ды даѧ̀ на́мъ на  сопоста́ты, посо́бїе и҆мꙋ́щымъ твоѐ, ѻ҆рꙋ́жїе ми́ра,  непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ небесѐ восхище́нъ бы́сть въ  ра́й, и҆ глаго́лы слы́шавъ неизречє́нныѧ, и҆ бжⷭ҇твєнныѧ,  и҆́хже не лѣ́ть ѧ҆зы̑ки человѣ́ческими глаго́лати, что̀  гала́тѡмъ пи́шетъ, ꙗ҆́кѡ рачи́телїе писа́нїй, прочто́сте и҆  позна́сте: мнѣ̀, глаго́летъ, хвали́тисѧ да не бꙋ́детъ,  то́кмѡ во є҆ди́номъ крⷭ҇тѣ̀ гдⷭ҇ни, на не́мже страда́въ,  оу҆бѝ стра̑сти. того̀ оу҆̀бо и҆ мы̀ и҆звѣ́стнѡ да  держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ  спаси́тельное сїѐ дре́во, ѻ҆рꙋ́жїе ми́ра, непобѣди́маѧ  побѣ́да. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Спаси́тельномꙋ дре́вꙋ поклони́мсѧ, крⷭ҇тꙋ̀  прест҃о́мꙋ, є҆мꙋ́же слꙋ́жатъ а҆́гг҃льскаѧ всѧ̑ вѡ́инства,  предлежа́щь ви́дѧще вѣ́рнїи, и҆сточа́ющъ на́мъ ѡ҆свѧще́нїе  и҆ жи́знь. (с. 17) 
Побѣдоно́сный ꙗ҆ви́сѧ прест҃ы́й крⷭ҇тъ живода́вца  хрⷭ҇та̀: свы́ше же бѣсѡ́въ всѣ́хъ мно́жество ѿгонѧ̀  ва́рварское шата́нїе, и҆ побѣди́телѧ ꙗ҆влѧ́ѧ во́инство  на́ше. 
Ꙗ҆́кѡ ѡ҆дꙋшевле́нꙋ тебѣ̀ припа́даѧ взыва́ю, крⷭ҇те  мо́й прест҃ы́й: ты́ ми просвѣтѝ дꙋ́шꙋ, и҆ оу҆́мъ, и҆  слꙋ́хъ, и҆ оу҆стнѣ̀, и҆ ѧ҆зы́къ, и҆ дыха́нїе, и҆ ѻ҆́чи,  къ пꙋтє́мъ црⷭ҇тва хрⷭ҇то́ва. 
Пое́мъ, сла́вимъ и҆ покланѧ́емсѧ, и҆ велича́емъ  твою̀, хрⷭ҇тѐ, держа́вꙋ: ꙗ҆́кѡ подадѐ на́мъ рабѡ́мъ  твои̑мъ крⷭ҇тъ бжⷭ҇твенный сла́дость неисчерпа́емꙋю, и҆  храни́лище дꙋша́мъ и҆ тѣ́лѡмъ на́шымъ. 
Бг҃оро́диченъ: 
Ю҆́ношы трѝ пе́щь не ѡ҆палѝ, ржⷭ҇тво̀  проѡбразꙋ́ющи твоѐ: и҆́бо бжⷭ҇твенный ѻ҆́гнь тѧ̀ не  ѡ҆палѝ, всели́всѧ въ тѧ̀, и҆ всѧ̑ наꙋчи́въ пѣ́ти:  бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Мч҃ническими пострада́вше болѣ́зньми,  мꙋчи́тельскихъ не оу҆страши́стесѧ преще́нїй, хрⷭ҇тꙋ̀  вопїю́ще: бл҃гослове́нъ бг҃ъ ѻ҆тє́цъ на́шихъ. 
Два́жды. 
Терпѣ́нїѧ пожда́вше болѣ́зней, вра̑жїѧ лю̑таѧ  побѣди́сте кова̑рства, хрⷭ҇тꙋ̀ вопїю́ще: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
И҆́же во оу҆тро́бꙋ дв҃ыѧ всели́выйсѧ, и҆ тоѧ̀ ра́ди  а҆да́ма ѡ҆бно́вль, бл҃гослове́нъ бг҃ъ ѻ҆тє́цъ на́шихъ. 
Катава́сїа: 
Безꙋ́мное велѣ́нїе мꙋчи́телѧ ѕлочести́вагѡ лю́ди  поколеба̀, ды́шꙋщее преще́нїе и҆ ѕлохꙋле́нїе бг҃оме́рзское:  ѻ҆ба́че трѝ ѻ҆́троки не оу҆страшѝ ꙗ҆́рость ѕвѣ́рскаѧ,  ни ѻ҆́гнь снѣда́ѧй, но противоды́шꙋщꙋ росоно́сномꙋ дх҃ꙋ,  со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ  бж҃е, бл҃гослове́нъ є҆сѝ. (с. 18) 
Пѣ́снь и҃. І҆рмо́съ: 
Оу҆жасни́сѧ, боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо въ мертвецѣ́хъ вмѣнѧ́етсѧ въ  вы́шнихъ живы́й, и҆ во гро́бъ ма́лъ страннопрїе́млетсѧ.  є҆го́же ѻ҆́троцы благослови́те, свѧще́нницы воспо́йте,  лю́дїе превозноси́те во всѧ̑ вѣ́ки. 
Тво́й крⷭ҇тъ проѡбразꙋ́ѧ і҆а́кѡвъ и҆ногда̀, на  внꙋ́ки поло́жь дла̑ни премѣ́ннѡ, и҆ благослови́въ и҆́хъ,  благода́ти во ꙗ҆зы́цѣхъ наꙋча́ѧ: ѻ҆́троцы благослови́те,  свѧще́ннїи по́йте, лю́дїе превозноси́те є҆го̀ во вѣ́ки. 
Ѽ неизрече́ннагѡ твоегѡ̀, хрⷭ҇тѐ, сни́тїѧ, и҆  неизглаго́ланныхъ благи́хъ! воплоти́сѧ, и҆ ра́спѧтъ бы́въ,  сме́рть прїе́мъ, и҆ рѣши́ши человѣ́ки ѿ клѧ́твы,  и҆сточи́въ нетлѣ́нїе на треблаже́ннѣмъ дре́вѣ,  препросла́вленный крⷭ҇тъ се́й во вѣ́ки. 
Прест҃ы́й крⷭ҇тъ, бжⷭ҇твеннꙋю побѣ́дꙋ, жи́зни  нача́льника, ле́сти потреби́телѧ, дне́сь похва́лимъ крⷭ҇тъ  всест҃ы́й гдⷭ҇ень, бѣсѡ́въ гꙋби́телѧ, и҆ ва́рварѡвъ  прогони́телѧ, вѣ́рныхъ побѣдотво́рца, и҆ покрови́телѧ. 
Бг҃оро́диченъ: 
Гвоздьмѝ пригвожде́на хрⷭ҇та̀, копїе́мъ прободе́на  въ нетлѣ̑ннаѧ ре́бра, тро́стїемъ въ главꙋ̀ бїе́ма, же́лчь  вкꙋша́юща зрѧ́щи, дв҃а вопїѧ́ше: гдѣ̀ твоѧ̀ добро́та  за́йде, прекра́сное сло́во, препросла́вленне па́че сынѡ́въ  человѣ́ческихъ. 
И҆́нъ. І҆рмо́съ: 
Безнача́льнаго цр҃ѧ̀ сла́вы, є҆гѡ́же трепе́щꙋтъ  нбⷭ҇ныѧ си̑лы, по́йте свѧще́нницы, лю́дїе превозноси́те во  всѧ̑ вѣ́ки. 
И҆́стины рачи́телїе, и҆ зако́на и҆звѣ́стнїи  храни́телїе бы́вше, прехва́льнїи мꙋ́чєницы, пое́те хрⷭ҇та̀  во вѣ́ки. 
Седмора́сленный пло́дъ ст҃а́гѡ ко́рене, ꙗ҆́кѡ  вои́стиннꙋ се́дмь маккаве́и, мꙋ́ченики гдⷭ҇ни почти́мъ  досто́йнѡ. 
Зако́нꙋ ревни́тели, є҆динодꙋ́шныѧ страда́льцы  вѣ́рнїи, се́дмь маккаве́и съ ро́ждшею и҆̀хъ, почти́мъ  досто́йнѡ. (с. 19) 
Трⷪ҇ченъ: 
Трⷪ҇це нераздѣли́маѧ є҆ди́нице, въ бж҃ествѣ̀  сла́влю є҆ди́нꙋ, и҆ въ трїе́хъ пою́ тѧ ли́цѣхъ, є҆ди́нꙋ  си́лꙋ. 
Бг҃оро́диченъ: 
Въ послѣ̑днѧѧ на́съ ра́ди, ѿ дв҃ы воплоще́ннаго  бг҃а, свѧще́нницы по́йте, и҆ превозноси́те є҆го̀ во вѣ́ки. 
Катава́сїа: 
Благослови́те ѻ҆́троцы, трⷪ҇цы равночи́сленнїи,  содѣ́телѧ ѻ҆ц҃а̀ бг҃а, по́йте снизше́дшее сло́во, и҆  ѻ҆́гнь въ ро́сꙋ претво́ршее, и҆ превозноси́те всѣ̑мъ  жи́знь подава́ющаго, дх҃а всест҃а́го во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Тлѣ́нни ѿ преслꙋша́нїѧ бы́хомъ, бж҃їѧ за́повѣди  престꙋ̑пницы ꙗ҆́вльшесѧ: сегѡ̀ ра́ди сме́рть прїи́де  человѣ́кѡмъ. тѣ́мже безсме́ртїе процвѣтѐ дне́сь  побѣ́дный крⷭ҇тъ хрⷭ҇то́въ, є҆го́же цѣлꙋ́емъ. 
Сѐ дре́во прест҃о́е, крѣ́пкаѧ наде́жда вѣ̑рнымъ  ꙗ҆ви́сѧ, клѧ́твы и҆збавле́нїе, человѣ́кѡвъ ра́дость  предлежи́тъ, ѡ҆блича́ѧ тмы̀ нача́льника: семꙋ̀ поклони́мсѧ  вѣ́рнїи съ весе́лїемъ. 
Нача́ло благослове́нїѧ, и҆ оу҆твержде́нїе  хрⷭ҇тїа́нъ и҆ стѣна̀, и҆ тве́рдое застꙋпле́нїе, и҆ клѧ́твы  и҆збавле́нїе, ꙗ҆ви́сѧ на́мъ дре́во вожделѣ́нное, ѻ҆рꙋ́жїе  непобѣди́мое: просвѣтѝ и҆ ѡ҆свѧтѝ на́съ покланѧ́ющихъ  тебѣ̀. 
Бг҃оро́диченъ: 
Хра́ме и҆ две́ре ѡ҆свѧще́нїѧ, прⷭ҇то́ле бж҃їй,  ѻ҆́блаче и҆ свѣ́щниче всесвѣ́тлый, и҆ ковче́же  благода́ти, всенепоро́чнаѧ, че́стнѣ покланѧ́ющыѧсѧ  ѻ҆́бразꙋ честно́мꙋ є҆диноро́днагѡ твоегѡ̀ сн҃а, покры́й и҆  сохранѝ. (с. 20) 
И҆́нъ. І҆рмо́съ: 
Велича́емъ тѧ̀ мт҃рь бж҃їю, и҆ сла́вимъ тѧ̀, бцⷣе  дв҃о, ꙗ҆́кѡ сп҃са ро́ждшꙋю дꙋ́шъ на́шихъ. 
Сокро́вище бжⷭ҇твенныхъ дарова́нїй, вои́стиннꙋ  показа́стесѧ, бога́тство неѿе́млемое, всехва́льнїи  мꙋ́чєницы. 
Моли́твєнницы до́блїи къ зижди́телю всѣ́хъ сꙋ́ще,  и҆спроси́те невла́емꙋю жи́знь дꙋша́мъ на́шымъ. 
И҆́же бжⷭ҇твенною ре́вностїю и҆ теплото́ю дꙋшѝ,  творѧ́щыѧ ва́шꙋ па́мѧть, сохрани́те неснѣда́еми ѿ  лꙋка́вагѡ. 
Трⷪ҇ченъ: 
Съ сн҃омъ ѻ҆ц҃ꙋ̀ и҆ дх҃ꙋ пра́вомꙋ поклони́мсѧ, со  а҆́гг҃лы зовꙋ́ще: сла́ва въ вы́шнихъ бг҃ꙋ. 
Бг҃оро́диченъ: 
Ра́дꙋйсѧ, две́ре ст҃а́ѧ, бг҃ꙋ ѿве́рстаѧ,  є҆ди́номꙋ премꙋ́дромꙋ, ю҆́же ѡ҆сѣнѝ дх҃ъ прест҃ы́й. 
Катава́сїа: 
Та́инъ є҆сѝ, бцⷣе, ра́й, невоздѣ́ланнѡ  возрасти́вшїй хрⷭ҇та̀, и҆́мже крⷭ҇тное живоно́сное на землѝ  насади́сѧ дре́во: тѣ́мъ ны́нѣ возноси́мꙋ, покланѧ́ющесѧ  є҆мꙋ̀, тѧ̀ велича́емъ. 
Свѣти́ленъ ѻ҆ктѡ́иха. Сла́ва, мꙋ́ченикѡвъ: 
Чꙋ̑дныѧ воспое́мъ маккаве́и, є҆леаза́ра, ѻ҆́троки  и҆ соломѡні́ю: сі́и бо низложи́ша шата̑нїѧ началоѕло́бнагѡ  ѕмі́ѧ, и҆ зако́на слꙋжи́телїе бы́вше, вѣнча́шасѧ. 
И҆ ны́нѣ, крⷭ҇та̀: 
Крⷭ҇тъ, храни́тель всеѧ̀ вселе́нныѧ: крⷭ҇тъ,  красота̀ цр҃кве: крⷭ҇тъ, на́ша держа́ва: крⷭ҇тъ вѣ́рныхъ  оу҆твержде́нїе: крⷭ҇тъ, а҆́гг҃лѡвъ сла́ва, и҆ де́мѡнѡвъ  ꙗ҆́зва. 
На хвали́техъ стїхи̑ры, на ѕ҃, крⷭ҇та̀ г҃: гла́съ  а҃: 
Подо́бенъ: Нбⷭ҇ныхъ чинѡ́въ: 
Нбⷭ҇наѧ шє́ствїѧ ꙳ крⷭ҇тъ честны́й гото́витъ  всѣ̑мъ, ꙳ томꙋ̀ покланѧ́ющымсѧ вѣ́рою несꙋмнѣ́нною: ꙳ и҆  ликѡ́мъ (с. 21) невеще́ственныхъ си́лъ, ꙳ и҆́же на не́мъ  пригвозди́выйсѧ, ꙳ сочета́етъ любо́вїю пою́щыѧ того̀. 
Кла́нѧющесѧ вѣ́рою крⷭ҇тꙋ̀ честно́мꙋ, ꙳ на не́мъ  распе́ншагосѧ воспое́мъ влⷣкꙋ: тогѡ̀ манове́нїемъ ꙳  оу҆стнѣ̀ вкꙋ́пѣ и҆ дꙋ́шꙋ ѡ҆чища́юще, ꙳ и҆ сїѧ́нїи сегѡ̀  мы́сленными оу҆ѧсни́мсѧ, ꙳ хва́лѧще є҆го̀. 
Го́ресть дре́вле оу҆слажда́ѧ мѡѷсе́й, ꙳ и҆зба́ви  і҆и҃лѧ, ꙳ ѻ҆́бразъ крⷭ҇та̀ написꙋ́ѧ: ꙳ мы́ же сего̀ всѝ  вѣ́рнїи, ꙳ та́йнѡ и҆ бжⷭ҇твеннѡ воѡбража́юще въ сердца́хъ  на́шихъ, ꙳ всегда̀ спаса́емсѧ держа́вою є҆гѡ̀. 
И҆ ст҃ы́хъ г҃, самогла́сны, гла́съ то́йже: 
Многострада́льнаѧ ма́ти, къ подвигѡ́мъ созва́вши  своѧ̑ дѣ́ти, глаго́лаше: а҆враа́мстѣй сѣди́нѣ  послѣ́дꙋйте, да заколе́нїю і҆саа́ковꙋ причастите́сѧ. ті́и  же прїима́хꙋ наставлѧ́ющꙋю, предпостиза́хꙋ оу҆ча́щꙋю,  дрꙋ́гъ по дрꙋ́зѣ томлє́нїѧ мꙋ́ки ви́дѧще: и҆́хже  моли́твами, бж҃е, поми́лꙋй на́съ. 
Гла́съ д҃: 
Се́дмь столпѝ и҆збра́ннїи, ѿ є҆ди́нагѡ ка́мене  слове́снагѡ оу҆сѣ́чены бы́ша, непоколеби́мь показа́ша  зако́на сто́лпъ. тѣ́мже бл҃говолѝ, сп҃се, въ ми́рѣ  сохрани́тисѧ дꙋша́мъ на́шымъ. 
Гла́съ є҃: 
И҆̀же зако́на храни́телїе, и҆ соломѡні́и сы́нове, на  сꙋди́щи стра́ждꙋще, ко а҆нтїо́хꙋ вопїѧ́хꙋ: мы̀, а҆нтїо́ше,  за ѻ҆те́ческїй зако́нъ терпи́мъ. не ѿлꙋчи́тъ же на́съ, ни  ѻ҆́гнь, ни ме́чь, ни ѕвѣ́рїе, ни ра̑ны: но вкꙋ́пѣ  оу҆́мремъ съ ма́терїю ста́рицею, и҆ оу҆чи́телемъ  ѻ҆тце́мъ, живꙋ́ще и҆ сра́дꙋющесѧ въ неконча́ємыѧ вѣ́ки. 
Сла́ва, гла́съ д҃: 
На маккаве́и собра́вшꙋюсѧ ра́ть, прїиди́те,  оу҆́зримъ (с. 22) вѣ́рнїи мꙋ́жество: мꙋчи́тель бо ца́рь  всѧ̑ ꙗ҆зы́ки оу҆держа́въ, держи́мь бѣ́ѧше ѿ ста́рца и҆  дѣте́й седьмѝ, и҆ є҆ди́ныѧ жены̀. тѣ́мже моли́твами  и҆́хъ, бж҃е, поми́лꙋй на́съ. 
И҆ ны́нѣ, крⷭ҇та̀, гла́съ то́йже: 
Пособи́вый, гдⷭ҇и, кро́ткомꙋ дв҃дꙋ покори́ти  и҆ноплеме́нника, вѣ́рномꙋ на́шемꙋ во́инствꙋ спобо́рствꙋй,  и҆ ѻ҆рꙋ́жїемъ крⷭ҇та̀ низложѝ врагѝ на́шѧ. покажѝ,  бл҃гоꙋтро́бне, на на́съ дрє́внїѧ ми́лѡсти твоѧ̑: и҆ да  разꙋмѣ́ютъ вои́стиннꙋ, ꙗ҆́кѡ ты̀ є҆сѝ бг҃ъ, и҆ на тѧ̀  надѣ́ющїисѧ побѣжда́емъ, молѧ́щїисѧ ѻ҆бы́чнѡ пречⷭ҇тѣй  твое́й мт҃ри, дарова́тисѧ на́мъ ве́лїей ми́лости. 
Славосло́вїе вели́кое, ти́хѡ, со гла́сомъ. І҆ере́ю же  ѡ҆болче́нꙋ сꙋ́щꙋ во всю̀ ѻ҆де́ждꙋ свѧще́нническꙋю,  прихо́дитъ съ кади́ломъ къ ст҃ѣ́й трапе́зѣ, предходѧ́щꙋ  є҆мꙋ̀ дїа́конꙋ съ лампа́дою, и҆ кади́тъ свѧтꙋ́ю трапе́зꙋ,  и҆ честны́й крⷭ҇тъ, и҆ та́кѡ взима́етъ честны́й крⷭ҇тъ съ  блю́домъ на главꙋ̀, и҆ и҆схо́дитъ сѣ́верными дверьмѝ и҆зъ  ѻ҆лтарѧ̀, пред̾идꙋ́щымъ є҆мꙋ̀ со двѣма̀ лампа́дами и҆ съ  кади́ломъ: прихо́дитъ же прѧ́мѡ ца́рскихъ двере́й, и҆  стои́тъ, ѡ҆жида́ѧ конца̀ трист҃а́гѡ. Кончава́емꙋ же  трист҃о́мꙋ, возглаша́етъ і҆ере́й: Премꙋ́дрость, про́сти:  И҆ кли́рїцы пою́тъ тропа́рь: Спасѝ, гдⷭ҇и, лю́ди твоѧ̑:  три́жды. И҆ та́кѡ прихо́дитъ і҆ере́й, носѧ̀ на главѣ̀  честны́й крⷭ҇тъ, предъ ст҃ы́ѧ ца́рскїѧ двє́ри ко  а҆нало́гїю, є҆мꙋ́же оу҆кра́шенꙋ сꙋ́щꙋ, полага́етъ на не́мъ  честны́й крⷭ҇тъ. И҆ твори́тъ поклоне́нїе честно́мꙋ крⷭ҇тꙋ̀,  три́жды, поѧ̀ тихогла́снѡ: Крⷭ҇тꙋ̀ твоемꙋ̀ покланѧ́емсѧ,  влⷣко, и҆ ст҃о́е воскрⷭ҇нїе твоѐ сла́вимъ. И҆ ли́кове  то́же пою́тъ велегла́снѡ, три́жды. Та́же цѣлꙋ́ютъ честны́й  крⷭ҇тъ, и҆ покланѧ́ютсѧ па́ки є҆ди́ною. 
Пою́ще стїхи̑ры самогла́сны, гла́съ в҃: 
Прїиди́те, вѣ́рнїи, животворѧ́щемꙋ дре́вꙋ  поклони́мсѧ, на не́мже хрⷭ҇то́съ цр҃ь сла́вы во́лею рꙋ́цѣ  распросте́ръ, вознесѐ на́съ на пе́рвое блаже́нство, ꙗ҆̀же  пре́жде вра́гъ (с. 23) сла́стїю оу҆кра́дъ, и҆згна́ны ѿ  бг҃а сотворѝ. прїиди́те, вѣ́рнїи, дре́вꙋ поклони́мсѧ,  и҆́мже сподо́бихомсѧ неви́димыхъ вра̑гъ сокрꙋши́ти главы̑.  прїиди́те, всѧ̑ ѻ҆те́чєствїѧ ꙗ҆зы́кѡвъ, крⷭ҇тъ гдⷭ҇ень  пѣ́сньми почти́мъ: ра́дꙋйсѧ, крⷭ҇те, па́дшагѡ а҆да́ма  соверше́нное и҆збавле́нїе, ѡ҆ тебѣ́ бо вѣ́рнѣйшїи ца́рїе  на́ши хва́лѧтсѧ, ꙗ҆́кѡ твое́ю си́лою і҆сма́ильтєскїѧ лю́ди  держа́внѡ покарѧ́юще. тѧ̀ ны́нѣ со стра́хомъ хрїстїа́не  цѣлꙋ́юще, на тебѣ̀ пригвозди́вшагосѧ бг҃а сла́вимъ,  глаго́люще: гдⷭ҇и, на то́мъ пригвозди́выйсѧ, поми́лꙋй на́съ,  ꙗ҆́кѡ бл҃гъ и҆ чл҃вѣколю́бецъ. 
Гла́съ є҃: 
Зрѧ́щи тѧ̀ тва́рь всѧ̀ на крⷭ҇тѣ̀ на́га ви́сѧща,  содѣ́телѧ и҆ зижди́телѧ всѣ́хъ, и҆змѣнѧ́шесѧ стра́хомъ,  и҆ рыда́ше: со́лнце же свѣ́тъ ѡ҆мрачѝ, и҆ землѧ̀  колеба́шесѧ, ка́менїе же разсѣда́шесѧ, и҆ хра́ма  свѣ́тлость раздира́шесѧ. ме́ртвїи воста́ша ѿ гробѡ́въ, и҆  а҆́гг҃льскїѧ си̑лы оу҆жасо́шасѧ, гл҃го́люще. ѽ чꙋдесѐ!  сꙋдїѧ̀ сꙋ́дитсѧ, и҆ стра́ждетъ хотѧ̀ за спасе́нїе мі́ра и҆  ѡ҆бновле́нїе. 
Гла́съ и҃: 
Дне́сь влⷣка тва́ри, и҆ гдⷭ҇ь сла́вы, на крⷭ҇тѣ̀  пригвожда́етсѧ, и҆ въ рє́бра пробода́етсѧ! же́лчи и҆  ѻ҆́цта вкꙋша́етъ, сла́дость цр҃ко́внаѧ: вѣнце́мъ ѿ  те́рнїѧ ѡ҆блага́етсѧ: покрыва́ѧй нб҃о ѻ҆́блаки, ѻ҆де́ждею  ѡ҆блачи́тсѧ порꙋга́нїѧ: и҆ заꙋша́етсѧ бре́нною рꙋко́ю,  рꙋко́ю созда́вый человѣ́ка: по плеще́ма бїе́нъ быва́етъ,  ѡ҆дѣва́ѧй нб҃о ѻ҆́блаки: заплева̑нїѧ и҆ ра̑ны прїе́млетъ,  поношє́нїѧ и҆ заꙋшє́нїѧ, и҆ всѧ̑ терпи́тъ менє̀ ра́ди  ѡ҆сꙋжде́ннагѡ, и҆зба́витель мо́й и҆ бг҃ъ, да спасе́тъ мі́ръ  ѿ пре́лести, ꙗ҆́кѡ бл҃гоꙋтро́бенъ. 
Сла́ва, и҆ ны́нѣ, гла́съ то́йже. 
Дне́сь неприкоснове́нный сꙋщество́мъ, прикоснове́нъ  мнѣ̀ (с 24) быва́етъ, и҆ стра́ждетъ стрⷭ҇ти свобожда́ѧй мѧ̀  ѿ страсте́й: свѣ́тъ подава́ѧй слѣпы̑мъ, ѿ  беззако́нныхъ оу҆сте́нъ ѡ҆плева́етсѧ, и҆ дае́тъ плещы̀ за  плѣнє́нныѧ на ра̑ны. сего̀ чⷭ҇таѧ дв҃а и҆ мт҃и на крⷭ҇тѣ̀  зрѧ́щи, болѣ́зненнѡ вѣща́ше: оу҆вы̀ мнѣ̀, ча́до моѐ,  что̀ сїѐ сотвори́лъ є҆сѝ; кра́сный добро́тою па́че  всѣ́хъ человѣ̑къ, бездыха́нный и҆ беззра́чный  ꙗ҆влѧ́ешисѧ, не и҆мѣ́ѧ ви́да, нижѐ добро́ты. оу҆вы̀  мнѣ̀, мо́й свѣ́те, не могꙋ̀ спѧ́ща зрѣ́ти тѧ̀,  оу҆тро́бою оу҆ѧзвлѧ́юсѧ, и҆ лю́тое ѻ҆рꙋ́жїе се́рдце моѐ  прохо́дитъ: воспѣва́ю твоѧ̑ стрⷭ҇ти, покланѧ́юсѧ  бл҃гоꙋтро́бїю твоемꙋ̀, долготерпѣли́ве, сла́ва тебѣ̀. 
Посе́мъ є҆ктєнїѝ: Поми́лꙋй на́съ, бж҃е: И҆  И҆спо́лнимъ оу҆́треннюю моли́твꙋ: Дїа́конъ:  Премꙋ́дрость. І҆ере́й ѿпꙋ́стъ, и҆ пе́рвый ча́съ. На  а҃-мъ часѣ̀, тропа́рь крⷭ҇та̀: Сла́ва, ст҃ы́хъ. И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ крⷭ҇та̀:  и҆ соверше́нный ѿпꙋ́стъ. 
Въ сі́й а҃-й де́нь а҆́ѵгꙋста, во ѻ҆би́телехъ и҆  прихо́дскихъ хра́мѣхъ, соверша́ютъ чи́нъ свѧще́нїѧ воды̀,  и҆ быва́етъ си́це: 
Приꙋгото́ванꙋ столꙋ̀ и҆ оу҆кра́шенꙋ, и҆ водѣ̀ въ  ча́шѣ, и҆лѝ и҆схо́димъ на и҆сто́чники. И҆ благослови́вшꙋ  і҆ере́ю, глаго́летсѧ трист҃о́е, и҆ ѱало́мъ рм҃в: Гдⷭ҇и,  оу҆слы́ши моли́твꙋ мою̀: Та́же, Бг҃ъ гдⷭ҇ь, во гла́съ  д҃. И҆ тропа́рь: Къ бцⷣѣ прилѣ́жнѡ: два́жды. Сла́ва,  и҆ ны́нѣ: Не оу҆молчи́мъ никогда̀, бцⷣе: та́же  ѱало́мъ н҃: Поми́лꙋй мѧ̀, бж҃е: Посе́мъ пою́тсѧ  тропарѝ свѧще́нїѧ воды̀. 
Гла́съ ѕ҃: 
Є҆́же ра́дꙋйсѧ, а҆́гг҃ломъ прїи́мшаѧ, и҆ ро́ждшаѧ  зижди́телѧ твоего̀, дв҃о, спаса́й тѧ̀ велича́ющыѧ. 
Два́жды. 
Воспѣва́емъ сн҃а твоего̀, бцⷣе, и҆ вопїе́мъ:  пречⷭ҇таѧ влⷣчце, всѧ́кїѧ бѣды̀ и҆зба́ви рабы̑ твоѧ̑. (с.  25) 
Царє́мъ, прⷪ҇ро́кѡмъ и҆ а҆пⷭ҇лѡмъ, и҆ мꙋ́ченикѡмъ  ты̀ є҆сѝ похвала̀, и҆ предста́тельница мі́рꙋ,  всенепоро́чнаѧ. 
Ѧ҆зы́къ всѧ́къ правосла́вныхъ похвалѧ́етъ, и҆  блажи́тъ и҆ сла́витъ пречⷭ҇тое ржⷭ҇тво̀ твоѐ, марі́е  бг҃оневѣ́стнаѧ. 
Да́ждь, хрⷭ҇тѐ мо́й, и҆ мнѣ̀ недосто́йномꙋ  долгѡ́въ ѡ҆ставле́нїе, молю́сѧ, тѧ̀ ро́ждшїѧ моли́твами,  ꙗ҆́кѡ бл҃гоꙋтро́бенъ. 
На тѧ̀ моѧ̑ оу҆пова̑нїѧ возложи́хъ, бцⷣе, спаси́  мѧ моли́твами твои́ми, и҆ да́рꙋй мѝ прегрѣше́нїй  ѡ҆ставле́нїе. 
Ѡ҆живи́ мѧ, ро́ждшаѧ жизнода́вца и҆ сп҃са, спасѝ  моли́твами твои́ми, благослове́ннаѧ, наде́ждо дꙋ́шъ на́шихъ. 
Зижди́телѧ всѣ́хъ во оу҆тро́бѣ твое́й заче́ншаѧ,  дв҃о всенепоро́чнаѧ, моли́твами твои́ми спасѝ дꙋ́шы на́шѧ. 
Бцⷣе, ро́ждшаѧ сло́вомъ па́че сло́ва сло́во,  всепѣ́таѧ, того̀ молѝ спастѝ дꙋ́шы на́шѧ. 
Ми́лостива мнѣ̀ сꙋдїю́ же и҆ сн҃а твоего̀,  прегрѣши́вшемꙋ па́че всѧ́кагѡ человѣ́ка, твои́ми  моли́твами содѣ́лай, влⷣчце. 
По до́лгꙋ вопїе́мъ тѝ: ра́дꙋйсѧ, бцⷣе чⷭ҇таѧ  приснодв҃о, молѧ́щесѧ, моли́твами твои́ми спасти́сѧ. 
И҆зба́ви мѧ̀ ѻ҆гнѧ̀ вѣ́чнагѡ, и҆ мꙋ́къ  предлежа́щихъ мнѣ̀, бг҃ороди́тельнице, ꙗ҆́кѡ да  оу҆блажа́ю тѧ̀. 
Не пре́зри моле́нїѧ твои́хъ рабѡ́въ, мо́лимсѧ,  влⷣчце всепѣ́таѧ, ꙗ҆́кѡ да и҆зба́вимсѧ всѧ́кагѡ  ѡ҆бстоѧ́нїѧ. 
Недꙋ́гѡвъ и҆ всѧ́кихъ болѣ́зней, и҆ бѣ́дъ на́съ  свободѝ, къ свѧще́нномꙋ твоемꙋ̀ покро́вꙋ прибѣга́ющихъ. 
Стра́нное чꙋ́до, є҆́же въ тебѣ̀,  бг҃ороди́тельнице: на́съ бо ра́ди по на́мъ роди́сѧ всѣ́хъ  зижди́тель и҆зъ тебє̀, и҆ бг҃ъ на́шъ. 
Хра́мъ тво́й, бцⷣе, показа́сѧ врачевство̀ недꙋ́гѡвъ  безме́здное, и҆ ѡ҆скорблѧ́емыхъ дꙋ́шъ оу҆тѣше́нїе. (с. 26) 
Прест҃а́ѧ бцⷣе, ро́ждшаѧ сп҃са, ѿ бѣ́дъ спасѝ  и҆ всѧ́кїѧ и҆ны́ѧ нꙋ́жды рабы̑ твоѧ̑. 
И҆зба́ви ѿ всѧ́кагѡ преще́нїѧ, находѧ́щагѡ рабы̑  твоѧ̑, прест҃а́ѧ влⷣчце, и҆ всѧ́кагѡ вре́да дꙋше́внагѡ же  и҆ тѣле́снагѡ. 
Спасѝ всѣ́хъ моли́твами твои́ми, дв҃о бцⷣе, къ  тебѣ̀ притека́ющихъ, и҆ и҆зба́ви всѧ́кїѧ нꙋ́жды и҆ ско́рби. 
Кто̀ притека́ѧй въ хра́мъ тво́й, бцⷣе, не  прїе́млетъ ско́рѡ и҆сцѣле́нїѧ дꙋше́внагѡ вкꙋ́пѣ и҆  тѣле́снагѡ, пречⷭ҇таѧ; 
Ѿ всѣ́хъ оу҆молѧ́емь, ще́дре, ст҃ы́хъ и҆  го́рнихъ чинѡ́въ, ѡ҆чи́сти мѧ̀ ро́ждшею тѧ̀. 
Пощадѝ, сп҃се, дꙋ́шы оу҆ме́ршихъ бра́тїй на́шихъ,  въ наде́жди жи́зни, и҆ ѡ҆сла́би, ѡ҆ста́ви и҆̀мъ  согрѣшє́нїѧ. 
Ра́дꙋйсѧ, мі́ра ѡ҆чисти́лище, дв҃о, ра́дꙋйсѧ, рꙋ́чко  и҆ свѣ́щниче всезлаты́й, бжⷭ҇твенныѧ ма́нны, и҆ свѣ́та,  бг҃оневѣ́сто. 
Пое́мъ тѧ̀ бг҃а є҆ди́наго въ трⷪ҇цѣ, вопїю́ще  гла́съ трист҃ы́й, молѧ́щесѧ спасе́нїе полꙋчи́ти. 
Сла́ва: 
Ѽ дв҃о, ро́ждшаѧ сп҃са и҆ влⷣкꙋ мі́ра и҆ гдⷭ҇а!  того̀ молѝ спастѝ дꙋ́шы на́шѧ. 
И҆ ны́нѣ: 
Ра́дꙋйсѧ, горо̀: ра́дꙋйсѧ, кꙋпино̀: ра́дꙋйсѧ,  врата̀: ра́дꙋйсѧ, лѣ́ствице: ра́дꙋйсѧ, бжⷭ҇твеннаѧ  трапе́зо: ра́дꙋйсѧ, всѣ́хъ по́моще, влⷣчце. 
Моли́твами, ми́лостиве, мт҃ре твоеѧ̀ пречⷭ҇тыѧ, и҆  всѣ́хъ ст҃ы́хъ твои́хъ, твоѧ̑ ми́лѡсти лю́демъ твои̑мъ  да́рꙋй. 
Моли́твами сла́вныхъ а҆рха̑гг҃лъ и҆ а҆́гг҃лъ и҆  го́рнихъ чинѡ́въ, рабы̑ твоѧ̑, сп҃се, до́брѣ сохранѝ. 
Моли́твами честна́гѡ и҆ сла́внагѡ крⷭ҇ти́телѧ  твоегѡ̀, прⷪ҇ро́ка, прⷣте́чи, хрⷭ҇тѐ сп҃се мо́й, рабы̑  твоѧ̑ сохранѝ. 
Моли́твами сла́вныхъ а҆пⷭ҇лѡвъ и҆ мꙋ́ченикѡвъ, и҆  всѣ́хъ ст҃ы́хъ твои́хъ, твоѧ̑ ми́лѡсти лю́демъ твои̑мъ  да́рꙋй. (с. 27) 
Моли́твами сла́вныхъ безсре́брєникъ, бцⷣе, рабы̑  твоѧ̑ сохранѝ, ꙗ҆́кѡ предста́тельство мі́ра и҆  оу҆твержде́нїе. 
Сла́ва: 
Ѻ҆ц҃а̀ и҆ сн҃а славосло́вимъ, и҆ дх҃а ст҃а́го,  глаго́люще: трⷪ҇це ст҃а́ѧ, спасѝ дꙋ́шы на́шѧ. 
И҆ ны́нѣ: 
Неизрече́ннѡ въ послѣ̑днѧѧ заче́ншаѧ, и҆ ро́ждшаѧ  созда́телѧ твоего̀, дв҃о, спаса́й тѧ̀ велича́ющыѧ. 
Та́же: 
Милосе́рдїѧ двє́ри ѿве́рзи на́мъ, бл҃гослове́ннаѧ  бцⷣе, надѣ́ющїисѧ на тѧ̀ да не поги́бнемъ, но да  и҆зба́вимсѧ тобо́ю ѿ бѣ́дъ: ты́ бо є҆сѝ спасе́нїе ро́да  хрⷭ҇тїа́нскагѡ. 
Та́же, Гдⷭ҇ꙋ помо́лимсѧ. Свѧще́нникъ: Ꙗ҆́кѡ  свѧ́тъ є҆сѝ, бж҃е на́шъ: Ли́къ: А҆ми́нь. Та́же,  настоѧ́щыѧ тропарѝ, гла́съ ѕ҃: 
Ны́нѣ наста̀ вре́мѧ всѣ́хъ ѡ҆свѧща́ющее, и҆  пра́ведный на́съ жде́тъ сꙋдїѧ̀: но ѡ҆брати́сѧ, дꙋшѐ, къ  покаѧ́нїю, ꙗ҆́кѡ блꙋдни́ца зовꙋ́щи со слеза́ми: гдⷭ҇и,  поми́лꙋй мѧ̀. 
Вода́ми ѡ҆дожди́вый, хрⷭ҇тѐ, и҆сто́чникъ  и҆сцѣле́нїй, во всечестнѣ́мъ хра́мѣ дв҃ы дне́сь, твоегѡ̀  бл҃гослове́нїѧ ѡ҆кропле́нїемъ ѿгонѧ́еши недꙋ́ги  немощствꙋ́ющихъ, врачꙋ̀ дꙋ́шъ и҆ тѣле́съ на́шихъ. 
Дв҃а родила̀ є҆сѝ неискꙋсобра́чнаѧ, и҆ дв҃а  пребыла̀ є҆сѝ, мт҃и безневѣ́стнаѧ, бцⷣе марі́е, хрⷭ҇та̀  бг҃а на́шего молѝ спасти́сѧ на́мъ. 
Прест҃а́ѧ бцⷣе дв҃о, рꙋ́къ на́шихъ дѣла̀  и҆спра́ви, и҆ проще́нїе прегрѣше́нїй на́шихъ и҆спросѝ,  внегда̀ пѣ́ти на́мъ а҆́гг҃льское пѣ́нїе: 
Ст҃ы́й бж҃е, ст҃ы́й крѣ́пкїй, ст҃ы́й безсме́ртный,  поми́лꙋй на́съ. 
Три́жды. 
И҆ по трист҃о́мъ дїа́конъ глаго́летъ: Во́нмемъ:  Свѧще́нникъ: Ми́ръ всѣ̑мъ. Ли́къ: И҆ дꙋ́хови  твоемꙋ̀. (с. 28) Чте́цъ, прокі́менъ, гла́съ г҃: Гдⷭ҇ь  просвѣще́нїе моѐ и҆ сп҃си́тель мо́й, когѡ̀ оу҆бою́сѧ;  Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ, 
А҆пⷭ҇лъ къ є҆вре́ємъ, зача́ло т҃ѕ: 
Бра́тїе, ст҃ѧ́й и҆ ѡ҆свѧща́емїи ѿ є҆ди́нагѡ всѝ,  є҆ѧ́же ра́ди вины̀ не стыди́тсѧ бра́тїю нарица́ти и҆̀хъ,  глаго́лѧ: Возвѣщꙋ̀ и҆́мѧ твоѐ бра́тїи мое́й, посредѣ̀  цр҃кве воспою́ тѧ. И҆ па́ки: а҆́зъ бꙋ́дꙋ надѣ́ѧсѧ на́нь. И҆  па́ки: сѐ а҆́зъ и҆ дѣ́ти, ꙗ҆̀же мѝ да́лъ є҆́сть бг҃ъ.  Поне́же оу҆́бѡ дѣ́ти приѡбщи́шасѧ пло́ти и҆ кро́ви, и҆  то́й прїи́скреннѣ приѡбщи́сѧ тѣ́хже, да сме́ртїю  оу҆праздни́тъ и҆мꙋ́щаго держа́вꙋ сме́рти, си́рѣчь  дїа́вола: И҆ и҆зба́витъ си́хъ, є҆ли́цы стра́хомъ сме́рти  чрезъ всѐ житїѐ пови́нни бѣ́ша рабо́тѣ. Не ѿ а҆́гг҃лъ  оу҆́бѡ когда̀ прїе́млетъ, но ѿ сѣ́мене а҆враа́мова  прїе́млетъ: Ѿню́дꙋже до́лженъ бѣ̀ по всемꙋ̀ подо́битисѧ  бра́тїи, да ми́лостивъ бꙋ́детъ и҆ вѣ́ренъ первосвѧще́нникъ  ꙗ҆̀же къ бг҃ꙋ, во є҆́же ѡ҆чи́стити грѣхѝ людскі́ѧ. Въ  не́мже бо пострада̀, са́мъ и҆скꙋше́нъ бы́въ, мо́жетъ и҆  и҆скꙋша́ємымъ помощѝ. 
Свѧще́нникъ: Ми́ръ тѝ. А҆ллилꙋ́їа, гла́съ ѕ҃:  Сті́хъ а҃: Ѿры́гнꙋ се́рдце моѐ сло́во бла́го. Сті́хъ  в҃: Глаго́лю а҆́зъ дѣла̀ моѧ̑ царе́ви. 
Є҆ѵⷢ҇лїе ѿ і҆ѡа́нна, зача́ло д҃ї. 
Во вре́мѧ ѻ҆́но, взы́де і҆и҃съ во і҆ерⷭ҇ли́мъ.  є҆́сть же бо і҆ерⷭ҇ли́мѣхъ на ѻ҆́вчей кꙋпѣ́ли, ꙗ҆́же  глаго́летсѧ є҆вре́йски виѳесда̀, пѧ́ть притвѡ́ръ и҆мꙋ́щи.  въ тѣ́хъ слежа́ше мно́жество болѧ́щихъ, слѣпы́хъ,  хромы́хъ, сꙋхи́хъ, ча́ющихъ движе́нїѧ воды̀. а҆́гг҃лъ бо  гдⷭ҇ень на всѧ́ко лѣ́то схожда́ше въ кꙋпѣ́ль, и҆  возмꙋща́ше во́дꙋ: и҆ и҆́же пе́рвѣе вла́зѧше по возмꙋще́нїи  воды̀, здра́въ быва́ше, ꙗ҆цѣ́мъ же недꙋ́гомъ ѡ҆держи́мь  быва́ше. (с. 29) 
Та́же дїа́конъ є҆ктенїю̀: 
Ми́ромъ гдⷭ҇ꙋ помо́лимсѧ. 
Ѡ҆ свы́шнѣмъ ми́рѣ: 
Ѡ҆ ми́рѣ всегѡ̀ мі́ра: 
Ѡ҆ ст҃ѣ́мъ хра́мѣ се́мъ: 
Ѡ҆ вели́комъ господи́нѣ и҆ ѻ҆тцѣ̀ на́шемъ: 
Ѡ҆ бг҃охрани́мѣй странѣ̀ на́шей: 
Ѡ҆ гра́дѣ се́мъ: 
(А҆́ще въ монастырѣ̀:) Ѡ҆ ст҃ѣ́й ѻ҆би́тели  се́й: 
Ѡ҆ благорастворе́нїи воздꙋ́хѡвъ: 
Ѡ҆ пла́вающихъ, пꙋтеше́ствꙋющихъ: 
Ѡ҆ є҆́же ѡ҆свѧти́тисѧ вода́мъ си̑мъ си́лою и҆  дѣ́йствїѧмъ, и҆ наи́тїемъ ст҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же снизходи́ти на во́ды сїѧ̑ ѡ҆чисти́тельномꙋ  пресꙋ́щныѧ трⷪ҇цы дѣ́йствꙋ: 
Ѡ҆ є҆́же бы́ти водѣ̀ се́й цѣли́тельной дꙋ́шъ и҆  тѣле́съ, и҆ всѧ́кїѧ сопроти́вныѧ си́лы ѿгна́тельной: 
Ѡ҆ є҆́же низпосла́ти гдⷭ҇ꙋ бг҃ꙋ благослове́нїе  і҆ѻрда́ново, и҆ ѡ҆свѧти́ти во́ды сїѧ̑: 
Ѡ҆ всѣ́хъ тре́бꙋющихъ ѿ бг҃а по́мощи и҆  застꙋпле́нїѧ: 
Ѡ҆ є҆́же просвѣти́тисѧ на́мъ просвѣще́нїемъ  ра́зꙋма, є҆диносꙋ́щною трⷪ҇цею: 
Ꙗ҆́кѡ да гдⷭ҇ь бг҃ъ на́шъ пока́жетъ ны̀ сы́ны и҆  наслѣ́дники црⷭ҇твїѧ своегѡ̀ воды̀ сеѧ̀ причаще́нїемъ же и҆  кропле́нїемъ. 
Ѡ҆ и҆зба́витисѧ на́мъ ѿ всѧ́кїѧ ско́рби, гнѣ́ва  и҆ нꙋ́жды: 
Застꙋпѝ, спасѝ, поми́лꙋй: 
Прест҃ꙋ́ю, пречⷭ҇тꙋю: 
Ли́къ: Тебѣ̀, гдⷭ҇и. 
Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва:  (с. 30) 
Та́же моли́твꙋ сїю̀: 
Гдⷭ҇и бж҃е на́шъ, вели́кїй въ совѣ́тѣ, и҆ ди́вный  въ дѣ́лѣхъ, всеѧ̀ тва́ри содѣ́телю, хранѧ́й завѣ́тъ  тво́й, и҆ ми́лость твою̀ лю́бѧщымъ тѧ̀, и҆ соблюда́ющымъ  повелѣ̑нїѧ твоѧ̑, всѣ́хъ въ нꙋ́ждахъ оу҆миле́нныѧ  прїе́млѧй сле́зы: сегѡ́ бо ра́ди прише́лъ є҆сѝ въ ра́бїи  зра́цѣ, не привидѣ́нїи на́съ оу҆страша́ѧ, но здра́вїе  тѣ́лꙋ и҆́стинное подава́ѧй, и҆ глаго́лѧй: сѐ здра́въ бы́лъ  є҆сѝ, ктомꙋ̀ не согрѣша́й, но и҆ ѿ бре́нїѧ здра́вы  ѻ҆́чи содѣ́лалъ є҆сѝ, и҆ оу҆мы́тисѧ повелѣ́въ, свѣ́тꙋ  всели́тисѧ сотвори́лъ є҆сѝ сло́вомъ. сꙋпроти́вныхъ  страсте́й во́лны смꙋща́ѧй, и҆ житїѧ̀ сегѡ̀ сла́ное мо́ре  и҆зсꙋша́ѧй, и҆ тѧжелонѡ́сныѧ сласте́й оу҆кроща́ѧй во́лны.  са́мъ, чл҃вѣколю́бче цр҃ю̀, да́вый на́мъ снѣгосвѣ́тлою  ѡ҆дѣ́ѧтисѧ ѻ҆де́ждою, ѿ воды́ же и҆ дх҃а, и҆  прича́стїемъ же воды̀ сеѧ̀, и҆ ѡ҆кропле́нїемъ твоѐ  бл҃гослове́нїе на́мъ низпослѝ, скве́рнꙋ страсте́й  ѡ҆мыва́ющее. є҆́й, мо́лимсѧ, посѣтѝ на́шꙋ, бл҃же,  не́мощь, и҆ и҆сцѣлѝ на́шѧ недꙋ́ги дꙋшє́вныѧ же и҆  тѣлє́сныѧ, ми́лостїю твое́ю, моли́твами всепречⷭ҇тыѧ,  пребл҃гослове́нныѧ влⷣчцы на́шеѧ, бцⷣы и҆ приснодв҃ы  марі́и: си́лою честна́гѡ и҆ животворѧ́щагѡ крⷭ҇та̀:  предста́тельствы честны́хъ нбⷭ҇ныхъ си́лъ безпло́тныхъ:  честна́гѡ, сла́внагѡ прⷪ҇ро́ка, прⷣте́чи и҆ крⷭ҇ти́телѧ  і҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ:  прпⷣбныхъ и҆ бг҃оно́сныхъ ѻ҆тє́цъ на́шихъ: и҆̀же во  ст҃ы́хъ ѻ҆тє́цъ на́шихъ, вели́кихъ і҆ера́рхѡвъ и҆  вселе́нскихъ оу҆чи́телей, васі́лїа вели́кагѡ, григо́рїа  бг҃осло́ва, и҆ і҆ѡа́нна златоꙋ́стагѡ: и҆̀же во ст҃ы́хъ  ѻ҆тє́цъ на́шихъ, а҆ѳана́сїа и҆ кѷрі́лла, патрїа́рхѡвъ  а҆леѯандрі́йскихъ: и҆́же во ст҃ы́хъ ѻ҆тца̀ на́шегѡ  спѷрїдѡ́на, трїмѷфꙋ́нтскагѡ чꙋдотво́рца: и҆́же во ст҃ы́хъ  ѻ҆тца̀ на́шегѡ нїкола́а а҆рхїепі́скопа, мѷрлѷкі́йскагѡ  чꙋдотво́рца. и҆̀же во ст҃ы́хъ ѻ҆тє́цъ на́шихъ, (с. 31)  меѳо́дїа и҆ кѷрі́лла оу҆чи́телей слове́нскихъ; ст҃а́гѡ  равноапо́стольнагѡ вели́кагѡ кнѧ́зѧ влади́мїра и҆ ст҃ы́ѧ  равноапо́стольныѧ кнѧги́ни ѻ҆́льги: всеѧ̀ рѡссі́и  чꙋдотво́рцѡвъ, петра̀, а҆леѯі́а, і҆ѡ́ны и҆ фїлі́ппа,  є҆рмоге́на и҆ і҆нноке́нтїа: ст҃а́гѡ и҆ сла́внагѡ  великомч҃ника геѡ́ргїа побѣдоно́сца: ст҃а́гѡ и҆ сла́внагѡ  великомч҃ника дими́трїа мѷроточи́вагѡ: ст҃ы́хъ и҆  добропобѣ́дныхъ мч҃никѡвъ: прпⷣбныхъ и҆ бг҃оно́сныхъ  ѻ҆тє́цъ на́шихъ: ст҃ы́хъ и҆ првⷣныхъ бг҃оѻц҃ъ і҆ѡакі́ма  и҆ а҆́нны: ст҃ы́хъ сла́вныхъ чꙋдотво́рцѡвъ и҆  безсре́бреникѡвъ, космы̀ и҆ дамїа́на, кѵ́ра и҆ і҆ѡа́нна,  пантелеи́мона и҆ є҆рмола́а, самѱѡ́на и҆ дїоми́да, мѡкі́а  и҆ а҆нїки́ты, ѳалале́а и҆ трѵ́фѡна: ст҃ы́хъ седмѝ мч҃никъ  маккавє́й, а҆ві́ма, а҆нтѡні́на, гꙋ́рїа, є҆леаза́ра,  є҆ѵсевѡ́на, а҆лі́ма и҆ марке́лла, и҆ ма́тере и҆́хъ  соломѡні́и, и҆ оу҆чи́телѧ и҆́хъ ст҃а́гѡ мч҃ника  є҆леаза́ра, и҆́хже и҆ па́мѧть соверша́емъ, и҆ всѣ́хъ  ст҃ы́хъ твои́хъ. 
Спасѝ, гдⷭ҇и, и҆ поми́лꙋй вели́каго господи́на и҆  ѻ҆тца̀ на́шего (и҆́мⷬ҇къ) свѧтѣ́йшаго патрїа́рха  моско́вскаго и҆ всеѧ̀ рꙋсѝ, и҆ преѡсвѧще́ннѣйшаго  є҆пі́скопа (и҆́мⷬ҇къ, є҆гѡ́же є҆́сть ѻ҆́бласть), да́рꙋй  и҆̀мъ дꙋше́вное и҆ тѣле́сное здра́вїе, и҆ рабо́тномꙋ  тебѣ̀, семꙋ̀ хрⷭ҇тїа́нскомꙋ жи́тельствꙋ во все́мъ  ми́лостивъ бꙋ́ди. Помѧнѝ, гдⷭ҇и, всѧ́кое є҆пі́скопство  правосла́вныхъ, пра́во пра́вѧщихъ сло́во твоеѧ̀ и҆́стины: и҆  ве́сь свѧще́нническїй и҆ мона́шескїй чи́нъ, и҆ спасе́нїе  и҆́хъ. Помѧнѝ, гдⷭ҇и, ненави́дѧщихъ и҆ лю́бѧщихъ на́съ,  слꙋжа́щихъ бра́тїй на́шихъ, предстоѧ́щихъ, и҆ благосло́вною  вино́ю ѿше́дшихъ, и҆ заповѣ́давшихъ на́мъ недостѡ́йнымъ  моли́тисѧ ѡ҆ ни́хъ. Помѧнѝ, гдⷭ҇и, въ плѣне́нїи и҆  ско́рбехъ сꙋ́щихъ бра́тїй на́шихъ, и҆ поми́лꙋй и҆́хъ по  вели́цѣй ми́лости твое́й, всѧ́кїѧ нꙋ́жды и҆збавлѧ́ѧй:  ꙗ҆́кѡ ты̀ є҆сѝ и҆сто́чникъ и҆сцѣле́нїй, хрⷭ҇тѐ бж҃е  на́шъ, и҆ тебѣ̀ сла́вꙋ возсыла́емъ, со безнача́льнымъ  твои́мъ ѻ҆ц҃е́мъ, и҆ съ (с. 32) прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
Ли́къ: А҆ми́нь. Свѧще́нникъ: Ми́ръ всѣ̑мъ.  Ли́къ: И҆ дꙋ́хови твоемꙋ̀. Дїа́конъ: Главы̑ ва́шѧ  гдⷭ҇еви приклони́те. Ли́къ: Тебѣ̀, гдⷭ҇и. 
Свѧще́нникъ же моли́твꙋ та́йнѡ: 
Приклонѝ, гдⷭ҇и, оу҆́хо твоѐ, и҆ оу҆слы́ши ны̀,  и҆́же во і҆ѻрда́нѣ крⷭ҇ти́тисѧ и҆зво́ливый, и҆ ѡ҆свѧти́вый  во́ды, благословѝ всѣ́хъ на́съ, и҆́же приклоне́нїемъ  своеѧ̀ вы́и, назна́менꙋющихъ рабо́тное воѡбраже́нїе: и҆  сподо́би на́съ и҆спо́лнитисѧ ѡ҆свѧще́нїѧ твоегѡ̀  причаще́нїемъ воды̀ сеѧ̀: и҆ да бꙋ́детъ на́мъ, гдⷭ҇и, во  здра́вїе дꙋшѝ и҆ тѣ́ла. 
Возгла́съ: 
Ты́ бо є҆сѝ ѡ҆свѧще́нїе на́ше, и҆ тебѣ̀ сла́вꙋ,  и҆ благодаре́нїе, и҆ поклоне́нїе возсыла́емъ, со  безнача́льнымъ твои́мъ ѻ҆ц҃е́мъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
Та́же взе́мъ честны́й крⷭ҇тъ, благословлѧ́етъ во́ды  три́жды, крⷭ҇тоѻбра́знѡ низводѧ̀, и҆ возводѧ̀ и҆̀ пра́вѡ:  и҆ поѧ̀ настоѧ́щїй тропа́рь, гла́съ а҃: 
Спасѝ, гдⷭ҇и, лю́ди твоѧ̑, и҆ благословѝ  достоѧ́нїе твоѐ, побѣ̑ды на сопроти̑вныѧ да́рꙋѧ, и҆ твоѐ  сохранѧ́ѧ кресто́мъ твои́мъ жи́тельство. 
Три́жды. 
И҆ посе́мъ пою́тъ тропа́рь се́й, гла́съ в҃: 
Твои́хъ дарѡ́въ досто́йны на́съ сотворѝ, бцⷣе  дв҃о, презира́ющи согрѣшє́нїѧ на̑ша, и҆ подаю́щи  и҆сцѣлє́нїѧ вѣ́рою прїе́млющымъ бл҃гослове́нїе твоѐ,  пречⷭ҇таѧ. 
Та́же цѣлꙋ́етъ і҆ере́й честны́й крⷭ҇тъ, та́кожде и҆  всѝ лю́дїе и҆ кропи́тъ всѣ́хъ свѧще́нною водо́ю, ѻ҆лта́рь  же и҆ цр҃ковь всю̀: лю́дїе же пою́тъ настоѧ́щїй тропа́рь,  гла́съ д҃: (с. 33) 
И҆сто́чникъ и҆сцѣле́нїй и҆мꙋ́ще, ст҃і́и  безсре́бреницы, и҆сцѣлє́нїѧ подава́ете всѣ̑мъ  тре́бꙋющымъ, ꙗ҆́кѡ преве́лїихъ дарова́нїй сподо́бльшїисѧ  ѿ приснотекꙋ́щагѡ и҆сто́чника сп҃са на́шегѡ. глаго́летъ бо  къ ва́мъ гдⷭ҇ь, ꙗ҆́кѡ є҆диноревни́телємъ а҆пⷭ҇льскимъ:  сѐ да́хъ ва́мъ вла́сть на дꙋ́хи нечи̑стыѧ, ꙗ҆́коже тѣ́хъ  и҆згони́ти, и҆ цѣли́ти всѧ́кїй недꙋ́гъ и҆ всѧ́кꙋю ꙗ҆́зю:  тѣ́мже въ повелѣ́нїихъ є҆гѡ̀ до́брѣ жи́тельствовавше,  тꙋ́не прїѧ́сте, тꙋ́не подава́ете, и҆сцѣлѧ́юще стра̑сти  дꙋ́шъ и҆ тѣле́съ на́шихъ. 
При́зри на молє́нїѧ твои́хъ ра̑бъ, всенепоро́чнаѧ,  оу҆толѧ́ющи лю̑таѧ на ны̀ воста̑нїѧ, всѧ́кїѧ ско́рби на́съ  и҆змѣнѧ́ющи: тѧ́ бо є҆ди́нꙋ тве́рдое и҆ и҆звѣ́стное  оу҆твержде́нїе и҆́мамы, и҆ твоѐ предста́тельство  стѧжа́хомъ, да не постыди́мсѧ, влⷣчце, тѧ̀ призыва́ющїи.  потщи́сѧ на оу҆моле́нїе тебѣ̀ вѣ́рнѡ вопїю́щихъ:  ра́дꙋйсѧ, влⷣчце, всѣ́хъ по́моще, ра́досте и҆ покро́ве, и҆  сп҃се́нїе дꙋ́шъ на́шихъ. 
Влⷣчце, прїимѝ моли̑твы рабѡ́въ твои́хъ, и҆  и҆зба́ви на́съ ѿ всѧ́кїѧ нꙋ́жды и҆ печа́ли. 
По кропле́нїи же є҆ктенїа̀: Поми́лꙋй на́съ, бж҃е:  Є҆щѐ мо́лимсѧ ѡ҆ є҆́же сохрани́тисѧ ст҃ѣ́й  ѻ҆би́тели се́й. Гдⷭ҇и поми́лꙋй, м҃. І҆ере́й:  Оу҆слы́ши ны̀, бж҃е, сп҃си́телю на́шъ: Ли́къ:  А҆ми́нь. І҆ере́й: Ми́ръ всѣ̑мъ. Ли́къ: И҆ дꙋ́хови  твоемꙋ̀. Дїа́конъ: Главы̑ ва́шѧ гдⷭ҇еви приклони́те.  Ли́къ: Тебѣ̀, гдⷭ҇и. І҆ере́й же глаго́летъ моли́твꙋ  велегла́снѡ: Влⷣко многоми́лостиве, гдⷭ҇и і҆и҃се хрⷭ҇тѐ  бж҃е на́шъ: И҆ по моли́твѣ, ли́къ: А҆ми́нь. И҆  ѿпꙋ́стъ. 
[Зрѝ] А҆ и҆дѣ́же чи́нъ ѡ҆свѧще́нїѧ воды̀  соверша́етсѧ на оу҆́трени, пое́мъ си́це: По  славосло́вїи и҆ по трист҃о́мъ и҆ по тропарѣ̀, Спасѝ,  гдⷭ҇и, лю́ди твоѧ̑: пою́тсѧ тропарѝ: Є҆́же ра́дꙋйсѧ:  И҆ про́чее по рѧ́дꙋ свѧще́нїе воды̀, ꙗ҆́кѡ ѻ҆бы́чай. По  ѡ҆свѧще́нїи же воды̀ и҆ по тропарѣ́хъ: И҆сто́чникъ  и҆сцѣле́нїй: и҆ При́зри на молє́нїѧ: и҆ (с. 34)  Влⷣчце, прїимѝ: твори́мъ и҆ поклоне́нїе честно́мꙋ  крⷭ҇тꙋ̀, ꙗ҆́кѡ предписа́сѧ. На часѣ́хъ тропа́рь  крⷭ҇та̀: Сла́ва, ст҃ы́хъ: И҆ ны́нѣ, бг҃оро́диченъ часѡ́въ.  По трист҃о́мъ кондакѝ премѣнѧ́емъ. На лїтꙋргі́и  Бл҃жє́нна ѿ канѡ́на крⷭ҇та̀, пѣ́снь г҃-ѧ, на д҃: и҆  свѧты́хъ пѣ́снь ѕ҃-ѧ, на д҃. По вхо́дѣ тропа́рь  крⷭ҇та̀ и҆ мꙋ́ченикѡвъ: Сла́ва, конда́къ мꙋ́ченикѡвъ: И҆  ны́нѣ, крⷭ҇та̀. Трист҃о́е. Прокі́менъ крⷭ҇та̀, гла́съ  ѕ҃: Спасѝ, гдⷭ҇и, лю́ди твоѧ̑, и҆ бл҃гословѝ  достоѧ́нїе твоѐ. Сті́хъ: Къ тебѣ̀, гдⷭ҇и, воззовꙋ̀,  бж҃е мо́й: Дрꙋгі́й мꙋ́ченикѡвъ, гла́съ д҃: Ст҃ы̑мъ,  и҆̀же сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ  своѧ̑ въ ни́хъ. А҆пⷭ҇лъ, крⷭ҇та̀, къ корі́нѳѧнѡмъ,  зача́ло рк҃є: ст҃ы́хъ, къ є҆вре́ємъ, зача́ло т҃л.  А҆ллилꙋ́їа, гла́съ д҃: Помѧнѝ со́нмъ тво́й, є҆гѡ́же  стѧжа́лъ є҆сѝ и҆спе́рва. Сті́хъ: Бг҃ъ же цр҃ь на́шъ  пре́жде вѣ́ка: И҆ ст҃ы́хъ: Воззва́ша првⷣнїи, и҆  гдⷭ҇ь оу҆слы́ша и҆̀хъ. Є҆ѵⷢ҇лїе, крⷭ҇та̀, і҆ѡа́нна,  зача́ло ѯ҃: И҆ ст҃ы́хъ, матѳе́а, зача́ло л҃и.  Прича́стенъ крⷭ҇та̀: Зна́менасѧ на на́съ свѣ́тъ  лица̀ твоегѡ̀, гдⷭ҇и. И҆ ст҃ы́хъ: Ра́дꙋйтесѧ,  пра́веднїи ѡ҆ гдⷭ҇ѣ: Рѧ́дъ же вычита́емъ напре́дъ, и҆лѝ  подъ зача́ло. 
[Зрѝ] А҆́ще же а҃-й де́нь а҆́ѵгꙋста слꙋчи́тсѧ въ  недѣ́лю: 
Въ сꙋббѡ́тꙋ ве́чера, на ма́лѣй вече́рни стїхи̑ры  воскрⷭ҇ны, и҆ бцⷣы, по ѻ҆бы́чаю. На вели́цѣй  вече́рни, по каѳі́смѣ, на Гдⷭ҇и, воззва́хъ: стїхи̑ры  воскрⷭ҇ны, г҃: и҆ ꙾восто́ченъ꙾꙾А҆нато́лїевъ꙾, а҃: и҆  крⷭ҇та̀, г҃: и҆ мꙋ́ченикѡвъ, г҃: Сла́ва, крⷭ҇та̀: И҆ ны́нѣ,  бг҃оро́диченъ, а҃-й, гла́са. На лїті́и стїхи́ра хра́ма,  и҆ мч҃никѡвъ хвали́тныѧ: Сла́ва, мꙋ́ченикѡвъ: И҆ ны́нѣ,  бг҃оро́диченъ. На стїхо́внѣ ѻ҆ктѡ́иха воскрⷭ҇ны,  Сла́ва, мч҃никѡвъ: И҆ ны́нѣ, крⷭ҇та̀. На благослове́нїи  хлѣ́бѡвъ, тропа́рь, Бцⷣе дв҃о: два́жды, и҆ крⷭ҇та̀,  є҆ди́ножды. Та́же, Бꙋ́ди и҆́мѧ гдⷭ҇не: и҆ про́чее. 
[Зрѝ] А҆́ще ли нѣ́сть бдѣ́нїѧ, по Ны́нѣ  ѿпꙋща́еши: тропа́рь воскрⷭ҇нъ: Сла́ва, ст҃ы́хъ: И҆ ны́нѣ,  крⷭ҇та̀. На повече́рїи, по Досто́йнѣ, конда́къ  крⷭ҇та̀. На оу҆́трени, на Бг҃ъ гдⷭ҇ь, тропа́рь  воскрⷭ҇нъ, два́жды. Сла́ва, мꙋ́ченикѡвъ: И҆ ны́нѣ, крⷭ҇та̀.  Канѡ́нъ воскрⷭ҇нъ со (с. 35) і҆рмосо́мъ на д҃, и҆ бцⷣы  на два̀: и҆ крⷭ҇та̀ на д҃: и҆ мꙋ́ченикѡвъ на д҃.  Катава́сїа: Крⷭ҇тъ начерта́въ: По г҃-й пѣ́сни  конда́къ мꙋ́ченикѡвъ и҆ сѣда́ленъ, два́жды. Сла́ва, и҆  ны́нѣ, крⷭ҇та̀. По ѕ҃-й пѣ́сни конда́къ крⷭ҇та̀, и҆  і҆́косъ. Свѣти́ленъ воскрⷭ҇нъ: Сла́ва мч҃никѡвъ: И҆  ны́нѣ, крⷭ҇та̀. На хвали́техъ стїхи̑ры воскрⷭ҇ны, д҃:  и҆ крⷭ҇та̀, со сла́внымъ, д҃, со стїхѝ свои́ми:  Возноси́те гдⷭ҇а бг҃а на́шего: Сті́хъ: Бг҃ъ же цр҃ь  на́шъ: Сла́ва, стїхи́ра є҆ѵⷢ҇льскаѧ. И҆ ны́нѣ,  Пребл҃гослове́нна є҆сѝ: Славосло́вїе вели́кое.  Тропа́рь воскрⷭ҇нъ то́чїю. И҆ быва́етъ водоѡсвѧще́нїе, и҆  поклоне́нїе крⷭ҇тꙋ̀, и҆ про́чее, ꙗ҆́коже вы́ше рече́сѧ.  На лїтꙋргі́и, блажє́нна воскрⷭ҇на, на д҃: и҆ крⷭ҇та̀,  пѣ́снь г҃-ѧ, на д҃: и҆ мꙋ́ченикѡвъ, пѣ́снь ѕ҃, на д҃.  По вхо́дѣ тропа́рь воскрⷭ҇нъ, и҆ крⷭ҇та̀, и҆  мꙋ́ченикѡвъ. Та́же, конда́къ воскрⷭ҇нъ: Сла́ва, мꙋ́ченикѡвъ:  И҆ ны́нѣ, крⷭ҇та̀. Прокі́менъ, А҆ллилꙋ́їа, и҆  прича́стенъ крⷭ҇та̀, и҆ мч҃никѡвъ. А҆пⷭ҇лъ и҆ є҆ѵⷢ҇лїе  рѧдово́е, и҆ крⷭ҇та̀, и҆ мч҃никѡвъ. 
А҆́ще хра́мъ всеми́лостивагѡ сп҃са. 
Ве́черъ, Блаже́нъ мꙋ́жъ, пе́рвый а҆нтїфѡ́нъ. 
На Гдⷭ҇и, воззва́хъ, поста́вимъ стїхѡ́въ, и҃. И҆  пое́мъ стїхи̑ры пра́здника д҃, крⷭ҇та̀ д҃. 
Стїхи̑ры всеми́лостивагѡ сп҃са, гла́съ д҃. Поⷣ:  Да́лъ є҆сѝ зна́менїе: 
Гра́дъ тво́й пресвѣ́тлѡ чти́мъ, ꙳ всеми́лостиве  гдⷭ҇и, пра́зднество твоѐ ве́селѡ торжествꙋ́юще. ꙳ ты̀  оу҆́бѡ а҆пⷭ҇льскимъ ли́комъ оу҆ча̀ ны̀ бжⷭ҇твеннѡ, ꙳ мы́  же со стра́хомъ и҆ ра́достїю зрѧ́ще къ тебѣ̀, ꙳ про́симъ  неизглаго́ланныѧ пи́щи: ꙳ ты́ бо са́мъ живо́тное пита́нїе,  сше́дый съ небесѐ, ꙳ і҆и҃се всеси́льне, ꙳ сп҃се дꙋ́шъ  на́шихъ. 
Ѻ҆те́ческихъ не ѡ҆ста́вль нѣ́дръ, ꙳ ꙗ҆́кѡ  всеми́лостивъ, со оу҆ч҃никѝ водворѧ́ѧсѧ: ты́ бо є҆сѝ  живо́тный хлѣ́бъ, ѿ негѡ́же мі́ръ причаща́етсѧ, ꙳ и҆  пребыва́етъ на́мъ пи́ща (с. 36) неѡскꙋдѣва́ема, ꙳  причаще́нїемъ же ѡ҆живлѧ́етъ на нетлѣ́нїе человѣ́чество, ꙳  сме́ртныѧ и҆змѣни́въ ѕло́бы, ꙳ і҆и҃се всеми́лостиве, ꙳  сп҃се дꙋ́шъ на́шихъ. 
Хва́лимъ твоѐ пра́зднество вѣ́рнїи, всеми́лостиве  хрⷭ҇тѐ, ꙳ ꙗ҆́кѡ ѿ ѻ҆ц҃а̀ прише́лъ є҆сѝ спасти́ ны. ꙳  тѣ́мже пое́мъ тѧ̀ пѣ́сньми благода́рными, ꙳ ꙗ҆́кѡ ты̀  ѡ҆бнажи́лъ є҆сѝ на́мъ бг҃олѣ́пнѡ бжⷭ҇твеннꙋю твою̀ си́лꙋ,  ꙳ пресла́вно чꙋ́до творѧ̀, ꙳ на спасе́нїе на́мъ  благотворѧ́щымъ. ꙳ тѣ́мже сла́вимъ, милосе́рде, смотре́нїе  твоѐ, ꙳ і҆и҃се всемогі́й, ꙳ сп҃се дꙋ́шъ на́шихъ. 
И҆́ны стїхи̑ры крⷭ҇та̀, гла́съ то́йже. Подо́бенъ:  Зва́нный свы́ше: 
Дне́сь ра́дꙋетсѧ вѣ́рныхъ мно́жество бжⷭ҇твенное: ꙳  ꙗ҆влѧ́етсѧ бо нбⷭ҇ный кре́стъ концє́мъ, ꙳ ѡ҆сїѧва́етъ  тве́рдь свѣ́томъ непристꙋ́пнымъ, ꙳ воздꙋ́хъ ѡ҆зарѧ́етъ, ꙳  и҆ землѝ лицѐ оу҆краша́етъ. пое́тъ бжⷭ҇твенными пѣ́сньми  цр҃ковь хрⷭ҇то́ва, ꙳ слꙋ́житъ почита́ющи, ꙳ свы́ше ю҆̀  соблюда́ющїй ꙳ крⷭ҇тъ бжⷭ҇твенный и҆ пречꙋ́дный. ꙳ є҆гѡ́же  си́лою оу҆крѣплѧ́еми, влⷣцѣ пристꙋ́пимъ зовꙋ́ще:  оу҆мирѝ мі́ръ, и҆ просвѣтѝ дꙋ́шы на́шѧ. 
Да ра́дꙋетсѧ тва́рь и҆ и҆гра́етъ: ꙳ дне́сь бо  ѡ҆блиста̀ крⷭ҇тъ въ концѣ́хъ съ нб҃сѐ, ꙳ земна̑ѧ  просвѣща́ѧ, ꙳ и҆ совокꙋ́плены показа̀ расточє́ныѧ. ꙳  дне́сь ликꙋ́ютъ съ ли́ки а҆́гг҃льскими человѣ́цы, ꙳ и҆́бо  бранѧ́щее средогра́дїе ꙳ кресто́мъ разоре́но, ꙳ во є҆ди́но  всѧ̑ ꙗ҆́вѣ совокꙋпѝ. ꙳ тѣ́мъ предсїѧ́ѧ па́че со́лнца, ꙳  всю̀ тва́рь просвѣща́етъ бл҃года́тїю, ꙳ и҆ оу҆ѧснѧ́етъ и҆  спаса́етъ ꙳ вѣ́рнѡ того̀ чтꙋ́щыѧ. 
Па́че со́лнечныѧ зарѝ ꙳ хотѧ́й мі́рови ꙗ҆́коже  ски́птръ честны́й, ꙳ цр҃ѧ̀ хрⷭ҇та̀, ꙳ кончи́нꙋ показа́ти, ꙳  крⷭ҇тъ бжⷭ҇твенный сѐ предсїѧ́етъ ꙗ҆́снѡ въ концѣ́хъ. ꙳  се́й возведѐ и҆зъ а҆́да ро́дъ человѣ́чь, ꙳ а҆́да вельмѝ  плѣни́въ, ꙳ врага̀ низложи́въ, ꙳ де́мѡнѡвъ горды́ню до  конца̀ погꙋбѝ. ꙳ ны́нѣ (с. 37) же проѧвлѧ́етъ воскрⷭ҇нїе  сп҃сово, ꙳ и҆ спаса́етъ зовꙋ́щыѧ. оу҆мирѝ мі́ръ и҆  просвѣтѝ дꙋ́шы на́шѧ. 
Сла́ва, гла́съ то́йже, самогла́сенъ: 
Живонача́льный и҆сто́чникъ, всеми́лостивый хрⷭ҇то́съ  сп҃съ на́шъ, и҆́же ѿ дв҃и́ческїѧ твоеѧ̀ роди́всѧ  оу҆тро́бы пло́тски, цр҃ковь и҆ две́рь нбⷭ҇нꙋю показа̀ тебѐ  хва́лѧщымъ. ты́ же не преста́й молѧ́щисѧ къ немꙋ̀ ѡ҆  пою́щихъ и҆ хва́лѧщихъ тѧ̀, моли́твами твои́ми и҆ ми́лостїю  оу҆твержда́ющи ѻ҆те́чествїе и҆ вѣ́рное во́инство на́ше. 
И҆ ны́нѣ, крⷭ҇та̀, гла́съ и҃. І҆ѡа́нна мона́ха: 
Є҆го́же дре́вле мѡѷсе́й проѡбразова́въ собо́ю,  а҆мали́ка низложи́въ побѣдѝ: и҆ дв҃дъ пѣснопѣ́вецъ,  подно́жїю твоемꙋ̀, вопїѧ̀, кла́нѧтисѧ повелѣва́ше,  честно́мꙋ крⷭ҇тꙋ̀ твоемꙋ̀, хрⷭ҇тѐ бж҃е, дне́сь грѣ́шнїи  кла́нѧемсѧ, оу҆стна́ми недосто́йными, тѧ̀ и҆зво́лившаго  пригвозди́тисѧ на не́мъ, воспѣва́юще мо́лимсѧ: гдⷭ҇и, съ  разбо́йникомъ црⷭ҇твїѧ твоегѡ̀ сподо́би на́съ. 
Вхо́дъ. Прокі́менъ днѐ. Чтє́нїѧ трѝ. 
При́тчей чте́нїе. 
[Глава̀ г҃] Сы́не, не пренебрега́й наказа́нїѧ  гдⷭ҇нѧ: нижѐ ѡ҆слабѣва́й ѿ негѡ̀ ѡ҆блича́емый. Є҆го́же  бо лю́битъ гдⷭ҇ь, наказꙋ́етъ: бїе́тъ же всѧ́каго сы́на,  є҆го́же прїе́млетъ. Блаже́нъ человѣ́къ, и҆́же ѡ҆брѣ́те  премꙋ́дрость, и҆ сме́ртенъ, и҆́же оу҆вѣ́дѣ ра́зꙋмъ.  Лꙋ́чше бо сїю̀ кꙋпова́ти, не́жели зла́та и҆ сребра̀  сокрѡ́вища. Честнѣ́йшаѧ же є҆́сть ка́менїй многоцѣ́нныхъ.  Не сопротивлѧ́етсѧ є҆́й ничто́же лꙋка́вое, благоразꙋ́мна  є҆́сть всѣ̑мъ лю́бѧщымъ ю҆̀: всѧ́кое же честно́е  недосто́йно є҆ѧ̀ є҆́сть. Долгота́ бо житїѧ̀, и҆ лѣ̑та  жи́зни въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆  сла́ва: ѿ оу҆́стъ є҆ѧ̀ и҆схо́дитъ пра́вда, зако́нъ же и҆  ми́лость на ѧ҆зы́цѣ но́ситъ. Пꙋтїѐ є҆ѧ̀, пꙋтїѐ (с. 38)  добры̑, и҆ всѧ̑ стєзѝ є҆ѧ̀ съ ми́ромъ. Дре́во живота̀  є҆́сть всѣ̑мъ держа́щымсѧ є҆ѧ̀, и҆ восклонѧ́ющымсѧ на  ню̀, ꙗ҆́кѡ на гдⷭ҇а, тверда̀. 
Прⷪ҇ро́чества и҆са́їина чте́нїе. 
[Глава̀ ѯ҃] Та́кѡ глаго́летъ гдⷭ҇ь: ѿве́рзꙋтсѧ  врата̀ твоѧ̑, і҆ерⷭ҇ли́ме, вы́нꙋ де́нь и҆ но́щь, и҆ не  затворѧ́тсѧ, є҆́же ввестѝ къ тебѣ̀ си́лꙋ ꙗ҆зы́кѡвъ, и҆  царѝ и҆́хъ ведѡ́мыѧ. Ꙗ҆зы́цы бо и҆ ца́рїе, и҆̀же тебѣ̀ не  порабо́таютъ, поги́бнꙋтъ: и҆ ꙗ҆зы́цы запꙋстѣ́нїемъ  запꙋстѣ́ютъ. И҆ сла́ва лїва́нова къ тебѣ̀ прїи́детъ, въ  кѷпарі́сѣ и҆ пе́ѵкѣ и҆ ке́дрѣ, вкꙋ́пѣ просла́вити  мѣ́сто ст҃о́е моѐ, и҆ мѣ́сто но́гъ мои́хъ просла́влю. И҆  по́йдꙋтъ къ тебѣ̀ боѧ́щїисѧ, сы́нове смири́вшихъ тѧ̀, и҆  прогнѣ́вавшихъ тѧ̀: и҆ покло́нѧтсѧ слѣда́мъ но́гъ твои́хъ  всѝ прогнѣ́вавшїи тѧ̀, и҆ нарече́шисѧ гра́дъ гдⷭ҇ень  сїѡ́нъ ст҃а́гѡ і҆и҃лева. За є҆́же бы́ти тебѣ̀ ѡ҆ста́вленꙋ  и҆ возненави́дѣнꙋ, и҆ не бѣ̀ помога́ѧй тебѣ̀: и҆ положꙋ́  тѧ въ ра́дость вѣ́чнꙋю, весе́лїе родѡ́мъ родѡ́въ: И҆  и҆ссе́ши млеко̀ ꙗ҆зы́кѡвъ, и҆ бога́тство царе́й снѣ́си, и҆  разꙋмѣ́еши, ꙗ҆́кѡ а҆́зъ гдⷭ҇ь спаса́ѧй тѧ̀, и҆ и҆збавлѧ́ѧй  тѧ̀ бг҃ъ і҆и҃левъ. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑ созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀, и҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете: и҆ взыщи́те ра́зꙋма, да поживетѐ, и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀  безче́стїе: ѡ҆блича́ѧй же нечести́ваго, ѡ҆поро́читъ себѐ:  ѡ҆бличе́нїе бо нечести́вомꙋ, ра̑ны є҆мꙋ̀. Не ѡ҆блича́й  ѕлы́хъ, да не (с. 39) возненави́дѧтъ тебє̀, ѡ҆блича́й  премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆  премꙋ́дрѣйшїй бꙋ́детъ: сказꙋ́й пра́ведномꙋ, и҆ приложи́тъ  прїима́ти. Нача́ло премꙋ́дрости, стра́хъ гдⷭ҇ень, и҆  совѣ́тъ ст҃ы́хъ, ра́зꙋмъ: разꙋмѣ́ти бо зако́нъ, по́мысла  є҆́сть блага́гѡ: си́мъ бо ѻ҆́бразомъ мно́гое поживе́ши  вре́мѧ, и҆ приложа́тсѧ тебѣ̀ лѣ̑та живота̀. 
На лїті́и стїхи̑ры самогла́сны, гла́съ а҃. А҆ндре́а  і҆ерꙋсали́мскагѡ: 
Дне́сь ꙗ҆́кѡ вои́стиннꙋ свѧтовѣща́нный глаго́лъ  дв҃довъ коне́цъ прїѧ́тъ, се́ бо ꙗ҆́вѣ пречⷭ҇тыхъ но́гъ  твои́хъ покланѧ́емсѧ подно́жїю, и҆ на сѣ́нь крилꙋ̀ твоє́ю  надѣ́ющесѧ, всеще́дрый, вопїе́мъ тѝ: да зна́менаетсѧ на  на́съ свѣ́тъ лица̀ твоегѡ̀. правосла́вныхъ люде́й твои́хъ  ро́гъ возвы́си честна́гѡ крⷭ҇та̀ твоегѡ̀ воздви́женїемъ,  хрⷭ҇тѐ многоми́лостиве. 
Насажде́нное въ кра́нїевѣ мѣ́стѣ дре́во сꙋ́щагѡ  живота̀, на не́мже содѣ́ла спасе́нїе превѣ́чный цр҃ь,  посредѣ̀ землѝ возноси́мо дне́сь, ѡ҆свѧща́етъ мі́ра  концы̀, и҆ ѡ҆бновлѧ́етсѧ воскресе́нїѧ до́мъ, ра́дꙋютсѧ  а҆́гг҃ли на нб҃сѝ, и҆ веселѧ́тсѧ человѣ́цы на землѝ,  дв҃дски вопїю́ще, и҆ глаго́люще: возноси́те гдⷭ҇а бг҃а  на́шего, и҆ покланѧ́йтесѧ подно́жїю но́гꙋ є҆гѡ̀, ꙗ҆́кѡ  свѧ́то є҆́сть, подаѧ́й мі́рꙋ ве́лїю ми́лость. 
Проѡбразꙋ́ѧ крⷭ҇тъ тво́й, хрⷭ҇тѐ, патрїа́рхъ  і҆а́кѡвъ, внꙋ́кѡмъ благослове́нїе да́рꙋѧ, на глава́хъ  премѣне́ны рꙋ́ки сотворѝ, є҆го́же, сп҃се, мы̀ дне́сь  возносѧ́ще взыва́емъ: да́рꙋй хрⷭ҇толюби́вымъ лю́демъ  побѣ̑ды, ꙗ҆́кѡ кѡнстанті́нꙋ ѡ҆долѣ́нїе. 
Сла́ва, и҆ ны́нѣ, гла́съ є҃: 
Зрѧ́щи тѧ̀ тва́рь всѧ̀ на крⷭ҇тѣ̀ на́га ви́сѧща,  содѣ́телѧ и҆ зижди́телѧ всѣ́хъ, и҆змѣнѧ́шесѧ стра́хомъ,  и҆ рыда́ше: со́лнце же свѣ́тъ ѡ҆мрачѝ, и҆ землѧ̀  колеба́шесѧ, (с. 40) ка́менїе же разсѣда́шесѧ, и҆ хра́ма  свѣ́тлость раздира́шесѧ. ме́ртвїи воста́ша ѿ гробѡ́въ, и҆  а҆́гг҃льскїѧ си̑лы оу҆жасо́шасѧ, глаго́люще: ѽ чꙋдесѐ!  сꙋдїѧ̀ сꙋ́дитсѧ, и҆ стра́ждетъ хотѧ̀ за спасе́нїе мі́ра, и҆  ѡ҆бновле́нїе. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, живоно́сный крⷭ҇те, благоче́стїѧ  непобѣди́маѧ побѣ́да: две́рь ра́йскаѧ, вѣ́рныхъ  оу҆твержде́нїе, цр҃кве ѡ҆гражде́нїе: и҆́мже тлѧ̀ разори́сѧ  и҆ оу҆праздни́сѧ, и҆ попра́сѧ сме́ртнаѧ держа́ва, и҆  вознесо́хомсѧ ѿ землѝ къ нбⷭ҇нымъ, ѻ҆рꙋ́жїе  непобѣди́мое, бѣсѡ́въ сопротивобо́рче, сла́ва мꙋ́ченикѡвъ,  прпⷣбныхъ ꙗ҆́кѡ вои́стиннꙋ оу҆добре́нїе, приста́нище  спасе́нїѧ,  да́рꙋѧй мі́рꙋ ве́лїю ми́лость. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то є҆́сть. 
Ра́дꙋйсѧ, гдⷭ҇ень крⷭ҇те, и҆́мже разрѣши́сѧ ѿ  клѧ́твы человѣ́чество, сꙋ́щїѧ ра́дости зна́менїе,  прогонѧ́ѧй врагѝ во твое́мъ воздви́женїи, всече́стне, на́мъ  помо́щниче, крѣ́пость пра́ведныхъ, свѧще́нникѡвъ  благолѣ́пїе, воѡбража́емый, и҆ лю́тыхъ и҆збавлѧ́ѧй: же́злъ  си́лы, и҆́мже пасе́мсѧ: ѻ҆рꙋ́жїе ми́ра, є҆го́же со  стра́хомъ ѡ҆бстоѧ́тъ а҆́гг҃ли: хрⷭ҇та̀ бжⷭ҇твеннаѧ сла́ва,  подаю́щагѡ мі́рꙋ ве́лїю ми́лость. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. 
Ра́дꙋйсѧ, слѣпы́хъ наста́вниче, немощны́хъ врачꙋ̀,  воскресе́нїе всѣ́хъ оу҆ме́ршихъ, воздви́гнꙋвый ны̀ во тлю̀  па́дшыѧ, крⷭ҇те честны́й: и҆́мже разрꙋши́сѧ клѧ́тва, и҆  процвѣтѐ нетлѣ́нїе, и҆ земні́и ѡ҆божи́хомсѧ, и҆ дїа́волъ  всеконе́чнѡ низве́ржесѧ. дне́сь воздвиза́ема тѧ̀ ви́дѧще  рꙋка́ми а҆рхїере́йскими, возно́симъ вознесе́ннаго посредѣ̀  тебє̀ и҆ тебѣ̀ покланѧ́емсѧ, почерпа́юще бога́тнѡ ве́лїю  ми́лость. (с. 41) 
Сла́ва, гла́съ д҃: 
Ѻ҆ч҃ескихъ нѣ́дръ не ѡ҆ста́вль, ꙗ҆́кѡ  всеми́лостивъ, со оу҆ч҃никѝ водворѧ́ѧсѧ: ты́ бо є҆сѝ  живо́тный хлѣ́бъ, ѿ негѡ́же мі́ръ причаща́етсѧ, и҆  пребыва́етъ на́мъ пи́ща неѡскꙋдѣва́ема: причаще́нїемъ же  ѡ҆живлѧ́етъ на нетлѣ́нїе человѣ́чество, смє́ртныѧ  и҆змѣни́въ ѕло́бы, і҆и҃се всеми́лостиве, сп҃се дꙋ́шъ  на́шихъ. 
И҆ ны́нѣ, крⷭ҇та̀, гла́съ и҃: 
Гла́съ прⷪ҇ро́ка твоегѡ̀ мѡѷсе́а, бж҃е,  и҆спо́лнисѧ, глаго́лѧй: оу҆́зрите живо́тъ ва́шъ ви́сѧщъ  предъ ѻ҆чесы̀ ва́шими. дне́сь крⷭ҇тъ воздвиза́етсѧ, и҆  мі́ръ ѿ ле́сти свобожда́етсѧ. дне́сь хрⷭ҇то́во воскрⷭ҇нїе  ѡ҆бновлѧ́етсѧ, и҆ концы̀ землѝ ра́дꙋютсѧ, въ кѷмва́лѣхъ  дв҃дски пѣ́снь тебѣ̀ приносѧ́ще, и҆ глаго́люще: содѣ́лалъ  є҆сѝ спасе́нїе посредѣ̀ землѝ, бж҃е, крⷭ҇тъ и҆  воскрⷭ҇нїе: и҆́хже ра́ди на́съ спа́слъ є҆сѝ, бл҃же и҆  чл҃вѣколю́бче, всеси́льне гдⷭ҇и, сла́ва тебѣ̀. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: 
Тропа́рь, гла́съ и҃: 
Съ вы́шнихъ призира́ѧ, оу҆бѡ́гїѧ прїе́млѧ, посѣтѝ  на́съ ѡ҆ѕло́блєнныѧ грѣхи̑, влⷣко всеми́лостиве,  моли́твами бцⷣы, да́рꙋй дꙋша́мъ на́шымъ ве́лїю ми́лость. 
Сла́ва, и҆ ны́нѣ, крⷭ҇та̀, гла́съ а҃: 
Спасѝ, гдⷭ҇и, лю́ди твоѧ̑, и҆ бл҃гословѝ  достоѧ́нїе твоѐ. побѣ̑ды на сопроти̑вныѧ да́рꙋѧ, и҆ твоѐ  сохранѧ́ѧ крⷭ҇то́мъ твои́мъ жи́тельство. 
И҆ ѿпꙋ́стъ. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. Сла́ва, и҆ ны́нѣ, крⷭ҇та̀. 
По а҃-й стїхоло́гїи сѣда́ленъ, гла́съ ѕ҃: 
То́кмѡ водрꙋзи́сѧ дре́во, хрⷭ҇тѐ, крⷭ҇та̀ твоегѡ̀,  (с. 42) ѡ҆снова̑нїѧ поколеба́шасѧ сме́рти, гдⷭ҇и: є҆го́же  бо пожрѐ жела́нїемъ а҆́дъ, ѿпꙋстѝ тре́петомъ. ꙗ҆ви́лъ  є҆сѝ на́мъ спасе́нїе твоѐ, свѧты́й: и҆ славосло́вимъ тѧ̀,  сн҃е бж҃їй, поми́лꙋй на́съ. 
Сла́ва, и҆ ны́нѣ, то́йже. По в҃-й стїхоло́гїи  сѣда́ленъ, гла́съ ѕ҃: 
Дне́сь прⷪ҇ро́ческое и҆спо́лнисѧ сло́во: се́ бо  покланѧ́емсѧ на мѣ́сто, и҆дѣ́же стоѧ́ша но́ги твоѧ̑,  гдⷭ҇и, и҆ дре́во спасе́нїѧ прїе́мше, грѣхо́вныхъ страсте́й  свобо́дꙋ полꙋчи́хомъ, моли́твами бцⷣы, є҆ди́не  чл҃вѣколю́бче. 
Сла́ва, и҆ ны́нѣ, то́йже. И҆ чте́нїе во є҆ѵⷢ҇лїи  толково́мъ. По полѷеле́и сѣда́ленъ, гла́съ и҃. Подо́бенъ:  Повелѣ́нное та́йнѡ: 
Въ раи́ мѧ пре́жде дре́во ѡ҆бнажѝ, ѡ҆ вкꙋше́нїи  вра́гъ приносѧ̀ оу҆мерщвле́нїе: крⷭ҇та́ же дре́во, живота̀  ѡ҆дѣѧ́нїе человѣ́кѡмъ носѧ̀, водрꙋзи́сѧ на землѝ, и҆  мі́ръ ве́сь и҆спо́лнисѧ всѧ́кїѧ ра́дости. є҆го́же зрѧ́ще  возвыша́ема, бг҃ꙋ вѣ́рою лю́дїе согла́снѡ возопїи́мъ:  и҆спо́лнь сла́вы до́мъ тво́й. 
Сла́ва, и҆ ны́нѣ, то́йже. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Ви́дѣша всѝ концы̀ землѝ спасе́нїе бг҃а  на́шегѡ. Сті́хъ: Воспо́йте гдⷭ҇еви пѣ́снь но́вꙋ, ꙗ҆́кѡ  ди̑вна сотворѝ гдⷭ҇ь. Всѧ́кое дыха́нїе: Є҆ѵⷢ҇лїе  і҆ѡа́нна, зача́ло м҃в, ѿ полꙋ̀: Ѻ҆́ч҃е, просла́ви и҆́мѧ  твоѐ: 
По н҃-мъ ѱалмѣ̀ стїхи́ра, гла́съ ѕ҃: 
Крⷭ҇те хрⷭ҇то́въ, хрⷭ҇тїа́нъ оу҆пова́нїе,  заблꙋ́ждшихъ наста́вниче, ѡ҆бꙋрева́емыхъ приста́нище, въ  бране́хъ побѣ́да, вселе́нныѧ оу҆твержде́нїе, недꙋ́жныхъ  врачꙋ̀, ме́ртвыхъ воскресе́нїе, поми́лꙋй на́съ. 
Канѡ́нъ пра́здника со і҆рмосо́мъ на и҃, і҆рмо́съ по  два́жды, тропарѝ на ѕ҃, и҆ креста̀ на ѕ҃. Катава́сїа:  Кре́стъ начерта́въ: Канѡ́нъ всеми́лостивагѡ сп҃са. 
Гла́съ и҃. Пѣ́снь а҃. І҆рмо́съ: 
Мо́ре ѡ҆гꙋсти́лъ є҆сѝ, погрꙋзи́вый со ѻ҆рꙋ́жїемъ  го́рдаго (с. 43) фараѡ́на, и҆ лю́ди спа́слъ є҆сѝ  немо́креннѡ, гдⷭ҇и, и҆ вве́лъ є҆сѝ ѧ҆̀ въ го́рꙋ свѧты́ни,  вопїю́щыѧ: пои́мъ тебѣ̀ бг҃ꙋ на́шемꙋ пѣ́снь побѣ́днꙋю,  ꙗ҆́кѡ просла́висѧ. 
Грѧди́те вѣ́рнїи, хвала́ми и҆ пѣ́сньми  свѣтоно́снꙋю це́рковь оу҆блажа́юще, благоче́стїѧ  держа́телємъ просїѧ́вшꙋю, въ не́йже всеми́лостиваго хрⷭ҇та̀  бг҃а на́шего да просла́вимъ, вопїю́ще: пое́мъ тебѣ̀ бг҃ꙋ  на́шемꙋ, ꙗ҆́кѡ просла́висѧ. 
Оу҆́мъ да возвыша́етсѧ всѣ́хъ вѣ́рныхъ къ нб҃сѝ,  вы́спрь сѣдѧ́щемꙋ, въ пребжⷭ҇твеннѣй є҆гѡ̀ цр҃кви, и҆  ликовствꙋ́юще вѣ́рнѡ, почти́мъ бж҃е́ственное пра́зднество,  смири́вшагѡ земна̑ѧ съ нбⷭ҇ными. 
Скрижа́ль бг҃опи́санна оу҆тро́ба твоѧ̀, бцⷣе, въ  не́йже сло́во ѻ҆́ч҃ее написа́сѧ: є҆го́же чꙋ́вственнѡ на́мъ  поро́ждши, къ немꙋ̀ моли́сѧ, и҆зба́вити ны̀ ѿ всѧ́кїѧ  нꙋ́жды и҆ ско́рби. 
Бг҃оро́диченъ: 
Весели́тсѧ свѣ́тлѡ ве́рхъ прⷪ҇ро́ческїй ѡ҆ тебѣ̀,  дв҃о, и҆са́їа безмꙋ́жное твоѐ ржⷭ҇тво̀ ви́дѧ,  прⷪ҇ро́чествꙋетъ: ѻ҆́ч҃ее бо сло́во ро́ждши на́мъ, и҆ по  ржⷭ҇твѣ̀ дв҃а пребыла̀ є҆сѝ. 
И҆́нъ канѡ́нъ крⷭ҇та̀. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Крⷭ҇тꙋ̀, вѣ́рныхъ спасе́нїю покланѧ́юсѧ, и҆ те́плѣ  ѡ҆блобыза́ю, и҆ ѡ҆б̾е́млѧ вопїю̀: дре́во всеблаже́нное  хрⷭ҇то́во, дꙋ́шꙋ мою̀ и҆ оу҆́мъ просвѣтѝ, молю́сѧ. 
Побѣдоно́сно ꙗ҆ви́сѧ на стра̑сти и҆ бѣ́сы, дне́сь  зна́менїе крⷭ҇та̀. тѣ́мже вѣ́рнїи всѝ свѣ́тлѡ  просвѣ́щше дꙋ́шы, ны́нѣ ѡ҆блобыза́емъ. 
Лꙋчеза̑рнаѧ ѡ҆блиста́етъ сїѧ̑нїѧ крⷭ҇тъ честны́й, и҆  просвѣща́етъ вѣ́рнѡ покланѧ́ющыѧсѧ є҆мꙋ̀ дне́сь,  ѡ҆свѧща́ѧ дꙋ́шы на́шѧ и҆ тѣлеса̀. (с. 44) 
Бг҃оро́диченъ: 
Прест҃а́ѧ дв҃о, ꙗ҆́же хрⷭ҇та̀ пло́тїю ро́ждши,  пострада́вшаго на́съ ра́ди во́лею на крⷭ҇тѣ̀, тѧ̀  блажа́щыѧ, че́стнѡ спаса́й мольба́ми твои́ми. 
Пѣ́снь г҃. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Ликовствꙋ́ютъ съ на́ми дне́сь кꙋ́пнѡ всѧ̑  а҆́гг҃льскаѧ чинонача̑лїѧ, не чꙋ́вственнѡ, но дꙋхо́внѡ  ѡ҆бстꙋпа́юще, влⷣко, твою̀ ст҃ꙋ́ю цр҃ковь, ты́ же свы́ше  ми́ръ тво́й пода́ждь на́мъ, ꙗ҆́кѡ всеми́лостивъ. 
Ликꙋ́етъ дне́сь съ на́ми ли́къ прⷪ҇ро́ческїй, кꙋ́пнѡ  же и҆ а҆пⷭ҇льскїй, сп҃се, и҆ всѝ мꙋ́ченичестїи ли́цы,  дꙋ́хомъ прозрѧ́ще тебѐ многоимени́таго бг҃а, вѣ́рными  сла́вима. 
Бг҃оро́диченъ: 
Дв҃дски ты̀ и҆менова́ласѧ є҆сѝ, оу҆сыре́ннаѧ  гора̀, дв҃о, безлѣ́тное сло́во ѻ҆́ч҃ее, ѡ҆младѣ́вшеесѧ во  оу҆тро́бѣ твое́й прїе́мши, и҆ ро́ждши пло́тїю бж҃їю  ѵ҆поста́снꙋю мꙋ́дрость. 
Бг҃оро́диченъ: 
Мы́сленный сокрꙋши́сѧ томи́тель, ѿ го́рнѧгѡ  неисцѣ́льнꙋю ꙗ҆́звꙋ прїе́мь ка́мене, ѿ чре́ва твоегѡ̀  хрⷭ҇та̀ бг҃а на́шегѡ проше́дшагѡ, и҆ зємна́ѧ съ нбⷭ҇ными  совокꙋ́пльшагѡ. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Ѻ҆рꙋ́жїе дре́вле жи́зни, блаже́нное дре́во  дарова́сѧ храни́ти, за преслꙋша́нїе первозда́ннагѡ а҆да́ма:  крⷭ҇тъ же семꙋ̀ пꙋ́ть сотворѝ. 
Ѻ҆чи́ма, оу҆стна́ми и҆ дꙋша́ми, ли́цы и҆ сердцы̀,  (с. 45) поклони́мсѧ всѝ прест҃о́мꙋ крⷭ҇тꙋ̀ жизнода́вца  хрⷭ҇та̀, и҆́мже мі́ръ ве́сь ѡ҆свѧща́етсѧ. 
Хра́мы бг҃ꙋ прⷪ҇ро́чески дне́сь бы́вше,  покланѧ́ющесѧ дре́вꙋ прест҃а́гѡ крⷭ҇та̀, и҆ наслѣ̑дницы  є҆гѡ̀ со стра́хомъ всѝ цѣлꙋ́емъ. 
Бг҃оро́диченъ: 
Дв҃ою родила̀ є҆сѝ сн҃а, пре́жде тебє̀  рожде́ннаго ѿ ѻ҆ц҃а̀ пре́жде вѣ̑къ, безъ мт҃ре ѿ бг҃а,  распѧ́таго пло́тїю, да спасе́тъ пре́жде согрѣ́шшыѧ. 
Конда́къ пра́здника, гла́съ д҃. Подо́бенъ: Ꙗ҆ви́лсѧ  є҆сѝ дне́сь: 
Всѧ́кїѧ скве́рны, всеми́лостивый сп҃се, а҆́зъ бы́хъ  дѣ́латель, и҆ во ѿча́ѧнїѧ ро́въ впа́дсѧ, но стеню̀ ѿ  се́рдца, и҆ вопїю̀ къ тебѣ̀, сло́ве: оу҆скорѝ, ще́дрый,  и҆ потщи́сѧ на по́мощь на́шꙋ, ꙗ҆́кѡ ми́лостивъ. 
І҆́косъ: 
И҆мꙋ́ще тебѐ, всеми́лостивый сп҃се, крѣ́пкое  оу҆твержде́нїе, и҆ пречⷭ҇тꙋю мт҃рь твою̀, стѣ́нꙋ  неразори́мꙋ, и҆ ти́хое приста́нище, никогда́же оу҆бои́мсѧ  вра́жїихъ воста́нїй: твои́мъ бо неви́димымъ про́мысломъ  сохранѧ́еми и҆ покро́вомъ, ви́димыѧ и҆ неви́димыѧ врагѝ  побѣжда́емъ. твою̀ пречⷭ҇тꙋю мт҃рь и҆мѣ́юще помо́щницꙋ,  вра́жїихъ ко́зней ꙗ҆́кѡ ѿ сѣ́тей и҆збѣга́емъ, ра́достїю  воспѣва́емъ прера́дѡваннаѧ: оу҆скорѝ, ще́дрый, и҆  потщи́сѧ на по́мощь на́шꙋ, ꙗ҆́кѡ ми́лостивъ. 
Сѣда́ленъ пра́здника, гла́съ д҃: 
Ско́рое и҆ тве́рдое и҆ крѣ́пкое оу҆тѣше́нїе,  всеми́лостиве, послѝ на́мъ, да тѝ во гла́сѣ хвале́нїѧ  трист҃ꙋ́ю пѣ́снь возсыла́емъ, дꙋше́ю сокрꙋше́нною  припа́дающе мо́лимсѧ: сп҃се всегѡ̀ мі́ра, ты̀ є҆сѝ бг҃ъ  ка́ющихсѧ. 
Сла́ва, и҆ ны́нѣ, крⷭ҇та̀, гла́съ и҃. Подо́бенъ:  Повелѣ́нное: 
Проѡбража́ше та́йнѡ дре́вле і҆и҃съ наѵи́нъ крⷭ҇та̀  ѻ҆́бразъ, є҆гда̀ рꙋ́цѣ прострѐ крⷭ҇тови́днѡ, сп҃се мо́й,  и҆ ста̀ (с. 46) со́лнце, до́ндеже врагѝ низложѝ  противостоѧ́щыѧ тѝ бг҃ꙋ: ны́нѣ бо за́йде на крⷭ҇тѣ́ тѧ  зрѧ̀, и҆ держа́вꙋ сме́ртнꙋю разрꙋши́въ, ве́сь мі́ръ  совоздви́глъ є҆сѝ. 
Пѣ́снь д҃. І҆рмо́съ:  
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ,  гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га  прїи́детъ бг҃ъ. сла́ва си́лѣ твое́й, сла́ва снизхожде́нїю  твоемꙋ̀. 
Шестокри́льнїи, ми́лостиве, и҆ многоѻчи́тїи  херꙋві́ми, влⷣко, твоемꙋ̀ прⷭ҇то́лꙋ предстоѧ́ще сла́вѧтъ.  и҆̀хже послѝ на́мъ вѣ̑рнымъ, и҆ ѡ҆свѧтѝ твою̀ бжⷭ҇твеннꙋю  цр҃ковь съ вопїю́щими: сла́ва си́лѣ твое́й, сла́ва,  хрⷭ҇тѐ, снизхожде́нїю твоемꙋ̀. 
Дв҃дъ возвели́чисѧ, сп҃се, твои́мъ бжⷭ҇твеннымъ  просїѧ̀ дх҃омъ, проповѣ́давый ѿ дв҃ы твоѐ ржⷭ҇тво̀: ты́  же, ꙗ҆́кѡ всеми́лостивъ, возвели́чи и҆ возвы́си твою̀  свѧтолѣ́пнꙋю цр҃ковь бжⷭ҇твеннꙋю. 
Бг҃оро́диченъ: 
Лꙋ́къ крѣ́пкагѡ мїроде́ржца твои́мъ  чревоноше́нїемъ, влⷣчце, сокрꙋши́сѧ: ты́ бо пло́ть  бжⷭ҇твеннагѡ воплоще́нїѧ свѣтоно́снѣ подала̀ є҆сѝ  оу҆́дицѣ ѻ҆́ч҃ꙋ сло́вꙋ, є҆́же пра́дѣднѧ оу҆ловѝ  на́шего врага̀. тѣ́мъ є҆мꙋ̀ вопїе́мъ: сла́ва си́лѣ  твое́й, гдⷭ҇и. 
Бг҃оро́диченъ: 
Дв҃дски возвели́чиласѧ є҆сѝ, и҆ гла̑сы  прⷪ҇ро́чески гора̀ бж҃їѧ оу҆сыре́на ꙗ҆ви́ласѧ є҆сѝ,  дв҃о, ка́мень оу҆сѣ́ченный ѿ чре́ва твоегѡ̀ ражда́етсѧ  хрⷭ҇то́съ бг҃ъ, є҆мꙋ́же пое́мъ: сла́ва си́лѣ твое́й,  сла́ва, хрⷭ҇тѐ, снизхожде́нїю твоемꙋ̀. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆  гдⷭ҇ѣ пра́зднꙋющи. 
Да кропи́тъ всѧ̀ землѧ̀ ра́дованїе, да веселѧ́тсѧ  древа̀ дꙋбра̑внаѧ, дне́сь ѡ҆божє́на всечестны́мъ крⷭ҇то́мъ,  сїѧ́ющи концє́мъ. (с. 47) 
Показа́вый ѻ҆рга́нъ оу҆мерщвле́нїѧ, живоно́сно  мі́рови, побѣдотво́рное ѻ҆рꙋ́жїе непобѣди́мое,  пресла́вный крⷭ҇те, сердца̀ на̑ша просвѣтѝ. 
Ты̀ бжⷭ҇твеннаѧ побѣ́да, ты̀ содѣ́лованїе на́шегѡ  спасе́нїѧ, ты̀ вѣ̑рнымъ ѡ҆долѣ́нїе, и҆ бжⷭ҇твеннаѧ  же́ртва, ѽ всечⷭ҇тны́й крⷭ҇те! пою́щыѧ тѧ̀ ѡ҆свѧтѝ. 
Бг҃оро́диченъ: 
Вои́стиннꙋ ты̀ ꙗ҆ви́ласѧ є҆сѝ, вои́стиннꙋ родила̀  є҆сѝ сн҃а вы́шнѧго, на крⷭ҇тѣ̀ рꙋ́цѣ просте́ршаго, дв҃о  мт҃и марі́е, и҆ мі́ръ призва́вшаго. 
Пѣ́снь є҃. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е  на́шъ, стѧжи́ ны, гдⷭ҇и, ра́звѣ тебє̀, и҆но́гѡ не вѣ́мы,  и҆́мѧ твоѐ и҆менꙋ́емъ. 
Ца́рствꙋетъ при́снѡ твоѐ пребжⷭ҇твенное и҆́мѧ,  ѻ҆́ч҃е, сло́ве же и҆ дш҃е, лю́бѧщымъ тѧ̀ свы́ше, ꙗ҆́кѡ  ми́лостивъ, ми́рнꙋю оу҆правлѧ́й жи́знь. 
Вѣкѡ́въ сы́й творе́цъ, смотре́нїемъ твои́мъ пло́ти  прибли́жилсѧ є҆сѝ: да пло́ть ѡ҆божи́въ возведе́ши на  высотꙋ̀ ко ѻ҆ц҃ꙋ̀, и҆ къ твоемꙋ̀ хотѣ́нїю. 
Бг҃оро́диченъ: 
Трапе́зꙋ сло́ва жи́зненнагѡ, неискꙋсобра́чнаѧ  марі́е, разꙋмѣ́хомъ тѧ̀ вѣ́рнїи, ѿ плода̀ попо́лзшїисѧ:  плодо́мъ же чре́ва твоегѡ̀ къ свѣ́тꙋ разꙋ́мномꙋ приведе́ни  бы́хомъ. 
Бг҃оро́диченъ: 
Сїѧ́ютъ прⷪ҇ро́честїи гла́си, ꙗ҆́кѡ со́лнце лꙋчы̀  пресвѣ́тлыѧ пꙋща́юще, твоѐ провозвѣща́юще безмꙋ́жное,  дв҃о, ржⷭ҇тво̀. ѻ҆ц҃ъ и҆зво́ли, сн҃ъ же хотѣ́нїемъ во  чре́вѣ твое́мъ млⷣнствꙋетъ, дѣ́йствомъ дх҃а, и҆  пребыва́еши дв҃а. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща.  (с. 48) 
Под̾и́мемъ съ ра́достїю преблаже́нный крⷭ҇тъ, въ  цр҃квахъ и҆ градѣ́хъ се́й предложе́нный, и҆ поклони́мсѧ, да  долгѡ́въ прїи́мемъ ѡ҆ставле́нїе. 
Оу҆мерщвлѧ́етсѧ ѕмі́й лꙋка́вый ны́нѣ, и҆́же тмы̀  нача́льникъ, сїѧ́нїѧ не терпѧ̀, є҆́же ѡ҆блиста́етъ  живоно́сный крⷭ҇тъ, бжⷭ҇твеннагѡ цр҃ѧ̀ ски́птро честно́е. 
Ꙗ҆́кѡ пресвѣ́тла ѕвѣзда̀, и҆ ꙗ҆́кѡ би́серъ  благолѣ́пенъ, и҆ пресїѧ́нное со́лнце, всѧ̑ ѡ҆зарѧ́етъ  землѝ концы̀ крⷭ҇тъ гдⷭ҇ень, є҆го́же ѡ҆блобыза́емъ. 
Бг҃оро́диченъ: 
Спасе́нїю тѧ̀ нача́ло всѝ вѣ́рнїи вѣ́дꙋще,  оу҆блажа́емъ, чⷭ҇таѧ: ты́ бо пре́жде сꙋ́щаго пло́тїю  родила̀ є҆сѝ, хотѣ́нїемъ свои́мъ пригвожде́нна на  крⷭ҇тѣ̀. 
Пѣ́снь ѕ҃. І҆рмо́съ: 
Ꙗ҆́кѡ во́ды морскі̑ѧ чл҃вѣколю́бче, волна́ми  жите́йскими ѡ҆бꙋрева́юсѧ. тѣ́мже, ꙗ҆́кѡ і҆ѡ́на, та́кѡ  вопїю́ ти: возведѝ ѿ тлѝ живо́тъ мо́й, бл҃гоꙋтро́бне  гдⷭ҇и. 
Торжествꙋ́етъ ве́село дне́сь великоимени́тый гра́дъ,  хрⷭ҇тоимени́тїи лю́дїе ѿ тебє̀ свы́ше про́сѧтъ вели́кихъ  дарѡ́въ, сп҃се: ты́ же ꙗ҆́кѡ бл҃гъ и҆ всеми́лостивъ, ста́до  твоѐ сохранѧ́й. 
Крѣ́пкое оу҆твержде́нїе свы́ше послѝ, хрⷭ҇тѐ  сп҃се, крѣ́пкаго тѧ̀ свѣ́дꙋщымъ и҆ всеми́лостиваго бг҃а,  и҆ хрⷭ҇тоимени́тꙋю цр҃ковь оу҆твердѝ, ꙗ҆́кѡ всемогі́й. 
Бг҃оро́диченъ: 
И҆зба́ви мѧ̀ лю́тыхъ, дв҃о, оу҆молѧ́ющи  побѣди́телѧ лю́тагѡ врага̀, и҆ сподо́би мѧ̀ досто́йнѡ  ѡ҆деснꙋ́ю ста́ти твоегѡ̀ сн҃а. 
Бг҃оро́диченъ: 
Ты̀ ѡ҆божи́ла є҆сѝ мѧ̀, влⷣчце, бг҃а ро́ждши: ты̀  ме́ртвенное сꙋщество̀ моѐ ѿ сме́рти къ жи́зни возвела̀  є҆сѝ, да моегѡ̀ престꙋпле́нїѧ клѧ́тва потреби́тсѧ,  бжⷭ҇твенною любо́вїю тѧ̀ оу҆блажа́ющагѡ. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ (с. 49) ти́хомꙋ приста́нищꙋ твоемꙋ̀ прите́къ,  вопїю́ ти: возведѝ ѿ тлѝ живо́тъ мо́й, многоми́лостиве. 
Ꙗ҆́кѡ бжⷭ҇твенъ сосꙋ́дъ, ꙗ҆́кѡ свѣти́льникъ  свѣ́телъ въ цр҃квахъ дне́сь, и҆ въ хра́мѣхъ и҆ градѣ́хъ,  крⷭ҇тъ предлежа́щъ ви́дѧще, и҆ оу҆ѧсни́вшаго сего̀  воспое́мъ. 
Оу҆мерщвлѧ́етсѧ сме́рть, и҆ оу҆морѧ́етсѧ тлѣ́нїе,  и҆ бѣсо́встїи полцы̀ ѿбѣга́ютъ, побѣ́дный и҆ стра́шный  дне́сь предлежа́щъ ви́дѧще крⷭ҇тъ хрⷭ҇то́въ, не смѣ́юще  прикоснꙋ́тисѧ є҆мꙋ̀. 
Бг҃оро́диченъ: 
Ꙗ҆́домъ ѕмїи́нымъ, пра́баба пи́щею, ꙗ҆́же во  є҆де́мѣ, пома́засѧ: дв҃а же, ро́ждши нача́льника жи́зни,  и҆сточѝ мі́рꙋ нетлѣ́нїе и҆ воскресе́нїе. 
Конда́къ, гла́съ д҃. Подо́бенъ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е,  возвеселѝ на́съ си́лою твое́ю, побѣ̑ды даѧ̀ на́мъ на  сопоста́ты, посо́бїе и҆мꙋ́щымъ твоѐ, ѻ҆рꙋ́жїе ми́ра,  непобѣди́мꙋю побѣ́дꙋ. 
І҆́косъ: 
И҆́же до тре́тїѧгѡ небесѐ восхище́нъ бы́сть въ  ра́й, и҆ глаго́лы слы́шавъ неизречє́нныѧ, и҆ бжⷭ҇твєнныѧ,  и҆́хже не лѣ́ть ѧ҆зы̑ки человѣ́ческими глаго́лати, что̀  гала́тѡмъ пи́шетъ, ꙗ҆́кѡ рачи́телїе писа́нїй, прочто́сте и҆  позна́сте: мнѣ̀, глаго́летъ, хвали́тисѧ да не бꙋ́детъ,  то́кмѡ во є҆ди́номъ крⷭ҇тѣ̀ гдⷭ҇ни, на не́мже страда́въ,  оу҆бѝ стра̑сти. того̀ оу҆̀бо и҆ мы̀ и҆звѣ́стнѡ да  держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ  спаси́тельное сїѐ дре́во, ѻ҆рꙋ́жїе ми́ра, непобѣди́маѧ  побѣ́да. 
Пѣ́снь з҃. І҆рмо́съ: 
Халде́йскаѧ пе́щь, ѻ҆гне́мъ распала́емаѧ,  ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. (с.  50) 
Ты̀ є҆сѝ нбⷭ҇нагѡ крꙋ́га верхотво́рче гдⷭ҇и, тѧ̀  вѣ́дꙋще всеми́лостиваго, припа́даемъ тѝ вопїю́ще:  оу҆скорѝ, ще́дрый, и҆ потщи́сѧ на по́мощь на́съ,  ѻ҆́трочески пою́щихъ: бл҃гослове́нъ бг҃ъ ѻ҆тє́цъ на́шихъ. 
Две́рь милосе́рдїемъ ѿве́рзлъ є҆сѝ на́мъ  неизгл҃го́ланныѧ пи́щи, ѿве́рзи и҆ ны́нѣ, всеми́лостиве  сп҃се, твоѧ̑ свы́ше бжⷭ҇твєнныѧ да́ры тебѣ̀ вѣ́рнѡ  вопїю́щымъ: бл҃гослове́нъ бг҃ъ ѻ҆тє́цъ на́шихъ. 
Трⷪ҇ченъ: 
Ѻ҆ц҃а̀ просла́вимъ, и҆ сн҃а, и҆ дх҃а, во є҆ди́номъ  бж҃ествѣ̀, трїѷпоста́сное є҆стество̀, сꙋщество̀  нераздѣ́льно, несозда́нно, безнача́льно и҆ пресꙋ́щественно. 
Бг҃оро́диченъ: 
Проѡбрази́ша твою̀ неѡпали́мꙋю оу҆тро́бꙋ,  неѡпали́мїи въ пещѝ ѻ҆́гненнѣй ю҆́ношы, ѻ҆гне́мъ  бжⷭ҇тва̀ прохлажда́еми. є҆го́же прїи́мше породила̀ є҆сѝ  бг҃а сло́ва пою́щымъ: бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Спаси́тельномꙋ дре́вꙋ поклони́мсѧ, крⷭ҇тꙋ̀  прест҃о́мꙋ, є҆мꙋ́же слꙋ́жатъ а҆́гг҃льскаѧ всѧ̑ вѡ́инства,  предлежа́щїй ви́дѧще вѣ́рнїи, и҆сточа́ющїй на́мъ  ѡ҆свѧще́нїе и҆ жи́знь. 
Побѣдоно́сный ꙗ҆ви́сѧ прест҃ы́й крⷭ҇тъ  животода́вца хрⷭ҇та̀: свы́ше же бѣсѡ́въ всѣ́хъ мно́жество  ѿгонѧ̀ ва́рварское шата́нїе, и҆ побѣди́телѧ ꙗ҆влѧ́ѧ  во́инство на́ше. 
Ꙗ҆́кѡ ѡ҆дꙋшевле́ннꙋ тебѣ̀ припа́даѧй взыва́ю:  крⷭ҇те мо́й прест҃ы́й, ты́ ми просвѣтѝ дꙋ́шꙋ, и҆ оу҆́мъ,  и҆ слꙋ́хъ, и҆ оу҆стнѣ̀, и҆ ѧ҆зы́къ, и҆ дыха́нїе, и҆  ѻ҆́чи, къ пꙋтє́мъ црⷭ҇тва хрⷭ҇то́ва. 
Бг҃оро́диченъ: 
Ю҆́ношы трѝ пе́щь не ѡ҆палѝ, ржⷭ҇тво̀  проѡбразꙋ́ющи (с. 51) твоѐ: и҆́бо бжⷭ҇твенный ѻ҆́гнь тѧ̀  не ѡ҆палѝ, всели́всѧ въ тѧ̀, и҆ всѧ̑ наꙋчи́въ пѣ́ти:  бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
А҆́гг҃ли и҆ небеса̀ на престо́лѣ сла́вы сѣдѧ́щаго,  и҆ ꙗ҆́кѡ бг҃а непреста́ннѡ сла́вимаго, благослови́те,  по́йте и҆ превозноси́те є҆го̀ во вѣ́ки. 
Странꙋ̀ на́шꙋ сохранѧ́й, сло́ве, ꙗ҆́кѡ  всеми́лостивъ, пра́ѻтєцъ моли́твами, крѣ́пкою твое́ю  си́лою: крѣ́пость же и҆ си́лꙋ неѡскꙋ́днѡ на проти̑вныѧ  пода́ждь, да вопїе́мъ: благослови́те, всѧ̑ дѣла̀ гдⷭ҇нѧ,  гдⷭ҇а. 
Пѣ́снь бжⷭ҇твеннꙋю приносѧ́ще тебѣ̀,  всеми́лостиве, въ пречⷭ҇тѣй цр҃кви, и҆збра́ннїи лю́дїе  твоѝ тебѐ хва́лѧтъ. ты́ же, ꙗ҆́кѡ всеми́лостивъ, ѡ҆сѣнѝ  вы́шнею твое́ю си́лою, да вопїе́мъ тѝ: благослови́те, всѧ̑  дѣла̀ гдⷭ҇нѧ, гдⷭ҇а. 
Бг҃оро́диченъ: 
Кла́съ живо́тенъ недѣ́ланенъ возрасти́вши  бжⷭ҇твенный, чⷭ҇таѧ дв҃о, тричи́сленна бж҃ества̀ сїѧ́нїе,  ѻ҆́ч҃ее безлѣ́тное сло́во въ лѣ́то поро́ждши: къ немꙋ́же  за ны̀, ꙗ҆́кѡ мт҃и, моли́сѧ ѡ҆ пою́щихъ тѧ̀. 
Бг҃оро́диченъ: 
Безнача́льна роди́телѧ нѣ́дръ не ѿстꙋ́пль, въ  нѣ́дрѣхъ дв҃ы водвори́сѧ, и҆ роди́сѧ пло́тїю, ѡ҆чища́ѧ  мою̀ пло́ть и҆ дꙋ́шꙋ па́дшꙋю. є҆мꙋ́же пое́мъ:  благослови́те, хвали́те и҆ превозноси́те є҆го̀ во вѣ́ки. 
И҆́нъ. І҆рмо́съ: 
Оу҆жасни́сѧ, боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо въ мертвецѣ́хъ вмѣнѧ́етсѧ въ  вы́шнихъ живы́й, и҆ во гро́бъ ма́лъ страннопрїе́млетсѧ.  є҆го́же ѻ҆́троцы благослови́те, свѧще́нницы воспо́йте,  лю́дїе превозноси́те во всѧ̑ вѣ́ки. 
Тво́й крⷭ҇тъ проѡбразꙋ́ѧ і҆а́кѡвъ и҆ногда̀, на  внꙋ́ки поло́жь дла̑ни премѣ́ннѡ, и҆ благослови́въ и҆̀хъ,  благода́ти (с. 52) во ꙗ҆зы́цѣхъ наꙋча́ѧ: дѣ́ти  благослови́те, свѧще́ннїи по́йте, лю́дїе превозноси́те  є҆го̀ во вѣ́ки. 
Ѽ неизрече́ннагѡ твоегѡ̀, хрⷭ҇тѐ, сни́тїѧ, и҆  неизглаго́ланныхъ благи́хъ! воплоти́сѧ, и҆ ра́спѧтъ бы́въ,  сме́рть прїе́мъ, и҆ рѣши́ши человѣ́ки ѿ клѧ́твы,  и҆сточи́въ нетлѣ́нїе на треблаже́ннѣмъ дре́вѣ,  препросла́вленный крⷭ҇тъ се́й во вѣ́ки. 
Прест҃ы́й крⷭ҇тъ, бжⷭ҇твеннꙋю побѣ́дꙋ, жи́зни  нача́льника, ле́сти потреби́телѧ, дне́сь похва́лимъ крⷭ҇тъ  всесвѧты́й гдⷭ҇ень, бѣсѡ́въ гꙋби́телѧ, и҆ ва́рварѡвъ  прогони́телѧ, вѣ́рныхъ побѣдотво́рца и҆ покрови́телѧ. 
Бг҃оро́диченъ: 
Гвоздьмѝ пригвожде́на хрⷭ҇та̀, копїе́мъ прободе́на  въ нетлѣ̑ннаѧ ре́бра, тро́стїемъ въ главꙋ̀ бїе́ма, же́лчь  вкꙋша́юща зрѧ́щи, дв҃а вопїѧ́ше: гдѣ̀ твоѧ̀ добро́та  за́йде, прекра́сное сло́во, препросла́вленне па́че сынѡ́въ  чл҃вѣ́ческихъ; 
Пѣ́снь ѳ҃. І҆рмо́съ: 
Чꙋ́жде ма́терємъ дѣ́вство, и҆ стра́нно дѣ́вамъ  дѣторожде́нїе: на тебѣ̀, бцⷣе, ѻ҆боѧ̑ оу҆стро́ишасѧ.  тѣ́мъ тѧ̀ всѧ̑ племена̀ земна̑ѧ непреста́ннѡ велича́емъ. 
Чꙋ́вственнѡ, влⷣко, дне́сь хва́лѧтъ тѧ̀ бжⷭ҇твеннїи  ли́цы въ пречꙋ́днѣй твое́й це́ркви, мона́си, кꙋ́пнѡ и҆  лю́ди, и҆ свѧще́нныхъ собо́ри. ты́ же, ꙗ҆́кѡ ми́лостивъ,  спаса́й, да тѧ̀ всѧ̑ колѣ̑на зємна́ѧ непреста́ннѡ  велича́емъ. 
Пѣ́снь возсыла́емъ дне́сь вѣ́рнїи многоимени́томꙋ  тебѣ̀ хрⷭ҇тꙋ̀ бг҃ꙋ всѣ́хъ, и҆ твоѐ, всеми́лостиве,  дꙋхо́внѡ пра́зднꙋюще пра́зднество, про́симъ ѿ тебє̀, да  оу҆тверди́ши ѻ҆те́чество недви́жимо на́ше. 
Бг҃оро́диченъ: 
Є҆мманꙋ́ила бг҃а же и҆ чл҃вѣ́ка, ѻ҆ц҃а̀  безнача́льнагѡ сло́ва, ꙗ҆ви́ласѧ є҆сѝ мт҃и дв҃о,  влады́чество призыва́ющее (с. 53) тѧ̀ при́зри и҆  оу҆твержда́й, проти̑вныѧ покарѧ́ющи въ де́нь бра́ни, рꙋко́ю  во́инства на́шегѡ. 
Бг҃оро́диченъ: 
Ѿимѝ, ѽ дв҃о, ве́щь тлѣ́ннꙋю оу҆ма̀ моегѡ̀,  сло́во ѻ҆́ч҃ее пло́тїю ро́ждшаѧ, просвѣтѝ глꙋбо́кꙋю тмꙋ̀  моегѡ̀ неразꙋ́мїѧ, и҆ преити́ мѧ сподо́би крило́ма  разꙋ́мныма въ тишинꙋ̀ бжⷭ҇твеннагѡ хотѣ́нїѧ. 
И҆́нъ. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Тлѣ́нни ѿ преслꙋша́нїѧ бы́хомъ, бж҃їѧ за́повѣди  престꙋ̑пницы ꙗ҆́вльшесѧ: сегѡ̀ ра́ди сме́рть прїи́де  человѣ́кѡмъ. тѣ́мже безсме́ртїе процвѣтѐ дне́сь  побѣ́дный крⷭ҇тъ хрⷭ҇то́въ, є҆го́же цѣлꙋ́емъ. 
Сѐ дре́во прест҃о́е, крѣ́пкаѧ наде́жда вѣ̑рнымъ  ꙗ҆ви́сѧ, клѧ́твы и҆збавле́нїе, человѣ́кѡмъ ра́дость  предлежи́тъ, ѡ҆блича́ѧ тмы̀ нача́льника: семꙋ̀ поклони́мсѧ  вѣ́рнїи съ весе́лїемъ. 
Нача́ло благослове́нїѧ, и҆ оу҆твержде́нїе  хрⷭ҇тїа́нъ и҆ стѣна̀, и҆ тве́рдое застꙋпле́нїе, и҆ клѧ́твы  и҆збавле́нїе ꙗ҆ви́сѧ на́мъ дре́во вожделѣ́нное, ѻ҆рꙋ́жїе  непобѣди́мое: просвѣтѝ и҆ ѡ҆свѧтѝ на́съ покланѧ́ющихсѧ  тебѣ̀. 
Бг҃оро́диченъ: 
Хра́ме и҆ две́ре ѡ҆свѧще́нїѧ, престо́ле бж҃їй,  ѻ҆́блаче и҆ свѣ́щниче всесвѣ́тлый, и҆ ковче́же  благода́ти, всенепоро́чнаѧ, че́стнѣ покланѧ́ющыѧсѧ  ѻ҆́бразꙋ честно́мꙋ є҆диноро́днагѡ твоегѡ̀ сн҃а покры́й и҆  сохранѝ. 
Свѣти́ленъ сп҃са. Подо́бенъ: Жєны̀ оу҆слы́шите: 
Свѣ́тъ невече́рнїй, хрⷭ҇тѐ, просвѣтѝ на́съ лица̀  твоегѡ̀ зра́комъ, и҆ свѣ́тлости ст҃ы́хъ сподо́би, є҆гда̀  сѧ́деши (с. 54) возда́ти комꙋ́ждо по дѣлѡ́мъ, моли́твами  ро́ждшїѧ тѧ̀ бцⷣы. 
Два́жды. 
Сла́ва, и҆ ны́нѣ, крⷭ҇та̀: 
Крⷭ҇тъ, храни́тель всеѧ̀ вселе́нныѧ: крⷭ҇тъ,  красота̀ цр҃кве: крⷭ҇тъ, на́ша держа́ва: крⷭ҇тъ вѣ́рныхъ  оу҆твержде́нїе: крⷭ҇тъ, а҆́гг҃лѡвъ сла́ва, и҆ де́мѡнѡвъ  ꙗ҆́зва. 
На хвали́техъ стїхи̑ры на ѕ҃: пра́здника г҃. Гла́съ  д҃: 
Подо́бенъ: Да́лъ є҆сѝ зна́менїе: 
Гра́дъ тво́й пресвѣ́тлѡ чти́мъ, ꙳ всеми́лостиве  гдⷭ҇и, ꙳ пра́зднество твоѐ ве́селѡ торжествꙋ́юще. ꙳ ты̀  оу҆́бѡ а҆пⷭ҇льскимъ ли́комъ оу҆ча̀ ны̀ бжⷭ҇твеннѡ, ꙳ мы́  же со стра́хомъ и҆ ра́достїю зрѧ́ще къ тебѣ̀, ꙳ про́симъ  неизглаго́ланныѧ пи́щи: ꙳ ты́ бо са́мъ живо́тное пита́нїе, ꙳  сше́дый съ нб҃сѐ, ꙳ і҆и҃се всеси́льне, ꙳ сп҃се дꙋ́шъ  на́шихъ. 
Ѻ҆ч҃ескихъ не ѡ҆ста́вль нѣ́дръ, ꙳ ꙗ҆́кѡ  всеми́лостивъ со оу҆ченикѝ водворѧ́ѧсѧ, ꙳ ты́ бо є҆сѝ  живо́тный хлѣ́бъ, ꙳ ѿ негѡ́же мі́ръ причаща́етсѧ, ꙳ и҆  пребыва́етъ на́мъ пи́ща неѡскꙋдѣва́ема, ꙳ причаще́нїемъ же  ѡ҆живлѧ́етъ ꙳ на нетлѣ́нїе человѣ́чество, ꙳ сме́ртныѧ  и҆змѣни́въ ѕло́бы, ꙳ і҆и҃се всеми́лостиве, ꙳ сп҃се дꙋ́шъ  на́шихъ. 
Хва́лимъ твоѐ пра́зднство вѣ́рнїи, всеми́лостиве  хрⷭ҇тѐ, ꙗ҆́кѡ ѿ ѻ҆ц҃а̀ прише́лъ є҆сѝ спастѝ ны̀, ꙳  тѣ́мже пое́мъ тѧ̀ пѣ́сньми благода́рными, ꙳ ꙗ҆́кѡ ты̀  ѡ҆бнажи́лъ є҆сѝ на́мъ бг҃олѣ́пнѡ бжⷭ҇твеннꙋю твою̀ си́лꙋ,  ꙳ пресла́вно чꙋ́до творѧ̀, ꙳ на спасе́нїе на́мъ  благотворѧ́щымъ. ꙳ тѣ́мже сла́вимъ, милосе́рде, смотре́нїе  твоѐ, ꙳ і҆и҃се всемогі́й, ꙳ сп҃се дꙋ́шъ на́шихъ. 
И҆́ны стїхи̑ры крⷭ҇та̀, гла́съ а҃. Подо́бенъ:  Нбⷭ҇ныхъ чинѡ́въ: 
Нбⷭ҇наѧ шє́ствїѧ, ꙳ крⷭ҇тъ честны́й гото́витъ  всѣ̑мъ, ꙳ томꙋ̀ покланѧ́ющымсѧ вѣ́рою несꙋмнѣ́нною: ꙳ и҆  ликѡ́мъ невеще́ственныхъ си́лъ, ꙳ и҆́же на не́мъ  пригвозди́выйсѧ, ꙳ сочета́етъ любо́вїю пою́щыѧ того̀. (с.  55) 
Кла́нѧющесѧ вѣ́рою крⷭ҇тꙋ̀ честно́мꙋ, ꙳ на не́мъ  распе́ншагосѧ воспое́мъ влⷣкꙋ: ꙳ тогѡ̀ манове́нїемъ ꙳  оу҆стнѣ̀ вкꙋ́пѣ и҆ дꙋ́шꙋ ѡ҆чища́юще, ꙳ и҆ сїѧ́нїи сегѡ̀  мы́сленными оу҆ѧсни́мсѧ, ꙳ хва́лѧще є҆го̀. 
Го́ресть дре́вле оу҆слажда́ѧ мѡѷсе́й, ꙳ и҆зба́ви  і҆и҃лѧ, ꙳ ѻ҆́бразъ крⷭ҇та̀ написꙋ́ѧ: ꙳ мы́ же сего̀ всѝ  вѣ́рнїи, ꙳ та́йнѡ и҆ бжⷭ҇твеннѡ воѡбража́юще въ сердца́хъ  на́шихъ, ꙳ всегда̀ спаса́емсѧ держа́вою є҆гѡ̀. 
Сла́ва, и҆ ны́нѣ, гла́съ д҃: 
Пособи́вый, гдⷭ҇и, кро́ткомꙋ дв҃дꙋ покори́ти  и҆ноплеме́нника, вѣ́рномꙋ на́шемꙋ во́инствꙋ спобо́рствꙋй,  и҆ ѻ҆рꙋ́жїемъ крⷭ҇та̀ низложѝ врагѝ на́шѧ. покажѝ,  бл҃гоꙋтро́бне, на на́съ дрє́внїѧ ми́лѡсти твоѧ̑: и҆ да  разꙋмѣ́ютъ вои́стиннꙋ, ꙗ҆́кѡ ты̀ є҆сѝ бг҃ъ, и҆ на тѧ̀  надѣ́ющїисѧ побѣжда́емъ, молѧ́щїисѧ ѻ҆бы́чнѡ пречⷭ҇тѣй  твое́й мт҃ри, дарова́тисѧ на́мъ вели́цѣй ми́лости. 
Славосло́вїе вели́кое. Та́же, Свѧще́нїе воды̀, и҆  поклоне́нїе честно́мꙋ крⷭ҇тꙋ̀, и҆ є҆ктєнїѝ, и҆ ѿпꙋ́стъ,  и҆ ча́съ пе́рвый. На а҃-мъ часѣ̀ тропа́рь сп҃са: Сла́ва,  крⷭ҇та̀. И҆ ны́нѣ, бг҃оро́диченъ часѡ́въ. По трист҃о́мъ во  всѣ́хъ часѣ́хъ, кондакѝ пра́здника, и҆ крⷭ҇та̀ глаго́лемъ  премѣнѧ́юще: и҆ соверше́нный ѿпꙋ́стъ. 
На лїтꙋргі́и, бл҃жє́нна, пе́рвагѡ канѡ́на пѣ́снь г҃- ѧ, и҆ крⷭ҇та̀ пѣ́снь ѕ҃-ѧ и҆ трист҃о́е. Прокі́менъ, гла́съ  ѕ҃: Спасѝ, гдⷭ҇и, лю́ди твоѧ̑, и҆ благословѝ достоѧ́нїе  твоѐ. Сті́хъ: Къ тебѣ̀, гдⷭ҇и, воззовꙋ̀, бж҃е мо́й, да  не премолчи́ши ѿ менє̀. А҆пⷭ҇лъ къ корі́нѳѧнѡмъ,  зача́ло рк҃є. А҆ллилꙋ́їа, гла́съ а҃: Помѧнѝ со́нмъ  тво́й, є҆го́же стѧжа́лъ є҆сѝ и҆спе́рва. Сті́хъ: Бг҃ъ  же цр҃ь на́шъ пре́жде вѣ́ка, содѣ́ла спасе́нїе посредѣ̀  землѝ. Є҆ѵⷢ҇лїе і҆ѡа́нна, зача́ло ѯ҃. На лїтꙋргі́и  пое́мъ Досто́йно, а҆ не і҆рмо́съ крⷭ҇та̀. Прича́стенъ:  Зна́менасѧ на на́съ свѣ́тъ лица̀ твоегѡ̀, гдⷭ҇и. 


(с. 56) 
Мѣ́сѧца тогѡ́же во в҃-й де́нь. 
Пренесе́нїе моще́й ст҃а́гѡ первомꙋ́ченика и҆  а҆рхїдїа́кона стефа́на: 
И҆ преставле́нїе ст҃а́гѡ блаже́ннагѡ васі́лїа, хрⷭ҇та̀  ра́ди ю҆ро́дивагѡ, моско́вскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры первомꙋ́ченика, на  ѕ҃, гла́съ и҃. 
Подо́бенъ: Ѽ пресла́внагѡ чꙋдесѐ! 
Стефа́не, мꙋ́ченикѡвъ первострада́льне, ꙳  слꙋжи́телей ѡ҆снова́нїе, ꙳ а҆пⷭ҇толѡвъ и҆збра́нный, ꙳  свѣ́тлѡ творѧ́щыѧ твоѐ свѣтоно́сное торжество̀, ꙳  свѣ́томъ незаходи́мымъ, мꙋ́чениче, ѡ҆зарѝ, ꙳ грѣхо́внꙋю  разорѧ́ѧ тмꙋ̀, ꙳ благода́ть и҆ ми́лость подаѧ̀ рабѡ́мъ  твои̑мъ, ꙳ и҆ къ животꙋ̀ вѣ́чнꙋющемꙋ ꙳ наставлѧ́ѧ твои́ми  моли́твами. 
Вѣне́цъ благода́тей, ꙳ тво́й ве́рхъ, стефа́не  мꙋ́чениче хрⷭ҇то́въ, ꙳ тезоимени́тнѡ прїе́мъ, ꙳ и҆ гри́внꙋ  ꙗ҆́кѡ зла́то добродѣ́телей ѡ҆бложи́въ твое́й вы́и, ꙳  мꙋ́дрости бы́лъ є҆сѝ премꙋ́дростное жили́ще, ꙳ ю҆́же  поче́лъ є҆сѝ ꙳ претвори́въ любе́знꙋ себѣ̀, ꙳ є҆ѧ́же  ра́ди почти́лсѧ є҆сѝ ꙳ сла́вою и҆ бл҃года́тїю. 
Вѣне́цъ сꙋ́щемꙋ че́стенъ: ꙳ цр҃ю̀ и҆ бг҃ꙋ  прине́слсѧ є҆сѝ, а҆пⷭ҇ле, ꙳ ка́меннымъ бїе́нїемъ, ꙳  слове́сенъ и҆ многоче́стенъ, ꙳ па́че зла́та и҆ ка́мене  честна́гѡ, ꙳ вѣнча́нъ сла́вою и҆ бл҃года́тїю, ꙳ стефа́не  всече́стне, ꙳ мꙋ́ченикѡвъ первострада́льне, ꙳ сла́дкое  дѣ́ло же и҆ и҆́мѧ, ꙳ помѧнѝ всѣ́хъ на́съ. 
И҆́ны стїхи̑ры, самогла́сны, гла́съ в҃.  А҆нато́лїево: 
Пе́рвый въ дїа́конѣхъ, пе́рвый и҆ въ мꙋ́ченицѣхъ  (с. 57) показа́лсѧ є҆сѝ, всест҃ы́й стефа́не: пꙋ́ть бо  бы́лъ є҆сѝ ст҃ы̑мъ, и҆ мно́ги гдⷭ҇ꙋ приве́лъ є҆сѝ  мꙋ́ченики. тѣ́мъ нб҃о тебѣ̀ ѿве́рзесѧ, и҆ бг҃ъ тебѣ̀  ꙗ҆ви́сѧ: того̀ молѝ спасти́сѧ дꙋша́мъ на́шымъ. 
Во ст҃ы́ню ѡ҆бле́клсѧ є҆сѝ, стефа́не бл҃же́нне,  первомꙋ́чениче и҆ перводїа́коне, а҆́гг҃лѡвъ соприча́стниче,  хода́тайствꙋй и҆ моли́сѧ ѡ҆ на́съ сп҃сꙋ гдⷭ҇ꙋ безгрѣ́шномꙋ. 
Первомꙋ́ченика и҆ до́блѧго хрⷭ҇то́ва оу҆го́дника,  стефа́на перводїа́кона досто́йнѡ почти́мъ: то́й бо стоѧ̀  посредѝ беззако́нникѡвъ, ѡ҆деснꙋ́ю ѻ҆ц҃а̀ сн҃а ви́дѣ. 
Сла́ва, гла́съ ѕ҃. А҆нато́лїево: 
Пе́рвый въ мꙋ́ченицѣхъ показа́лсѧ є҆сѝ, и҆ въ  дїа́конѣхъ, стефа́не а҆пⷭ҇ле, страда́льцєвъ оу҆добре́нїе,  вѣ́рныхъ оу҆твержде́нїе, сла́ва пра́ведныхъ, честнꙋ́ю  твою̀ па́мѧть пра́зднꙋющымъ, просѝ, ꙗ҆́кѡ предстоѧ̀  прⷭ҇то́лꙋ хрⷭ҇та̀ всѣ́хъ цр҃ѧ̀, прегрѣше́нїй ѡ҆чище́нїѧ,  и҆ црⷭ҇твїѧ нбⷭ҇нагѡ сподо́битисѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й; ка́кѡ на дре́вѣ оу҆мира́еши пло́тїю повѣ́шенъ,  жи́зни пода́телю; 
На стїхо́внѣ ѻ҆ктѡ́иха. Сла́ва, гла́съ и҃.  Кѷпрїа́ново: 
Ра́дꙋйсѧ ѡ҆ гдⷭ҇ѣ, вѣнчено́сче стефа́не,  подо́бникъ влⷣки: зане́же и҆ первомꙋ́ченикъ бы́лъ є҆сѝ  хрⷭ҇та̀ цр҃ѧ̀ на́шегѡ, и҆ ле́сть беззако́нныхъ і҆ꙋдє́й  оу҆праздни́лъ є҆сѝ, молѧ́сѧ ѡ҆ на́съ ко гдⷭ҇ꙋ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ѽ пресла́внагѡ чꙋдесѐ! 
Тѧ̀ ви́дѧщи пригвожда́ема на крⷭ҇тѣ̀, і҆и҃се, ꙳ и҆  стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко, ꙳  оу҆вы̀ мнѣ̀, вопїѧ́ше: ꙳ ча́до сла́дкое, ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  ꙳ милосе́рдїемъ твои́мъ; (с. 58) 
Тропа́рь, гла́съ д҃: 
Ца́рскимъ вѣнце́мъ вѣнча́сѧ тво́й ве́рхъ ѿ  страда́нїй, ꙗ҆̀же претерпѣ́лъ є҆сѝ по хрⷭ҇тѣ̀ бз҃ѣ,  мч҃никѡвъ первострада́льче стефа́не: ты́ бо і҆ꙋде́йское  ѡ҆бличи́вый неи́стовство, ви́дѣлъ є҆сѝ твоего̀ сп҃са  ѡ҆деснꙋ́ю ѻ҆ц҃а̀: того̀ оу҆́бѡ молѝ ѡ҆ дꙋша́хъ на́шихъ. 
[Зрѝ] По ѿпꙋще́нїи вече́рни вно́ситсѧ честны́й  крⷭ҇тъ, і҆ере́ю ѡ҆болче́нꙋ въ фелѡ́нь, и҆ дїа́конꙋ въ  стїха́рь, со свѣща́ми и҆ кади́ломъ, пою́ще тропа́рь:  Спасѝ, гдⷭ҇и, лю́ди твоѧ̑: и҆ конда́къ, и҆ полага́етсѧ  на престо́лъ. 
На оу҆́трени ѻ҆́ба канѡ́на, ѻ҆ктѡ́иха на и҃, безъ  мꙋ́ченичнѡвъ, и҆ ст҃а́гѡ на ѕ҃, є҆гѡ́же краегране́сїе:  Пѣ́сньми первомч҃ника вѣнча́ю. 
Ѳеофа́нъ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѝ,  пѣ́снь бг҃ови воспѣва́юща. 
Свѣтолꙋ́чными блиста́нїи дх҃а просвѣща́емь,  преесте́ственными страда́нїи и҆ тве́рдагѡ терпѣ́нїѧ тѧ̀  пою́щыѧ просвѣтѝ, предстоѧ̀ влⷣцѣ, вѣнцено́сче  пребога́те стефа́не, мꙋ́ченикѡвъ вѣнча́нїе. 
Подвиготекꙋ́щымъ нача́токъ бы́въ, и҆ верхо́вникъ  мꙋ́ченическагѡ собо́ра, зрѣ́ти сподо́билсѧ є҆сѝ  страстополо́жника, сла́вне, десни́цею живоно́сною  бг҃оплете́нный тебѣ̀ простира́юща вѣне́цъ, чꙋ́дный  стефа́не. 
Є҆ди́нъ сы́й сокро́вище бл҃гости, сп҃се, показа́лъ  є҆сѝ ѿ земны́хъ нѣ́дръ сокро́вище многоцѣ́нное,  бога́тство неиждива́емое, неѿе́млемо и҆мѣ́нїе, коры́сть  неги́блемꙋ, стефа́на твоего̀ первомꙋ́ченика. 
А҆гг҃лозра́чною ꙗ҆́вѣ свѣ́тлостїю ѡ҆зарѧ́емь,  а҆́гг҃льскими (с. 59) пѣ́сньми, первомч҃ниче стефа́не, и҆  дїа́конѡвъ перволꙋ́чшїй, сокрове́нъ ꙗ҆́кѡ ꙗ҆ви́лсѧ є҆сѝ,  досто́йнѡ вои́стиннꙋ почти́лсѧ є҆сѝ, и҆спо́лненъ  благово́нїѧ дꙋхо́внагѡ. 
Бг҃оро́диченъ: 
Воплоще́ннаго на́съ ра́ди, пренепоро́чнаѧ, пре́жде  безпло́тнаго, бг҃онача́льнаго сло́ва ѻ҆́ч҃а родила̀ є҆сѝ.  ѽ дѣ́вства селе́нїе, и҆ прїѧ́телище чистоты̀, и҆ хра́мъ  свѧще́нїѧ, влⷣчце мі́ра бг҃оневѣ́сто! 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Свѧщенносло́въ свѧще́нный, и҆ бг҃осло́въ показа́лсѧ  є҆сѝ, сплета́ѧсѧ съ є҆вре́йскими собѡ́ры, ѡ҆блича́ѧ  крѣ́пкѡ си́хъ безбо́жїе, и҆ бг҃обо́рный нра́въ, стефа́не  мꙋ́чениче всеизрѧ́дне. 
Первомꙋ́ченика хрⷭ҇то́ва, и҆ слꙋжи́телей пе́рваго,  мꙋ́ченикѡмъ тече́нїѧ степе́нь показа́вша свѣ́тлѡ,  а҆́гг҃лѡвъ собесѣ́дника, прїиди́те согла́снѡ всѝ,  пѣ́сньми бж҃е́ственными почти́мъ. 
Сокрове́нное сокро́вище въ землѝ ꙗ҆влѧ́етсѧ, и҆  мі́ръ благово́нїѧ бжⷭ҇твеннагѡ, и҆ бога́тыхъ дарѡ́въ цр҃ковь  и҆спо́лни, мч҃никѡвъ пе́рвый, и҆ слꙋжи́телей  первоизбра́нный. 
Оу҆мерщвле́нный мо́й оу҆́мъ жи́зни дѣ́йствомъ,  тобо́ю проповѣ́давшимсѧ, мꙋ́дре, возста́ви пѣ́ти твоѐ  честно́е торжество̀, и҆ твои̑мъ стопа́мъ послѣ́довати,  стефа́не бл҃же́нне, сподо́би. 
Бг҃оро́диченъ: 
Две́рь ꙗ҆ви́ласѧ є҆сѝ мы́сленна восто́ка  вы́шнѧгѡ, на землѝ ꙗ҆́вльшагѡсѧ, дв҃о: тобо́ю бо къ на́мъ  сло́во привни́де, спастѝ всѣ́хъ ѿ безслове́сїѧ,  пречⷭ҇таѧ. 
Сѣда́ленъ, гла́съ а҃: Подо́бенъ: Гро́бъ тво́й,  сп҃се: 
А҆пⷭ҇ле хрⷭ҇то́въ, дїа́конѡвъ пе́рвый,  первомꙋ́чениче мꙋ́дре, (с. 60) мч҃никѡвъ ве́рхъ, мїрскі́ѧ  концы̀ ѡ҆свѧти́въ страда́нїи твои́ми, и҆ чꙋдесы̀ дꙋ́ши  человѣ́кѡвъ просвѣти́лъ є҆сѝ: чтꙋ́щыѧ тѧ̀ и҆зба́ви  всѧ́ческихъ бѣ́дъ, всехва́льне стефа́не. 
Два́жды. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти ѡ҆ставле́нїе  грѣхѡ́въ на́шихъ всѣ́хъ, и҆ и҆справле́нїе житїѧ̀, вѣ́рою  и҆ любо́вїю при́снѡ тѧ̀ сла́вѧщымъ. 
Крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше ма́терски  восклица́ющи: ка́кѡ претерплю̀ твоѐ є҆́же па́че сло́ва,  сн҃е мо́й, сни́тїе, и҆ вѡ́льныѧ стрⷭ҇ти, бж҃е пребл҃гі́й; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Стрꙋи̑ на́мъ дне́сь мѵ́ра и҆сточѝ благово́нїѧ,  и҆сто́чникъ и҆схо́дитъ, и҆ рѣка̀ бжⷭ҇твенныхъ бла̑гъ, и҆  пи́щный пото́къ ѿве́рзе сла́вный, пе́рвый мꙋ́ченикѡвъ,  и҆́же вѣ́ры и҆спо́лненъ, и҆ си́лы бжⷭ҇твенныѧ и҆  благода́ти. 
Ꙗ҆́кѡ свѧще́нъ и҆ свѣ́телъ, и҆ благонаро́читъ  де́нь первомꙋ́ченика, и҆спо́лненъ свѣ́та и҆ дꙋхо́внагѡ  вои́стиннꙋ весе́лїѧ, ца́рскомꙋ гра́дꙋ ꙗ҆ви́сѧ, сохранѧ́ѧ  держа́вꙋ честны́ѧ цр҃кве, и҆ ва́рварскꙋю де́рзость  ѿгонѧ́ѧ. 
Бл҃го́е наслѣ́дїе воспрїѧ́лъ є҆сѝ досто́йнѡ,  стефа́не бл҃же́нне, и҆дѣ́же хрⷭ҇то́съ цр҃ь всѣ́хъ, ты̀  всели́лсѧ є҆сѝ: тогѡ́ бо ꙗ҆ви́лсѧ є҆сѝ слꙋжи́тель,  зна́менїй и҆ чꙋде́съ творѧ̀ си̑лы, и҆ подаѧ̀ болѧ́щымъ  и҆сцѣлє́нїѧ. (с. 61) 
Непрекло́ненъ цр҃кве и҆ непоколеби́мь и҆ водрꙋже́нъ  сто́лпъ, простре́сѧ ѿ землѝ да́же до нб҃съ, заре́ю  благоче́стїѧ просвѣща́ѧ всѧ̑ концы̀ стефа́нъ вели́кїй,  и҆́стины проповѣ́дникъ, страда́нїѧ и҆́стинный побо́рникъ. 
Бг҃оро́диченъ: 
Но́въ а҆да́мъ за пе́рваго ты̀ бы́лъ є҆сѝ, ѿ дв҃ы  за прама́терь, и҆зба́витель всѣ́хъ и҆ сп҃съ, за сме́рть  и҆́стинна жи́знь безсме́ртнаѧ. тѣ́мже тѧ̀ ро́ждшꙋю бцⷣꙋ  вѣ́дꙋще, по достоѧ́нїю всѝ вѣ́рнїи оу҆блажа́емъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Беззако́нныхъ є҆вре́євъ сꙋ́етный вои́стиннꙋ  собо́ръ терпѣли́внѡ ѡ҆бличи́лъ є҆сѝ: ѿ тѣ́хъ,  бг҃огла́се, покрыва́емь мета́нїи ка́менными, на нб҃са̀  ꙗ҆́кѡ побѣдоно́сецъ возне́слсѧ є҆сѝ дꙋ́хомъ, стефа́не. 
Ꙗ҆́кѡ красе́нъ, ꙗ҆́кѡ оу҆́тро мі́рꙋ ꙗ҆ви́лсѧ  є҆сѝ, сла́вне стефа́не, мглꙋ̀ ѿгонѧ̀, и҆ де́мѡнѡвъ  прогонѧ̀ мечта̑нїѧ, и҆ недꙋ́гꙋющихъ стра̑сти, и҆ дꙋше́вныхъ  не́мощей цѣлѧ̀ гноє́нїѧ, бг҃одохнове́нне. 
Мы́сленнѡ со а҆́гг҃лы, бл҃же́нне, ра́дꙋѧсѧ, мі́ра  концы̀ ѡ҆свѧща́еши вои́стиннꙋ твои́мъ прише́ствїемъ и҆  бл҃года́тїю, благово́нїѧ мѵ́ры дꙋхо́вными благоꙋха́ѧ, и҆  бѣ́дъ и҆ бꙋ́ри и҆збавлѧ́ѧ. 
Бг҃оро́диченъ: 
Мт҃рнее дерзнове́нїе, є҆́же къ сн҃ꙋ твоемꙋ̀  и҆мꙋ́щи, всечⷭ҇таѧ, сро́днагѡ промышле́нїѧ є҆́же ѡ҆ на́съ,  не пре́зри, мо́лимсѧ: ꙗ҆́кѡ тебѐ и҆ є҆ди́нꙋ хрⷭ҇тїа́не ко  влⷣцѣ, ѡ҆чище́нїе ми́лостивно предлага́емъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ (с. 62) глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
А҆́гг҃лѡмъ ꙗ҆́кѡ подо́бникъ произволе́нїемъ бы́въ,  ви́дъ а҆́гг҃льскїй стѧжа́лъ є҆сѝ, бл҃же́нне, съ ни́миже  ра́дꙋѧсѧ и҆ ѡ҆бходѧ̀, пою́щыѧ тѧ̀ спаса́й. 
Глагѡ́лъ, бл҃же́нне, твои́хъ бг҃одохнове́нныхъ  си́ла, ꙗ҆́кѡ шꙋ́мъ гро́мный, во оу҆́ши бг҃опрїѧ́тне,  ꙗ҆́вѣ возгремѣ̀ беззако́нныхъ и҆ ли́ца и҆́хъ помрачѝ. 
Сла́вꙋ ѻ҆ч҃ескꙋю оу҆зрѣ́ти сподо́билсѧ є҆сѝ, и҆  сеѧ̀ соесте́ственное сїѧ́нїе, стефа́не, страда́нїи  возвѣща́ѧ тебѣ̀ свѣ́тлыѧ вѣнцы̀, бг҃огла́сїе всече́стне. 
Бг҃оро́диченъ: 
Сн҃ъ є҆диноро́дный, и҆ пре́жде вѣ̑къ неви́димый,  на послѣ́докъ дне́й пе́рвенецъ бы́сть ви́димь пло́тїю и҆зъ  тебє̀, бг҃ома́ти, бг҃ъ спасе́нїѧ моегѡ̀. 
Конда́къ, гла́съ ѕ҃: 
Пе́рвый сѣ́ѧлсѧ є҆сѝ на землѝ нбⷭ҇нымъ  дѣ́лателемъ, всехва́льне стефа́не, пе́рвый на землѝ за  хрⷭ҇та̀ кро́въ и҆злїѧ́лъ є҆сѝ, бл҃же́нне: пе́рвый ѿ  негѡ̀ побѣ́ды вѣнце́мъ оу҆вѧ́злсѧ є҆сѝ на нб҃сѣ́хъ,  страда́льцєвъ нача́ло, вѣне́чниче мч҃никѡвъ  первострада́льне. 
І҆́косъ: 
Ра́йскїѧ цвѣ́ты зрѧ̀, благово́нїемъ свои́мъ  кра́снымъ и҆сполнѧ́ющыѧ всю̀ вселе́ннꙋю, стра́нномꙋ и҆́хъ  дивлю́сѧ зрѣ́нїю: въ ле́дѣ зи́мнѣмъ мно́жае цвѣтꙋ́тъ  па́че, є҆́же стра́нно во цвѣ́тѣхъ. и҆ мꙋ́ченикъ хрⷭ҇то́въ  процвѣты́й пе́рвѣе, и҆ две́рь бы́въ стра́ждꙋщымъ зако́ннѡ,  и҆ цвѣтꙋ́щымъ зимо́ю мꙋче́нїѧ, пꙋ́ть показа̀ всѣ̑мъ  неле́стный, хотѧ́щымъ страда́ти, до́брый подвигонача́льникъ,  и҆́же болѣ́зни просїѧ́въ, вѣне́чниче мꙋ́ченикѡвъ  первострада́льне. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, (с. 63) сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Тече́нїе крове́й твои́хъ, нбⷭ҇ныѧ двє́ри ѿве́рзе,  и҆ подвигополо́жника предстоѧ́ща и҆ простира́юща тебѣ̀  вѣне́цъ, показа̀ зовꙋ́щꙋ: бл҃гослове́нъ бг҃ъ ѻ҆тє́цъ  на́шихъ. 
Ꙗ҆́кѡ ѕвѣ́рїе, похи́тивше бг҃оꙋбі̑йцы  бг҃оѧвле́ннаго, скверноꙋбі́йственными дла́нми сего̀  оу҆бива́хꙋ, молѧ́щасѧ ѡ҆ оу҆бива́ющихъ прилѣ́жнѡ и҆  пою́ща: бл҃гослове́нъ бг҃ъ ѻ҆тє́цъ на́шихъ. 
Зако́ннѡ ѡ҆бличи́лъ є҆сѝ беззакѡ́нныѧ, зако́нный  подо́бникъ сп҃совъ, и҆ бг҃обо́рны си́хъ показа́лъ є҆сѝ.  ѿ ни́хже ка́менїемъ побива́емь пѣ́лъ є҆сѝ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Въ лѣ́то безлѣ́тнаго неискꙋсобра́чнѡ, чⷭ҇таѧ,  заче́нши, и҆́же пе́рвѣе безпло́тное сло́во, пло́ти  прїѧ́тїемъ, дв҃о, родила̀ є҆сѝ. є҆мꙋ́же пое́мъ согла́снѡ  зовꙋ́ще: бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Преесте́ственнымъ сїѧ́ѧ свѣтозаре́нїемъ,  преизрѧ́дне, и҆ лица̀ твоегѡ̀ зра́къ равноа́гг҃ленъ  пока́зовалъ є҆сѝ, бл҃года́ти и҆зда́вшисѧ, стефа́не, ꙗ҆́же  въ дꙋшѝ твое́й сокрове́ннѣ бога́тнѡ. тѣ́мже вопїѧ́лъ  є҆сѝ: ѻ҆́троцы благослови́те, сщ҃е́нницы воспо́йте,  лю́дїе превозноси́те во всѧ̑ вѣ́ки. 
Вѣнчено́сче стефа́не, дꙋшѝ моеѧ̀ ꙗ҆́звы, и҆  грѣхѡ́вныѧ стрꙋ́пы ѡ҆чи́сти кропле́нїемъ крове́й твои́хъ.  къ твоемꙋ́ бо застꙋпле́нїю, и҆ ми́лостивномꙋ и҆  хрⷭ҇топодо́бномꙋ нра́вꙋ прибѣго́хъ зовы́й: ѻ҆́троцы  благослови́те, свѧще́нницы воспо́йте, лю́дїе превозноси́те  во всѧ̑ вѣ́ки. (с. 64) 
Бл҃года́ти, сла́вне, тебѣ̀ тезоимени́тый вѣне́цъ,  твоемꙋ̀ честно́мꙋ верхꙋ̀ положѝ сꙋдїѧ̀ нелицемѣ́рный,  є҆го́же благоче́стнѡ проповѣ́далъ є҆сѝ зижди́телѧ и҆  бг҃а, и҆ цр҃ѧ̀ всѣ́хъ, вопїѧ̀ непреста́ннѡ: ѻ҆́троцы  благослови́те, свѧще́нницы воспо́йте, лю́дїе превозноси́те  во всѧ̑ вѣ́ки. 
Въ рꙋ́кꙋ содѣ́телѧ пре́далъ є҆сѝ дꙋ́хъ тво́й, и҆  нбⷭ҇наѧ вѡ́инства собесѣ́дника прїѧ́ша ра́дꙋющесѧ, пе́рвѣе  на землѝ равноа́гг҃льна, ны́нѣ же тѣ́хъ причте́на  ликѡ́мъ, непреста́ннѡ пою́ща: ѻ҆́троцы благослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Бг҃оро́диченъ: 
Свѣ́та незаходи́магѡ была̀ є҆сѝ сосꙋ́дъ,  всечⷭ҇таѧ, свѣ́тъ бо сꙋ́щымъ во тмѣ̀ и҆ сѣ́ни родила̀  є҆сѝ, просвѣща́ющъ всѧ́чєскаѧ бг҃оразꙋ́мїѧ благода́тїю.  є҆мꙋ́же непреста́ннѡ вѣ́рнїи пое́мъ: ѻ҆́троцы  благослови́те, свѧще́нницы воспо́йте, лю́дїе превозноси́те  во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Страда́нїѧ мꙋ́ченикѡвъ нача́ло, свѣ́тлѡ показа́вый  мꙋче́нїѧ неле́стнꙋю стезю̀, наставлѧ́ющꙋ къ нб҃сѝ,  первомꙋ́ченикъ стефа́нъ, всѧ̑ призыва́етъ дꙋхо́внѣ къ  бжⷭ҇твенномꙋ весе́лїю, и҆ къ прича́стїю свѣ́та, ко  ѻ҆бще́нїю ст҃ы́ни. 
Вжилѧ́емь любо́вїю хрⷭ҇то́вою, и҆ сегѡ̀ поревнова́въ  кро́тости и҆ гла́сꙋ, глаго́лаше: не поста́ви оу҆бі́йцамъ  грѣха̀, гдⷭ҇и, прїими́ же дꙋ́хъ мо́й, бл҃же, и҆  бжⷭ҇твеннагѡ црⷭ҇твїѧ, пи́щи же неизрече́нныѧ сꙋ́щїѧ оу҆  тебє̀ сподо́би мѧ̀. 
Красе́нъ, и҆ ви́да а҆́гг҃льскагѡ, и҆ премꙋ́дрости и҆  вѣ́ры и҆спо́лненъ, и҆ бжⷭ҇твенныѧ зарѝ сїѧ́ѧ лꙋча́ми, и҆  бг҃огла́сными оу҆сты̀ бг҃оглаго́лалъ є҆сѝ ꙗ҆́кѡ рѣка̀,  бжⷭ҇твеннѣ (с. 65) вѣті́йствꙋѧ, вы́шнее наслѣ́дїе,  бг҃облаже́нне, оу҆лꙋчи́лъ є҆сѝ. 
Вѣнце́мъ благода́тей вѣнча́лсѧ є҆сѝ и҆ ли́ки  мꙋ́ченическими ѡ҆крꙋже́нъ, и҆ хрⷭ҇тꙋ̀ подвигополо́жникꙋ  предстоѧ̀, ѡ҆ на́съ моли́сѧ творѧ́щихъ свѣ́тлѡ вои́стиннꙋ  свѣтоно́сное твоѐ торжество̀, бл҃же́нне, и҆ ѿ бѣ́дъ  на́съ и҆зба́ви. 
Бг҃оро́диченъ: 
Ꙗ҆́кѡ всѣ́хъ предста́тельнице хрⷭ҇тїа́нъ,  бг҃ома́ти всенепоро́чнаѧ влⷣчце, ꙗ҆́кѡ ми́лостива,  и҆зба́ви ѿ бѣ́дъ и҆ и҆скꙋше́нїй стра́ждꙋщыѧ рабы̑ твоѧ̑,  и҆ недꙋ́гꙋющыѧ лю́тыхъ прегрѣше́нїй ра́нами, и҆ болѣ́зньми  тѧ́жкими ѡ҆держи̑мыѧ и҆зврачꙋ́й. 
Свѣти́ленъ. Подо́бенъ: Посѣти́лъ ны̀: 
Ка́меннаѧ мета̑нїѧ премі́рный и҆сплето́ша тебѣ̀  нетлѣ́нїѧ вѣне́цъ, и҆ крѡ́вныѧ ка̑пли багрѧни́цꙋ ца́рскꙋ,  нача́льниче мꙋ́ченикѡвъ и҆зрѧ́дный, стефа́не. 
Бг҃оро́диченъ: 
Ст҃а́ѧ влⷣчце пречⷭ҇таѧ, и҆ є҆ди́на  неискꙋсобра́чнаѧ, спасе́нїе и҆ оу҆пова́нїе, ты̀ оу҆молѝ  и҆зъ тебє̀ рожде́ннаго и҆зба́вителѧ на́шего, спастѝ мі́ръ  ѿ ле́сти и҆ бѣ́дъ и҆ скорбе́й. 
На хвали́техъ стїхи̑ры, на д҃, гла́съ д҃. Подо́бенъ:  Ꙗ҆́кѡ до́блѧ: 
Соше́дшесѧ празднолю́бцы та́йнѡ, ꙳ моле́бнꙋю и҆  честнꙋ́ю ꙳ пра́зднꙋемъ первомꙋ́ченика дне́сь па́мѧть, ꙳ въ  се́й прїе́млюще и҆сцѣлє́нїѧ ꙳ честны́хъ дарова́нїй є҆гѡ̀,  ꙳ и҆ возопїе́мъ: ꙳ достойнопѣ́тый мꙋ́чениче, ꙳ молѝ  и҆зба́витисѧ ѿ бѣ́дъ ꙳ творѧ́щымъ па́мѧть твою̀. 
Два́жды. 
Ꙗ҆́коже степє́ни ꙳ и҆ лѣ́ствица на нбⷭ҇ный  восхо́дъ ꙳ ка́мєннаѧ мета̑нїѧ бы́ша тебѣ̀: ꙳ на ню́же  возше́дъ, ви́дѣлъ є҆сѝ ꙳ стоѧ́ща гдⷭ҇а ѡ҆деснꙋ́ю ѻ҆ц҃а̀,  ꙳ тебѣ̀ тезоимени́тъ вѣне́цъ простира́юща ꙳ десни́цею  живоно́сною. ꙳ є҆го́же бли́зъ ꙗ҆́кѡ добропобѣ́дникъ  предстои́ши, ꙳ и҆ страда́льцєвъ верхо́вный. (с. 66) 
Дꙋхо́вною благода́тїю ꙳ просвѣти́въ помышле́нїе, ꙳  зра́комъ ꙗ҆́кѡ а҆́гг҃лъ ꙗ҆ви́лсѧ є҆сѝ, стефа́не, ꙳  ѡ҆блиста́вшꙋ тѣлесѝ ꙳ внꙋ́треннею свѣ́тлостїю, ꙳ и҆ зарю̀  дꙋше́внꙋю ꙗ҆влѧ́ющꙋ ви́дѧщымъ, ꙳ є҆ѧ́же ра́ди полꙋчи́лъ  є҆сѝ и҆ свѣ́та зрѣ́нїе, ꙳ нб҃сє́мъ тебѣ̀ пресла́внѡ  ѿве́рзєннымъ, ꙳ нача́ло мꙋ́ченикѡвъ и҆ похвало̀. 
Сла́ва, гла́съ то́йже, самогла́сенъ: 
Стефа́нъ до́брое нача́ло мꙋ́ченикѡвъ, и҆спо́лненъ  бл҃года́ти и҆ си́лы, творѧ́й зна́мєнїѧ и҆ чꙋдеса̀ вє́лїѧ  въ лю́дехъ, ѿ беззако́нныхъ ка́менїемъ побїе́нъ быва́ше:  по просвѣти́сѧ ꙗ҆́кѡ а҆́гг҃лъ, и҆ зри́тъ сла́вꙋ тебѐ  распе́ншагѡсѧ на́съ ра́ди, ѡ҆деснꙋ́ю си́лы, и҆ дх҃омъ  благода́ти на нб҃са̀ взима́шесѧ. и҆ сегѡ̀ ра́ди съ  ликостоѧ́нїи а҆́гг҃льскими водворѧ́ѧсѧ, мо́литсѧ спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: ꙳  сн҃е возжелѣ́нне, ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
На стїхо́внѣ ѻ҆ктѡ́иха. Сла́ва, гла́съ є҃.  Кѷпрїа́ново: 
Первомꙋ́чениче а҆пⷭ҇ле и҆ перводїа́коне, две́рь  мꙋ́ченикѡвъ и҆ сла́ва пра́ведныхъ, а҆пⷭ҇лѡвъ похвало̀: ты̀  нб҃са̀ ви́дѣлъ є҆сѝ ѿве́рста на сꙋди́щи стоѧ̀, и҆ сн҃а  бж҃їѧ ѡ҆деснꙋ́ю стоѧ́ща неви́димагѡ ѻ҆ц҃а̀. тѣ́мже ꙗ҆́кѡ  а҆́гг҃лъ возсїѧ́въ лице́мъ, въ ра́дости взыва́лъ є҆сѝ ѡ҆  побива́ющихъ тѧ̀ ка́менїемъ: не поста́ви и҆̀мъ грѣха̀  сегѡ̀. и҆ ны́нѣ и҆спросѝ ѿ любвѐ хва́лѧщымъ тѧ̀  ѡ҆чище́нїе грѣхѡ́въ и҆ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Ра́дꙋйсѧ: 
И҆збавле́нїе на́съ ра́ди, и҆ цѣ́нꙋ вели́кꙋю,  пречⷭ҇тꙋю кро́вь (с. 67) твою̀ и҆зво́лилъ є҆сѝ да́ти,  безгрѣ́шне хрⷭ҇тѐ мо́й, всѣ̑мъ хотѧ̀ спасе́нїе полꙋчи́ти.  тѣ́мже тѧ̀ зрѧ́щи пригвожде́на мт҃и твоѧ̀, рыда́ющи власы̀  терза́ше сѝ, глаго́лющи: ча́до, а҆́гнче всенепоро́чный,  мі́ръ хотѧ̀ и҆зба́вити честно́ю твое́ю кро́вїю, ѿ ѻ҆́чїю  моє́ю ка́кѡ за́йде, сп҃се, незаходи́мое сл҃нце, и҆́же  всѣ̑мъ подаѧ́й просвѣще́нїе, и҆ ми́ръ, и҆ ве́лїю ми́лость; 
На лїтꙋргі́и бл҃жє́нна ѻ҆ктѡ́иха, и҆ а҆пⷭ҇ла,  пѣ́снь г҃, на д҃. Прокі́менъ, гла́съ и҃: Во всю̀ зе́млю  и҆зы́де вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. Сті́хъ: Нб҃са̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ  дѣѧ́нїй, зача́ло з҃ї. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и, и҆́бо и҆́стинꙋ  твою̀ въ цр҃кви ст҃ы́хъ. Є҆ѵⷢ҇лїе матѳе́а, зача́ло п҃з.  Прича́стенъ: Во всю̀ зе́млю и҆зы́де вѣща́нїе и҆́хъ: 
Слꙋ́жба ст҃а́гѡ блаже́ннагѡ васі́лїа, хрⷭ҇та̀ ра́ди  ю҆ро́дивагѡ, моско́вскагѡ чꙋдотво́рца. 
На ма́лѣй вече́рни, на Гдⷭ҇и, воззва́хъ: 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ! 
Пребл҃же́нне васі́лїе, ꙳ ѿ ю҆́ности тща́лсѧ є҆сѝ  ста́ти въ де́нь сꙋ́дный ꙳ кромѣ̀ стра́ха и҆ боѧ́зни, ꙳ и҆  прїѧ́лъ є҆сѝ дерзнове́нїе, ꙳ ѿри́нꙋвъ всѧ́чєскїѧ  сла́дѡсти тѣлє́сныѧ, ꙳ хрⷭ҇тꙋ̀ послѣ́довалъ є҆сѝ, ꙳  собира́ѧ бога́тство дꙋхо́вное: ꙳ трꙋды̀ и҆ терпѣ́нїемъ  гото́вꙋ всегда̀ и҆мѣ́ѧ свѣщꙋ̀ твою̀, ꙳ и҆ ра́дꙋѧсѧ  возше́лъ є҆сѝ на нб҃са̀. ꙳ молѝ спасти́сѧ дꙋша́мъ  на́шымъ. 
Два́жды. 
Бг҃облаже́нне васі́лїе, ꙳ возненави́дѣвъ  вре́мєннаѧ мі́ра (с. 68) сегѡ̀, ꙳ оу҆мертви́лъ є҆сѝ всѧ̑  плотскі̑ѧ сла́дѡсти: ꙳ бг҃оꙋго́днѡ подвиза́ѧсѧ, ꙳ на высотꙋ̀  восте́клъ є҆сѝ добродѣ́телей, ꙳ и҆ вра̑жїѧ кѡ́зни  попра́въ, ꙳ побѣ́ды вѣне́цъ воспрїѧ́лъ є҆сѝ, ꙳ ѿ  землѝ преста́вивсѧ. ꙳ и҆ ны́нѣ на нб҃сѝ съ ли́ки  пра́ведныхъ веселѧ́сѧ, ꙳ молѝ спасти́сѧ дꙋша́мъ на́шымъ. 
Бг҃одохнове́нне васі́лїе, ꙳ потща́лсѧ є҆сѝ  побѣди́ти сѣ̑ти лꙋка́вагѡ, ꙳ и҆спо́лнєнныѧ невѣ́рїѧ и҆  сла́бости, ꙳ и҆ всѣ́хъ преле́стныхъ мі́ра сегѡ̀: ꙳  дарова́нїй ст҃а́гѡ дх҃а сподо́бивсѧ, ꙳ показа́лсѧ є҆сѝ  ю҆ро́дъ мі́рꙋ, но хрⷭ҇тꙋ̀ мꙋ́дръ: ꙳ подвиза́лсѧ є҆сѝ  црⷭ҇тва ра́ди нбⷭ҇нагѡ, ꙳ є҆́же и҆ дости́глъ є҆сѝ. ꙳ и҆  ны́нѣ со а҆́гг҃лы ликовствꙋ́ѧ, ꙳ молѝ спасти́сѧ дꙋша́мъ  на́шымъ. 
Сла́ва, гла́съ то́йже, самогла́сенъ: 
Возлюби́лъ є҆сѝ нбⷭ҇наѧ, и҆ возненави́дѣвъ  зємна́ѧ, ме́рзска сотвори́лъ є҆сѝ ѧ҆̀: тѣ́снымъ и҆  ско́рбнымъ пꙋте́мъ ше́ствꙋѧ, побѣди́лъ є҆сѝ стра̑сти  мі́ра сегѡ̀. въ терпѣ́нїи и҆ страда́нїи хра́бръ ꙗ҆ви́всѧ,  разори́лъ є҆сѝ всѧ̑ кѡ́зни вра̑жїѧ, и҆ поче́рплъ є҆сѝ  жела́нїемъ и҆сто́чника благода́тнаго, и҆ бы́сть благода́ть  бж҃їѧ въ се́рдцы твое́мъ, и҆ въ совершє́ннаѧ предложє́нїѧ  во́ли бж҃їи себѐ предложи́лъ є҆сѝ. преблаже́нне васі́лїе,  молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ чистоты̀, ꙳ чꙋ́дне васі́лїе, бы́лъ є҆сѝ, ꙳  пи́щи мно́гїѧ и҆ добролю́бїѧ тѣле́снагѡ, ꙳ и҆ ри́знагѡ  ѡ҆дѣѧ́нїѧ не восхотѣ́лъ є҆сѝ, ꙳ стра́хомъ бж҃їимъ  стѧжа́въ безмо́лвїе. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆̀же въ лїва́нѣ, оу҆мно́житсѧ. 
До́мъ дх҃а ст҃а́гѡ, ꙳ ст҃е васі́лїе, бы́лъ є҆сѝ, ꙳  до́мъ роди́телей и҆ всѣ́хъ земны́хъ веще́й, ꙳ ѿ  младе́нчества возненави́дѣвъ, ꙳ бꙋ́дꙋщїѧ ра́ди жи́зни. (с.  69) 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
До́мъ хрⷭ҇то́ва благодаре́нїѧ, ꙳ бг҃одохнове́нне,  бы́лъ є҆сѝ, ꙳ бога́тство сокрове́нно въ дꙋшѝ и҆мѣ́лъ  є҆сѝ, ꙳ возсїѧ̀ лꙋча̀ свѣтла̀ благода́ти ꙳ въ мы́сли  твое́й. 
Сла́ва, гла́съ є҃: 
Приклони́лъ є҆сѝ вы́ю твою̀ ѿ ю҆́ности, къ  бжⷭ҇твенномꙋ зва́нїю, преблаже́нне васі́лїе, и҆ взе́мъ  ꙗ҆ре́мъ спаси́тельнагѡ словесѐ хрⷭ҇та̀ бг҃а на́шегѡ,  расто́ргнꙋлъ є҆сѝ сѣ̑ти вра́жїѧ, и҆ попра́лъ є҆сѝ всю̀  горды́ню є҆гѡ̀. ра́зꙋмъ непреле́стенъ стѧжа́въ, посредѣ̀  мо́лвъ сохрани́лъ є҆сѝ себѐ: живы́й съ до́льними, и҆  ходѧ́й пло́тїю и҆ стꙋпа́ѧй дꙋ́хомъ, ви́дѣлъ є҆сѝ гѡ́рнѧѧ,  и҆ ско́рѡ восте́клъ є҆сѝ къ вѣнцꙋ̀ вы́шнѧгѡ зва́нїѧ:  молѝ спасти́сѧ дꙋша́мъ на́шымъ. 
Тропа́рь, гла́съ и҃: 
Житїѐ твоѐ, васі́лїе, нело́жное, и҆ чистота̀  нескве́рна, хрⷭ҇та̀ ра́ди тѣ́ло твоѐ и҆знꙋри́лъ є҆сѝ  посто́мъ и҆ бдѣ́нїемъ, и҆ мра́зомъ и҆ теплото́ю со́лнечною,  и҆ слото́ю и҆ дожде́внымъ ѻ҆́блакомъ, и҆ просвѣти́сѧ лицѐ  твоѐ ꙗ҆́кѡ со́лнце: и҆ ны́нѣ прихо́дѧтъ къ тебѣ̀  рѡссі́йстїи наро́ди и҆ всѝ лю́дїе, прославлѧ́юще ст҃о́е  твоѐ оу҆спе́нїе. тѣ́мъ хрⷭ҇та̀ бг҃а молѝ, да и҆зба́витъ  ны̀ ѿ ва́рварскагѡ плѣне́нїѧ, и҆ междоꙋсо́бныѧ бра́ни, и҆  ми́ръ мі́рови пода́стъ, и҆ дꙋша́мъ на́шымъ ве́лїю ми́лость. 
На вели́цѣй вече́рни, Блаже́нъ мꙋ́жъ, а҆нтїфѡ́нъ  а҃. 
На Гдⷭ҇и, воззва́хъ, стїхи̑ры на и҃, гла́съ в҃.  Поⷣ: Є҆гда̀ ѿ дре́ва: 
Є҆гда̀ на́йде на тѧ̀ бжⷭ҇твенное раче́нїе, васі́лїе  чꙋ́дне, тогда̀ мїрскі́й мѧте́жъ ѿтрѧ́слъ є҆сѝ,  оу҆се́рднѡ послѣ́довалъ є҆сѝ хрⷭ҇тꙋ̀, ско́рбнымъ и҆  тѣ́снымъ пꙋте́мъ ше́ствꙋѧ, и҆ бы́лъ є҆сѝ земны́й  а҆́гг҃лъ, и҆ ꙗ҆ви́лсѧ є҆сѝ нбⷭ҇ный (с. 70) человѣ́къ.  преста́вивсѧ къ вѣ́чнымъ ѻ҆би́телемъ, предстои́ши въ  ра́дости ст҃ы́хъ хрⷭ҇тꙋ̀ бг҃ꙋ на́шемꙋ: є҆го́же со  дерзнове́нїемъ молѝ ѡ҆ дꙋша́хъ на́шихъ. 
Є҆гда̀ ѡ҆зари́лсѧ є҆сѝ дх҃омъ бжⷭ҇твеннымъ,  тогда̀ мі́ра всѧ̑ кра̑снаѧ ѿве́рглъ є҆сѝ: ничто́же на  тѣ́лѣ твое́мъ носи́лъ є҆сѝ ѿ тлѣ́нныхъ ѡ҆дѣѧ́нїй,  нагото́ю тѣле́сною хрⷭ҇тꙋ̀ рабо́таѧ: жела́ѧ блаже́нства  вѣ́чнагѡ, презрѣ́лъ є҆сѝ дѡ́льнѧѧ, и҆ ны́нѣ предстои́ши  хрⷭ҇тꙋ̀ бг҃ꙋ на́шемꙋ, во сла́вѣ со ст҃ы́ми а҆́гг҃лы.  є҆го́же со дерзнове́нїемъ молѝ ѡ҆ дꙋша́хъ на́шихъ. 
Є҆гда̀, пребл҃же́нне васі́лїе, совле́клсѧ є҆сѝ  тлѣ́нныхъ ѡ҆дѣѧ́нїй, тогда̀ ѡ҆бле́клсѧ є҆сѝ въ но́ваго  человѣ́ка, ѡ҆бновле́на хрⷭ҇то́вою кро́вїю, ѿлага́ѧ  вє́тхаѧ мꙋдрова̑нїѧ, за̑днѧѧ забыва́ѧ, на прє́днѧѧ  простира́ѧсѧ: и҆ собра́лъ є҆сѝ бога́тство дꙋхо́вное, и҆  прине́слъ є҆сѝ нача́тки трꙋдѡ́въ твои́хъ хрⷭ҇тꙋ̀ бг҃ꙋ  на́шемꙋ. є҆го́же со дерзнове́нїемъ молѝ ѡ҆ дꙋша́хъ  на́шихъ. 
И҆́ны стїхи̑ры, гла́съ є҃. Подо́бенъ: Ра́дꙋйсѧ: 
Ра́дꙋйсѧ, бг҃омꙋ́дре васі́лїе, ст҃а́гѡ дх҃а  дарова́нїе вни́де въ помышле́нїе твоѐ, и҆ ве́сь свобо́денъ  бы́лъ є҆сѝ ѡ҆ гдⷭ҇ѣ, всѣ́хъ земны́хъ веще́й житїѧ̀ сегѡ̀  сꙋ́етнагѡ. предспѣ́ѧй добродѣ́тельнымъ по́двигомъ и҆  терпѣ́нїемъ, ю҆ро́дственное жи́тельство и҆збра́лъ є҆сѝ,  и҆змѣни́въ тлѣ̑ннаѧ оу҆пова́нїемъ на бг҃а, жела́ѧ  сподо́битисѧ црⷭ҇тва нбⷭ҇нагѡ, хране́нїе положи́лъ є҆сѝ  оу҆стѡ́мъ твои̑мъ, и҆ ходѧ̀ пꙋте́мъ за́повѣдей гдⷭ҇нихъ,  побѣди́лъ є҆сѝ бра́нь непрїѧ́зненнꙋ, чи́стъ по́мыслъ  всегда̀ и҆мѣ́лъ є҆сѝ, вѣ́ры ра́ди и҆ любвѐ бж҃їѧ, и҆  прїе́мъ возме́здїе, со а҆́гг҃лы селе́нїе, молѝ спасти́сѧ  дꙋша́мъ на́шымъ. 
Ра́дꙋйсѧ, преблаже́нне васі́лїе, и҆́же во  младе́нствѣ бл҃гоче́стїѧ дости́гнꙋвъ, погаси́лъ є҆сѝ  пла́мень по́хотный, и҆ (с. 71) свѣ́томъ разꙋ́мнымъ ѿ бг҃а  просвѣ́щсѧ, тща́нїе прилѣ́жно во оу҆мѣ̀ и҆мѣ́лъ є҆сѝ  днѐ хотѧ́щагѡ бы́ти: и҆ премѣни́въ тлѣ̑ннаѧ наде́ждею  бꙋ́дꙋщихъ бла̑гъ, до́мъ и҆ жили́ще дх҃а ст҃а́гѡ, бг҃омꙋ́дре,  бы́лъ є҆сѝ, садѧ̀ сады̀ добры̀ въ дꙋшѝ, дѣ́тєли житїѧ̀  ст҃ы́хъ ѻ҆ц҃ъ соверша́ѧ, и҆ са́дове твоѝ благоꙋго́дны  гдⷭ҇еви, и҆́же и҆ по сме́рти ꙗ҆вѝ тѧ̀ на́мъ и҆сто́чника  и҆сцѣле́нїй. и҆ ны́нѣ со а҆́гг҃лы на нб҃сѝ ликовствꙋ́ѧ,  молѝ спасти́сѧ дꙋша́мъ на́шымъ. 
Ра́дꙋйсѧ, бг҃облаже́нне васі́лїе, возненави́дѣвъ  житїѐ мі́ра сегѡ̀, разже́гсѧ любо́вїю гдⷭ҇нею ꙗ҆́кѡ  ѻ҆гне́мъ, попали́лъ є҆сѝ по́мыслы гнꙋ́сныѧ, и҆ всѧ̑  оу҆́зы ны́нѣшнѧгѡ житїѧ̀ прелє́стныѧ расто́ргнꙋлъ є҆сѝ,  и҆ благи́ми и҆скꙋше́нїи да́ра хрⷭ҇то́ва дꙋ́шꙋ ѡ҆чи́стилъ  є҆сѝ, ꙗ҆́кѡ зла́то въ горни́лѣ. и҆ на землѝ ꙗ҆́кѡ  а҆́гг҃лъ бы́лъ є҆сѝ, подо́бенъ серафі́мꙋ, ѡ҆брѣ́тъ  би́сера добра̀ и҆ и҆збра́нна нбⷭ҇наго, и҆ прода́въ и҆мѣ̑нїѧ  твоѧ̑ всѧ̑, того̀ є҆ди́наго стѧжа́лъ є҆сѝ въ мы́сли  твое́й: и҆ благода́ть прїе́мь просвѣти́тельнꙋю, молѝ  спасти́сѧ дꙋша́мъ на́шымъ. 
Сла́ва, гла́съ и҃: 
Человѣ́че бж҃їй, мꙋ́же жела́нїй дꙋхо́вныхъ,  црⷭ҇твїѧ наслѣ́дниче, не премолчѝ за ны̀ вопи́ти ко гдⷭ҇ꙋ,  преблаже́нне васі́лїе: и҆ къ ра́цѣ моще́й твои́хъ  притека́ющихъ да́ра и҆сцѣле́нїѧ сподо́би, и҆ молѝ  во́инствꙋ на́шемꙋ дарова́ти на врагѝ побѣ́дꙋ и҆  ѡ҆долѣ́нїе, и҆ на́мъ творѧ́щымъ па́мѧть твою̀ грѣхѡ́въ  проще́нїе, и҆ дꙋша́мъ спасе́нїе, и҆ мі́рови ми́ръ и҆ ве́лїю  ми́лость. 
И҆ ны́нѣ, бг҃оро́диченъ: 
Вхо́дъ. Прокі́менъ днѐ. Та́же парємїѝ сегѡ̀ мцⷭ҇а  въ г҃-й де́нь. 
На лїті́и стїхи̑ры, гла́съ а҃: 
И҆́же по благода́ти бж҃їи да́ннѣй тѝ, пребл҃же́нне  васі́лїе, ꙗ҆́кѡ премꙋ́дрый хꙋдо́жникъ, ѡ҆снова́нїе  положи́въ (с. 72) вѣ́рꙋ, добродѣ́тельми на го́рꙋ  безстра́стїѧ возше́лъ є҆сѝ, мра́къ и҆ мглꙋ̀ и҆ бꙋ́рю  ѿрази́въ, премꙋ́дростїю вы́шнею ве́сь ѡ҆бле́клсѧ є҆сѝ,  на высотꙋ̀ возше́дъ, къ свѣ́тꙋ преложи́лсѧ є҆сѝ. и҆ въ  наро́дѣ живы́й ꙗ҆́кѡ въ столпѣ̀ пребыва́ѧ, и҆ ничто́же  восхотѣ́въ мі́ра сегѡ̀, нижѐ на тѣ́лѣ твое́мъ что̀ ѿ  тлѣ́нныхъ носи́въ, а҆́гг҃лы оу҆диви́лъ є҆сѝ, и҆  человѣ́ки оу҆жаси́лъ є҆сѝ, бѣ́сы посрами́лъ є҆сѝ. и҆  ны́нѣ во свѣ́тѣ пребыва́ѧ со ст҃ы́ми а҆́гг҃лы, молѝ  спасти́сѧ дꙋша́мъ на́шымъ. 
Оу҆страни́всѧ гдⷭ҇а ра́ди ѿ всѣ́хъ земны́хъ,  ѿлꙋчи́лсѧ є҆сѝ роди́телей и҆ срѡ́дникъ ꙗ҆́кѡ незна́емь,  ѿ ст҃а́гѡ дх҃а оу҆тѣше́нїе воспрїи́мъ, и҆  безтѣлє́снымъ въ тѣлесѝ ревнова́въ, ѡ҆чище́но тѣ́ло и҆  просвѣще́нъ оу҆́мъ и҆мѣ́ѧ, въ бг҃олю́бїе чистоты̀  прише́лъ є҆сѝ, и҆ безлѣ́ностнѡ хрⷭ҇тꙋ̀ послѣ́довалъ  є҆сѝ, є҆мꙋ́же въ вы́шнихъ, преблаже́нне, со а҆́гг҃льскими  чи́нми предстоѧ̀, молѝ и҆зба́витисѧ на́мъ ѿ лꙋка́вства  вра́жїѧ, и҆ спасти́сѧ дꙋша́мъ на́шымъ. 
Дх҃омъ бж҃їимъ наставлѧ́емь, бг҃облаже́нне васі́лїе,  мїрска̑ѧ треволнє́нїѧ ѿтрѧ́слъ є҆сѝ, и҆ возненави́дѣлъ  є҆сѝ любвѐ ра́ди бж҃їѧ. всѧ̑ житє́йскаѧ оу҆се́рднѡ  ѡ҆ста́вивъ, и҆ напра́вивъ но́гꙋ твою̀ на бг҃оꙋго́днꙋю  стезю̀, прите́клъ є҆сѝ ко блаже́нномꙋ безстра́стїю.  сто́лпъ крѣ́пости ѿ лица̀ вра́жїѧ бы́лъ є҆сѝ, и҆ ꙗ҆́кѡ  нбⷭ҇ный человѣ́къ и҆ земны́й а҆́гг҃лъ, свѣти́льниче  неꙋгаса́емый, ѿе́млеши недꙋ́ги страсте́й, и҆ болѣ̑зни  и҆сцѣлѧ́еши приходѧ́щымъ тѝ съ вѣ́рою: молѝ ѡ҆ спасе́нїи  дꙋ́шъ на́шихъ. 
Сла́ва, гла́съ є҃: 
Прїиди́те, рѡссі́йстїи собо́ри хрⷭ҇тїа́нстїи,  припаде́мъ къ ра́цѣ васі́лїа чꙋ́днагѡ, и҆ возопїе́мъ є҆мꙋ̀  съ весе́лїемъ: ра́дꙋйсѧ, ꙗ҆́кѡ ѿ младе́нства добрꙋ̀  лѣ́ствицꙋ ѡ҆брѣ́лъ є҆сѝ, ѿ всегѡ̀ земна́гѡ и҆ те́мныхъ  страсте́й прило́га, (с. 73) безъ преткнове́нїѧ къ  бжⷭ҇твенномꙋ свѣ́тꙋ прилага́ѧсѧ, ско́рбнымъ и҆ тѣ́снымъ  пꙋте́мъ хрⷭ҇то́ви ше́ствꙋѧ: ра́дꙋйсѧ, преблаже́нне васі́лїе,  си́лою хрⷭ҇то́вою ди́венъ ꙗ҆ви́лсѧ є҆сѝ въ житїѝ  твое́мъ, ꙗ҆́коже ѿ чре́ва ма́тернѧ и҆зше́лъ є҆сѝ, та́кѡ  и҆ въ наро́дѣ на́гъ ходѧ̀ не срамлѧ́ѧсѧ, мра́за и҆ жже́нїѧ  со́лнечнагѡ никогда́же оу҆клонѧ́ѧсѧ, мꙋдрѣ́йшимъ  ю҆ро́дствомъ и҆ терпѣ́нїемъ и҆ страда́нїемъ хрⷭ҇тꙋ̀  послѣ́довалъ є҆сѝ: ра́дꙋйсѧ, бг҃одохнове́нне васі́лїе,  ѡ҆брѣты́й бг҃овидѣ́нїѧ восхо́дъ, побѣди́лъ є҆сѝ полкѝ  бѣсѡ́вскїѧ, ꙗ҆́кѡ а҆́гг҃лъ ꙗ҆ви́лсѧ є҆сѝ въ житїѝ  твое́мъ. и҆ кто̀ мо́жетъ и҆зчестѝ чꙋдеса̀ твоѧ̑; въ  да́льнихъ бо страна́хъ по мо́рю ꙗ҆́кѡ по сꙋ́хꙋ ходѧ́ща  ви́дѧхꙋ тѧ̀: ра́дꙋйсѧ, досточꙋ́дне васі́лїе, всѧ̑ хрⷭ҇то́ва  оу҆чє́нїѧ дѣ́лы и҆спо́лнилъ є҆сѝ, и҆ по преставле́нїи  просїѧ̀ свѣ́тлость житїѧ̀ твоегѡ̀ и҆ воспрїѧ́лъ є҆сѝ  бога́тство благода́тное, мі́ръ просвѣща́ѧ чꙋдесы̀. моли́сѧ  прилѣ́жнѡ хрⷭ҇тꙋ̀ бг҃ꙋ на́шемꙋ, дарова́ти це́ркви на́шей  ми́ръ, во оу҆твержде́нїе вѣ́ры хрⷭ҇тїа́нскїѧ, и҆  ѻ҆те́чествꙋ на сопроти̑вныѧ побѣ̑ды, и҆ спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ: Хра́мъ и҆ две́рь є҆сѝ: 
На стїхо́внѣ стїхи̑ры, гла́съ и҃. Подо́бенъ: Что̀  ва́съ нарече́мъ: 
Что́ тѧ нарече́мъ, васі́лїе чꙋ́дне; ꙳ а҆́гг҃ла ли;  тѣ́ла бо ѿврати́лсѧ є҆сѝ. ꙳ херꙋві́ма ли; ꙗ҆́кѡ на  тебѣ̀ почи́лъ є҆́сть хрⷭ҇то́съ. ꙳ серафі́ма ли; ꙗ҆́кѡ  непреста́ннѡ просла́вилъ є҆сѝ хрⷭ҇та̀. ꙳ си̑лы ли;  дѣ́йствꙋеши бо и҆сцѣлє́нїѧ. ꙳ мнѡ́га тѝ и҆мена̀, ꙳ и҆  бѡ́льша дарова̑нїѧ, ꙳ непреста́ннѡ молѝ, спастѝ дꙋ́шы  на́шѧ. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Что́ тѧ нарече́мъ, васі́лїе преблаже́нне; ꙳ нагото́ю  (с. 74) тѣ́ла послѣ́довалъ є҆сѝ хрⷭ҇тꙋ̀, ꙳ мꙋдрѣ́йшимъ  ю҆ро́дствомъ прехи́трилъ є҆сѝ дїа́вола, ꙳ сего̀ свѧза́ѧ  плени́цами сле́зъ твои́хъ, ꙳ и҆ бога́тство носѧ̀ въ дꙋшѝ  некра́домо, ꙳ всѧ̑ хрⷭ҇то́ва оу҆чє́нїѧ дѣ́ломъ  и҆спо́лнилъ є҆сѝ, ꙳ и҆ ны́нѣ на нб҃сѣ́хъ ликꙋ́ѧ, ꙳  непреста́ннѡ молѝ хрⷭ҇та̀ бг҃а, спастѝ дꙋ́шы на́шѧ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Что́ тѧ и҆менꙋ́емъ, васі́лїе преблаже́нне; ꙳  а҆́гг҃льски бо на землѝ ꙳ пожи́лъ є҆сѝ безвеще́ственнѡ, ꙳  ничто́же и҆мѣ́ѧй, всѧ̑ содержа́лъ є҆сѝ. ꙳ ꙗ҆ви́лсѧ  є҆сѝ зна́емь въ да́льныхъ страна́хъ чꙋдодѣ́йствꙋѧ, ꙳ и҆  рѡссі́йскꙋю зе́млю ꙳ чꙋде́съ зарѧ́ми просвѣти́лъ є҆сѝ. ꙳  непреста́ннѡ молѝ хрⷭ҇та̀ бг҃а, ꙳ спастѝ дꙋ́шы на́шѧ. 
Сла́ва, гла́съ ѕ҃. Самогла́сенъ: 
Прїиди́те, свѧти́телїи и҆ свѧще́нницы, и҆  моско́встїи лю́дїе правосла́внїи, и҆ всѝ рѡссі́йстїи  собо́ри хрїстїа́нстїи, притеце́мъ къ ра́цѣ васі́лїа  чꙋ́днагѡ, и҆ возопїе́мъ любо́вїю: ѽ преблаже́нне васі́лїе!  непреста́ннѡ воздѣжѝ рꙋ́цѣ за ны̀ ко гдⷭ҇ꙋ, молѧ́сѧ, за  цр҃ковь на́шꙋ, и҆ за всѧ̑ правосла́вныѧ хрⷭ҇тїа́ны, и҆ за  лю́ди рѡссі́йскїѧ страны̀, и҆зба́витисѧ гра́дꙋ на́шемꙋ и҆  всѣ̑мъ страна́мъ правосла́вїѧ, ѿ гла́да и҆ гꙋби́тельства,  и҆ ѿ наше́ствїѧ и҆ноплемє́никъ, и҆ междоꙋсо́бныѧ бра́ни,  и҆ дарова́ти во́инствꙋ на́шемꙋ на врагѝ побѣ́дꙋ и҆  ѡ҆долѣ́нїе, и҆ цр҃квамъ соедине́нїе, и҆ мі́рꙋ  оу҆строе́нїе, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: 
Тропа́рь, гла́съ и҃: Житїѐ твоѐ, васі́лїе,  нело́жное: Пи́санъ на ма́лѣй вече́рни: (с. 75) 
На оу҆́трени, на Бг҃ъ гдⷭ҇ь, тропа́рь два́жды,  Сла́ва, и҆ ны́нѣ, бг҃оро́диченъ: 
По а҃-й стїхоло́гїи сѣда́ленъ, гла́съ и҃: 
Ꙗ҆ви́всѧ чꙋ́денъ въ терпѣ́нїи твое́мъ, всѧ́чески  хрⷭ҇тꙋ̀ оу҆годи́лъ є҆сѝ, пребл҃же́нне васі́лїе, мꙋ́дрою  мы́слїю оу҆тверди́лъ є҆сѝ дꙋ́шꙋ твою̀, порабо́тивъ  плотска̑ѧ мꙋдрова̑нїѧ дꙋ́хꙋ, и҆збра́въ дѡ́браѧ бг҃а ра́ди  трꙋжда́тисѧ, мꙋ́жески глаго́лалъ є҆сѝ: а҆́ще ꙗ҆́ра зима̀,  но сла́докъ ра́й, болѣ́зненнѡ трꙋжда́тисѧ, но блаже́нно  воспрїѧ́тїе. тѣ́мже, преблаже́нне васі́лїе, молѝ хрⷭ҇та̀  бг҃а, спастѝ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Бцⷣе цр҃и́це, правосла́вныхъ похвало̀,  є҆реті́чєскаѧ шата̑нїѧ разорѝ, и҆ ли́ца и҆́хъ посрамѝ,  не покланѧ́ющыѧсѧ, пречⷭ҇таѧ, ѻ҆́бразꙋ твоемꙋ̀ потребѝ:  мы́ же вѣ́рнїи рабѝ, бг҃ома́ти, сн҃а твоегѡ̀, покланѧ́емсѧ  ѻ҆́бразꙋ твоемꙋ̀, и҆ мо́лимъ тѧ̀, въ де́нь сꙋ́дный  и҆зба́вити на́съ мꙋче́нїѧ, и҆ сподо́бити црⷭ҇твїѧ нбⷭ҇нагѡ,  мт҃и хрⷭ҇та̀ бг҃а. 
По в҃-й стїхоло́гїи сѣда́ленъ, гла́съ в҃: 
Сла́вы и҆ бога́тства не восхотѣ́въ, всѧ̑ нивочто́же  вмѣни́лъ є҆сѝ, преблаже́нне васі́лїе, да хрⷭ҇та̀  приѡбрѧ́щеши, є҆го́же и҆ полꙋчи́лъ є҆сѝ мно́гими трꙋды̑  и҆ терпѣ́нїемъ. и҆ ны́нѣ зри́ши, и҆́хже ѻ҆́ко не ви́дѣ,  и҆ оу҆́хо не слы́ша, и҆ на се́рдце человѣ́кꙋ не взы́де,  ꙗ҆̀же тебѣ̀ оу҆гото́ва бг҃ъ возлюби́вшемꙋ є҆го̀.  тѣ́мже, мꙋ́дре, мо́лимъ тѧ̀, молѝ хрⷭ҇та̀ бг҃а, спастѝ  дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Чꙋ́днаѧ цр҃и́це бцⷣе, пречⷭ҇таѧ дв҃о  бл҃гослове́ннаѧ, и҆ ѿ родѡ́въ и҆збра́ннаѧ, земны́хъ на  спасе́нїе, дꙋ́шꙋ мою̀ во грѣсѣ́хъ всѧ́ческихъ лю́тѣ  ѡ҆бꙋрева́емꙋ, наста́ви на стезю̀ (с. 76) покаѧ́нїѧ, да  воспою́ тѧ ра́дꙋѧсѧ: бл҃гослове́на ты̀ въ жена́хъ,  всенепоро́чнаѧ влⷣчце. 
По полѷеле́и сѣда́ленъ, гла́съ є҃: 
Дꙋхо́внѡ торжествꙋ́емъ въ па́мѧть чꙋ́днагѡ васі́лїа:  се́й бо а҆́гг҃лы оу҆дивѝ, и҆ человѣ́ки пра́здновати  оу҆стро́и, хрⷭ҇та̀ сла́вити прославлѧ́ющагѡ ст҃ы̑ѧ своѧ̑:  просла́ви бо є҆го̀ гдⷭ҇ь сла́вою, ю҆́же зрѧ́тъ всѝ ст҃і́и,  сеѧ̀ сла́вы сподо́бисѧ полꙋчи́ти. тѣ́мъ молѧ́щесѧ є҆мꙋ̀  глаго́лемъ: не забꙋ́ди на́съ творѧ́щихъ свѧтꙋ́ю па́мѧть  твою̀, да зове́мъ тѝ: ра́дꙋйсѧ, премꙋ́дре васі́лїе,  покры́вый твоѧ̑ добродѣ́тєли мꙋдрѣ́йшимъ ю҆ро́дствомъ  хрⷭ҇та̀ ра́ди: ра́дꙋйсѧ, ꙗ҆́кѡ терпѣли́внѡ хрⷭ҇тꙋ̀  рабо́таѧ, сосꙋ́домъ пло́ти твоеѧ̀ на́гъ сы́й, прїѧ́лъ є҆сѝ  вѣне́цъ нетлѣ́нный: ра́дꙋйсѧ, васі́лїе, хвала́мъ  досто́йный. 
Два́жды. 
Сла́ва, и҆ ны́нѣ, бг҃оро́диченъ: 
Бцⷣѣ возопїе́мъ вѣ́рнїи любо́вїю: ра́дꙋйсѧ, бж҃їе  селе́нїе: ра́дꙋйсѧ, па́дшихъ воста́нїе: ра́дꙋйсѧ, ме́ртвыхъ  воскресе́нїе: ра́дꙋйсѧ, вѣ́рныхъ спасе́нїе: ра́дꙋйсѧ,  ненаде́жныхъ наде́ждо и҆звѣ́стнаѧ: ра́дꙋйсѧ, ст҃ы́хъ сла́ва  и҆ весе́лїе: ра́дꙋйсѧ, а҆́гг҃лѡвъ торжество̀ непремо́лчное:  ра́дꙋйсѧ, ѡ҆бра́дованнаѧ, гдⷭ҇ь съ тобо́ю, и҆ тебє̀ ра́ди  съ на́ми. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ. Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. Сті́хъ: Оу҆слы́ши, бж҃е, гла́съ  мо́й, внегда̀ моли́тимисѧ къ тебѣ̀. Всѧ́кое дыха́нїе:  Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Ѿ ю҆́ности, пребл҃же́нне, сосꙋ́дъ и҆збра́нъ  ꙗ҆ви́лсѧ є҆сѝ, и҆ жили́ще ст҃а́гѡ дх҃а бы́лъ є҆сѝ,  крѣ́постїю оу҆ма̀ непоколеби́мь пребы́лъ є҆сѝ, и҆ надъ  страстьмѝ воцари́лсѧ є҆сѝ, великодꙋ́шне васі́лїе.  презрѣ́въ плотска̑ѧ ѡ҆дѣѧ̑нїѧ, процвѣ́лъ є҆сѝ ꙗ҆́кѡ  крі́нъ се́льный, ѡ҆дѣ́ѧвсѧ добродѣ́тельми (с. 77) ꙗ҆́кѡ  ри́зою свѣ́та, ꙗ҆ви́лсѧ є҆сѝ крѣпкостоѧ́теленъ проти́вꙋ  зи́мныѧ ꙗ҆́рости, и҆ со́лнечнагѡ ѡ҆пале́нїѧ, и҆ нагото́ю  тѣ́ла твоегѡ̀ послѣ́довалъ є҆сѝ хрⷭ҇тꙋ̀ бг҃ꙋ на́шемꙋ:  є҆гѡ́же и҆ крⷭ҇тъ на ра́мꙋ поне́слъ є҆сѝ, безпреста́ни  сраспина́ѧсѧ є҆мꙋ̀. того̀ молѝ, ми́ръ вселе́ннѣй  дарова́ти, и҆ дꙋша́мъ на́шымъ ве́лїю ми́лость. 
Канѡ́нъ бцⷣы, со і҆рмосо́мъ на ѕ҃. И҆ ст҃а́гѡ два̀ на  и҃. Пе́рвый. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Ѡ҆дѣѧ́йсѧ свѣ́томъ ꙗ҆́кѡ ри́зою, ѡ҆дѣ́ѧ тѧ̀,  васі́лїе чꙋ́дне, ри́зою безстра́стїѧ. тѣ́мже взима́ѧсѧ  дꙋ́хомъ къ бжⷭ҇твенномꙋ видѣ́нїю, и҆ ѡ҆зари́всѧ бл҃года́тїю  бж҃їѧ про́мысла, стра́ненъ показа́лсѧ є҆сѝ ѿ всѣ́хъ  срѡ́дникъ и҆ зна́емыхъ, и҆ пресели́лсѧ є҆сѝ къ сро́дствꙋ  нбⷭ҇номꙋ, и҆ ны́нѣ живе́ши жи́знь безконе́чнꙋю. 
Показа́лсѧ є҆сѝ рѡссі́йской землѝ свѣти́ло  вели́кое, просвѣща́ѧ на́съ свѣ́томъ твои́хъ  добродѣ́телей. и҆ кто̀ мо́жетъ и҆зчестѝ мнѡ́гїѧ по́двиги  и҆ трꙋды̀ твоѧ̑, и҆ всенѡ́щнаѧ стоѧ̑нїѧ, и҆ и҆ны́хъ  мно́жєства къ си́мъ добродѣ́телей, и҆̀мже возме́здїе ѿ  бг҃а прїѧ́лъ є҆сѝ; 
Оу҆ма̀ человѣ́ча превзы́де чи́нъ, ди́вное на  землѝ житїѐ пожи́лъ є҆сѝ, бдѧ̀ и҆ молѧ́сѧ и҆ трꙋжда́ѧсѧ,  и҆ на́гъ на землѝ скита́ѧсѧ, не и҆мѣ́ѧ гдѣ̀ главы̀  подклони́ти, во все́мъ животѣ̀ твое́мъ. и҆ сегѡ̀ ра́ди  всели́лсѧ є҆сѝ во ѻ҆би́тєли нбⷭ҇ныѧ: мно́ги бо, речѐ  гдⷭ҇ь, ѻ҆би́тєли въ домꙋ̀ ѻ҆ц҃а̀ моегѡ̀, по мѣ́рѣ  добродѣ́телей. 
Бг҃оро́диченъ: 
Ко́е спасе́нїе и҆́но таково̀, ꙗ҆́коже ты̀,  пречⷭ҇таѧ бцⷣе, крѣ́пкое поможе́нїе, и҆ те́плое  застꙋпле́нїе; и҆зба́ви дꙋ́шꙋ (с. 78) мою̀ ѿ сѣ́ти  дїа́воли: ты́ бо є҆сѝ всѣ́хъ земны́хъ спасе́нїе, спасѝ  и҆ менѐ лю́тѣ потоплѧ́ема волна́ми грѣхо́вными,  моли́твами оу҆го́дника твоегѡ̀ васі́лїа. 
Дрꙋгі́й канѡ́нъ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Возлюби́вый оу҆се́рднѡ гдⷭ҇а, и҆ жела́тельнѡ  подвиза́ѧсѧ дости́гнꙋти црⷭ҇тва нбⷭ҇нагѡ, просвѣти́лсѧ  є҆сѝ бжⷭ҇твенною благода́тїю: те́мныѧ ѻ҆́блаки дꙋшѝ  моеѧ̀ разгонѝ, и҆ оу҆́мъ мѝ ѡ҆зарѝ, и҆ ѿве́рзи мѝ  оу҆стнѣ̀ къ пѣ́нїю, восхвали́ти тѧ̀, пребл҃же́нне  васі́лїе. 
А҆нтѡ́нїй вели́кїй речѐ, и҆мѣ́ющымъ здра́въ  оу҆́мъ не тре́бовати писа́нїѧ: на тебѣ́ же сбы́стсѧ,  премꙋ́дре васі́лїе. главꙋ̀ твою̀ всегда̀ и҆мѣ́ѧ къ нб҃сѝ  возведе́нꙋ, ѻ҆чи́ма же гѡ́рнѧѧ зрѧ̀, оу҆ма̀ чистото́ю  тща́лсѧ є҆сѝ ко а҆да́мꙋ, и҆ къ вѣ́рномꙋ а҆враа́мꙋ. 
Стра́ненъ срѡ́дникъ твои́хъ бы́лъ є҆сѝ, и҆  бли́жнихъ любвѐ чꙋ́ждь, и҆ во твое́мъ ꙗ҆зы́цѣ ꙗ҆́кѡ  и҆ноѧзы́ченъ, во и҆но́мъ же въ ра́зꙋмѣ сѣдѧ́й. и҆ ничто́же  ѿ земны́хъ ѡ҆дѣѧ́нїй на тѣ́лѣ твое́мъ носи́лъ є҆сѝ  ꙗ҆́коже а҆да́мъ, до́ндеже не ви́дѣлъ є҆сѝ ѡ҆бнаже́нїѧ  дꙋшѝ твоеѧ̀, нижѐ без̾ѻбра́зїе пло́ти твоеѧ̀ позна́лъ  є҆сѝ. 
И҆́же себѐ позна́вый, пости́глъ є҆сѝ стра́хъ  гдⷭ҇ень. разжже́нїе плотско́е хла́домъ ст҃а́гѡ дх҃а  оу҆гаси́въ, всегда̀ дꙋше́вныма ѻ҆чи́ма на оу҆́мныѧ си̑лы  взира́ти и҆зво́лилъ є҆сѝ, и҆ преплы́лъ є҆сѝ вели́кꙋю  сїю̀ жите́йскꙋю пꙋчи́нꙋ жесто́кимъ пꙋте́мъ, бг҃облаже́нне. 
Бг҃оро́диченъ: 
Влⷣчце мт҃и бж҃їѧ пречⷭ҇таѧ, бл҃гослове́ннаѧ и҆  пренепоро́чнаѧ, дꙋшѝ моеѧ̀ стрꙋ́пы и҆сцѣлѝ, и҆ стра̑сти  (с. 79) плотскі̑ѧ оу҆мертвѝ, оу҆́мъ мо́й ѿ всѧ́кагѡ  вре́да вра́жїѧ и҆ напа́стей и҆змѝ, бцⷣе. 
Катава́сїа: Крⷭ҇тъ начерта́въ мѡѷсе́й: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Ды́мъ и҆ пра́хъ и҆ сѣ́нь вмѣни́лъ є҆сѝ кра̑снаѧ  вѣ́ка сегѡ̀, и҆ ничто́же ѿ любвѐ хрⷭ҇то́вы па́че  и҆зво́лилъ є҆сѝ, сегѡ̀ жела́ѧ насы́титисѧ сла́вы и҆  весе́лїѧ присносꙋ́щнагѡ, въ нѧ́же жела́ютъ а҆́гг҃ли  прини́кнꙋти. и҆ си́хъ ра́дѡсти полꙋчи́въ, предстои́ши во  свѣ́тѣ ст҃ѣ́й трⷪ҇цѣ ра́дꙋѧсѧ: є҆́йже моли́сѧ за ны̀,  преблаже́нне васі́лїе. 
Воцр҃и́всѧ надъ страстьмѝ, великодꙋ́шне васі́лїе,  ѡ҆долѣ́лъ є҆сѝ плотско́е жела́нїе, и҆ ꙗ҆ви́лсѧ є҆сѝ  чистоты̀ сокро́вище дꙋхо́вное: и҆ сегѡ̀ ра́ди прїѧ́лъ є҆сѝ  та́влꙋ бѣлꙋ̀, на не́йже напи́сано и҆́мѧ но́во, ди́вно,  невѣ́домо. и҆ не бы́сть на дꙋшѝ твое́й скве́рны ни  вра́ски: оу҆бѣли́лъ бо є҆сѝ ю҆̀ тѡ́ки сле́зъ твои́хъ, и҆  ны́нѣ непреста́ннѡ ра́дꙋешисѧ. 
Вѣ́рꙋ неѡскꙋ́днꙋ въ дꙋшѝ и҆мѣ́ѧ, пребл҃же́нне,  да́нный тебѣ̀ тала́нтъ трꙋдолю́бнѡ воздѣ́лалъ є҆сѝ, и҆  прїѧ́лъ є҆сѝ вла́сть надъ десѧтїю̀ градѡ́въ  добродѣ́телей, бѣ́сы прогонѧ́ти, прокажє́нныѧ ѡ҆чища́ти,  разсла́блєнныѧ бы́стрѡ ходи́ти, слѣпы̑ѧ просвѣща́ти, и҆  оу҆сꙋгꙋ́би да́ръ всѣ̑мъ и҆сцѣле́нїѧ творѧ́щымъ свѧтꙋ́ю  па́мѧть твою̀. 
Бг҃оро́диченъ: 
А҆́зъ, дв҃о ст҃а́ѧ бцⷣе, наде́ждꙋ и҆мѣ́ѧ на тѧ̀,  спаса́юсѧ. разгонѝ, влⷣчце, врагѝ дꙋшѝ моеѧ̀, и҆  напра́ви мѧ̀ на пꙋ́ть жи́зненный, да спа́ссѧ вопїю́ ти:  ра́дꙋйсѧ, помо́щнице мі́ра, наде́жда хрⷭ҇тїа́нскаѧ:  ра́дꙋйсѧ, гдⷭ҇ь съ тобо́ю, бл҃гослове́ннаѧ. (с. 80) 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Любо́вїю бж҃їею оу҆гаси́лъ є҆сѝ любо́вь  роди́телей, ме́чь же дꙋхо́вный всегда̀ воздвиза́ѧ, и҆́мже  во́лю хотѣ́нїѧ твоегѡ̀ ѿсѣца́ѧ, оу҆тверди́лъ є҆сѝ  стопы̑ ра́зꙋма твоегѡ̀ на ка́мени любвѐ хрⷭ҇то́вы. 
И҆́же ѡ҆ твое́й пло́ти не пе́ксѧ, жи́знь мі́ра сегѡ̀  возненави́дѣлъ є҆сѝ, и҆ ѡ҆ плотски́хъ небре́глъ є҆сѝ,  всегда̀ подвиза́ѧсѧ, оу҆́мъ чи́стъ къ бг҃ꙋ предста́вити. и҆  прине́слъ є҆сѝ себѐ, ꙗ҆́кѡ непоро́чнꙋ и҆ благопрїѧ́тнꙋ  вели́комꙋ а҆рхїере́ю же́ртвꙋ. 
Є҆́же стѧжа́лъ є҆сѝ ѿ младе́нства вѣ́рою  несꙋмнѣ́нною смиреномꙋ́дрїе и҆ соверше́ннꙋю къ бг҃ꙋ  любо́вь: и҆ всѧ̑ чꙋ̑вства порабо́тивъ, ꙗ҆́кѡ безстра́стенъ  бы́лъ є҆сѝ, оу҆́мъ ѿ тва́ри возвы́сивъ, лицꙋ́ же гдⷭ҇ню  дꙋ́шꙋ предста́вилъ є҆сѝ. 
Бг҃оро́диченъ: 
Спаси́ мѧ, мт҃и бж҃їѧ, спасе́нїѧ нача́ло мі́рꙋ  ꙗ҆́вльшисѧ, и҆ и҆зба́ви молвы̀, и҆ нечи́стыхъ страсте́й, и҆  всѧ́кїѧ проти́вныѧ ско́рби, да сла́влю тѧ̀, бцⷣе. 
Сѣда́ленъ, гла́съ и҃. Подо́бенъ: Ꙗ҆́кѡ  всенепоро́чнаѧ: 
Ѿ земны́хъ на нбⷭ҇наѧ помы́сливъ, и҆ дѣ́ломъ  соверши́въ, кра̑снаѧ мі́ра сегѡ̀ во оу҆ме́ты вмѣни́лъ  є҆сѝ, хрⷭ҇та̀ ра́ди ю҆ро́дъ бы́въ на землѝ, терпѣ́нїемъ  и҆ жесто́кимъ подвиза́нїемъ сн҃ъ свѣ́та показа́лсѧ є҆сѝ:  и҆ въ црⷭ҇твїи нбⷭ҇нѣмъ свѣ́тлѡ зри́ши ст҃ꙋ́ю трⷪ҇цꙋ,  преблаже́нне васі́лїе. ю҆́же молѝ, согрѣше́нїй  ѡ҆ставле́нїе дарова́ти, пра́зднꙋющымъ любо́вїю свѧтꙋ́ю  па́мѧть твою̀. 
Сла́ва, дрꙋгі́й сѣда́ленъ, гла́съ д҃: 
Бы́въ до́мъ бж҃їй, и҆ жили́ще ст҃а́гѡ дх҃а,  блаже́нне (с. 81) васі́лїе, цр҃ковь тѣ́ла твоегѡ̀  непоро́чнꙋ соблю́лъ є҆сѝ. и҆ прише́дъ всели́сѧ въ тѧ̀  ѻ҆ц҃ъ, и҆ сн҃ъ, и҆ ст҃ы́й дх҃ъ, и҆ дарова̀ тебѣ̀  терпѣ́нїе и҆ мꙋ́жество, и҆ хра́брость дꙋхо́внꙋю, и҆  несмꙋ́тною мы́слїю по бжⷭ҇твенномꙋ пꙋтѝ ше́ствовати. и҆  прїе́мъ да́ръ и҆сцѣле́нїй, молѝ хрⷭ҇та̀ бг҃а спастѝ дꙋ́шы  на́шѧ. 
И҆ ны́нѣ, бг҃оро́диченъ: 
Красотѣ̀ твое́й, бг҃ора́дованнаѧ, а҆рха́гг҃лъ  гаврїи́лъ предстоѧ̀ дивлѧ́шесѧ, и҆ вопїѧ́ше тѝ: ѽ  невѣ́сто неискꙋсобра́чнаѧ, ѻ҆трокови́це небла́зненаѧ!  ка́кѡ тѝ и҆зрекꙋ̀ пре́жде вѣ̑къ сокрове́ннꙋю та́йнꙋ; ты́  бо є҆сѝ нбⷭ҇нымъ и҆ зємны́мъ соедине́нїе: ра́дꙋйсѧ,  ѡ҆бра́дованнаѧ, гдⷭ҇ь съ тобо́ю. 
Пѣ́снь д҃. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ,  гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га  прїи́детъ бг҃ъ. сла́ва си́лѣ твое́й, сла́ва снизхожде́нїю  твоемꙋ̀. 
Бы́лъ є҆сѝ подъ влады́кою оу҆чине́нъ хрⷭ҇то́ва  повелѣ́нїѧ, и҆ повелѣва́ѧ рабꙋ̀ своемꙋ̀ тѣ́лꙋ, сотвори́ти  слꙋ́жбꙋ свою̀, хрⷭ҇тꙋ̀ рабо́таѧ, и҆ покорѝ оу҆мꙋ̀  влады́цѣ страстны̑ѧ по́мыслы, и҆ бы́лъ є҆сѝ сы́нъ  послꙋша́нїѧ, вопїѧ̀ хрⷭ҇тꙋ̀: си́лѣ твое́й сла́ва,  чл҃вѣколю́бче. 
И҆мѣ́ющымъ цѣ́лъ оу҆́мъ не тре́бовати писа́нїѧ,  речѐ вели́кїй а҆нтѡ́нїй. на тебѣ̀ сїѐ сбы́стсѧ, премꙋ́дре  васі́лїе, не оу҆чи́всѧ кни́гамъ, всѧ̑ разꙋмѣ́лъ є҆сѝ  бжⷭ҇твєннаѧ писа̑нїѧ, непреста́ннѡ поѧ̀ хрⷭ҇тꙋ̀: си́лѣ  твое́й сла́ва, чл҃вѣколю́бче. 
Во гра́дѣ ꙗ҆́кѡ въ пꙋсты́ни живы́й, пребл҃же́нне  васі́лїе: и҆ ни ѿ чегѡ́же смꙋща́ѧсѧ, но вѣнча́лсѧ є҆сѝ  ра́ди трꙋдѡ́въ твои́хъ, посѣща́ѧ вдови́цꙋ, ꙗ҆́коже и҆лїа̀  прⷪ҇ро́къ саре́ѳтѧныню, и҆ поѧ̀ пѣ́снь немо́лчнꙋю: си́лѣ  твое́й сла́ва, чл҃вѣколю́бче. 
Бг҃оро́диченъ: 
И҆́же ѻ҆ц҃ꙋ̀ и҆ дх҃ꙋ собезнача́льный, ѿ тебє̀  и҆зво́ли (с. 82) роди́тисѧ на́шегѡ ра́ди спасе́нїѧ, и҆  дарова́ тѧ ро́дꙋ хрⷭ҇тїа́нскомꙋ те́плꙋю застꙋ́пницꙋ, и҆ въ  бѣда́хъ ско́рꙋю помо́щницꙋ. тѣ́мже, мт҃и безмꙋ́жнаѧ,  покланѧ́емсѧ вѣ́рнѡ ржⷭ҇твꙋ̀ твоемꙋ̀. 
И҆́нъ. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Мі́ра сегѡ̀ всѧ̑ возненави́дѣлъ є҆сѝ, пло́ть  дꙋ́хꙋ порабо́тивъ, и҆ оу҆дали́вшꙋсѧ тебѣ̀ тѣле́сныѧ  любвѐ, въ ю҆ро́дство претвори́лсѧ є҆сѝ, до́брѣ  разсмотри́въ преитѝ тѧ́жкꙋю пꙋчи́нꙋ, оу҆спѣ́хъ прїѧ́ти  сподо́билсѧ є҆сѝ, чꙋ́дне васі́лїе. 
Ѡ҆мраче́нїе возненави́дѣвъ грѣхо́вное, и҆  пла́менемъ чистоты̀ пресѣ́къ пла́мень, терпѣ́нїемъ и҆  мꙋдрѣ́йшимъ ю҆ро́дствомъ, ꙗ҆́кѡ златы́ми крила́ми на  нб҃са̀ возлетѣ́лъ є҆сѝ, и҆ равноа́гг҃льнꙋю дости́глъ  є҆сѝ степе́нь. 
Любо́вїю хрⷭ҇то́вою сро́дникѡвъ ѿре́клсѧ є҆сѝ,  и҆ надъ страстьмѝ ца́рь показа́лсѧ є҆сѝ, ско́рбнымъ  пꙋте́мъ ше́ствꙋѧ, и҆ дости́гнꙋвъ простра́ннагѡ жили́ща,  на́съ плѣне́ныхъ грѣхо́вными страстьмѝ свободѝ,  преблаже́нне. 
Бг҃оро́диченъ: 
Кро́въ и҆ застꙋпле́нїе и҆ прибѣ́жище бꙋ́ди мѝ,  дв҃о, рабꙋ̀ твоемꙋ̀, и҆ и҆сцѣли́ мѧ ѿ безмѣ́рныхъ ѕѡ́лъ,  да пою̀, пречⷭ҇таѧ: сла́ва ржⷭ҇твꙋ̀ твоемꙋ̀. 
Пѣ́снь є҃. І҆рмо́съ: 
Мра́къ дꙋшѝ моеѧ̀ разженѝ, свѣтода́вче хрⷭ҇тѐ  бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ  свѣ́тъ повелѣ́нїй твои́хъ, сло́ве, да оу҆́тренюѧ сла́влю  тѧ̀. 
Процвѣ́тъ ꙗ҆́кѡ кѷпарі́съ посредѣ̀ землѝ  рѡссі́йскїѧ, оу҆го́дниче хрⷭ҇то́въ васі́лїе, прине́слъ  є҆сѝ плоды̀ дꙋ́ха во мно́зѣ терпѣ́нїи, без̾име́нство и҆  тѣле́сное оу҆дрꙋче́нїе, и҆ (с. 83) ѿ бѣсѡ́въ и҆ ѕлы́хъ  человѣ̑къ ѡ҆ѕлобле́нїе. сегѡ̀ ра́ди прїѧ́лъ є҆сѝ ны́нѣ  вѣ́чное оу҆тѣше́нїе. 
Си́ла бо моѧ̀, речѐ гдⷭ҇ь, въ не́мощи соверша́етсѧ:  се́ бо на тебѣ̀ соверши́сѧ бж҃їе смотре́нїе, чꙋ́дне  васі́лїе, си́лою хрⷭ҇то́вою ди́венъ ꙗ҆ви́лсѧ є҆сѝ въ  житїѝ твое́мъ, ѕло̀ стражда̀ ника́коже болѣ̑зни ѡ҆щꙋща́лъ  є҆сѝ. ѡ҆блегчева́ше тѧ̀ жела́нїе бꙋ́дꙋщихъ бла̑гъ, ꙗ҆̀же  полꙋчи́лъ є҆сѝ. 
Зва́нїе твоѐ не ѿ человѣ̑къ бы́сть, но ѿ бг҃а,  премꙋ́дре васі́лїе. и҆ ꙗ҆́кѡ є҆ле́нь жаждѧ̀ на и҆сто́чники  воды̀ живы́ѧ поте́клъ є҆сѝ, напитава́ѧ дꙋ́шꙋ хрⷭ҇то́вою  любо́вїю, и҆ ктомꙋ̀ ника́коже ѿ зно́ѧ грѣхо́внагѡ  вжажда́лсѧ є҆сѝ: оу҆крѣпи́ бо тѧ̀ на сѐ цр҃ь ми́ра. 
Бг҃оро́диченъ: 
А҆́гг҃ли и҆ а҆рха́гг҃ли, херꙋві́ми и҆ серафі́ми  многоѻчи́тїи, нача̑ла и҆ вла̑сти и҆ гдⷭ҇ьствїѧ раболѣ́пнѡ  покланѧ́ютсѧ ржⷭ҇твꙋ̀ твоемꙋ̀, бцⷣе, сла́вѧще тѧ̀, влⷣчце.  тѣ́мже и҆ мы̀, мт҃и пребл҃гослове́ннаѧ, покланѧ́емсѧ со  стра́хомъ, и҆ мо́лимъ тѧ̀, спасѝ дꙋ́шы на́шѧ. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
И҆́же до тре́тїѧгѡ нб҃сѐ возше́дый речѐ: мы̀  ю҆ро́ди хрⷭ҇та̀ ра́ди, ты́ же, пребл҃же́нне, по бл҃года́ти  въ таково́е ю҆ро́дство преложи́лсѧ є҆сѝ, досажде́нїе  неразꙋ́мныхъ люде́й претерпѣ́въ. и҆ кѡ́зни бѣсѡ́вскїѧ  попра́лъ є҆сѝ, и҆ ꙗ҆́кѡ а҆́гг҃лъ на землѝ ꙗ҆ви́лсѧ  є҆сѝ на́мъ. 
Бг҃а ра́ди житїѐ сла́вы мі́ра сегѡ̀ ѿ младе́нства  возненави́дѣлъ є҆сѝ, возлюби́въ нищетꙋ̀ и҆ терпѣ́нїе:  ѻ҆гне́мъ печа́ли ѻ҆чны̑ѧ сле́зы и҆зсꙋши́лъ є҆сѝ, и҆ всѧ̑  скѡ́рбнаѧ претерпѣ́лъ є҆сѝ, преблаже́нне васі́лїе. (с.  84) 
Премꙋ́дростїю бж҃їею просвѣще́нъ є҆сѝ, ѻ҆́гнь  веще́ственный невеще́ственнымъ оу҆гаси́въ, и҆ чистото́ю  житїѧ̀ твоегѡ̀ безтѣле́снагѡ во́инства оу҆свое́нїю  сподо́билсѧ є҆сѝ. 
Бг҃оро́диченъ: 
И҆сточа́еши и҆сцѣле́нїй стрꙋи̑ болѧ́щымъ, дв҃о,  всю́дꙋ: тѧ́ бо и҆сто́чника показа̀ милосе́рдїѧ, влⷣчце,  ми́лости гдⷭ҇и, и҆зъ тебє̀ рожде́йсѧ па́че оу҆ма̀. 
Пѣ́снь ѕ҃. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ чл҃вѣколю́бецъ, и҆ оу҆пра́ви живо́тъ  мо́й, молю́сѧ. 
Кто̀ мо́жетъ и҆зчестѝ чꙋдеса̀ премꙋ́драгѡ васі́лїа,  є҆го́же ви́дѧхꙋ по мо́рю ше́ствꙋюща немо́креннѡ, ꙗ҆́кѡ по  сꙋ́хꙋ; и҆ ви́дѧхꙋ невѣ́рнїи ꙗ҆зы́цы дивлѧ́хꙋсѧ, и҆  прише́дше въ рѡссі́ю повѣ́дахꙋ: мы̀, реко́ша, ви́дѣхомъ  такова̀ человѣ́ка по мо́рю ше́ствꙋюща: и҆́стинно бо  свидѣ́тельство и҆ ѿ вра̑гъ прино́ситсѧ. мы́ же  глаго́лемъ: сла́ва бг҃ꙋ творѧ́щемꙋ чꙋдеса̀ ди̑внаѧ. 
Оу҆подо́билсѧ є҆сѝ, премꙋ́дре васі́лїе, всѣ́ми  нра́вы и҆ ѻ҆бы́чаемъ сѷмеѡ́нꙋ, ю҆ро́дивомꙋ хрⷭ҇та̀ ра́ди,  и҆ а҆ндре́ю царегра́дскомꙋ, и҆ вели́комꙋ ѻ҆тцꙋ̀ мака́рїю,  и҆ ѻ҆нꙋ́фрїю, и҆ па́ѵлꙋ ѳиве́йскомꙋ, и҆ маѯі́мꙋ чꙋ́дномꙋ,  и҆ проко́пїю вели́комꙋ: съ ни́миже сожи́тель ꙗ҆ви́лсѧ  є҆сѝ во црⷭ҇твїи хрⷭ҇та̀ бг҃а на́шегѡ. 
Ѽ премꙋ́дре васі́лїе, чꙋ́дный житїе́мъ и҆  ра́зꙋмомъ! мо́лимъ тѧ̀, бл҃же́нне: молѝ хрⷭ҇та̀ бг҃а  на́шего за лю́ди правосла̑вныѧ, и҆ всѣ̑мъ вѣ̑рнымъ  спасе́нїе и҆спросѝ, и҆ мі́рꙋ ми́ръ, и҆ ѿ грѣ̑хъ  свобожде́нїе, и҆ оу҆молѝ црⷭ҇твїю бы́ти наслѣ́дникѡмъ. 
Бг҃оро́диченъ: 
Кто̀ на́съ и҆зба́витъ ѿ мꙋ́ки вѣ́чныѧ и҆ ѿ  сме́рти дꙋше́вныѧ; а҆́ще не ты̀ воздѣ́жеши пречⷭ҇тѣи  рꙋ́цѣ, бцⷣе, (с. 85) сн҃ꙋ твоемꙋ̀ и҆ бг҃ꙋ на́шемꙋ: да  спасе́тъ ны̀ ни ѿкꙋ́дꙋже и҆мꙋ́щыѧ по́мощи, твои́мъ  покро́вомъ, пребл҃гослове́ннаѧ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Ѻ҆́стръ оу҆́мъ всегда̀ къ бг҃ꙋ и҆мѣ́въ, ꙗ҆́кѡ  нечꙋ́вственъ ко всѣ̑мъ житє́йскимъ бы́лъ є҆сѝ: всѧ̑ же  кова̑рства лꙋка́вагѡ, ꙗ҆́кѡ сѣ́ть расто́ргнꙋлъ є҆сѝ, и҆  пресвѣ́тлое свѣти́ло мі́рови показа́лсѧ є҆сѝ,  бг҃облаже́нне васі́лїе. 
Дх҃омъ бж҃їимъ наставлѧ́емь, благоюро́диве, чистотꙋ̀  є҆стества̀ твоегѡ̀ преесте́ственнꙋ, нб҃соподража́тельное  житїѐ и҆мѣ́лъ є҆сѝ, и҆ а҆гг҃лолѣ́пное видѣ́нїе.  тѣ́мже молѝ спасти́сѧ на́мъ ѿ вра̑гъ на́шихъ. 
А҆́гг҃лъ житїе́мъ на землѝ показа́лсѧ є҆сѝ, и҆ на  го́рꙋ безсме́ртїѧ возше́дъ добродѣ́тельми, а҆́гг҃льскїѧ  полкѝ оу҆диви́лъ є҆сѝ, и҆ на врагѝ храбо́рникъ чꙋ́денъ  показа́лсѧ є҆сѝ: и҆ ны́нѣ посо́бствꙋй во́инствꙋ на́шемꙋ,  преблаже́нне, да твои́ми моли́твами проти́внїи  побѣжда́ютсѧ. 
Бг҃оро́диченъ: 
Рꙋ́ки твоѧ̀ пречи́стыѧ, дв҃о мт҃и, просте́рши,  покры́й на тѧ̀ надѣ́ющыѧсѧ, и҆ сн҃ꙋ твоемꙋ̀ зовꙋ́щыѧ:  всѣ̑мъ пода́ждь, хрⷭ҇тѐ, ми́лѡсти твоѧ̑. 
Конда́къ, гла́съ д҃: 
Дх҃омъ бж҃їимъ води́мь, пребл҃же́нне васі́лїе,  ѿтрѧ́слъ є҆сѝ мїрскі́й мѧте́жъ, и҆ житїѧ̀ треволне́нїѧ  возгнꙋша́лсѧ є҆сѝ, и҆ совле́ксѧ ѡ҆дѣѧ́нїй тлѣ́нныхъ, и҆  ѡ҆бле́ксѧ въ ри́зꙋ безстра́стїѧ, оу҆бѣжа́лъ є҆сѝ  ловле́нїѧ льсти́вагѡ мїроде́ржца, и҆ бы́лъ є҆сѝ стра́ненъ  во твое́мъ ꙗ҆зы́цѣ, и҆ па́че земна́гѡ бога́тства и҆збра́въ  бога́тство небе́сное, оу҆вѧ́злсѧ є҆сѝ вѣнце́мъ  терпѣ́нїѧ. и҆ ны́нѣ, пребл҃же́нне васі́лїе, молѝ хрⷭ҇та̀  бг҃а ѡ҆ творѧ́щихъ свѧтꙋ́ю па́мѧть твою̀, да зове́мъ тѝ:  ра́дꙋйсѧ, пребл҃же́нне васі́лїе. (с. 86) 
І҆́косъ: 
Трꙋдолю́бномꙋ житїю̀ твоемꙋ̀ а҆́гг҃ли оу҆диви́шасѧ:  мꙋ́жески бо воста́лъ є҆сѝ на є҆стество̀, разꙋмѣ́въ  непостоѧ́нное житїѧ̀ сегѡ̀, совле́клсѧ є҆сѝ ѡ҆дѣѧ́нїй, и҆  на́гъ сы́й ста́лъ є҆сѝ проти́вꙋ ко́знемъ дїа́вѡльскимъ,  ꙗ҆́коже хра́брый ратобо́рецъ, по словесѝ, преблаже́нне,  а҆пⷭ҇ловꙋ: нѣ́сть на́ша бра́нь къ кро́ви и҆ пло́ти, но къ  нача́лѡмъ и҆ ко власте́мъ, и҆ къ мїродержи́телємъ тмы̀  вѣ́ка сегѡ̀. и҆ семꙋ̀ нагото́ю тѣле́сною спле́тсѧ  до́блественнѣ, ни ѿ ко́еѧже стра́сти побѣди́лсѧ є҆сѝ,  но всѣ́хъ сѣте́й оу҆бѣжа́лъ є҆сѝ го́рдагѡ велїа́ра,  прескочи́въ про́пасть а҆́довꙋ, ю҆́же и҆зры̀ вра́гъ междꙋ̀  ла́заремъ и҆ бога́тымъ. и҆ ны́нѣ оу҆ а҆враа́ма на ло́нѣ  почива́еши, ѿнесе́нъ ст҃ы́ми а҆́гг҃лы: моли́сѧ,  пребл҃же́нне, хрⷭ҇тꙋ̀ бг҃ꙋ на́шемꙋ ѡ҆ творѧ́щихъ ст҃ꙋ́ю  па́мѧть твою̀, да зове́мъ тѝ: ра́дꙋйсѧ, преблаже́нне  васі́лїе. 
Пѣ́снь з҃. І҆рмо́съ: 
На по́лѣ деи́рѣ и҆ногда̀ мꙋчи́тель пе́щь поста́ви  на мꙋче́нїе бг҃оно́сныхъ, въ не́йже трѝ ѻ҆́троки  пѣсносло́вѧхꙋ є҆ди́наго бг҃а, тро́ичнѡ воспѣва́хꙋ  глаго́люще: ѻ҆тє́цъ бж҃е, благослове́нъ є҆сѝ. 
Де́нь гдⷭ҇нь всегда̀ предъ ѻ҆чи́ма зрѧ̀, премꙋ́дре,  васі́лїе, предстоѧ́лъ є҆сѝ на́гъ ꙗ҆́коже сꙋди́щꙋ  нелицемѣ́рномꙋ сн҃а бж҃їѧ. и҆ послꙋжи́лъ є҆сѝ влⷣцѣ  твоемꙋ̀ во мно́зѣ терпѣ́нїи, воспѣва́ѧ: ѻ҆тє́цъ на́шихъ  бж҃е, бл҃гослове́нъ є҆сѝ. 
Разꙋмѣ́въ, бл҃же́нне васі́лїе, ꙗ҆́кѡ ничто́же  нꙋ́жднѣе дꙋшѝ, за ню́же хрⷭ҇то́съ оу҆́мре и҆ воскре́се,  не ѡ҆скверни́лъ є҆сѝ ри́зы дꙋше́вныѧ, ю҆́же прїѧ́лъ є҆сѝ  ѿ ст҃а́гѡ креще́нїѧ. и҆ ны́нѣ предстоѧ̀ хрⷭ҇тꙋ̀  взыва́еши: ѻ҆тє́цъ на́шихъ бж҃е, бл҃гослове́нъ є҆сѝ. 
Ничто́же разлꙋчи́тъ мѧ̀ ѿ любвѐ хрⷭ҇то́вы, сїѧ̑  пребл҃же́нный васі́лїй глаго́лаше, ни высота̀, ни глꙋбина̀,  ни а҆́гг҃ли, ни си̑лы, ни сла́ва, ни бога́тство: ничто́же бо  (с. 87) хощꙋ̀ кра́сныхъ мі́ра сегѡ̀ па́че і҆и҃са сла́дкагѡ,  є҆мꙋ́же вопїю̀: ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Пре́жде ржⷭ҇тва̀ пребы́сть дв҃ою мт҃и сн҃а бж҃їѧ, и҆  по ржⷭ҇твѣ̀ ꙗ҆ви́сѧ па́ки дв҃а: бг҃ъ бо бѣ̀, и҆дѣ́же  хо́щетъ, побѣжда́ютсѧ є҆стества̀ чи́ни. ты́ бо ꙗ҆ви́ласѧ  є҆сѝ село̀ простра́нно сн҃а ѻ҆́ч҃а, бл҃гослове́ннаѧ, є҆мꙋ́же  вопїе́мъ: бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Тве́рдый дꙋше́ю а҆дама́нтъ показа́лсѧ є҆сѝ,  бл҃же́нне, вои́стиннꙋ житїѐ твоѐ па́че є҆стества̀,  ꙗ҆́коже въ ка́ющихсѧ ѻ҆би́тели: и҆ ѡ҆сѧза́нїемъ и҆  сластьмѝ мі́ра сегѡ̀, безстра́стенъ пребыва́ѧ, ве́лїй же  ѿ видѣ́нїѧ пребы́лъ є҆сѝ безъ вре́да. 
И҆спо́лнилсѧ є҆сѝ ст҃а́гѡ дх҃а бл҃года́ти,  разꙋмѣ́въ гдⷭ҇не благовѣ́ствїе, широ́кїй и҆ простра́нный  пꙋ́ть вводѧ́й въ па́гꙋбꙋ возненави́дѣлъ є҆сѝ, и҆  возлюби́лъ є҆сѝ безмо́лвїе: тѣ́снымъ и҆ приско́рбнымъ  пꙋте́мъ хрⷭ҇тꙋ̀ послѣ́дꙋѧ, ѿ земны́хъ къ нбⷭ҇нымъ  ѻ҆би́телемъ пресла́внѡ возше́лъ є҆сѝ. 
Благода́рное сїѐ пѣ́нїе, приноси́мое тебѣ̀ не  пре́зри, пребл҃же́нне, но ми́лостивнѡ прїимѝ, и҆ ра́дости  дꙋхо́вныѧ и҆спо́лни на́съ: оу҆молѝ гдⷭ҇а, пода́ти це́ркви  на́шей оу҆твержде́нїе и҆ мі́рꙋ оу҆строе́нїе. 
Бг҃оро́диченъ: 
Бл҃гоꙋтро́бїѧ ми́лѡсти и҆мꙋ́щи, смире́нныѧ моеѧ̀  дꙋшѝ не пре́зри, вѣ́рнѡ молю́ тѧ, ѻ҆трокови́це: но  оу҆ще́дри вско́рѣ, и҆ спаси́ мѧ ѿ пꙋчи́ны согрѣше́нїй  мои́хъ: и҆ ѡ҆бно́вльши бл҃года́ть твою̀ на мнѣ̀,  просвѣтѝ, дв҃о чⷭ҇таѧ. (с. 88) 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Ви́дѧ гдⷭ҇ь трꙋды̀ твоѧ̑ и҆ мнѡ́гїѧ по́двиги,  чꙋде́съ да́ромъ ѡ҆богатѝ тѧ̀: просїѧ́лъ бо є҆сѝ на  свѣ́щницѣ хрⷭ҇то́ва сїѧ́нїѧ, и҆ ꙗ҆ви́ тѧ вселе́ннѣй  зна́ема ра́ди чꙋде́съ и҆сцѣле́нїѧ, и҆ всѝ вопїю́тъ съ  тобо́ю, пребл҃же́нне: благослови́те, всѧ̑ дѣла̀ гдⷭ҇нѧ,  гдⷭ҇и, и҆ превозноси́те є҆го̀ во вѣ́ки. 
Слы́шалъ є҆сѝ, премꙋ́дре васі́лїе, сп҃совꙋ  за́повѣдь: а҆́ще, речѐ, человѣ́къ ве́сь мі́ръ  приѡбрѧ́щетъ, и҆ ѿтщети́тъ дꙋ́шꙋ свою̀, что̀ да́стъ  и҆змѣ́нꙋ на дꙋшѝ свое́й; ты́ же сїѐ въ се́рдцы твое́мъ  скры́лъ є҆сѝ, и҆ пе́клсѧ є҆сѝ, ка́кѡ оу҆годи́ти бг҃ꙋ,  є҆мꙋ́же взыва́еши: благослови́те, всѧ̑ дѣла̀ гдⷭ҇а, и҆  превозноси́те є҆го̀ во вѣ́ки. 
Ничи́мже ме́ньши пре́жнихъ ст҃ы́хъ, чꙋ́дне васі́лїе,  ꙗ҆ви́лсѧ є҆сѝ и҆зрѧ́денъ мно́гими трꙋды̀ и҆ по́двиги, и҆  та́йными къ бг҃ꙋ моли́твами, а҆́ще человѣ́кѡмъ и҆  невѣ́домы, но бг҃омъ всѧ̑ зри́мы и҆ вѣ́домы, є҆мꙋ́же  вопїе́ши: бл҃гослови́те всѧ̑ дѣла̀ гдⷭ҇а, и҆ превозноси́те  є҆го̀ во вѣ́ки. 
Бг҃оро́диченъ: 
Благослови́те, всѧ̑ дѣла̀ гдⷭ҇нѧ, гдⷭ҇а,  ро́ждшагосѧ ѿ дв҃ы марі́и, и҆ спа́сшаго всеро́днаго  а҆да́ма ѿ паде́нїѧ, и҆ возне́сшаго па́ки человѣ́чество на  высотꙋ̀ нбⷭ҇нꙋю, и҆ сѣдѧ́щаго ѡ҆деснꙋ́ю ѻ҆ц҃а̀, є҆мꙋ́же  вопїю́тъ всѝ а҆́гг҃ли: да благослови́тъ всѧ̀ тва́рь гдⷭ҇а,  и҆ превозно́ситъ є҆го̀ во вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ѻ҆́гнь стра́шный разꙋмѣва́ѧ, земны́хъ ничто́же (с.  89) возлюби́лъ є҆сѝ. печа́лїю дꙋше́вною и҆ глꙋбо́кимъ  сѣ́тованїемъ оу҆́мъ во глꙋбинꙋ̀ смире́нїѧ погрꙋзи́лъ  є҆сѝ, жела́ѧ всели́тисѧ въ нбⷭ҇ное црⷭ҇тво: є҆́же и҆  полꙋчи́въ, ны́нѣ ра́дꙋешисѧ ра́достїю безконе́чною. 
Равноа́гг҃льнꙋю че́сть досто́йнѡ полꙋчи́лъ є҆сѝ,  пребл҃же́нне васі́лїе, и҆ со безпло́тными бг҃ꙋ предстоѧ̀,  призира́й на ны̀ съ небе́снагѡ крꙋ́га, ра́дости пода́телю,  и҆ возсїѧ́й свѣ́тъ тво́й на́мъ, ꙗ҆́кѡ да ви́димъ твоѧ̑  чꙋдеса̀. 
И҆́мже ѻ҆́бразомъ жела́етъ є҆ле́нь пали́мь на  и҆сто́чники, си́це и҆ ты̀, пребл҃же́нне, всегда̀  подвиза́ѧсѧ, жела́лъ є҆сѝ бжⷭ҇твеннагѡ хотѣ́нїѧ, и҆ всѧ̑  благоꙋго́днѡ гдⷭ҇еви соверши́лъ є҆сѝ. и҆ ны́нѣ со ст҃ы́ми  пое́ши непреста́ннѡ: по́йте всѧ̑ дѣла̀ гдⷭ҇а, и҆  превозноси́те є҆го̀ во вѣ́ки. 
Бг҃оро́диченъ: 
Лꙋка́во вре́мѧ живота̀ моегѡ̀ и҆ всѧ́кїѧ ѕло́бы  и҆спо́лнено, сатанѣ̀ лꙋка́вомꙋ лю́тѣ мѧ̀ смꙋща́ющꙋ, ты́ мѧ  и҆сто́ргни тогѡ̀, бг҃ороди́тельнице, па́кости: на тѧ́ бо  всѐ возложи́хъ ча́ѧнїе моѐ, спаси́ мѧ твои́ми бо́дрыми  моли́твами. 
Пѣ́снь ѳ҃. І҆рмо́съ: 
Благослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ, въ домꙋ̀ дв҃довѣ ѻ҆́трока своегѡ̀:  въ ни́хже посѣтѝ на́съ восто́къ съ высоты̀, и҆ напра́вилъ  ны̀ є҆́сть на пꙋ́ть ми́ра. 
Ꙗ҆́коже речѐ хрⷭ҇то́съ, са́маѧ и҆́стина, внꙋ́трь  ва́съ є҆́сть црⷭ҇тво нбⷭ҇ное. ты́ бо, васі́лїе чꙋ́дне,  бы́лъ є҆сѝ сы́нъ и҆ наслѣ́дникъ црⷭ҇твїѧ бж҃їѧ, є҆́же  скры́лъ є҆сѝ внꙋ́трь себє̀ добродѣ́тельми. сегѡ̀ ра́ди  тѧ̀ всѝ оу҆блажа́емъ, хрⷭ҇та̀ велича́юще. 
Бди́те, речѐ гдⷭ҇ь, и҆ моли́тесѧ, не вѣ́сте бо  днѐ и҆ часа̀, ка́кѡ прїи́детъ сн҃ъ бж҃їй. ты́ же, пра́ведне  васі́лїе, всегда̀ гото́въ сы́й, ѡ҆жида́лъ є҆сѝ прише́ствїѧ  хрⷭ҇та̀ цр҃ѧ̀ небе́снагѡ: є҆го́же и҆ ра́достнѡ оу҆срѣ́лъ  є҆сѝ, и҆ прїѧ́лъ є҆сѝ бл҃же́нство вѣ́чное, хрⷭ҇та̀  велича́ѧ. (с. 90) 
Є҆гда̀ преста́вилсѧ є҆сѝ, пребл҃же́нне васі́лїе,  тогда̀ стеко́шасѧ ца́рїе и҆ кнѧ́зи, и҆ всѝ собо́ри  рѡссі́йстїи, ю҆́ношы и҆ дѣ̑вы, ста́рцы съ ю҆́нотами,  твои̑мъ честны̑мъ моще́мъ поклони́тисѧ, и҆ воскли́кнꙋша  кꙋ́пнѡ всѝ па́мѧть вѣ́чнꙋю, хрⷭ҇та̀ велича́юще. 
Бг҃оро́диченъ: 
Возвели́чимъ мт҃рь бг҃а на́шегѡ, ю҆́же пою́тъ всѝ  а҆́гг҃ли и҆ а҆рха́гг҃ли, и҆ всѝ ро́ди и҆ колѣ̑на  покланѧ́ютсѧ, и҆ блажа́тъ ѿ ны́нѣ и҆ до вѣ́ка, вопїю́ще:  ра́дꙋйсѧ, ѽ бл҃года́тнаѧ! гдⷭ҇ь съ тобо́ю. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Ст҃ы́мъ дх҃омъ оу҆тѣше́нїе стѧжа́въ, оу҆́мныхъ  си́лъ и҆мѣ́лъ є҆сѝ жи́тельство, пребл҃же́нне. тѣ́мъ  свѣтоно́снꙋю твою̀ па́мѧть похвалѧ́юще мо́лимъ: и҆спо́лни  на́съ ра́дости, и҆ весе́лїѧ дꙋхо́внагѡ. 
Оу҆мо́мъ, и҆ дꙋше́ю оу҆кра́шенъ, пребл҃же́нне, и҆  многострада́льнымъ житїе́мъ свѣ́тлѡ просїѧ̀ па́мѧть твоѧ̀,  и҆ бл҃года́тными твои́ми лꙋча́ми просвѣща́ющесѧ, бѣ́дъ и҆  недꙋ̑гъ и҆збавлѧ́емсѧ. 
Блага̑ѧ воспрїѧ́лъ є҆сѝ на нб҃сѣ́хъ, и҆ ѡ҆брѣ́лъ  є҆сѝ ра́дость неизрече́ннꙋю, и҆ на́съ просвѣти́лъ є҆сѝ  чꙋдесы̀, и҆ ны́нѣ пребыва́еши со ст҃ы́ми а҆́гг҃лы во  свѣ́тѣ ст҃ы́ѧ трⷪ҇цы пребл҃же́нне васі́лїе: сегѡ̀ ра́ди  тѧ̀ велича́емъ. 
Бг҃оро́диченъ: 
А҆́гг҃льстїи собо́ри тѧ̀, бг҃ороди́тельнице,  сла́вѧтъ, и҆ человѣ́честїи ро́ди пѣ́сньми тѧ̀ почита́ютъ  непреста́ннѡ: ты́ бо бжⷭ҇твеннымъ ржⷭ҇тво́мъ земны̑ѧ съ  нбⷭ҇ными совокꙋпи́ла є҆сѝ: тѣ́мъ тѧ̀ почита́емъ. 
Свѣти́ленъ. 
Свѣ́тъ хрⷭ҇то́въ всели́сѧ въ се́рдце твоѐ,  васі́лїе чꙋ́дне, (с. 91) совле́клсѧ є҆си́ бо ве́тхагѡ  человѣ́ка, и҆ ꙗ҆ви́лсѧ є҆сѝ но́въ, горѧ̀ дꙋ́хомъ по  хрⷭ҇то́вѣ за́повѣди. и҆ оу҆мно́живъ тала́нтъ трꙋдѡ́въ  твои́хъ, ꙗ҆ви́лсѧ є҆сѝ чꙋ́денъ въ да́льныхъ страна́хъ, и҆  рѡссі́йскꙋю зе́млю просвѣти́лъ є҆сѝ, чꙋде́съ зарю̀  и҆спꙋща́ѧ. и҆ ны́нѣ предстои́ши во свѣ́тѣ ст҃ы́ѧ трⷪ҇цы  ра́дꙋѧсѧ. 
Два́жды. 
Сла́ва, и҆ ны́нѣ, бг҃оро́диченъ: 
Свѣ́тъ ро́ждши дꙋ́шъ на́шихъ, бцⷣе, хрⷭ҇та̀ ѿ  ѻ҆ц҃а̀ возсїѧ́вшаго, и҆ ѿгна́вшаго тмꙋ̀ і҆дѡлобѣ́сїѧ,  просвѣти́вшаго всѧ̑ вѣ̑рныѧ, и҆ дарова́вшаго на́мъ бы́ти  бл҃года́тїю ча́дѡмъ бж҃їимъ, во свѣ́тѣ присносꙋ́щнѣмъ  водворѧ́тисѧ и҆ дх҃омъ бж҃їимъ ѡ҆свѧща́тисѧ, тѧ̀  воспѣва́ющымъ. 
На хвали́техъ стїхи̑ры на д҃, гла́съ ѕ҃. Подо́бенъ:  Всѐ ѿло́жше: 
Всѐ ѿло́жь мїрско́е мꙋдрова́нїе, ꙳ поте́клъ  є҆сѝ ра́дꙋѧсѧ ꙳ въ слѣ́дъ хрⷭ҇та̀ бг҃а на́шегѡ. ꙳  є҆мꙋ́же во все́мъ животѣ̀ твое́мъ ꙳ нело́жнѡ рабо́таѧ, ꙳  показа́лъ є҆сѝ трꙋды̀ и҆ по́двиги, ꙳ и҆ по́льзꙋ мнѡ́гимъ  сотвори́лъ є҆сѝ, ꙳ и҆ оу҆бѣли́лъ є҆сѝ ри́зꙋ дꙋше́внꙋю,  ꙳ снѣ́га бѣлѣ́йши: ꙳ да во все́мъ послꙋшли́въ бы́въ  хрⷭ҇тꙋ̀, ꙳ со дерзнове́нїемъ моли́сѧ ꙳ ѡ҆ дꙋша́хъ на́шихъ. 
Два́жды. 
Всѧ̑ ѡ҆ста́вилъ є҆сѝ хрⷭ҇та̀ ра́ди, ꙳ ѻ҆тца̀ и҆  ма́терь, ꙳. женꙋ̀ и҆ ча̑да и҆ срѡ́дствїѧ, ꙳ се́ла и҆  и҆мѣ̑нїѧ, ꙳ презрѣ́въ плотска̑ѧ мꙋдрова̑нїѧ, ꙳ кꙋ́пнѡ  све́ргъ ꙳ и҆ тѣлє́снаѧ ѡ҆дѣѧ̑нїѧ, бы́лъ є҆сѝ хрⷭ҇то́въ  оу҆чени́къ и҆збра́нный, ꙳ и҆ во все́мъ послꙋшли́въ томꙋ̀  ꙗ҆ви́лсѧ є҆сѝ. ꙳ є҆го́же со дерзнове́нїемъ молѝ ꙳ ѡ҆  дꙋша́хъ на́шихъ. 
Ве́сь возложи́лсѧ є҆сѝ, ꙳ мꙋ́дре васі́лїе, ꙳ на  щедро́ты бг҃а на́шегѡ, ꙳ оу҆пова́ѧ полꙋчи́ти црⷭ҇тво  нбⷭ҇ное, ꙳ є҆́же и҆ полꙋчи́лъ є҆сѝ, ꙳ проти́вѡ трꙋдѡ́въ  твои́хъ. ꙳ и҆ ны́нѣ не забꙋ́ди гра́дъ и҆ лю́ди  правосла̑вныѧ, ꙳ и҆зба́ви ѿ гла́да тѣле́снагѡ, ꙳ вкꙋ́пѣ  же и҆ дꙋше́внагѡ, ꙳ во все́мъ бо (с. 92) оу҆годи́лъ є҆сѝ  хрⷭ҇тꙋ̀: ꙳ є҆го́же со дерзнове́нїемъ молѝ ꙳ ѡ҆ дꙋша́хъ  на́шихъ. 
Сла́ва, гла́съ и҃. Самогла́сенъ: 
Стра́хъ гдⷭ҇ень всели́сѧ въ се́рдце твоѐ, и҆ ѿ  сегѡ̀ разꙋмѣ́лъ є҆сѝ лꙋ̑чшаѧ, є҆́же по бжⷭ҇твенномꙋ  пꙋтѝ ше́ствовати. и҆ ꙗ҆ви́лсѧ є҆сѝ ра́венъ ст҃ы̑мъ  ѻ҆тцє́мъ, мака́рїю и҆ ѻ҆тцꙋ̀ ѻ҆нꙋ́фрїю, и҆ па́ѵлꙋ  ѳиве́йскомꙋ, и҆ маѯі́мꙋ чꙋ́дномꙋ, и҆ проко́пїю: си́хъ  подража́тель и҆зрѧ́денъ бы́лъ є҆сѝ а҆́гг҃льскагѡ и҆  безвеще́ственнагѡ житїѧ̀. и҆ ꙗ҆́коже а҆́гг҃лъ свѣ́та  неизмѣ́ннѡ рабо́таѧ твоемꙋ̀ влⷣцѣ, преблаже́нне васі́лїе,  молѝ спастѝ дꙋ́шы на́шѧ. 
И҆ ны́нѣ, бг҃оро́диченъ. Славосло́вїе вели́кое. И҆  ѿпꙋ́стъ. 
На лїтꙋргі́и бл҃жє́нна, ѿ а҃-гѡ канѡ́на пѣ́снь г҃- ѧ: и҆ ѿ в҃-гѡ канѡ́на пѣ́снь ѕ҃-ѧ. Прокі́менъ:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й. А҆пⷭ҇лъ  къ гала́тѡмъ, зача́ло сг҃ї. А҆ллилꙋ́їа, гла́съ ѕ҃:  Блаже́нъ мꙋ́жъ боѧ́йсѧ гдⷭ҇а: Є҆ѵⷢ҇лїе матѳе́а, зача́ло  м҃г. Прича́стенъ: Въ па́мѧть вѣ́чнꙋю бꙋ́детъ пра́ведникъ: 


(с. 92) 
Мѣ́сѧца тогѡ́же въ г҃-й де́нь. 
Прпⷣбныхъ ѻ҆тє́цъ на́шихъ, і҆саа́кїа, далма́та и҆  фа́ѵста: 
И҆ прпⷣбнагѡ а҆нтѡ́нїа ри́млѧнина, новгоро́дскагѡ  чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры прпⷣбныхъ, гла́съ и҃. Подо́бенъ: Мч҃ницы  твоѝ, гдⷭ҇и: 
Прпⷣбнїи твоѝ, гдⷭ҇и, подо́бѧщесѧ безплѡ́тнымъ,  моли́твою и҆ воздержа́нїемъ стра̑сти ѿгна́ша плотскі̑ѧ, и҆  (с. 93) чꙋдодѣ́йствы просїѧ́вше, всѣ́хъ сердца̀  просвѣти́ша. тѣ́хъ моле́нїемъ да́рꙋй лю́демъ твои̑мъ  ве́лїю ми́лость. 
Далма́тъ и҆ і҆саа́кїй, ре́вность добродѣ́тельнꙋю  воспрїе́мше, а҆́рїевꙋ є҆́ресь и҆ несто́рїевꙋ разори́ша  ꙗ҆́вѣ, и҆ правосла́вныхъ побо́рницы бы́вше, сла́вꙋ ѿ  всѣ́хъ прїѧ́ша. тѣ́хъ, хрⷭ҇тѐ, моли́твами да́рꙋй лю́демъ  твои̑мъ ве́лїю ми́лость. 
Ѕвѣ́зды тве́рди воздержа́нїѧ ꙗ҆́вльшесѧ,  просвѣти́сте мона́шествꙋющихъ ѻ҆ц҃ы̀ прпⷣбнїи дꙋ́шы, тмꙋ̀  де́мѡнскꙋю ѿгна́вше. тѣ́мже по кончи́нѣ оу҆блажа́етесѧ,  молѧ́щесѧ спасти́сѧ всѣ̑мъ, творѧ́щымъ бжⷭ҇твеннꙋю па́мѧть  ва́шꙋ. 
Стїхи̑ры бцⷣы, гла́съ и҆ подо́бенъ то́йже: 
И҆схитѝ мѧ̀, влⷣчце, и҆зъ рꙋкѝ ѕмі́ѧ  человѣкоꙋбі́йцы, борю́щагѡ мѧ̀ ле́стїю пожре́ти до конца̀.  сокрꙋшѝ чє́люсти сегѡ̀, молю́сѧ, и҆ кова̑рствїѧ разорѝ,  ꙗ҆́кѡ да и҆зба́вльсѧ сегѡ̀ ногте́й, велича́ю си́лꙋ твою̀. 
А҆́зъ є҆́смь дре́во непло́дное, всенепоро́чнаѧ,  неплодѧ́щее плода̀ спасе́ннагѡ. тѣ́мже и҆ трепе́щꙋ  посѣче́нїѧ, да не ка́кѡ вве́рженъ бꙋ́дꙋ во ѻ҆́гнь  негаси́мый, ѻ҆каѧ́нный. тѣ́мже тѝ припа́даю, сегѡ̀  и҆зба́ви мѧ̀, и҆ плодоно́сна покажѝ, чⷭ҇таѧ, сн҃ꙋ твоемꙋ̀,  хода́тайствомъ твои́мъ. 
Помышлє́нїѧ сквє́рна, и҆ оу҆стны̀ льсти́вы,  дѣла́ же моѧ̑ сꙋ́ть всѧ̑ нечи́ста: и҆ что̀ сотворю̀; ка́кѡ  оу҆срѧ́щꙋ сꙋдїю̀; влⷣчце дв҃о, молѝ сн҃а и҆ содѣ́телѧ  твоего̀ и҆ гдⷭ҇а, ꙗ҆́кѡ да въ покаѧ́нїи прїи́метъ дꙋ́хъ  мо́й, ꙗ҆́кѡ є҆ди́нъ благоꙋтро́бенъ. 
Сла́ва, и҆ ны́нѣ, бг҃оро́диченъ. 
Го́ре прогнѣ́вавшемꙋ своего̀ бг҃а, оу҆вы̀ мнѣ̀ въ  невѣ́дѣнїи, и҆ пребыва́ющꙋ во оу҆ны́нїи и҆ лѣ́ности,  ꙗ҆́коже а҆́зъ: влⷣчце дв҃о, ты̀ помози́ ми ѡ҆мраче́нномꙋ,  и҆ моли́сѧ твоемꙋ̀ сн҃ꙋ и҆ содѣ́телю, да́ти мѝ  согрѣше́нїй проще́нїе. (с. 94) 
Крⷭ҇тобг҃оро́диченъ: 
Ю҆́ница нескве́рнаѧ, ю҆нца̀ ви́дѧщи на дре́вѣ  пригвожда́ема во́лею, рыда́ющи жа́лостнѣ, оу҆вы̀ мнѣ̀,  вопїѧ́ше, люби́мѣйшее ча́до: что̀ тѝ со́нмъ воздадѐ  безблагода́тный є҆вре́йскїй, хотѧ̀ мѧ̀ ѡ҆безча́дствовати  ѿ тебє̀, вселюбе́зне; 
А҆́ще же сꙋббѡ́та, и҆лѝ недѣ́лѧ, пое́мъ стїхи̑ры  ст҃ы́хъ и҆ тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
На оу҆́трени, ѻ҆́ба канѡ́на, ѻ҆ктѡ́иха, и҆ ст҃ы́хъ,  на д҃. 
Є҆гѡ́же краегране́сїе: Свѣ́тлыѧ воспою̀ мона́хѡвъ  ѕвѣ́зды. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Свѣ́тꙋ бжⷭ҇твенномꙋ свѣ́тлѡ предстоѧ́ще, и҆  трисо́лнечныѧ зарѝ всегда̀ наполнѧ́еми, и҆ прича́стїемъ  и҆́стиннымъ ѡ҆божа́еми блаже́ннїи, вѣ́рою пра́зднꙋющыѧ  ва́шꙋ па́мѧть всесвѧще́ннꙋю, гдⷭ҇еви пою́щыѧ бжⷭ҇твеннѡ  ѡ҆зари́те. 
Смотрѧ́юще на є҆ди̑на пребыва̑ющаѧ, текꙋ́щихъ  стремлє́нїѧ всѧ́кѡ ѿри́нꙋсте, и҆ всѣ́мъ оу҆мо́мъ  гдⷭ҇еви прилѣплѧ́ющесѧ, ѡ҆ста́вивше плотскі̑ѧ сла̑сти,  ѻ҆тцы̀ всечестні́и: тѣ́мже къ невече́рнѣй зарѝ  преста́вистесѧ. 
Свѧще́нными поꙋчє́нїи ѡ҆крилѧ́емь, далма́те ѻ҆́ч҃е  мꙋ́дре, и҆ оу҆краша́емь бжⷭ҇твенными оу҆чє́нїи  бжⷭ҇твеннагѡ і҆саа́кїа, ꙗ҆́вѣ восте́клъ є҆сѝ къ высотѣ̀  добродѣ́телей, и҆ сто́лпъ и҆ оу҆твержде́нїе мона́хѡвъ  бы́лъ є҆сѝ: тѣ́мже тѧ̀ оу҆блажа́емъ. (с. 95) 
Бг҃оро́диченъ: 
Препросла́вленнаѧ, бг҃а ро́ждшаѧ, безсла́вїѧ мѧ̀  страсте́й премѣнѝ, и҆ да́ждь мѝ по́мыслъ, дв҃о,  оу҆миле́нїѧ: и҆ возсїѧ́й покаѧ́нїѧ просвѣще́нїе, чⷭ҇таѧ,  въ мы́сли мое́й, ꙗ҆́кѡ да велича́ю тѧ̀ всѣ́хъ  возвели́чившꙋю. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Неле́стнꙋю тѧ̀ ѕвѣздꙋ̀ восто́ка, прпⷣбне ѻ҆́ч҃е,  оу҆стреми́вшасѧ, і҆саа́кїе, всѝ позна́хомъ, го́рькꙋю  є҆ресе́й потреблѧ́юща тмꙋ̀, и҆ вѣ̑рныѧ словесы̀ твои́ми  просвѣща́юща. 
Разꙋ́мнѡ возсїѧ́въ чи́стыми сїѧ́ньми, фа́ѵсте,  пѡ́двигъ твои́хъ, ѻ҆́ч҃е, свѣ́тъ бы́лъ є҆сѝ, просвѣща́ѧ  всѧ̑ зрѧ́щыѧ тѧ̀, бл҃же́нне, и҆ вѣ́рнѡ житїю̀ твоемꙋ̀  послѣ́дꙋющыѧ. 
Пѣ́сньми непреста́нными, и҆ мл҃твами, прпⷣбнїи,  стра̑сти тѣлє́сныѧ всѧ̑ оу҆спи́вше, благода́ть неꙋсы́пнꙋ,  и҆ неѿе́млемо бога́тство ѿ бг҃а прїѧ́сте, пребл҃же́ннїи. 
До́лгимъ поще́нїемъ ꙗ҆́кѡ мѡѷсе́й, прпⷣбне, твоѐ  терпѣ́нїе, далма́те, всѣ̑мъ показа́лъ є҆сѝ,  оу҆краша́ѧсѧ пресвѣ́тлыми твои́ми болѣ́зньми, и҆  оу҆добрѧ́ѧсѧ житїе́мъ твои́мъ. 
Бг҃оро́диченъ: 
Оу҆́мный тѧ̀ свѣ́щникъ, и҆ свѣтоза́ренъ  позна́хомъ, внꙋ́трь прїе́мшꙋю, дв҃о, ѻ҆́гнь нестерпи́мый,  бжⷭ҇твеннꙋю пала́тꙋ, и҆ высо́кїй прⷭ҇то́лъ, на не́мже почѝ  пресꙋ́щественный. 
Сѣда́ленъ, гла́съ и҃. Подо́бенъ: Премꙋ́дрости: 
Свѣ́томъ трⷪ҇ческимъ свѣ́тлѡ ѡ҆сїѧ́вшесѧ, ѻ҆тцы̀,  свѣтови́днѡ, тмꙋ̀ ѡ҆ста́висте сласте́й глꙋбо́кꙋю, и҆  свѣти́льницы дѣ́лы бжⷭ҇твенными просвѣща́юще вѣ́рныхъ  сердца̀, блаже́ннїи, ꙗ҆ви́стесѧ. тѣ́мже свѣтоно́снꙋю и҆  честнꙋ́ю ва́шꙋ па́мѧть почита́емъ дне́сь, и҆ согла́снѡ  взыва́емъ: (с. 96) бг҃оно́снїи пребога́тїи, моли́те хрⷭ҇та̀,  бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Ꙗ҆́кѡ многопло́дны ло́зы и҆́стиннагѡ вїногра́да  бы́вше, вїно̀ и҆сточи́ша, прпⷣбнїи, чи́стое всѣ̑мъ  оу҆миле́нїѧ. 
Собо́рꙋ согла́сника, прпⷣбне далма́те, вси́ тѧ  позна́хомъ, благочести̑выѧ оу҆твержда́юща, и҆ гѡ́рдыѧ  ѿрѣва́юща. 
Ꙗ҆́кѡ па́че всѣ́хъ просїѧ́вша, всѣ́хъ преимѣ́ти  попече́нїе тѧ̀, блаже́нне, бжⷭ҇твенный собо́ръ предповелѣ̀,  добродѣ́тельми бжⷭ҇твенными оу҆кра́шена. 
Бг҃оро́диченъ: 
Дрема́нїемъ лѣ́ности мѧ̀ со́нъ грѣхо́вный, чⷭ҇таѧ,  пости́же, бдѣ́нною моли́твою твое́ю къ покаѧ́нїю ны́нѣ  воздви́гни. (с. 97) 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Пресе́льникъ ѿ восто́ка къ ца́рскомꙋ гра́дꙋ бы́лъ  є҆сѝ, и҆ бж҃е́ственнымъ сѣ́менемъ жи́тницꙋ сегѡ̀  оу҆мно́жилъ є҆сѝ, и҆скорени́въ всѧ́къ лꙋка́вый а҆́рїевъ  вре́дъ, свѧще́нне ѻ҆́ч҃е і҆саа́кїе. 
Оу҆чени́къ і҆саа́кїю, ꙗ҆́коже и҆лїѝ є҆лїссе́й  бы́лъ є҆сѝ, свѧще́нне далма́те, ми́лѡтїю дарова́нїй дх҃а,  раздѣлѧ́ѧ во́дꙋ лꙋка́вагѡ де́мѡнѡвъ вре́да, и҆ вѣ̑рнымъ  оу҆правлѧ́ѧ пꙋ́ть. 
Зако́нѡмъ бжⷭ҇твєннымъ повинꙋ́всѧ, закѡ́нъ  грѣхо́вныхъ до конца̀ оу҆клони́всѧ, и҆ ꙗ҆ви́лсѧ є҆сѝ  сто́лпъ пред̾иды́й бжⷭ҇твеннагѡ собо́ра, бг҃оно́се фа́ѵсте,  и҆ мона́хѡвъ пра́вило и҆ ѻ҆́бразъ, вѣ́рныхъ непоколеби́мое  оу҆твержде́нїе. 
Бг҃оро́диченъ: 
И҆́стиннꙋю бцⷣꙋ тѧ̀ всѝ ро́дове родѡ́въ сла́вѧтъ,  свѧтѣ́йшꙋ а҆́гг҃лъ ꙗ҆́вѣ бы́вшꙋ, прест҃а́ѧ дв҃о. тѣ́мже  вопїю̀: ѡ҆свѧтѝ мою̀ дꙋ́шꙋ ѡ҆скве́рншꙋюсѧ страстьмѝ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Собесѣ́дникъ ꙗ҆ви́лсѧ є҆сѝ а҆́гг҃лѡмъ: ѻ҆́нѣхъ  бо поревнова́лъ є҆сѝ житїю̀ на землѝ, пꙋ́ть ше́ствꙋѧ,  далма́те, и҆ воздержа́нїемъ и҆стнѣва́ѧ тѣ́ло твоѐ,  наста́вниче мона́хѡвъ, и҆ пра́вило вои́стиннꙋ  и҆звѣ́стнѣйшее. 
Ре́вностїю гдⷭ҇ни любвѐ, ꙗ҆́коже и҆лїа̀  распалѧ́емь, бл҃же́нне, ꙗ҆́кѡ а҆ха́ва предста́телѧ тмы̀ со  дерзнове́нїемъ, і҆саа́кїе ѡ҆бличи́лъ є҆сѝ, недꙋ́говавша  лꙋка́вою а҆́рїа безꙋ́мнагѡ є҆́ресїю. (с. 98) 
Ꙗ҆ви́стесѧ наста̑вницы заблꙋ́ждшымъ, и҆ приста̑нища  вѣ́рнѡ спаса́ємымъ, чꙋдотво́рцы бг҃оно́снїи ѻ҆тцы̀,  фа́ѵсте и҆ далма́те, и҆ бжⷭ҇твенный і҆саа́кїе, слꙋжи́тели  і҆и҃совы мона́шествꙋющихъ свѣти́льницы присносвѣ́тлїи. 
Бг҃оро́диченъ: 
Недꙋ́говавшꙋю дꙋ́шꙋ мою̀ грѣхмѝ, и҆ всѧ́кими  врага̀ и҆скꙋше́ньми, посѣще́нїемъ, прест҃а́ѧ дв҃о,  спаси́тельнымъ твои́мъ поспѣше́нїемъ посѣтѝ, и҆ и҆сцѣлѝ  ꙗ҆́кѡ блага̀, бцⷣе, оу҆пова́нїе моѐ, препѣ́таѧ. 
Конда́къ, гла́съ в҃. Подо́бенъ: Въ моли́твахъ: 
Поще́нїемъ возсїѧ́вшыѧ ꙗ҆́кѡ свѣти̑ла, и҆  є҆́рєси разврати́вшыѧ вѣ́рою, пѣ́сньми і҆саа́кїа  восхва́лимъ, и҆ съ далма́томъ фа́ѵста, ꙗ҆́кѡ хрⷭ҇то́вы  оу҆го́дники, того̀ молѧ́щыѧ ѡ҆ всѣ́хъ на́съ. 
І҆́косъ: 
Кто̀ дово́ленъ ѿ человѣ̑къ и҆зрещѝ прпⷣбныхъ  ѻ҆тє́цъ свѣ̑тлыѧ добродѣ́тєли, и҆ по́двиги и҆ трꙋды̀,  ре́вность бжⷭ҇твеннꙋю, дерзнове́нїе чи́стое житїѧ̀,  бжⷭ҇твєннаѧ дѣѧ̑нїѧ, ꙗ҆̀же на землѝ соверши́ша, сі́и  ꙗ҆́кѡ а҆́гг҃ли; но ѻ҆ба́че сїѧ̑ чтꙋ́ще, трⷪ҇цꙋ вѣ́рнѡ  воспое́мъ: ті́и бо то́й свѣ́тлѡ со а҆́гг҃льскими ли́ки  предстоѧ́ше, при́снѡ мо́лѧтъ ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆́глїе ꙗ҆ви́стесѧ, бжⷭ҇твеннымъ вжига́еми  ѻ҆гне́мъ оу҆тѣ́шителѧ, попалѧ́юще оу҆́бѡ ве́щь ѕло́бнꙋю,  вѣ̑рныѧ же просвѣща́юще бг҃оно́снїи во вѣ́ки. 
Тѣ́ло оу҆мертви́въ поще́нїемъ, покори́лъ є҆сѝ  дꙋ́хꙋ далма́те, и҆ ѕло́бꙋ вра́жїю потопи́лъ є҆сѝ тꙋ́чами  дꙋше́вныхъ сле́зъ твои́хъ, бг҃оно́се, во вѣ́ки. 
Кончи́нꙋ блаже́ннꙋ ѡ҆брѣ́тше, въ нбⷭ҇нѣмъ живетѐ  (с. 99) ца́рствїи, и҆ прпⷣбнымъ ликѡ́мъ совокꙋпи́стесѧ,  ѻ҆тцы̀, съ ни́миже вопїе́те: гдⷭ҇и бж҃е, бл҃гослове́нъ  є҆сѝ. 
Бг҃оро́диченъ: 
Оу҆ста́вила є҆сѝ то́къ сме́ртный, безсме́ртнаго  бг҃а ро́ждши, є҆ди́на бцⷣе чⷭ҇таѧ. є҆мꙋ́же вѣ́рою  пое́мъ: бл҃гослове́нъ є҆сѝ, гдⷭ҇и бж҃е, во вѣ́ки. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Жезло́мъ крⷭ҇тнымъ мо́ре страсте́й расто́ргше, всю̀  фараѡ́на мы́сленнагѡ си́лꙋ погꙋби́сте, прпⷣбнїи, и҆  мона́хѡвъ мно́жество свѧще́нное, къ землѝ безстра́стїѧ,  пою́ще сего̀ непреста́ннѡ спасо́сте, ѻ҆тцы̀: ѻ҆́троцы  благослови́те, свѧще́нницы воспо́йте, лю́дїе превозноси́те  во всѧ̑ вѣ́ки. 
Є҆реті́чествꙋющихъ возвыше́нїе проѧвле́ннѡ смири́лъ  є҆сѝ, и҆здале́ча прови́дѣвъ тѣ́хъ разрꙋше́нїе. ни́щымъ  помо́глъ є҆сѝ, и҆ во́ждь бы́лъ є҆сѝ слѣпы́хъ, ста́рости  же́злъ, и҆ вдови́цъ оу҆тѣше́нїе, далма́те, взыва́ѧ:  ѻ҆́троцы благослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Ты̀ ко тре́мъ четы́редесѧте дні́й пости́лсѧ є҆сѝ,  а҆́бїе толи́ки па́че є҆стества̀ оу҆снꙋ́лъ є҆сѝ,  бо́дренно и҆мѣ́ѧ твоѐ серде́чное ѻ҆́ко, мꙋ́дре, и҆ бж҃їею  просвѣща́емь заре́ю. къ немꙋ́же вопїе́ши, далма́те:  ѻ҆́троцы благослови́те: свѧще́нницы воспо́йте, лю́дїе  превозноси́те во всѧ̑ вѣ́ки. 
Бг҃оро́диченъ: 
Всели́выйсѧ гдⷭ҇ь въ нескве́рное чре́во твоѐ: всю̀  чи́стꙋ и҆ свѣтоза́рнꙋ тѧ̀ показа̀. тѣ́мже ѡ҆скверне́на мѧ̀  го́рькими ѻ҆бы̑чаи и҆ вре́дными проти́вныхъ нахѡ́ды,  ѡ҆чи́сти, дв҃о, и҆ сподо́би пѣ́ти: лю́дїе, превозноси́те  гдⷭ҇а во вѣ́ки. (с. 100) 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречи́стꙋю бцⷣꙋ вѣ́рнїи велича́емъ. 
Возмого́ша си́лою хрⷭ҇то́вою оу҆крѣплѧ́еми,  немощно́е шата́нїе борца̀ побѣди́ти, нб҃омꙋ́дреннїи,  мона́хѡвъ нача̑льницы: и҆ ны́нѣ красѧ́щесѧ, преидо́ша къ  дворѡ́мъ мы́слєннымъ ра́дꙋющесѧ. 
Ꙗ҆ви́стесѧ тресвѣ̑тлыѧ свѣщы̀, невече́рнюю зарю̀  и҆спꙋща́юще, цвѣ́ти неꙋвѧда́емїи ра́йстїи, благоꙋха́юще  мы̑сли вѣ́рныхъ, ѻ҆тцы̀ требога́тїи. тѣ́мже па́мѧть ва́шꙋ  всепра́зднственнꙋю вѣ́рнѡ пра́зднꙋемъ. 
Ꙗ҆́коже вѣнце́мъ благолѣ́пнымъ, ѡ҆бложе́ни  премꙋ́дрїи безстра́стїемъ, и҆ ѡ҆дѣ́ѧни бжⷭ҇твенныѧ любвѐ  и҆справле́ньми, въ черто́гъ хрⷭ҇то́въ ра́дꙋющесѧ внидо́сте,  почива́юще, и҆ болѣ́зней воздаѧ̑нїѧ прїе́млюще: 
Ѡ҆блиста̀ сїѧ́нїемъ мы́сленнымъ, ѡ҆зарѧ́ющи  вѣ́рныхъ соста́вы, бжⷭ҇твеннаѧ па́мѧть ва́ша бл҃же́ннїи,  далма́те, фа́ѵсте и҆ і҆саа́кїе, мона́шествꙋющихъ  нача̑льницы, свѣти́льницы всемі́рнїи. тѣ́мже просвѣти́те  и҆ на̑ша дꙋшє́внаѧ чꙋ̑вствїѧ. 
Бг҃оро́диченъ: 
Просвѣтѝ, две́ре свѣ́та, се́рдце моѐ, ѕло́бою  ѡ҆слѣ́пшее, и҆ да не въ сме́рть попꙋ́стиши ны́нѣ  оу҆снꙋ́ти мѝ, нечи́стыми пѡ́мыслы при́снѡ помрача́емомꙋ:  да сла́влю тѧ̀ благода́рнѡ, бцⷣе всепѣ́таѧ. (с. 101) 
Слꙋ́жба прпⷣбнагѡ ѻ҆тца̀ на́шегѡ а҆нтѡ́нїа  ри́млѧнина. 
На ма́лѣй вече́рни, на Гдⷭ҇и, воззва́хъ,  стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Прпⷣбныхъ вели́кихъ ѻ҆тцє́въ, ѻ҆́ч҃е а҆нтѡ́нїе,  ꙳ стопа́мъ послѣ́довалъ є҆сѝ, ꙳ и҆ ꙗ҆́кѡ безпло́тенъ во  пло́ти подви́гсѧ въ трꙋдѣ́хъ, ꙳ ѻ҆́бразъ мнѡ́гимъ въ  добродѣ́телехъ бы́лъ є҆сѝ: ꙳ ѿѻнꙋ́дꙋже и҆ дарѡ́въ  чꙋде́съ ѿ хрⷭ҇та̀ сподо́билсѧ є҆сѝ, ꙳ и҆сцѣлѧ́ти  человѣ́кѡвъ разли̑чныѧ недꙋ́ги. ꙳ молѝ спасти́сѧ дꙋша́мъ  на́шымъ. 
Два́жды. 
Наста́вникъ мона́шествꙋющихъ, ѻ҆́ч҃е а҆нтѡ́нїе,  бы́лъ є҆сѝ, ꙳ себѐ пе́рвѣе безъ кро́ве бг҃ови же́ртвꙋ  приносѧ̀, ꙳ воздержа́нїемъ и҆ любомꙋ́дрїемъ, ꙳ и҆ смире́нїѧ  высо́кими нра̑вы, и҆ безмѣ́рнымъ поще́нїемъ врага̀  посрами́лъ є҆сѝ, прпⷣбне. ꙳ молѝ спасти́сѧ дꙋша́мъ  на́шымъ. 
Свѣтоно́снаѧ твоѧ̀ па́мѧть, ꙳ прпⷣбне ѻ҆́ч҃е  а҆нтѡ́нїе, ꙳ и҆спо́лнена ра́дости и҆ весе́лїѧ ꙗ҆ви́сѧ:  ѿѻнꙋ́дꙋже свѧщє́ннаѧ ча̑да твоѧ̑ соше́дшесѧ, ꙳ па́мѧть  твою̀ дх҃о́внѡ пра́зднꙋюще, ꙳ прославлѧ́емъ гдⷭ҇а, ꙳ тебѐ  та́кѡ просла́вльшаго. 
Сла́ва, гла́съ ѕ҃: Дне́сь вели́кїй но́въградъ,  ꙗ҆́кѡ но́ваго а҆враа́ма пресе́льника тѧ̀ пресла́внѡ,  ѻ҆́ч҃е, прїе́мъ ра́дꙋетсѧ: блаже́нна же ѻ҆би́тель, и҆мꙋ́щи  мо́щи твоѧ̑ въ себѣ̀, ѕѣлѡ̀ весели́тсѧ: ѿ ри́ма бо на  ка́мени по вода́мъ прише́лъ є҆сѝ въ вели́кїй но́въградъ.  тѣ́мже па́мѧть твою̀ торжествꙋ́юще, воспѣва́ютъ бг҃а,  тебѐ дарова́вшаго стѣ́нꙋ си̑мъ неразори́мꙋ. мы́ же ча̑да  твоѧ̑ твои́мъ повелѣ́нїемъ (с. 102) наставлѧ́еми, ны́нѣ  пресла́вное твоѐ оу҆спе́нїе пра́зднꙋюще, мо́лимсѧ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѿ земны́хъ къ нбⷭ҇нымъ ѻ҆би́телємъ ꙳ пресла́внѡ,  ѻ҆́ч҃е, преше́лъ є҆сѝ, ꙳ и҆ та́мѡ пра́ведныхъ че́сти  сподо́билсѧ є҆сѝ: ꙳ съ ни́миже моли́сѧ ꙳ спасти́сѧ дꙋша́мъ  на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Тѣлє́снаѧ чꙋ̑вства воздержа́нїемъ, ѻ҆́ч҃е,  оу҆мертви́лъ є҆сѝ, ꙳ тѣ́мъ и҆ на ка́мени по вода́мъ  ше́ствїе творѧ̀, ꙳ вели́кагѡ нова́града дости́глъ є҆сѝ, ꙳  и҆ ѻ҆би́тель въ не́мъ сотвори́лъ є҆сѝ, ꙳ и҆ оу҆чени̑къ  мно́жєства хрⷭ҇тꙋ̀ приве́лъ є҆сѝ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ста́до твоѐ ꙳ тебѐ почита́ющихъ, прпⷣбне, ꙳ и҆  твоѐ оу҆спе́нїе пра́зднꙋющихъ, ꙳ на бжⷭ҇твенное тѣ́хъ  возвыша́ѧ раче́нїе, ꙳ въ бжⷭ҇твеннꙋю жи́знь вселѝ. 
Сла́ва, и҆ ны́нѣ, гла́съ то́йже. Самогла́сенъ: 
Хра́мъ прече́стенъ бж҃їи мт҃ри, ꙗ҆́коже сама̀  восхотѣ̀, воздви́глъ є҆сѝ: и҆ та́мѡ мно́жєства  оу҆чени̑къ собра́лъ є҆сѝ, въ не́мъ воспѣва́ти влⷣчцꙋ  бцⷣꙋ. є҆́йже моли́сѧ, мо́лимсѧ, прпⷣбне а҆нтѡ́нїе, не  ѡ҆ста́вити на́съ си́рыхъ, ꙗ҆́коже ѡ҆бѣща́лсѧ є҆сѝ,  свѧще́нное твоѐ ста́до и҆збавлѧ́ти ѿ сѣ́тей вра́жїихъ:  да тебѐ всѝ ꙗ҆́кѡ чадолюби́ва ѻ҆тца̀, пѣ́сньми  непреста́ннѡ почита́емъ, просѧ́ще ѿ хрⷭ҇та̀ бг҃а прїѧ́ти  тобо́ю ве́лїю ми́лость. 
Тропа́рь, пи́санъ на вели́цѣй вече́рни. 
На вели́цѣй вече́рни, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ ѕ҃.  Подо́бенъ: Всѐ ѿло́жше: 
Мїрскі̑ѧ молбы̑, прпⷣбне, возненави́дѣвъ, ꙳  хрⷭ҇та̀ є҆ди́наго возлюби́лъ є҆сѝ, ꙳ и҆ тогѡ̀ крⷭ҇тъ на  ра́мо взе́мъ (с. 103) поне́слъ є҆сѝ, ꙳ бжⷭ҇твеннѡ  воѡрꙋжи́всѧ, ꙳ ѕмі́а вселꙋка́ваго сле́зными тꙋ́чами  потопи́лъ є҆сѝ, ꙳ плотскі̑ѧ стра̑сти воздержа́нїемъ,  мꙋ́дре, ми́мѡ те́клъ є҆сѝ, ꙳ терпѣ́нїемъ же и҆ посто́мъ  и҆ ча́стыми моли́твами ꙳ пло́ть твою̀ дꙋ́хꙋ покори́лъ  є҆сѝ. ꙳ безстра́стїемъ дꙋшѝ и҆ оу҆ма̀ чистото́ю,  по́двигъ трꙋдѡ́въ твои́хъ ѿ негѡ̀ стѧжа́лъ є҆сѝ. ꙳  тѣ́мже пра́зднꙋюще па́мѧть твою̀, мо́лимъ тѧ̀: ꙳ моли́сѧ  гдⷭ҇еви, ꙳ поми́ловатисѧ дꙋша́мъ на́шымъ. 
Прпⷣбне ѻ҆́ч҃е а҆нтѡ́нїе, ꙳ любвѐ ра́ди хрⷭ҇то́вы  всѧ̑ ꙗ҆̀же на землѝ ѡ҆ста́вилъ є҆сѝ. ꙳ по́стническими  трꙋды̑ твоѐ житїѐ оу҆ѧсни́лъ є҆сѝ. ꙳ воздержа́нїемъ и҆  слеза́ми дꙋше́вное ѻ҆́ко ѡ҆чи́стилъ є҆сѝ. ꙳ оу҆́мъ тво́й  безстра́стїемъ просвѣти́лъ є҆сѝ, ꙳ и҆ бжⷭ҇твеннымъ  смире́нїемъ оу҆краси́лъ є҆сѝ. ꙳ собра́лъ є҆сѝ  мона́шествꙋющихъ мно́жєства, ꙳ и҆ оу҆чє́нїи твои́ми,  ꙗ҆́кѡ нѣ́коею лѣ́ствицею восхо́дною на нб҃о, ꙳ на высотꙋ̀  добродѣ́телей возве́лъ є҆сѝ. ꙳ тѣ́мже ны́нѣ ча̑да  твоѧ̑, ѻ҆́крестъ ра́ки твоеѧ̀ предстоѧ́ще, ꙳ любе́знѡ  вопїе́мъ тѝ: ꙳ моли́сѧ гдⷭ҇еви, преблаже́нне, ꙳  поми́ловатисѧ дꙋша́мъ на́шымъ. 
Бг҃омꙋ́дре ѻ҆́ч҃е а҆нтѡ́нїе, ꙳ ди́внѡ ѿ ри́ма  возсїѧ́лъ є҆сѝ ꙗ҆́кѡ со́лнце, ꙳ и҆ бж҃їимъ манове́нїемъ  на ка́мени по вода́мъ, ꙗ҆́кѡ безпло́тенъ, ꙳ вели́кагѡ  нова́града дости́глъ є҆сѝ: ꙳ хра́мъ прече́стенъ бж҃їи  мт҃ри воздви́глъ є҆сѝ, ꙳ и҆ оу҆чени̑къ мно́жєства  собра́лъ є҆сѝ, ꙳ въ не́мъ воспѣва́ти влⷣчцꙋ бцⷣꙋ, ꙳ и҆  ѻ҆би́тель ве́лїю созда́лъ є҆сѝ, ꙳ въ не́йже трꙋдолю́бнѡ  подвиза́лсѧ є҆сѝ ꙳ посто́мъ и҆ бдѣ́нїемъ и҆  ѕлострада́нїемъ, ꙳ и҆ є҆́же на землѝ лега́нїемъ, ꙳  чистотꙋ̀ и҆мѣ́ѧ дꙋше́внꙋю и҆ тѣле́снꙋю, ꙳ и҆ па́мѧть  сме́ртнꙋю, прпⷣбне ѻ҆́ч҃е на́шъ: ꙳ молѝ спасти́сѧ дꙋша́мъ  на́шымъ. 
Сла́ва, гла́съ и҃: 
Прїиди́те мона́хѡвъ мно́жєства, дне́сь ѱалѡ́мскаѧ  (с. 104) пѣ̑нїѧ и҆ цвѣ́ты дх҃ѡ́вныѧ принесе́мъ, ꙗ҆́кѡ  вои́стиннꙋ мона́хѡвъ оу҆добре́нїю, и҆ прпⷣбнымъ  спожи́телю, хва́лѧще си́це рце́мъ: ра́дꙋйсѧ, свѣти́льниче  многосвѣ́тлый, возводѧ̀ ко хрⷭ҇тꙋ̀ мона́хѡвъ мно́жєства:  ра́дꙋйсѧ, вели́кагѡ нова́града похвала̀ и҆ оу҆твержде́нїе,  и҆ всѣ́хъ вѣ́рныхъ благоꙋти́шное приста́нище, и҆  ѡ҆чище́нїе болѧ́щихъ во грѣсѣ́хъ, на бжⷭ҇твенное тѣ́хъ  возвыша́ѧ раче́нїе. тѣ́мже пречестнꙋ́ю твою̀ и҆ свѧтꙋ́ю, и҆  а҆́гг҃лѡмъ говѣ́йнꙋю ѡ҆бстоѧ́ще ра́кꙋ любе́знѡ  ѡ҆блобыза́емъ, прпⷣбне ѻ҆́ч҃е на́шъ а҆нтѡ́нїе:  бжⷭ҇твеннагѡ чл҃вѣколю́бїѧ про́симъ полꙋчи́ти твои́ми къ  бг҃ꙋ моли́твами, и҆ мі́рꙋ ми́ръ и҆спросѝ, и҆ дꙋша́мъ  на́шымъ ве́лїю ми́лость. 
И҆ ны́нѣ, бг҃оро́диченъ: Цр҃ь нбⷭ҇ный: 
Та́же Вхо́дъ. Прокі́менъ днѐ. Чтє́нїѧ трѝ. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆  въ гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ.  Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ  добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆  мы́шцею защити́тъ и҆̀хъ. Прїи́метъ всеѻрꙋ́жїе рве́нїе  своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ  въ бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ: прїи́метъ щи́тъ непобѣди́мый преподо́бїе:  поѡстри́тъ же напра́сный гнѣ́въ во ѻ҆рꙋ́жїе: спобо́ретъ же  съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ: и҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ, рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. (с. 105) [ѕ҃]  Слы́шите оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те держа́щїи мно́жєства и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: Оу҆го́дна бо бѣ̀ (с. 106) гдⷭ҇еви дꙋша̀ є҆гѡ̀:  сегѡ̀ ра́ди потща́сѧ ѿ среды̀ лꙋка́вствїѧ: Лю́дїе же  ви́дѣвше, и҆ не разꙋмѣ́вше, нижѐ поло́жше въ помышле́нїи  таково́е: ꙗ҆́кѡ благода́ть и҆ млⷭ҇ть въ прпⷣбныхъ є҆гѡ̀,  и҆ посѣще́нїе во и҆збра́нныхъ є҆гѡ̀. 
На лїті́и, стїхи̑ры, гла́съ ѕ҃: 
Возсїѧ̀ дне́сь пресвѣ́тлаѧ и҆ всепра́зднственнаѧ  па́мѧть твоѧ̀, прпⷣбне а҆нтѡ́нїе, созыва́ющи  многочи́сленное пѡ́стникъ сосло́вїе, и҆ прпⷣбныхъ  ликостоѧ̑нїѧ, а҆́гг҃лы съ человѣ́ки ꙗ҆́кѡ вои́стиннꙋ къ  похвале́нїю въ трⷪ҇цѣ покланѧ́емагѡ бг҃а на́шегѡ: сегѡ̀  ра́ди вѣ́рою притека́юще къ честнѣ́й ра́цѣ моще́й  твои́хъ, и҆сцѣлє́нїѧ ѡ҆би́льна прїе́млемъ. тѣ́мже мо́лимъ  тѧ̀, дꙋше́вное на́мъ здра́вїе при́снѡ подава́й, тебѐ  вѣ́рнѡ оу҆блажа́ющымъ. 
Дне́сь похва́льнꙋю пѣ́снь въ па́мѧти твое́й,  ѻ҆́ч҃е, тебѣ̀ прино́симъ, прїимѝ и҆ предварѝ къ бг҃ꙋ  моли́твами твои́ми, и҆ и҆зба́ви на́съ ѿ шꙋ́ѧгѡ стоѧ́нїѧ,  и҆ десна́гѡ предстоѧ́нїѧ сподо́би: да тѧ̀ всѝ ꙗ҆́кѡ те́пла  застꙋ́пника досто́йнѡ оу҆блажа́емъ, ѻ҆́ч҃е прпⷣбне  а҆нтѡ́нїе. 
Дне́сь вели́кїй но́въградъ, ꙗ҆́кѡ но́ваго  а҆враа́ма, пресе́льника тѧ̀ пресла́внѡ, ѻ҆́ч҃е, прїе́мъ  ра́довашесѧ. блаже́нна же и҆ ѻ҆би́тель, и҆мꙋ́щи въ себѣ̀  честны̑ѧ мѡ́щи твоѧ̑, ѿѻнꙋ́дꙋже и҆стека́ютъ вѣ̑рнымъ  и҆сцѣлє́нїѧ: блаже́нни же оу҆ченицы̀ твоѝ, и҆̀же себѣ̀  такова́го оу҆чи́телѧ стѧжа́вше, и҆ такова̀ ѻ҆тца̀ ча̑да  нареко́шасѧ, а҆нтѡ́нїе пречꙋ́дне, моли́твенниче ѡ҆ дꙋша́хъ  на́шихъ. 
Сла́ва, гла́съ ѕ҃: 
Свѣ́тлаѧ и҆ всепра́зднственнаѧ дне́сь возсїѧ̀  на́мъ, ꙗ҆́коже второ́е со́лнце, всѣ́хъ празднолю́бныхъ  собо́ри просвѣща́етъ и҆ тмꙋ̀ ѿго́нитъ дре́внѧгѡ  помраче́нїѧ честна́ѧ па́мѧть а҆нтѡ́нїа чꙋ́днагѡ, вели́кїй  но́въградъ созыва́ѧ къ честнѣ́й чꙋдотво́рнѣй є҆гѡ̀  ра́цѣ. тѣ́мъ со стра́хомъ и҆ ра́достїю ѡ҆блобыза́юще  мо́лимсѧ, ꙗ҆́коже кро́ткомꙋ дв҃дꙋ, (с. 107) ѻ҆те́чествꙋ  на́шемꙋ на сопроти̑вныѧ ѡ҆долѣ́нїе дарова́ти, и҆ ми́ра  мі́рови и҆спроси́ти, и҆ дꙋша́мъ на́шымъ ве́лїю ми́лость. 
И҆ ны́нѣ: Бцⷣе, ты̀ є҆сѝ лоза̀ и҆́стиннаѧ: 
На стїхо́внѣ стїхи̑ры, гла́съ а҃. Самогла́сны: 
Прпⷣбне ѻ҆́ч҃е а҆нтѡ́нїе, соше́дшесѧ любо́вїю въ  па́мѧть твою̀ ко всечестнѣ́й твое́й и҆ чꙋдотво́рнѣй  ра́цѣ, свѣ́тлѡ торжествꙋ́юще, во гла́сѣхъ пѣ́сненныхъ  пою́ще, дв҃дски глаго́лемъ: блаже́нъ мꙋ́жъ боѧ́йсѧ гдⷭ҇а,  непоро́чнѡ бо въ пꙋте́хъ гдⷭ҇нихъ ходи́лъ є҆сѝ. тѣ́мже съ  прпⷣбными водворѧ́ѧсѧ, гдⷭ҇еви моли́сѧ, поми́ловатисѧ  дꙋша́мъ на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Дне́сь въ па́мѧть соше́дшесѧ, бра́тїе, дꙋхо́внѡ  почти́мъ честна́го ѻ҆тца̀ на́шего а҆нтѡ́нїа, и҆́же посто́мъ  тѣ́ло своѐ и҆знꙋри́въ, воздержа́нїемъ же стра̑сти  ѡ҆хꙋди́въ, и҆ бдѣ́нїемъ оу҆́мъ ѡ҆чи́стивъ, моли́твою же  дꙋ́шꙋ просвѣти́въ, нището́ю на нб҃сѣ́хъ сокро́вище себѣ̀  некра́домо стѧжа̀: послꙋша́нїемъ бг҃а благопослꙋшли́ва  и҆мѣ̀, чистото́ю жили́ще прест҃а́гѡ дх҃а бы́въ. є҆гѡ́же  ра́ди врагѡ́въ шата̑нїѧ хрⷭ҇то́съ низложѝ, и҆́же и҆  да́рꙋетъ на́мъ ми́ръ и҆ ве́лїю ми́лость. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Прпⷣбне и҆ бг҃облаже́нне ѻ҆́ч҃е на́шъ а҆нтѡ́нїе,  бл҃года́тїю ст҃а́гѡ дх҃а оу҆́мъ тво́й ѡ҆зари́въ, ѿ  негѡ́же пресвѣ́тлыми зарѧ́ми се́рдце твоѐ просвѣти́въ,  свѣтови́дѣнъ ве́сь вои́стиннꙋ бы́лъ є҆сѝ, и҆скꙋси́телѧ  же всѧ́чески побѣди́лъ є҆сѝ: тѣ́мже ны́нѣ на нб҃сѣ́хъ  ликꙋ́еши со а҆́гг҃лы, и҆ со всѣ́ми ст҃ы́ми, помина́й на́съ  всегда̀ блажа́щихъ тѧ̀ на землѝ, и҆ прест҃о́е твоѐ  оу҆спе́нїе почита́ющихъ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е (с. 108) на́шъ а҆нтѡ́нїе: твое́ю бо стезе́ю  вои́стиннꙋ пра́вѡ ходи́ти позна́хомъ. блаже́нъ є҆сѝ  хрⷭ҇тꙋ̀ рабо́тавъ, и҆ вра́жїю ѡ҆бличи́лъ є҆сѝ си́лꙋ,  а҆́гг҃лѡвъ собесѣ́дниче, и҆ прпⷣбныхъ соприча́стниче и҆  пра́ведныхъ: съ ни́миже моли́сѧ гдⷭ҇еви поми́ловатисѧ  дꙋша́мъ на́шымъ. 
И҆ ны́нѣ, бг҃оро́диченъ. Тропа́рь, гла́съ д҃: 
Ве́тхїй ри́мъ ѻ҆те́чество твоѐ ѡ҆ста́вивъ, на  ка́мень ꙗ҆́кѡ на ле́гкїй кора́бль возше́лъ є҆сѝ, и҆ на  не́мъ па́че є҆стества̀ а҆́ки безпло́тенъ по вода́мъ  ше́ствовалъ є҆сѝ, промышле́нїемъ бжⷭ҇твеннагѡ ра́зꙋма  направлѧ́емь, вели́кагѡ нова́града дости́глъ є҆сѝ: и҆  ѻ҆би́тель въ не́мъ сотвори́въ, тѣ́ло твоѐ въ не́й  предложи́лъ є҆сѝ, ꙗ҆́кѡ да́ръ ѡ҆свѧще́нъ. тѣ́мъ мо́лимъ  тѧ̀, ѻ҆́ч҃е а҆нтѡ́нїе, молѝ хрⷭ҇та̀ бг҃а, да спасе́тъ  дꙋ́шы на́шѧ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На оу҆́трени, на Бг҃ъ гдⷭ҇ь, тропа́рь, два́жды.  Сла́ва, и҆ ны́нѣ, бг҃оро́диченъ: 
По а҃-й стїхоло́гїи сѣда́ленъ, гла́съ а҃. Поⷣ:  Ка́мени запеча́танꙋ: 
Мона́шеское житїѐ и҆змла́да, прпⷣбне, возлюби́въ,  и҆ хрⷭ҇тꙋ̀ ѿ дꙋшѝ послѣ́довавъ, бг҃омꙋ́дре а҆нтѡ́нїе, и҆  ѿсю́дꙋ просїѧ́въ добродѣ́тельнымъ твои́мъ житїе́мъ, въ  моли́твахъ и҆ поще́нїихъ и҆ бдѣ́нїихъ, мона́хѡвъ ѻ҆́бразъ  бы́лъ є҆сѝ вели́кїй. тѣ́мже вопїе́мъ тѝ: сла́ва да́вшемꙋ  тѝ крѣ́пость, сла́ва вѣнча́вшемꙋ тѧ̀, сла́ва даю́щемꙋ  тобо́ю всѣ̑мъ и҆сцѣле́нїе. 
Два́жды. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а па́че оу҆ма́ же и҆ сло́ва, непреста́ннѡ  молѝ съ вы́шними си́лами, пода́ти ѡ҆ставле́нїе грѣхѡ́въ  на́шихъ всѣ́хъ, и҆ и҆справле́нїе житїѧ̀, вѣ́рою и҆  любо́вїю при́снѡ тѧ̀ сла́вѧщымъ. (с. 109) 
По в҃-й стїхоло́гїи сѣда́ленъ, гла́съ и҃. Подо́бенъ:  Премꙋ́дрости: 
Ѿ земны́хъ на нбⷭ҇наѧ помы́сливъ, и҆ дѣ́ломъ  соверши́лъ є҆сѝ ко гдⷭ҇ꙋ любо́вь, подо́бѧсѧ мо́лнїи ѿ  восто́ка до за́пада преходѧ̀, ꙗ҆́коже дрꙋгі́й а҆ввакꙋ́мъ  несе́нъ бы́сть а҆́гг҃ломъ съ пи́щею въ вавѷлѡ́нъ. ты́ же  бжⷭ҇твеннагѡ про́мысла а҆́гг҃ломъ, на ка́мени ꙗ҆́кѡ на  кораблѝ, вели́кагѡ новагра́да дости́гъ, и҆ хра́мъ  пречꙋ́денъ бж҃їѧ мт҃ре созда́лъ є҆сѝ, и҆ ѻ҆би́тель ве́лїю  воздви́глъ є҆сѝ въ сла́вꙋ хрⷭ҇та̀ бг҃а, и҆ мона́хѡвъ  мно́жєства собра́лъ є҆сѝ. но є҆гда̀ бы́лъ є҆сѝ въ  жи́зни, пе́клсѧ и҆́ми ꙗ҆́кѡ при́сный ѻ҆ц҃ъ: та́кѡ и҆  ны́нѣ, ѻ҆́ч҃е прпⷣбне а҆нтѡ́нїе, молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти пра́зднꙋющымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
По полѷеле́и сѣда́ленъ, гла́съ д҃: 
Вели́кїй но́въградъ торжествꙋ́етъ ѡ҆ бз҃ѣ досто́йнѡ  въ па́мѧть твою̀, ѻ҆́ч҃е а҆нтѡ́нїе, моли́твами твои́ми  спаса́еми ѿ и҆скꙋше́нїй и҆ бѣ́дъ, и҆ всѧ́кагѡ преще́нїѧ  находѧ́щагѡ на ны̀. и҆ па́ки, прпⷣбне, не преста́й молѧ́сѧ  хрⷭ҇тꙋ̀ бг҃ꙋ, спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Мно́гими прегрѣше́ньми а҆́зъ блꙋ́дный оу҆́мъ  помрачи́въ, вопїю̀ твоемꙋ̀ крѣ́пкомꙋ застꙋпле́нїю, бцⷣе:  просвѣтѝ дꙋшѝ моеѧ̀ зѣ̑ницы, возсїѧ́й мѝ покаѧ́нїѧ  свѣ́тлꙋю (с. 110) зарю̀, и҆ ѡ҆блецы́ мѧ во ѻ҆рꙋ́жїе  свѣ́та, дв҃о бг҃ороди́тельнице чⷭ҇таѧ. 
Та́же степє́нна а҃-й а҆нтїфѡ́нъ д҃-гѡ гла́са.  Прокі́менъ, гла́съ з҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Блаже́нъ мꙋ́жъ боѧ́йсѧ гдⷭ҇а:  Є҆ѵⷢ҇лїе прпⷣбническое. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, а҆нтѡ́нїе, во всю̀ зе́млю и҆зы́де  вѣща́нїе и҆справле́нїй твои́хъ. тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безъ поро́ка поревнова́лъ є҆сѝ,  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
Канѡ́нъ прест҃ы́ѧ бцⷣы, на ѕ҃, гла́съ в҃: Нетре́нꙋ,  неѻбы́чнꙋ: 
И҆ прпⷣбнагѡ канѡ́нъ, на и҃. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
А҆́гнче неѕло́бивый, ѿве́рзи мѝ оу҆стнѣ̀  недосто́йнїи, ѧ҆зы́къ мо́й оу҆ѧснѝ, и҆ се́рдце моѐ  просвѣтѝ, и҆ оу҆́мъ мо́й ѡ҆зарѝ свѣ́томъ твоегѡ̀  бг҃оразꙋ́мїѧ, да возмогꙋ̀ воспѣва́ти па́мѧть прпⷣбнагѡ  а҆нтѡ́нїа, є҆го́же на землѝ оу҆диви́лъ є҆сѝ. 
Мно́гимъ милосе́рдїемъ и҆ щедро́тами, содѣ́телю  тва́ри, и҆ вѣкѡ́въ тво́рче, моле́бное пѣ́нїе прїимѝ, и҆  проще́нїе на́шихъ согрѣше́нїй да́рꙋй, твоегѡ̀ оу҆го́дника  прпⷣбнагѡ а҆нтѡ́нїа моле́нїемъ, и҆ тишинꙋ̀ се́рдцꙋ моемꙋ̀. 
Свѣ́тлое и҆ бг҃оꙋго́дное житїѐ твоѐ, ꙗ҆́кѡ  свѣ́тъ вои́стиннꙋ на землѝ показа́сѧ, бжⷭ҇твеннꙋю ви́дѣти  свѣ́тлость, а҆нтѡ́нїе, сподо́билсѧ є҆сѝ. тѣ́мже и҆  ви̑димаѧ всѧ̑ ѡ҆ста́вивъ, непостижи́магѡ зрѣ́ти сподо́билсѧ  є҆сѝ. (с. 111) 
Бг҃оро́диченъ: 
Мои́хъ прегрѣше́нїй, влⷣчце, плени́цꙋ расто́ргни,  твоего̀ сн҃а и҆ гдⷭ҇а молѧ́щи, и҆ томѧ́щїй мѧ̀ грѣ́хъ,  приснодв҃о, низложѝ, ꙗ҆́кѡ да воспѣва́ю тѧ̀ всегда̀,  всенепоро́чнаѧ, тобо́ю спаса́емь. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Жезло́мъ добродѣ́телей стра́стное мо́ре пресѣ́къ,  и҆ го́рдаго врага̀ ꙗ҆́коже дрꙋга́го фараѡ́на моли́твою  твое́ю погрꙋзи́въ, и҆збра́нное твоѐ ста́до но́ваго і҆и҃лѧ  невре́днѡ соблюдѝ, а҆нтѡ́нїе прпⷣбне. 
Возлюби́лъ є҆сѝ, бл҃же́нне, всено́щное бдѣ́нїе,  и҆ моли́твꙋ непреста́ннꙋ и҆ любо́вь нелицемѣ́рнꙋ, си́ми  ѡ҆чища́ѧ оу҆́мъ тво́й, дꙋ́шꙋ же просвѣща́ѧ, тѣ́ло твоѐ  смирѧ́лъ є҆сѝ, и҆ ко дневны̑мъ трꙋдѡ́мъ благопоко́рнѡ  оу҆строѧ́лъ є҆сѝ. 
Хра́мъ тѧ̀ всѝ вѣ́рнїи дх҃а прест҃а́гѡ вѣ́мы,  хра́мъ бг҃олѣ́пенъ бж҃їи мт҃ри воздви́глъ є҆сѝ, и҆  ѡ҆гра́дꙋ ве́лїю оу҆стро́илъ є҆сѝ, и҆ мона́хѡвъ  мно́жєства совокꙋпи́лъ є҆сѝ: въ не́мже ны́нѣ всѧ́къ  недꙋ́гъ моли́твами твои́ми ѿгонѧ́етсѧ. 
Бг҃оро́диченъ: 
Во и҆ны́хъ жена́хъ мт҃и, до́ндеже дв҃а не позна́сѧ,  ни мт҃и, по ржⷭ҇твѣ̀ дѣ́вствовати сподо́бисѧ: на тебѣ́  же, дв҃омт҃и, ѻ҆боѧ̀ оу҆стро́ишасѧ. тѣ́мъ весе́лїемъ  дꙋ́ха воспѣва́ю: нѣ́сть непоро́чны па́че тебє̀, влⷣчце. 
Сѣда́ленъ, гла́съ и҃. Подо́бенъ: Премꙋ́дрости: 
А҆́гг҃льски на землѝ пожи́въ, бг҃омꙋ́дре а҆нтѡ́нїе,  ликѡ́мъ по́стничєскимъ счи́слилсѧ є҆сѝ: крⷭ҇тъ бо на  ра́мена твоѧ̑ взе́мъ, послѣ́довалъ є҆сѝ влⷣцѣ хрⷭ҇тꙋ̀,  и҆ стра̑сти дꙋшетлѣ̑нныѧ воздержа́нїемъ, прпⷣбне,  оу҆вѧди́лъ є҆сѝ, и҆ (с. 112) бы́лъ є҆сѝ дꙋхо́вно  прїѧ́телище, и҆ сосꙋ́дъ чи́стъ гдⷭ҇еви. тѣ́мже вопїе́мъ  тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти  пра́зднꙋющымъ любо́вїю пречестнꙋ́ю и҆ свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсобра́чнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное  ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Оу҆мертви́въ себѐ мі́рови, жи́знь равноа́гг҃льнꙋ  на землѝ пожи́лъ є҆сѝ, пресла́вне: и҆ ꙗ҆́кѡ да́ръ  ѡ҆свѧще́нъ влⷣцѣ, а҆нтѡ́нїе, твою̀ дꙋ́шꙋ чи́стꙋ  предста́вилъ є҆сѝ, и҆ бжⷭ҇твеннагѡ црⷭ҇твїѧ досто́йнѡ,  ѻ҆́ч҃е, полꙋчи́лъ є҆сѝ. 
Вѣ́триломъ, ѻ҆́ч҃е, воздержа́нїѧ ѡ҆крилѧ́емь,  страстны́ѧ тмы̀ ѿбѣжа́въ, и҆ къ безстра́стїѧ пꙋтє́мъ  наставлѧ́емь, къ свѣ́тꙋ невече́рнемꙋ восте́клъ є҆сѝ. и҆  ѿ сегѡ̀ ѡ҆зари́всѧ, нетлѣ́нїѧ бога́тство наслѣ́довалъ  є҆сѝ, а҆нтѡ́нїе прпⷣбне. 
Вели́кїй но́въградъ ны́нѣ весе́лїемъ, ѻ҆́ч҃е,  красꙋ́етсѧ, и҆мѣ́ѧ мо́щи твоѧ̑ въ себѣ̀, прпⷣбне  а҆нтѡ́нїе. оу҆ченицы́ же твоѝ твоемꙋ̀ житїю̀ ревнꙋ́юще, ѡ҆  твое́й па́мѧти ра́дꙋющесѧ, гдⷭ҇еви пою́тъ: сла́ва си́лѣ  твое́й, гдⷭ҇и. 
Бг҃оро́диченъ: 
И҆́стиннꙋю тѧ̀ сѣ́нь свидѣ́тельствоваша (с. 113)  многоразли́чными ѻ҆́бразы, ꙗ҆́вѣ показꙋ́юще воплоще́ннаго  и҆зъ тебє̀, є҆ди́наго ѿ трⷪ҇цы, пречⷭ҇таѧ, неизмѣ́ннѡ,  бг҃омт҃и чⷭ҇таѧ, и҆ мі́ръ ѡ҆бно́вльша. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Возше́дъ на высотꙋ̀ добродѣ́телей, до́лꙋ влекꙋ́щыѧ  стра̑сти ѡ҆плева́лъ є҆сѝ, сла́дость показꙋ́ѧ спасе́нїѧ,  ѻ҆́ч҃е прпⷣбне а҆нтѡ́нїе, ста́дꙋ твоемꙋ̀ просѝ грѣхѡ́въ  проще́нїѧ. 
Мѣ́сто проше́нїѧ, ѻ҆́ч҃е, со тща́нїемъ и҆сполнѧ́ѧ,  хра́мъ бг҃олѣ́пенъ бж҃їѧ мт҃ре воздви́глъ є҆сѝ, въ не́мже  ны́нѣ пра́здничною ра́достїю, мона́хѡвъ мно́жєства  веселѧ́тсѧ, па́мѧть твою̀ прославлѧ́юще. 
Не забꙋ́ди ста́да твоегѡ̀, є҆́же, мꙋ́дре, собра́лъ  є҆сѝ, и҆ въ жи́зни се́й оу҆па́слъ є҆сѝ благоче́стнѡ: и҆  ны́нѣ потщи́сѧ, ѻ҆́ч҃е на́шъ а҆нтѡ́нїе, да привлече́ши во  ѡ҆гра́дꙋ нбⷭ҇нꙋю. 
Бг҃оро́диченъ: 
Оу҆пра́ви оу҆́мъ мо́й, влⷣчце, трꙋжда́ющїйсѧ въ  пꙋчи́нѣ скорбе́й, и҆ потоплѧ́емый наше́ствїемъ тлетво́рныхъ  страсте́й, спасѝ къ тебѣ̀ прибѣга́ющаго: и҆ны́ѧ бо  по́мощи, чⷭ҇таѧ, ра́звѣ тебє̀ не зна́емъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Ѿ земны́хъ къ нбⷭ҇нымъ ѻ҆би́телемъ пресла́внѡ  возше́лъ є҆сѝ, бг҃омꙋ́дре а҆нтѡ́нїе: и҆ та́мѡ зрѣ́ти  неизрече́нныхъ сподо́билсѧ є҆сѝ, и҆́хже ѻ҆́ко не ви́дѣ,  и҆ оу҆́хо не слы́ша, и҆ на се́рдце человѣ́кꙋ не взы́де,  ꙗ҆̀же оу҆гото́ва бг҃ъ лю́бѧщымъ є҆го̀. 
Дрема́нїѧ ѻ҆чи́ма твои́ма ѿню́дъ не да́лъ є҆сѝ,  къ бг҃ꙋ всѐ твоѐ жела́нїе впери́въ, и҆ томꙋ̀ невозвра́тнѡ  ѿ дꙋшѝ послѣ́довавъ, но́щи житїѧ̀ непреткнове́ннѡ  преминꙋ́лъ є҆сѝ, (с. 114) видѣ̑нїи бжⷭ҇твенными  ѡ҆кормлѧ́емь, блаже́нне а҆нтѡ́нїе, въ бжⷭ҇твеннꙋю жи́знь  всели́лсѧ є҆сѝ. 
Вели́кагѡ ст҃и́телѧ нїки́ты, бл҃же́нне а҆нтѡ́нїе,  бл҃гослове́нїѧ сподо́бивсѧ, дꙋхо́внагѡ наказа́нїѧ поꙋче́нїе  ѿ негѡ̀ воспрїѧ́лъ є҆сѝ: бꙋ́рею бо грѣха̀ не  погрꙋзи́лсѧ є҆сѝ, и҆ въ ти́хо приста́нище дости́глъ є҆сѝ  нбⷭ҇нагѡ црⷭ҇твїѧ, и҆ та́мѡ ꙗ҆́снѣ наслажда́ешисѧ  бжⷭ҇твеннагѡ видѣ́нїѧ. 
Бг҃оро́диченъ: 
Ѡ҆бетша́вшыѧ ны̀ го́рькимъ дре́ва пре́жде  вкꙋше́нїемъ, и҆ па́дшыѧсѧ поползе́нїемъ, пречⷭ҇таѧ,  ѡ҆бнови́ла є҆сѝ, зижди́телѧ ро́ждши, сло́во ѵ҆поста́сное,  дв҃о мт҃и влⷣчце. 
Конда́къ, гла́съ и҃. Подо́бенъ: Взбра́нной: 
Ри́мское воспита́нїе, вели́комꙋ же новꙋ́градꙋ  бл҃года́тное процвѣте́нїе, мно́гими бо трꙋды̑ и҆ пѡ́двиги  въ не́мъ бг҃ꙋ оу҆годи́лъ є҆сѝ: сегѡ̀ ра́ди чꙋде́съ  дарова́нїй ѿ негѡ̀ сподо́билсѧ є҆сѝ, и҆ тѣ́ло твоѐ  мно́гими лѣ̑ты соблюдѐ нетлѣ́нно. мы́ же сїѐ лобыза́юще,  ра́достнѡ ѿ дꙋшѝ вопїе́мъ тѝ: ра́дꙋйсѧ, ѻ҆́ч҃е  а҆нтѡ́нїе. 
І҆́косъ: 
Ка́кѡ возмогꙋ̀ и҆счестѝ премнѡ́гаѧ твоѧ̑ чꙋдеса̀;  и҆лѝ ка́кѡ и҆зрещѝ жесто́кое твоѐ житїѐ; не и҆́мамъ бо  се́рдца чи́ста, ꙗ҆́кѡ сїѐ сра́мными дѣѧ́ньми  ѡ҆скверни́хъ, и҆ дꙋ́шꙋ мою̀ лꙋка́выми по́мыслы ѡ҆смради́хъ.  но ѻ҆ба́че дерза́ю воспѣва́ти, а҆́ще ты́ ми пода́си сло́во  недосто́йномꙋ твоемꙋ̀ рабꙋ̀: ты́ бо земны́й а҆́гг҃лъ, и҆  нбⷭ҇ный человѣ́къ, во пло́ти ѡ҆брѣ́лсѧ є҆сѝ, прпⷣбне.  на земли́ бо ѡ҆ тлѣ́нныхъ небре́глъ є҆сѝ, и҆ хрⷭ҇тꙋ̀ ѿ  дꙋшѝ послѣ́довалъ є҆сѝ, болѣ́зньми и҆ трꙋды̑, и҆  ѕѣ́льнымъ воздержа́нїемъ и҆ ѕлострада́нїемъ, и҆ на землѝ  лега́нїемъ, посто́мъ и҆ бдѣ́нїемъ, и҆ моли́твами ѻ҆́бразъ  бы́лъ є҆сѝ твои̑мъ оу҆ч҃никѡ́мъ: и҆ сегѡ̀ ра́ди сосꙋ́дъ  чи́стъ, и҆ ѻ҆би́тель дх҃а прест҃а́гѡ ꙗ҆ви́лсѧ є҆сѝ.  тѣ́мъ тѧ̀ чти́мъ: ра́дꙋйсѧ, ѻ҆́ч҃е а҆нтѡ́нїе. (с. 115) 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Ѿ гра́да и҆ ѻ҆те́чества твоегѡ̀ пресе́льникъ  бы́лъ є҆сѝ, къ бг҃ꙋ рꙋ́цѣ простира́ѧ спасе́нїе ѡ҆брѣ́тъ:  вода́мъ же послꙋжи́вшымъ тебѣ̀ бж҃їимъ манове́нїемъ,  вели́кагѡ нова́града дости́глъ є҆сѝ, и҆дѣ́же бѧ́ше  оу҆го́дно влⷣцѣ, є҆мꙋ́же ны́нѣ ра́достнѡ пое́ши:  бл҃гослове́нъ бг҃ъ ѻ҆тє́цъ на́шихъ. 
Вели́кагѡ нова́града а҆рхїере́а, и҆ хрⷭ҇толюби́выхъ  люде́й, и҆ мона́хѡвъ мно́жєства ра́дости и҆спо́лнилъ  є҆сѝ, и҆ дꙋхо́внагѡ весе́лїѧ, твои́мъ ди́внымъ и҆  чрез̾есте́ственнымъ прехожде́нїемъ: на ка́мени бо ꙗ҆́кѡ на  кораблѝ прише́лъ є҆сѝ, спꙋ́тника, ѻ҆́ч҃е, хрⷭ҇та̀  ѡ҆брѣ́тъ. къ немꙋ́же ны́нѣ ра́достнѡ зове́ши:  бл҃гослове́нъ бг҃ъ ѻ҆тє́цъ на́шихъ. 
Ликꙋ́ютъ собра̑нїѧ мона́шествꙋющихъ, и҆ веселѧ́тсѧ  наро́дѡвъ мно́жєства вели́кагѡ нова́града въ честнѣ́мъ  преставле́нїи а҆нтѡ́нїа преблаже́ннагѡ, моле́бный  соверша́юще пра́здникъ, ра́достнѡ ѿ дꙋшѝ вопїю́тъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Пе́щь проѡбразова́ше твоѐ ржⷭ҇тво̀, всенепоро́чнаѧ:  ѻ҆́троки бо не ѡ҆палѝ, ꙗ҆́коже ложесна̀ твоѧ̑, ѻ҆́гнь  непостоѧ́нный. тѣ́мже мо́лимъ тѧ̀, ѻ҆гнѧ̀ вѣ́чнагѡ  и҆зба́ви рабы̑ твоѧ̑. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ,  снизше́дшаго и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
А҆враа́мскїй стѧжа́въ нра́въ, премꙋ́дре, ѿ страны̀  ри́мскїѧ пресе́льникъ бы́въ вели́кагѡ нова́града: и҆ та́мѡ  бг҃а оу҆зрѣ́лъ є҆сѝ, ѡ҆бѣщава́юща тебѣ̀ воздаѧ́нїе  бога́тно. (с. 116) тѣ́мъ веселѧ́сѧ оу҆се́рднѡ хрⷭ҇тꙋ̀  вопїе́ши: благослови́те всѧ̑ дѣла̀ гдⷭ҇а, и҆ превозноси́те  є҆го̀ во вѣ́ки. 
На землѝ пожи́въ ꙗ҆́кѡ а҆́гг҃лъ, съ пло́тїю ꙗ҆́кѡ  безпло́тенъ, безплѡ́тныѧ врагѝ подъ но́ги покори́лъ є҆сѝ:  чистотꙋ̀ стѧжа́лъ є҆сѝ посто́мъ и҆ бдѣ́нїемъ и҆  моли́твами. тѣ́мже со а҆́гг҃лы на нб҃сѣ́хъ свѣ́тлѡ ликꙋ́ѧ  хрⷭ҇тꙋ̀ вопїе́ши: благослови́те всѧ̑ дѣла̀ гдⷭ҇а, и҆  превозноси́те є҆го̀ во вѣ́ки. 
Ри́мъ ѻ҆те́чество твоѐ проповѣ́дꙋетъ, прпⷣбне,  вели́кїй же но́въградъ хва́литсѧ тобо́ю, прїе́мь ѿ гдⷭ҇а  сокро́вище некра́домое: помо́щника бо вели́каго, бл҃же́нне  а҆нтѡ́нїе, тѧ̀ воспрїе́мъ, съ ли́ки мона́шескими ны́нѣ  весели́тсѧ. тѣ́мъ па́мѧть твою̀ пра́зднꙋюще ра́достнѡ  вопїе́мъ: благослови́те всѧ̑ дѣла̀ гдⷭ҇а, и҆ превозноси́те  є҆го̀ во вѣ́ки. 
Бг҃оро́диченъ: 
Вели́комꙋ та́инствꙋ ржⷭ҇тва̀ твоегѡ̀ кто̀ не  оу҆диви́тсѧ, бцⷣе; и҆лѝ кі́й ѧ҆зы́къ земны́й, и҆лѝ  оу҆́мъ безпло́тныхъ и҆зрещѝ возмо́жетъ; па́че бо  є҆стества̀ и҆ смы́сла, бцⷣе, зижди́телѧ родила̀ є҆сѝ. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи є҆диномꙋ́дреннѡ пѣ́сньми велича́емъ. 
Всегда̀ къ ра́цѣ моще́й твои́хъ пристꙋпа́юще,  любе́знѡ цѣлꙋ́емъ, и҆ ѿ дꙋшѝ вопїе́мъ: ѻ҆́ч҃е прпⷣбне  а҆нтѡ́нїе, моли́сѧ прилѣ́жнѡ хрⷭ҇тꙋ̀ бг҃ꙋ за гра́дъ и҆  лю́ди, ско́рбь на́шꙋ на ра́дость премѣни́ти, и҆ грѣхѡ́въ  проще́нїе и҆спроси́ти, да тѧ̀ непреста́ннѡ велича́емъ. 
Вели́комꙋ а҆нтѡ́нїю тезоимени́тъ бы́лъ є҆сѝ,  бл҃же́нне а҆нтѡ́нїе, и҆ тогѡ̀ житїю̀ подража́лъ є҆сѝ,  равноа́гг҃льнѡ во ѻ҆би́тели прест҃ы́ѧ бцⷣы пожи́лъ є҆сѝ:  тѣ́мже и҆ ра́внꙋ (с. 117) по́честь ѿ бг҃а сподо́билсѧ  є҆сѝ прїѧ́ти. съ ни́мже ны́нѣ на нб҃сѣ́хъ весели́шисѧ,  и҆ на́съ помина́й пра́зднꙋющихъ па́мѧть твою̀, да тѧ̀  непреста́ннѡ велича́емъ. 
Ны́нѣ на тебѣ̀ чꙋ́до ве́лїе ви́дитсѧ, и҆ оу҆́жаса  и҆спо́лнено, ка́кѡ погребе́но вои́стиннꙋ мно́гѡ лѣ́тъ  соблюде́сѧ невреди́мо, прпⷣбне а҆нтѡ́нїе, твоѐ  многотрꙋ́дное тѣ́ло, во гро́бѣ лежа́ще бж҃їимъ  манове́нїемъ: ꙗ҆́коже са́мъ вѣ́сть, сла́вѧщыѧ є҆го̀  прославлѧ́етъ. 
Бг҃оро́диченъ: 
И҆сцѣли́ла є҆сѝ сокрꙋше́нїе, всенепоро́чнаѧ, и҆  ве́тхое страда́нїе земны́хъ, бг҃а ро́ждши цр҃ѧ̀ хрⷭ҇та̀,  поне́сшаго пло́тїю недꙋ́ги на́шѧ: тѣ́мже тѧ̀ всѝ ро́ди,  дв҃о влⷣчце, оу҆блажа́юще, бг҃оневѣ́сто, велича́емъ. 
Свѣти́ленъ. Подо́бенъ: Со оу҆ченикѝ: 
Хрⷭ҇то́вꙋ ны́нѣ прⷭ҇то́лꙋ предстоѧ̀, прпⷣбне, съ  бг҃ома́терїю пречⷭ҇тою дв҃ою, молѧ́сѧ не преста́й, побѣ̑ды  на ва́рвары хрⷭ҇толюби́вомꙋ во́инствꙋ на́шемꙋ дарова́ти, и҆  дꙋше́вное спасе́нїе, и҆ мі́рꙋ смире́нїе, а҆нтѡ́нїе  бг҃омꙋ́дре. 
Сла́ва, и҆ ны́нѣ, то́йже. 
На хвали́техъ стїхи̑ры, гла́съ а҃. Подо́бенъ:  Всехва́льнїи мч҃ницы: 
Ѻ҆́ч҃е бг҃омꙋ́дре а҆нтѡ́нїе, ꙳ ты̀ всѧ́кѡ на землѝ  хрⷭ҇та̀ возлюби́лъ є҆сѝ, ꙳ и҆ тогѡ̀ бжⷭ҇твєннымъ стопа́мъ  послѣ́довати возжелѣ́лъ є҆сѝ: ꙳ крⷭ҇тъ бо на ра́мо  взе́мъ, ꙳ послѣ́довалъ є҆сѝ, прпⷣбне. ꙳ и҆ ны́нѣ на  нб҃сѣ́хъ со а҆́гг҃лы трⷪ҇цѣ предстои́ши, бг҃ови́дче: ꙳  є҆́йже моли́сѧ, ꙳ дарова́ти дꙋша́мъ на́шымъ ми́ръ и҆ ве́лїю  ми́лость. 
Ѻ҆́ч҃е премꙋ́дре а҆нтѡ́нїе, ꙳ тебѐ бг҃ъ показа̀  па́стырѧ слове́сномꙋ своемꙋ̀ ста́дꙋ, ꙳ и҆ оу҆краси́лъ  є҆сѝ, пречꙋ́дне, це́рковь бж҃їѧ мт҃ре, ꙳ въ не́йже и҆ до  ны́нѣ лежа́тъ пречестны̑ѧ твоѧ̑ мо́щи, ꙳ во гро́бѣ  неразрꙋши́ми, ꙳ и҆сцѣлє́нїѧ подаю́тъ съ вѣ́рою  притека́ющымъ. ꙳ и҆ ны́нѣ (с. 118) моли́сѧ, ꙳ дарова́ти  дꙋша́мъ на́шымъ ми́ръ и҆ ве́лїю ми́лость. 
Ѻ҆́ч҃е прпⷣбне а҆нтѡ́нїе, ꙳ и҆спросѝ, ꙗ҆̀же къ  бг҃ꙋ, моли́твами твои́ми цр҃кви оу҆твержде́нїе, ꙳ мона́хѡмъ  оу҆добре́нїе, ꙳ во́инствꙋ на́шемꙋ ꙳ побѣ̑ды на врагѝ, ꙳  и҆ всѣ̑мъ вѣ́рою притека́ющымъ во ѻ҆би́тель прест҃ы́ѧ  бж҃їѧ мт҃ре по́мощь. ꙳ къ не́йже моли́сѧ ꙳ дарова́ти дꙋша́мъ  на́шымъ ми́ръ и҆ ве́лїю ми́лость. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ а҆нтѡ́нїе: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇еви, по ми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Влⷣчце, прїимѝ: 
Славосло́вїе вели́кое. И҆ ѿпꙋ́стъ. 
На лїтꙋргі́и слꙋ́жба всѧ̀ прпⷣбническаѧ. 


(с. 118) 
Мѣ́сѧца тогѡ́же въ д҃-й де́нь. 
Ст҃ы́хъ седмѝ ѻ҆трокѡ́въ, и҆̀же во є҆фе́сѣ. 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ: 
Седмокрꙋ́жный свѣ́щникъ, ꙳ ѡ҆зари́вшїй  седмоче́стныхъ ѻ҆́трѡкъ, ꙳ прїиди́те, при́снѡ воспое́мъ  па́мѧть, ꙳ вопїю́ще хрⷭ҇тꙋ̀, ꙳ ты̑ѧ вѣнча́вшемꙋ: ꙳  моли́твами и҆́хъ, гдⷭ҇и и҆зба́вителю, ꙳ живо́тъ на́шъ  оу҆мирѝ. 
И҆̀же по є҆стествꙋ̀ оу҆ме́ршїи, ꙳ па́че  є҆стества̀ вои́стиннꙋ ꙗ҆́коже ѿ сна̀ а҆́бїе воста́ша, ꙳  вкꙋ́пѣ се́дмь ѻ҆́троцы (с. 119) бжⷭ҇твеннїи. ꙳ чꙋ́до  оу҆жа́сное: ꙳ три́ста бо лѣ́тъ и҆ се́дмьдесѧть и҆ два̀, ꙳  ꙗ҆́коже ме́ртвїи въ пеще́рѣ спа́ша. 
Со і҆амвли́хомъ бжⷭ҇твеннымъ, и҆ маѯїмїлїа́номъ, ꙳  мартїнїа́на и҆ і҆ѡа́нна, ꙳ а҆нтѡ́нїа же вкꙋ́пѣ съ  дїонѵ́сїемъ почти́мъ ны́нѣ, ꙳ ꙗ҆́кѡ молѧ́щыѧсѧ ѡ҆ на́съ, ꙳  восхвалѧ́юще съ ни́ми ꙳ и҆ мꙋ́драго благоче́стнѡ  є҆ѯакꙋстѡдїа́на. 
И҆́ны стїхи̑ры бцⷣы, подо́бны: 
Препросла́влена є҆сѝ въ ро́ды родѡ́въ, ꙳ дв҃о мт҃и  ѻ҆трокови́це бцⷣе марі́е, ꙳ мі́ра предста́тельнице, ꙳  ро́ждшаѧ пло́тїю сн҃а безнача́льнагѡ ѻ҆ц҃а̀, ꙳  соприсносꙋ́щна же дх҃ꙋ вои́стиннꙋ: ꙳ є҆го́же молѝ спастѝ  на́съ. 
Ѡ҆держи́ми прегрѣше́ньми ненаде́ждными, чⷭ҇таѧ, ꙳  тѧ̀ предста́тельницꙋ є҆ди́нꙋ и҆мꙋ́ще, дв҃о, ꙳ вопїе́мъ  благода́рнѡ: ꙳ ѡ҆чи́сти ны̀, прест҃а́ѧ бг҃оневѣ́сто. ꙳ ты́  бо є҆сѝ мі́рꙋ прибѣ́жище, ꙳ и҆ застꙋпле́нїе ро́дꙋ  на́шемꙋ. 
Согрѣше́нїй пꙋчи́ною ѡ҆бꙋрева́емь, ꙳ въ ти́хое  приста́нище чⷭ҇тыѧ моли́твы твоеѧ̀, бг҃ороди́тельнице  прибѣ́гъ, ꙳ взыва́ю тѝ: спаси́ мѧ, ꙳ держа́внꙋю твою̀  просте́рши десни́цꙋ ꙳ рабꙋ̀ твоемꙋ̀, пренепоро́чнаѧ. 
Сла́ва, и҆ ны́нѣ: 
Жезло́мъ твоеѧ̀ моли́твы, ꙳ бг҃ороди́тельнице  чⷭ҇таѧ, ꙳ ѕвѣри̑ныѧ стра̑сти ꙳ ѻ҆каѧ́нныѧ дꙋшѝ моеѧ̀  ѿженѝ вско́рѣ, ꙳ ми́рнѡ жи́знь мою̀ оу҆правлѧ́ющи: ꙳ и҆  ст҃о́мꙋ мѧ̀ ста́дꙋ и҆збра́нныхъ твои́хъ ѻ҆ве́цъ причтѝ. 
Крⷭ҇тобг҃оро́диченъ: 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆  долготерпѣ́нїе тогѡ̀ смотрѧ́ющи, ꙳ глаго́лаше пла́чꙋщи мт҃и  чи́стаѧ: ꙳ оу҆вы̀ мнѣ̀, ча́до сладча́йшее, ꙳ что̀ сїѧ̑  стра́ждеши непра́веднѡ, ꙳ сло́ве бж҃їй, да спасе́ши  человѣ́чество; 
Тропа́рь, гла́съ д҃: Мч҃ницы твоѝ, гдⷭ҇и: И҆лѝ  се́й, гла́съ то́йже: 
Ве́лїѧ вѣ́ры чꙋдесѐ въ пеще́рѣ ꙗ҆́кѡ въ  черто́зѣ (с. 120) ца́рскомъ ст҃і́и се́дмь ѻ҆́троцы  пребы́ша, и҆ оу҆мро́ша безъ тлѝ, и҆ по мно́зѣхъ  временѣ́хъ воста́ша ꙗ҆́кѡ ѿ сна̀, во оу҆вѣре́нїе  воскресе́нїѧ всѣ́хъ человѣ́кѡвъ. тѣ́хъ моли́твами,  хрⷭ҇тѐ бж҃е, поми́лꙋй на́съ. 
На оу҆́трени, ѻ҆́ба канѡ́на ѻ҆ктѡ́иха, и҆ ст҃ы́хъ  канѡ́нъ, на д҃, 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Число́мъ сїѧ́ющыѧ честны̑ѧ дѣ́ти се́дмь, прїиди́те,  вѣ́рнѡ почти́мъ: ꙗ҆́кѡ просвѣща́ютъ хрⷭ҇то́вꙋ цр҃ковь  свѣти́льники седмосвѣ̑тлыѧ, лꙋ́чшыѧ зако́нныхъ. 
И҆̀же въ плотско́е пе́рвѣе оу҆мерщвле́нїе жи́ви  сꙋ́ще хрⷭ҇то́во, ѻ҆́троцы се́дмь ѡ҆дѣ́ѧшасѧ, ꙗ҆́коже  со́нъ сме́рть пресла́внѡ прїе́мше, оу҆твержда́юще  оу҆че́нїе воскрⷭ҇нїѧ. 
І҆ерїхѡ́нъ паде́сѧ гла́сомъ трꙋ́бъ седмѝ: пре́лести  же возноше́нїе, седмогла́сїемъ ны́нѣ вѣ́ры страда́лєцъ,  сни́де до а҆́да и҆ разори́сѧ. 
Бг҃оро́диченъ: 
Новолѣ́пно ржⷭ҇тво̀ ѡ҆бновлѧ́еши, безневѣ́стнаѧ:  и҆́бо ѻ҆ц҃ꙋ̀ собезнача́льное, и҆ бжⷭ҇твенномꙋ дх҃ꙋ  соприсносꙋ́щное сло́во и҆зъ тебє̀ воплоти́сѧ, спрѧже́нїѧ не  ѡ҆ста́вль. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Ѕвѣ́зды неꙋкло́нны се́дмь, ꙗ҆ви́стесѧ вѣ́рою  сїѧ́юще страстоте́рпцы: и҆ и҆̀же ле́сти нырѧ́ющыѧ глꙋбино́ю,  къ приста́нищꙋ спаси́тельномꙋ оу҆пра́висте. 
Предъ сꙋди́щемъ тве́рдѡ ста́вше ст҃і́и, мꙋчи́телей  ꙗ҆́коже и҆ногда̀ маккаве́и, во́инства и҆змѣни́стесѧ  тлѣ́нныѧ жи́зни, вво́инившесѧ хрⷭ҇тꙋ̀. 
Досто́йнѡ бг҃ꙋ прїѧ́тна ꙗ҆ви́стесѧ же́ртва  моли́твы, (с. 121) ст҃і́и ѻ҆́троцы, и҆ воне́ю благоꙋха́нною  смра́дъ ѡ҆бличи́вше пре́лести тве́рдѡ. 
Бг҃оро́диченъ: 
Кꙋпина̀ въ сїна́и проѡбража́ше твоѐ, дв҃о,  пресла́вное ржⷭ҇тво̀: ѻ҆гне́мъ бо бжⷭ҇тва̀ не ѡ҆пали́ласѧ  є҆сѝ, въ ложесна̀ прїе́мши вѣ́рнѡ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Ꙗ҆́кѡ столпѝ сꙋ́ще цр҃кве хрⷭ҇то́вы, стѣ́ны  разверго́сте невѣ́рїѧ тве́рдѡ, седмобра́тнїи мꙋ́чєницы.  тѣ́мже пре́жде сме́рти є҆́ллинскїй гнѣ́въ, и҆ па́ки по  сме́рти є҆реті́ческꙋю бꙋ́рю ѿгна́вше, и҆ воскресе́нїѧ  вѣ́рꙋ оу҆держа́вше, моли́тесѧ вѣ́рою оу҆тверди́тисѧ  на́мъ. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃рски, рыда́ющи вѣща́ше: что̀  но́вое и҆ стра́нное сїѐ чꙋ́до, сн҃е мо́й; ка́кѡ жи́знь  всѣ́хъ вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ  милосе́рдъ; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, сла́вное твоѐ смотре́нїе, и҆  просла́вихъ, человѣколю́бче, непостижи́мꙋю твою̀ си́лꙋ. 
Свѧще́нное совокꙋпле́нїе, и҆ число́мъ ꙗ҆́вѣ  почте́ное, седмери́цꙋ честны́хъ ѻ҆трокѡ́въ воспое́мъ. 
Оу҆мꙋдре́на сꙋ́етїемъ нечести́ваго пре́лести царѧ̀,  є҆фе́сстїи ѻ҆́троцы показа́ша безꙋ́мна. 
Жє́ртвы пренепорѡ́чныѧ ꙗ҆́кѡ вои́стиннꙋ, и҆  заколє́нїѧ гдⷭ҇нѧ вѣ́рою ꙗ҆ви́стесѧ, ѻ҆́троцы ст҃і́и.  (с. 122) 
Бг҃оро́диченъ: 
Не пре́зри молѧ́щи ѡ҆ на́съ, при́снѡ  бл҃гослове́ннаѧ, и҆зба́витисѧ всѧ́кїѧ ско́рби, чⷭ҇таѧ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Нечꙋ́вственнѡ пе́рвѣе, ѻ҆́бщею оу҆ме́рше на  землѝ сме́ртїю, па́че є҆стества̀ воскреснꙋ́сте а҆́бїе,  оу҆вѣрѧ́юще ꙗ҆́вѣ є҆фе́сстїи ѻ҆́троцы ме́ртвыхъ  воскресе́нїе. 
Ѡ҆свѧ́щшесѧ бг҃ови и҆сповѣ́данїемъ и҆́стинныѧ  вѣ́ры, ꙗ҆́кѡ страда́льцы зако́ннїи гдⷭ҇ни, и҆зба́влени  бы́сте мꙋ́дрїи темни́цъ и҆ ра́нъ, и҆ вѣнцы̀ прїѧ́сте. 
Побѣди́вше тве́рдѡ і҆́дѡльскꙋю ле́сть, сла́внїи  мꙋ́чєницы, и҆ ѿ нечести́выхъ є҆ресе́й оу҆че́нїѧ,  сохранѧ́йте при́снѡ и҆сповѣ́дающыѧ ме́ртвыхъ воскресе́нїе. 
Бг҃оро́диченъ: 
Во двꙋ́хъ є҆стества́хъ, и҆ ѵ҆поста́си є҆ди́нѣй  бы́сть, соверше́нъ сы́й чл҃вѣ́къ неслїѧ́ннѡ, и҆ соверше́нъ  бг҃ъ, рожде́йсѧ ѿ ст҃ы́ѧ мт҃ре пресꙋ́щный. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Бжⷭ҇твенныѧ премꙋ́дрости равночи́сленнїи столпѝ, да  восхва́лѧтсѧ ст҃і́и ѻ҆́троцы се́дмь, словесы̀ ꙗ҆́кѡ  ка́менїемъ сокрꙋ́шше мꙋчи́телей безбо́жное повелѣ́нїе. 
Зако́номъ бжⷭ҇твеннагѡ промышле́нїѧ соблюда́еми,  гото́вое прїѧ́сте погребе́нїе пеще́рꙋ, въ не́йже ме́ртви и҆  нетлѣ́нни, многолѣ́тни ст҃і́и ꙗ҆ви́стесѧ. 
Нетлѣ́нїѧ воста́сте свидѣ́тели, вѣ́рꙋ ѿгонѧ́юще  тлетво́рнꙋю и҆ ме́ртвꙋю, и҆ бг҃ꙋ молѧ́щесѧ ѡ҆ надѣ́ющихсѧ  воскресе́нїѧ. (с. 123) 
Бг҃оро́диченъ: 
Ны́нѣ є҆стество̀ же́нское возра́довасѧ, ны́нѣ  печа́ль преста̀, ра́дость же процвѣтѐ: ꙗ҆́кѡ марі́а родѝ  ра́дость, сп҃са хрⷭ҇та̀ бг҃а. 
Конда́къ, гла́съ д҃. Подо́бенъ: Вознесы́йсѧ: 
Мі́ра сꙋ̑щаѧ тлѣ̑ннаѧ презрѣ́вше, и҆ нетлѣ̑нныѧ  да́ры прїе́мше, оу҆ме́рше кромѣ̀ тлѣ́нїѧ пребы́ша.  тѣ́мже востаю́тъ по мно́гихъ лѣ́тѣхъ, всѐ погре́бше  лю́тыхъ невѣ́рїе: ꙗ҆̀же во хвале́нїи дне́сь вѣ́рнїи  восхвалѧ́юще, хрⷭ҇та̀ воспои́мъ. 
Пѣ́снь з҃. І҆рмо́съ:  
Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆  въ пла́мень са́ми поидо́ша, и҆ бо́ги и҆́хъ ѡ҆брꙋга́ша,  средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ:  оу҆слы́шасѧ оу҆жѐ оу҆́стъ ва́шихъ моли́тва. 
Прїѧ́тєлища бж҃їѧ чи́ста и҆ и҆збра́нна ѻ҆́троцы  ꙗ҆ви́шасѧ: и҆́миже преда̑нїѧ є҆ресе́й ѿ цр҃кве  ѿго́нѧтсѧ, и҆ правосла́вїе сїѧ́етъ, ꙗ҆́кѡ є҆́сть  воскресе́нїе всѧ́кой дꙋши́ же и҆ пло́ти, ꙗ҆́коже роди́сѧ. 
Ꙗ҆́кѡ сꙋ́ще твє́рди, пре́жде сме́рти вои́стиннꙋ во  страда́нїи свое́мъ ст҃і́и ѻ҆́троцы, а҆́бїе ꙗ҆ви́шасѧ: и҆  по оу҆ме́ртвїи жи́ви сла́вою содержи́ми бжⷭ҇твенною,  благоче́стнѡ оу҆вѣ́ривше собо́ю и҆́стинное воскресе́нїе. 
Дꙋша́мъ вкꙋ́пѣ и҆ тѣлесє́мъ чꙋ́вствєннымъ  бꙋ́детъ воскресе́нїе: ꙗ҆́коже бо не мо́щно безъ тѣ́ла  дꙋшѝ въ мі́ръ прїитѝ, си́це ни тѣлесѝ безъ дꙋшѝ,  прехва́льнїи глаго́лахꙋ: и҆лѝ просла́витсѧ дꙋша̀, и҆лѝ  посрами́тсѧ. 
Бг҃оро́диченъ: 
Ро́ждшаѧ бг҃а сп҃са всѣ́хъ марі́е, ѿча́ѧнныхъ  є҆сѝ и҆справле́нїе, грѣ́шныхъ ѡ҆бновле́нїе, и҆  ненаде́ждныхъ наде́жда, и҆ пою́щихъ по́мощь: бл҃гослове́нъ  бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Въ пещѝ ѻ҆́трочестѣй проѡбрази́лъ є҆сѝ и҆ногда̀  твою̀ мт҃рь, (с. 124) гдⷭ҇и, ѻ҆́бразъ же сїѧ̀ и҆зъ ѻ҆гнѧ̀  и҆з̾има́ше, неѡпа́льнѡ входѧ́щыѧ ю҆́же пое́мъ ꙗ҆́вльшꙋюсѧ  тобо́ю концє́мъ дне́сь, и҆ превозно́симъ во всѧ̑ вѣ́ки. 
Ко́рень го́рести нечести́выхъ возра́стшїй лю́тѣ,  бж҃е́ственнїи ѻ҆́троцы, посѣ́кше пре́лєсти є҆́реси,  приноша́ютъ пло́дъ вѣ́ры, жи́вы и҆ погре́бшесѧ вѣ́рнѡ, и҆  воскре́сше. 
Є҆фе́сскихъ нача́льникѡвъ, ѻ҆́троцы ст҃і́и се́дмь  и҆ страстоте́рпцы, хрⷭ҇то́вѣ цр҃кви, и҆ црⷭ҇твꙋ вѣ́рномꙋ,  бжⷭ҇твенное ꙗ҆ви́стесѧ оу҆твержде́нїе, є҆го́же  превозно́симъ во всѧ̑ вѣ́ки. 
Тве́рди ꙗ҆́вльшесѧ на землѝ, и҆ равночи́сленнїи  показа́вшесѧ ѕвѣзда́мъ, неле́стное ше́ствїе бжⷭ҇твенныѧ  вѣ́ры, ѻ҆́троцы творѧ́ще взыва́хꙋ: тѧ̀ превозно́симъ,  хрⷭ҇тѐ, во вѣ́ки. 
Бг҃оро́диченъ: 
Никто́же поги́бе, чи́стаѧ, вѣ́ры наде́ждꙋ и҆мѣ́ѧ  на тѧ̀ правосла́внѡ, мт҃и бж҃їѧ, то́кмѡ за́вистїю  ѿмета́ющїисѧ, твоегѡ̀ не покланѧ́тисѧ зра́ка воѡбраже́нїю. 
Пѣ́снь ѳ҃. І҆рмо́съ: 
Ꙗ҆́же пре́жде со́лнца свѣти́льника бг҃а  возсїѧ́вшаго, пло́тски къ на́мъ прише́дшаго и҆зъ бокꙋ̀  дв҃и́чꙋ, неизрече́ннѡ воплоти́вшаѧ бл҃гослове́ннаѧ  всечⷭ҇таѧ, тѧ̀, бцⷣе, велича́емъ. 
Бога́тство чꙋде́съ, и҆ бжⷭ҇твенныхъ та̑инъ  ѿкрове́нїе, ст҃ы́хъ ꙗ҆ви́сѧ ны́нѣ воскресе́нїе: и҆̀же бо  и҆ногда̀ є҆сте́ственною пло́тїю оу҆ме́рше сме́ртїю, и҆  нетлѣ́ннѡ ны́нѣ воскресо́ша, ѡ҆дѣ́ѧни ꙗ҆́коже не  оу҆ме́рше. 
Зва́нїѧ сокро́вище, и҆ вѣ́ры тве́рдое ѡ҆гражде́нїе,  ст҃ы́хъ дѣте́й ꙗ҆ви́сѧ пеще́ра, провозвѣща́ѧ бꙋ́дꙋщее  всѣ́хъ воскресе́нїе: не четверодне́внаго ла́зарѧ, но  вѣ̑чныѧ воскресѝ мертвецы̀. 
Вѣнце́мъ мꙋче́нїѧ пострада́вше, зако́ннѡ  ѡ҆дѣ́ѧстесѧ ѻ҆́троцы се́дмь, и҆ столпы̀ премꙋ́дрости  бж҃їѧ: и҆ оу҆че́нїемъ правосла́вїѧ воста́нїе ꙗ҆ви́сте,  ꙗ҆́кѡ цр҃кви побѡ́рницы, и҆ моли́твєнницы воспѣва́ющихъ  ва́съ. (с. 125) 
Бг҃оро́диченъ: 
Тѣ́ло и҆ дꙋ́шꙋ твою̀ нескве́рнѡ бг҃ꙋ соблю́дши,  чⷭ҇таѧ, цр҃ь же возжела̀ твоеѧ̀ добро́ты хрⷭ҇то́съ, и҆ мт҃рь  своегѡ̀ воплоще́нїѧ показа̀, марі́е пресла́внаѧ, спасе́нїе  мнѣ̀ при́снѡ подава́ѧ. 
Свѣти́ленъ. Подо́бенъ: Жєны̀ оу҆слы́шите: 
Ѻ҆рꙋ́жїемъ честна́гѡ твоегѡ̀ крⷭ҇та̀ воѡрꙋ́жшесѧ  стрⷭ҇тоте́рпцы твоѝ, сло́ве, сопроти̑вныѧ си̑лы тве́рдѡ  побѣди́ша: и҆ съ тобо́ю, хрⷭ҇тѐ мо́й, всѣ́хъ цр҃ю̀,  ца́рствꙋютъ вкꙋ́пѣ. 
Бг҃оро́диченъ: 
Вои́стиннꙋ бцⷣꙋ тѧ̀ и҆сповѣ́дꙋемъ, влⷣчце, тебє̀  ра́ди спа́сшїисѧ: и҆́бо бг҃а неизрече́ннѡ родила̀ є҆сѝ,  разо́ршаго крⷭ҇то́мъ сме́рть, къ себѣ́ же привле́кша  собо́ры: съ ни́миже тѧ̀ восхвалѧ́емъ, дв҃о. 
На стїхо́внѣ ѻ҆ктѡ́иха. Сла́ва, и҆ ны́нѣ,  бг҃оро́диченъ: 


(с. 125) 
Мѣ́сѧца тогѡ́же въ є҃-й де́нь. 
Предпра́зднство преѡбраже́нїѧ гдⷭ҇а на́шегѡ і҆и҃са  хрⷭ҇та̀: 
И҆ ст҃а́гѡ мꙋ́ченика є҆ѵсѷгні́а. 
На Гдⷭ҇и, воззва́хъ, стїхи̑ры предпра́зднства,  гла́съ д҃. Подо́бенъ: Да́лъ є҆сѝ зна́менїе: 
Прїиди́те, взы́демъ со і҆и҃сомъ ꙳ восходѧ́щимъ на  го́рꙋ ст҃ꙋ́ю, ꙳ и҆ та́мѡ оу҆слы́шимъ ꙳ гла́съ бг҃а жива́гѡ,  ꙳ ѻ҆ц҃а̀ пребезнача́льна, ꙳ ѻ҆́блакомъ свѣ́тлымъ  свидѣ́тельствꙋющь бжⷭ҇твеннымъ дх҃омъ, ꙳ тогѡ̀ сво́йство  присносꙋ́щнагѡ сн҃овства̀: ꙳ и҆ оу҆мо́мъ просвѣща́еми, ꙳  въ свѣ́тѣ свѣ́тъ оу҆́зримъ. (с. 126) 
Прїиди́те, предликꙋ́емъ, ꙳ и҆ себѐ ѡ҆чи́стимъ, ꙳ и҆  вѣ́рнѡ оу҆гото́вимъ къ бжⷭ҇твенномꙋ восхо́дꙋ, ꙳  превы́шнѧгѡ бж҃їѧ жи́тельства: ꙳ ꙗ҆́кѡ да самови́дцы ꙳  тогѡ̀ вели́чества ꙗ҆ви́мсѧ, ꙳ и҆ сла́вꙋ полꙋчи́мъ, ꙳ ю҆́же  ви́дѣти сподо́бишасѧ а҆пⷭ҇лѡвъ пред̾избра́ннїи, ꙳ та́йнѡ  на горѣ̀ ѳавѡ́рстѣй. 
Прїиди́те, ны́нѣ лꙋ́чшимъ ꙳ и҆змѣ́ншесѧ  и҆змѣне́нїемъ, ꙳ себѐ наꙋ́трїе до́брѣ оу҆гото́вимъ, ꙳ на  го́рꙋ предвзы́ти бж҃їю ст҃ꙋ́ю, ꙳ неизмѣ́ннѡ хрⷭ҇то́вꙋ  сла́вꙋ блиста́ющꙋ оу҆зрѣ́вше, ꙳ ꙗ҆́снѡ па́че со́лнца: ꙳  и҆ трⷪ҇чнымъ ѡ҆зарѧ́еми свѣ́томъ, ꙳ ѡ҆ се́мъ просла́вимъ  тогѡ̀ схожде́нїе. 
И҆́ны стїхи̑ры мꙋ́ченика, гла́съ то́йже. Подо́бенъ:  Ꙗ҆́кѡ до́блѧ: 
Ѡ҆багри́всѧ кро́вїю пло́ти твоеѧ̀, ꙳ ѻ҆дѣ́ѧлсѧ  є҆сѝ въ порфѵ́рꙋ, сла́вне, ꙳ бжⷭ҇твенныѧ бл҃года́ти, ꙳ и҆  ве́рхъ тво́й вѣнце́мъ ѡ҆бложи́лъ є҆сѝ ꙳ нетлѣ́нїѧ  жи́зни. ꙳ крⷭ҇та́ же побѣ́дꙋ, мч҃ниче всемꙋ́дре, ꙳  десни́цею ѡ҆бносѧ̀ ꙗ҆́коже ски́птро, ꙳ со хрⷭ҇то́мъ  црⷭ҇твꙋеши, ꙳ всегда̀ веселѧ́сѧ. 
Во́инъ непобѣди́мь ꙳ позна́нъ бы́лъ є҆сѝ,  є҆ѵсѷгні́е: ꙳ крⷭ҇тнымъ бо ѻ҆рꙋ́жїемъ ѡ҆гражда́емь, ꙳ къ  боре́нїємъ и҆зше́лъ є҆сѝ врага̀ борца̀, ꙳ и҆ низложи́лъ  є҆сѝ того̀, ꙳ воева́въ свѣ́тлѡ, ꙳ и҆ вѣне́цъ прїе́мъ  побѣ́ды ꙳ ѿ є҆ди́нагѡ подвигополо́жника и҆ влⷣки ꙳ и҆  при́снѡ црⷭ҇твꙋющагѡ. 
Честны́ми твои́ми страстьмѝ, ꙳ стрⷭ҇ть честнꙋ́ю,  сла́вне ꙳ страда́льче є҆ѵсѷгні́е, и҆з̾ѡбрази́лъ є҆сѝ: ꙳  и҆ побѣдоно́сецъ бы́въ, ꙳ въ вы́шнѣй митропо́лїи ꙳ со  всѣ́ми живе́ши страстоте́рпцы ра́дꙋѧсѧ, ꙳ и҆ ѡ҆божа́ѧсѧ  прича́стїемъ бжⷭ҇твеннымъ. ꙳ сегѡ̀ ра́ди честно́е твоѐ ꙳ и҆  свѧто́е соверша́емъ торжество̀. 
Сла́ва, и҆ ны́нѣ, гла́съ є҃: 
Прїиди́те, взы́демъ на го́рꙋ гдⷭ҇ню, и҆ въ до́мъ  бг҃а на́шегѡ, и҆ оу҆́зримъ сла́вꙋ преѡбраже́нїѧ є҆гѡ̀,  сла́вꙋ ꙗ҆́кѡ є҆диноро́днагѡ ѿ ѻ҆ц҃а̀: свѣ́томъ  прїи́мемъ свѣ́тъ, и҆ возвы́шени бы́вше дꙋ́хомъ, трⷪ҇цꙋ  є҆диносꙋ́щнꙋю воспои́мъ во вѣ́ки. (с. 127) 
А҆́ще сꙋббѡ́та, И҆ ны́нѣ, догма́тїкъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Сїѧ́нїемъ добродѣ́телей просвѣ́щшесѧ, ꙳  произы́демъ на го́рꙋ ст҃ꙋ́ю, ꙳ да оу҆́зримъ бжⷭ҇твенное ꙳  гдⷭ҇не преѡбраже́нїе. 
Сті́хъ: Ми́лость и҆ и҆́стина срѣто́стѣсѧ, пра́вда  и҆ ми́ръ ѡ҆блобыза́стасѧ. 
Зна́менїе бг҃олѣ́пно ꙳ бжⷭ҇тва̀ показꙋ́етъ, ꙳  пре́жде крⷭ҇та̀ таи́нникѡмъ, ꙳ ꙗ҆́кѡ со́лнце ѡ҆блиста́въ, ꙳  хрⷭ҇то́съ на горѣ̀ дне́сь. 
Сті́хъ: Блаже́ни лю́дїе вѣ́дꙋщїи воскликнове́нїе. 
Є҆стество̀ є҆́же во а҆да́мѣ, ꙳ хрⷭ҇то́съ  и҆змѣни́ти хотѧ́й, на го́рꙋ ны́нѣ ꙳ восхо́дитъ ѳавѡ́рскꙋю,  ꙳ да ѡ҆бнажи́тъ таи́нникѡмъ бж҃ество̀. 
Сла́ва, и҆ ны́нѣ, гла́съ то́йже. Самогла́сенъ: 
И҆́же на горѣ̀ ѳавѡ́рстѣй преѡбрази́выйсѧ во  сла́вѣ, хрⷭ҇тѐ бж҃е, и҆ показа́вый оу҆ч҃никѡ́мъ твои̑мъ  сла́вꙋ твоегѡ̀ бжⷭ҇тва̀, ѡ҆зарѝ и҆ на́съ свѣ́томъ твоегѡ̀  позна́нїѧ, и҆ наста́ви на стезю̀ за́повѣдей твои́хъ, ꙗ҆́кѡ  є҆ди́нъ бла́гъ и҆ чл҃вѣколю́бецъ. 
Тропа́рь, гла́съ д҃: 
Хрⷭ҇то́во преѡбраже́нїе пред̾ꙋсрѧ́щемъ, свѣ́тлѡ  торжествꙋ́юще предпра́зднствєннаѧ, вѣ́рнїи, и҆ возопїи́мъ:  приспѣ̀ де́нь бжⷭ҇твеннагѡ весе́лїѧ. восхо́дитъ на го́рꙋ  ѳавѡ́рскꙋю влⷣка, бжⷭ҇тва̀ своегѡ̀ ѡ҆блиста́ти красотꙋ̀. 
Є҆ди́ножды. 
На оу҆́трени, на Бг҃ъ гдⷭ҇ь, тропа́рь  предпра́зднства, три́жды. 
По а҃-й каѳі́смѣ сѣда́ленъ, гла́съ д҃. Подо́бенъ:  Ꙗ҆ви́лсѧ є҆сѝ: 
Пра́здникъ пресвѣ́телъ влⷣчнь прїи́де, прїиди́те  всѝ на го́рꙋ оу҆́мнѡ пред̾ѡчи́стившесѧ взы́демъ  ѳавѡ́рскꙋю, хрⷭ҇та̀ ви́дѣти. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Предпра́зднества де́нь вѣ́рнїи дне́сь свѣ́тлѡ  сла́внагѡ (с. 128) и҆ стра́шнагѡ преѡбраже́нїѧ хрⷭ҇то́ва  соверша́юще, согла́снѡ возопїе́мъ: смѣше́нїе на́ше  преѡбразѝ, сп҃се, бжⷭ҇твенною твое́ю пло́тїю соѡблиста́въ  томꙋ̀, и҆ ѿда́ждь пе́рвѣйшее достоѧ́нїе нетлѣ́нїѧ,  ꙗ҆́кѡ милосе́рдъ, да тѧ̀ всѝ славосло́вимъ є҆ди́наго бг҃а  на́шего. 
Сла́ва, и҆ ны́нѣ, то́йже. 
Канѡ́нъ предпра́зднства, со і҆рмосо́мъ на ѕ҃: и҆  трипѣ́снецъ на д҃: и҆ ст҃а́гѡ на д҃. Подо́бнѣ пое́мъ и҃-ю  и҆ ѳ҃-ю пѣ́сни: г҃-ю же и҆ про́чыѧ пѣ́сни да́же до  ѻ҆смы́ѧ, предпра́зднства со і҆рмосо́мъ на и҃: и҆ ст҃а́гѡ на  д҃. (А҆́ще слꙋчи́тсѧ предпра́зднство въ недѣ́лю,  трипѣ́снецъ выпѣва́емъ на повече́рїи.) 
Канѡ́нъ предпра́зднства. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Да ѡ҆блиста́етъ до́лѣ свѣ́тъ нб҃о па́че со́лнца,  и҆ землѧ̀ да слы́шитъ глаго́лы жива́гѡ бг҃а, сн҃овство̀  преѡбразꙋ́емагѡ: ѻ҆ц҃ъ бо свидѣ́тельствꙋетъ на горѣ̀  ѳавѡ́рстѣй. 
Чл҃вѣ́къ зри́мый, но бг҃ъ кры́емый, на ѳавѡ́ръ  хрⷭ҇то́съ восхо́дитъ, бж҃ества̀ зарю̀ ѡ҆бнажа́ѧ, є҆́же  па́че со́лнца, сла́вы свѣтлостьмѝ. 
Разꙋ́мнѡ ны́нѣ предгрѧде́тъ ꙗ҆ви́тисѧ мѡѷсе́ю  хрⷭ҇то́съ, сла́вы видѣ́нїе показꙋ́ѧ на горѣ̀ ѳавѡ́рстѣй,  лице́мъ къ лицꙋ̀ нехода́тайственною бесѣ́дою, ра́дꙋющесѧ  дне́сь предпра́зднꙋемъ. 
Трипѣ́снецъ. 
Гла́съ то́йже. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́новы и҆ си́лꙋ. 
Се́й предпра́зднственный де́нь соверша́юще вѣ́рнїи,  (с. 129) преѡбраже́нїѧ хрⷭ҇та̀ и҆зба́вителѧ на́шегѡ,  воспле́щимъ пѣ́сньми. 
Вхо́дъ пости́гше ст҃а́гѡ преѡбраже́нїѧ хрⷭ҇то́ва, и҆  мы̀ ѡ҆блиста́емсѧ бжⷭ҇твенными и҆змѣне́нїи, сїѐ  ѡ҆блобыза́юще. 
По ны́нѣшнемъ хрⷭ҇то́съ днѝ пое́мь оу҆ченикѝ, на  го́рꙋ восхо́дитъ, и҆ та́мѡ преѡбра́жсѧ, ѡ҆блиста́емъ  бжⷭ҇тво́мъ. 
Го́рꙋ ѳавѡ́рскꙋю, прїиди́те всѝ, дости́гше  оу҆́мнѡ, хрⷭ҇та̀ оу҆́зримъ предъ оу҆ч҃никѝ свои́ми  стра́шнѡ преѡбразꙋ́ющасѧ. 
Ꙗ҆́кѡ дв҃дъ прⷪ҇ро́къ вопїе́мъ тѝ: ѳавѡ́рскаѧ  гора̀ и҆ є҆рмѡ́нъ ѡ҆ твое́мъ и҆́мени, хрⷭ҇тѐ, возра́дꙋютсѧ  въ преѡбраже́нїи твое́мъ. 
Го́рꙋ превысо́кꙋю, се́рдце ѡ҆чище́но ѿ страсте́й  и҆мꙋ́щїи, оу҆́зримъ хрⷭ҇то́во преѡбраже́нїе, просвѣща́ющее  оу҆́мъ на́шъ. 
Трⷪ҇ченъ: 
Трⷪ҇цꙋ просла́вимъ правосла́внѡ, со ѻ҆ц҃е́мъ сн҃а  и҆ дх҃а ст҃а́го, є҆ди́но бж҃ество̀, є҆ди́ницꙋ  трїѷпоста́снꙋю. 
Бг҃оро́диченъ: 
Мт҃рь и҆ дв҃ꙋ тѧ̀ правосла́внѡ и҆сповѣ́дꙋемъ  вѣ́рнїи, неизрече́ннѡ ро́ждшꙋю хрⷭ҇та̀ бг҃а на́шего,  є҆ди́наго многоми́лостиваго. 
Канѡ́нъ ст҃а́гѡ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Съ пресла́вными чи́нми а҆́гг҃льскими, пресла́вне  сы́й, непреста́ннѡ па́мѧть твою̀ сла́вѧщыѧ спаса́й. 
Хра́мъ оу҆тѣ́шителевъ ѡ҆свѧще́нный тво́й оу҆́мъ,  страстоте́рпче, показа́сѧ: сегѡ̀ ра́ди тѧ̀ вѣ́рою  почита́емъ. 
Оу҆мерщвле́нїе живоно́снѡ, пло́тїю пострада́вшагѡ  и҆з̾ѡбрази́лъ є҆сѝ пло́тїю твое́ю, преблаже́нне, и҆  и҆́стиннѣй жи́зни сподо́бнасѧ є҆сѝ. 
Держа́вꙋ беззако́ннꙋющихъ, оу҆крѣ́пльсѧ дх҃омъ,  (с. 130) низложи́лъ є҆сѝ, и҆ зако́ны гдⷭ҇ни, пресла́вне  мꙋ́чениче, оу҆держа́лъ є҆сѝ. 
Бг҃оро́диченъ: 
Разрѣши́сѧ клѧ́тва, преста́ же печа́ль ржⷭ҇тво́мъ  твои́мъ, всебл҃гослове́ннаѧ ѻ҆трокови́це, вѣ́рныхъ  весе́лїе, пренепоро́чнаѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бж҃е́ственнѣй твое́й сла́вѣ, вѣнцє́въ  сла́вы сподо́би. 
Влады́чествꙋѧй тва́рїю все́ю, ви́дѣнъ бы́сть зра́къ  раба̀ прїе́мъ: и҆́мже бж҃ества̀ непристꙋ́пное сїѧ́нїе  оу҆ченикѡ́мъ показа́лъ є҆́сть, ꙗ҆́коже вмѣща́хꙋ зрѣ́ти. 
На го́рꙋ и҆́детъ ѡ҆блиста́ти сла́вы сл҃нце  хрⷭ҇то́съ, и҆ свы́ше сїѧ́ющꙋю денни́цꙋ ѡ҆мрачи́ти свѣ́томъ:  є҆гѡ́же зарѧ́ми сїѧ́юще, предпра́зднꙋимъ дне́сь. 
Живота̀ вѣ́чнагѡ и҆сполнѧ́ѧ глаго́лы, предста̀  хрⷭ҇то́съ, ꙗ҆́коже показꙋ́ѧ вє́щи дрꙋгѡ́мъ разꙋмѣ́ти, въ  себѣ̀ благоволѝ ѻ҆ч҃ескꙋю сла́вꙋ блиста́ющꙋю. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ста́лъ є҆сѝ предъ сꙋди́щемъ, и҆сповѣ́дꙋѧ бг҃а  цр҃ѧ̀, мꙋ́чениче мꙋ́дре, пло́ть взе́мшаго, и҆ человѣ́ки  назда́вшаго. 
Же́ртва непоро́чна, всесожже́нна оу҆́гльми  мꙋ́ченическими, и҆́же ѿ дв҃ы принесе́сѧ оу҆́глю. 
Вода́ми дꙋхо́вными наводнѧ́емь, сла́вне, мꙋ̑тныѧ  многобо́жїѧ и҆зсꙋши́лъ є҆сѝ стрꙋи̑. 
Бг҃оро́диченъ: 
Всѐ моѐ жела́нїе къ тебѣ̀ дви́жꙋ, чⷭ҇таѧ влⷣчце,  плотски́хъ похоте́й мѧ̀ вско́рѣ премѣнѝ. 
Сѣда́ленъ ст҃а́гѡ, гла́съ д҃. Подо́бенъ: Ско́рѡ  предварѝ: 
Мꙋ́ченика є҆ѵсѷгні́а похва́лимъ, ꙗ҆́кѡ всю̀  оу҆праздни́вшаго ле́сть си́лою хрⷭ҇то́вою, и҆ вѣ́рꙋ  оу҆ѧсни́вшаго: (с. 131) претерпѣ́ бо мꙋ̑ки пои́стиннѣ, и҆  ѡ҆бличѝ мꙋчи́телей сꙋровство̀ всѐ, и҆ вѣне́цъ побѣ́ды  десни́цею бж҃їею прїѧ́тъ. 
Сла́ва, и҆ ны́нѣ, предпра́зднства, гла́съ то́йже. 
Подо́бенъ: Оу҆диви́сѧ і҆ѡ́сифъ: 
Гото́висѧ ны́нѣ, ѳавѡ́ре, се́ бо грѧде́тъ  хрⷭ҇то́съ, бж҃ества̀ зарю̀ па́че оу҆ма̀ показа́ти на  тебѣ̀, сла̑внымъ оу҆ч҃никѡ́мъ, ꙗ҆́коже можа́хꙋ. и҆лїа̀ и҆  мѡѷсе́й стра́хомъ предстоѧ́ста, ѻ҆́блакъ же свѣ́та  ѡ҆сѣнѧ́ше, и҆ гла́съ слы́шашесѧ свы́ше ѿ ѻ҆ц҃а̀  свѣ́тѡвъ, глаго́лющь: се́й є҆́сть сн҃ъ мо́й возлю́бленный,  того̀ послꙋ́шайте. 
Пѣ́снь д҃. І҆рмо́съ: 
Сѣдѧ́й въ сла́вѣ на престо́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Нбⷭ҇ный ли́къ съ земны́ми ра́дꙋетсѧ, и҆  предпра́зднꙋетъ свѣтода́вца сїѧ́нїе, и҆́же несказа́ннѡ  ѡ҆блиста́етъ, и҆змѣнѧ́ѧ человѣ́ческїй зра́къ на ѳавѡ́рѣ,  ꙗ҆́коже благоволѝ. 
Бг҃очеловѣ́чнымъ прише́ствїемъ, человѣ́кѡмъ  прибли́живсѧ, и҆ чꙋде́съ заре́ю мі́ръ та́йнѡ просвѣти́лъ  є҆сѝ: блиста́ющеюсѧ же сла́вою бжⷭ҇тва̀ просїѧ́лъ є҆сѝ  на ѳавѡ́рѣ непристꙋ́пнымъ свѣ́томъ. 
І҆исꙋ́съ наѵи́нъ сы́нъ, пе́рвѣе со́лнце оу҆ста́ви,  проѡбразꙋ́ѧ де́нь бжⷭ҇твенныѧ стрⷭ҇ти: са́мъ же, сп҃се,  пре́жде честна́гѡ крⷭ҇та̀ твоегѡ̀, сїѧ̑нїѧ скры́лъ є҆сѝ  со́лнца, зарѧ́ми бжⷭ҇твенными лица̀ твоегѡ̀. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Дрема́нїе ѿри́нꙋвъ оу҆ны́нїѧ, мꙋ́чениче  є҆ѵсѷгні́е, бо́дреннѡ къ страда́нїю несꙋмнѣ́нною вѣ́рою  дерзнꙋ́лъ є҆сѝ. 
Ѡ҆ гдⷭ҇ѣ сп҃сѣ твое́мъ, мꙋ́чениче ра́дꙋѧсѧ  досточꙋ́дне, мꙋ̑ки тѣлє́сныѧ, ꙗ҆́кѡ пи́щꙋ сла́дкꙋ ты̀  вмѣни́лъ є҆сѝ. (с. 132) 
Го́рдое шата́нїе, за ѕло́бꙋ попо́лзшагосѧ,  страстоте́рпче, низве́рглъ є҆сѝ, бжⷭ҇твенными нра̑вы  смирѧ́ѧсѧ. 
Во́инъ непобѣди́мь ꙗ҆ви́лсѧ є҆сѝ, во бранѣ́хъ  подвиза́ѧсѧ: сконча́въ же мꙋче́нїе, врагѝ безплѡ́тныѧ  потреби́лъ є҆сѝ. 
Бг҃оро́диченъ: 
Равноси́льна, сопресто́льна родила̀ є҆сѝ сло́ва  ѻ҆ц҃ꙋ̀ и҆ дх҃ꙋ: є҆го́же молѝ спасти́ мѧ, прест҃а́ѧ  ѻ҆трокови́це приснодв҃о. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Хрⷭ҇тꙋ̀ ра́дꙋющесѧ вѣ́рнѡ послѣ́дꙋемъ: се́ бо  и҆́детъ къ горѣ̀, оу҆ч҃никѝ лꙋ́чшыѧ съ собо́ю веды́й,  предъ ни́миже непристꙋ́пною добро́тою возсїѧ́въ па́че  со́лнца, показа̀ сла́вꙋ свою̀. 
Да просвѣти́тсѧ дне́сь нб҃о свѣтлѣ́йше,  восхо́домъ є҆́же къ горѣ̀, ѿѻнꙋ́дꙋже ѡ҆блиста́етъ  хрⷭ҇то́съ непристꙋ́пнымъ свѣ́томъ, со́лнєчныѧ лꙋчѝ  сла́вою бжⷭ҇тва̀ ѡ҆мрача́ѧ, ꙗ҆́кѡ свѣ́та пода́тель. 
Та́инство показа̀ хрⷭ҇то́съ оу҆ч҃никѡ́мъ на  ѳавѡ́рѣ, просїѧ́въ па́че зарѝ лице́мъ: ѻ҆де́ждою же ри́зъ  свои́хъ оу҆бѣли́всѧ свѣ́тлѡ ꙗ҆́кѡ снѣ́гъ, ѡ҆дѣва́ѧйсѧ  ꙗ҆́кѡ ри́зою свѣ́томъ ѱало́мски. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
И҆́скреннѡ прилѣплѧ́ѧсѧ, премꙋ́дре, влⷣцѣ, себѐ  оу҆дали́лъ є҆сѝ ѿ лꙋка́вствїѧ, є҆ѵсѷгні́е. 
Мє́ртвымъ ка́пищємъ че́сти не прине́слъ є҆сѝ,  бг҃оно́се, бг҃а жи́ва гдⷭ҇а на нб҃сѣ́хъ вѣ́дый. 
На дре́вѣ воздви́женъ, мч҃ниче доблемꙋ́дренне,  стра́сти и҆з̾ѡбрази́лъ є҆сѝ безстра́стнагѡ вѣ́рою. (с.  133) 
Бг҃оро́диченъ: 
Сло́во во оу҆тро́бѣ твое́й, чⷭ҇таѧ, воплоща́етсѧ,  безслове́сныхъ плотски́хъ страсте́й мі́ръ и҆збавлѧ́ѧ. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Черто́гъ сла́вы бꙋ́дꙋщїѧ ра́дости дрꙋгѡ́мъ гото́вѧ,  восхо́дитъ на го́рꙋ хрⷭ҇то́съ, къ житїю̀ нбⷭ҇номꙋ ѿ жи́зни  до́лꙋ влекꙋ́щїѧ возводѧ̀ и҆̀хъ. 
Оу҆дивлѧ́ѧ ра́зꙋмъ хрⷭ҇то́съ оу҆ч҃никѡ́въ, нбⷭ҇ное  на землѝ сїѧ́нїе ѡ҆блиста̀, зако́на и҆ прⷪ҇ро́кѡвъ  раболѣ́пнѡ представлѧ́ѧ нача́льники: и҆́миже мє́ртвымъ и҆  живы̑мъ свидѣ́тельствꙋетсѧ бг҃ъ. 
Свѣти́льникъ ꙗ҆ви́тисѧ ны́нѣ грѧде́тъ хрⷭ҇то́съ,  въ те́мнѣмъ мѣ́стѣ сїѧ́нїемъ бжⷭ҇твеннагѡ блиста́нїѧ,  є҆гѡ́же къ сїѧ́нїю и҆́демъ, прѧ́мѡ лицꙋ̀ є҆гѡ̀ ра́дꙋющесѧ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Разꙋмѣ̑нїѧ и҆́стиннаѧ въ се́рдцы, благоро́дными  поло́жъ ѻ҆́бразы, не невѣ́дый разꙋмѣ́нїѧ, бл҃же́нне,  вра́жїѧ, на сꙋди́ще поте́клъ є҆сѝ, и҆ погꙋби́лъ є҆сѝ  крⷭ҇тнымъ всеѻрꙋ́жїемъ сегѡ̀ во́инство. 
Де́мѡнѡвъ слꙋжи́телїе, слꙋжи́телѧ тѧ̀ трⷪ҇цѣ  разꙋмѣ́вше мꙋ́камъ и҆ темни́цамъ и҆ непра́веднѣй сме́рти  предаю́тъ, мꙋ́чениче є҆ѵсѷгні́е: но побѣжда́ютсѧ твои́мъ  непобѣди́мымъ сопротивле́нїемъ, пребога́те. 
Пото́цы крове́й твои́хъ, мꙋ́чениче, мꙋ̑тныѧ  беззако́нїѧ пото́ки, и҆ рѣ́ки безбо́жїѧ лє́стныѧ, и҆  лꙋка̑выѧ (с. 134) и҆зсꙋши́ша стрꙋи̑, и҆сцѣле́нїй же  вѣ̑рнымъ неизчерпа́емаѧ пꙋчи́на ꙗ҆ви́шасѧ. 
Бг҃оро́диченъ: 
И҆зсꙋши́вши сады̀ ѕло́бы, въ тебѣ̀ прозѧбе́нїемъ  сло́ва, мт҃и чⷭ҇таѧ, и҆зъ ко́рене дꙋшѝ моеѧ̀ лꙋка̑выѧ  мы̑сли ѿсѣцы̀, и҆ насадѝ добродѣ́телей кра̑снаѧ, дв҃о,  прозѧбє́нїѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Бжⷭ҇твеннымъ дне́сь преѡбраже́нїемъ, человѣ́ческое  всѐ є҆стество̀ просїѧва́етъ бжⷭ҇твеннѡ, въ весе́лїи  зовꙋ́ще: преѡбразꙋ́етсѧ хрⷭ҇то́съ, спаса́ѧй всѧ̑. 
І҆́косъ: 
Преѡбраже́нїемъ бжⷭ҇твеннымъ, зра́къ на́шъ, и҆́же  дре́вле тлѣ́нїемъ растлѣ́нный, во а҆́довыхъ сокро́вищахъ  пра́ѻтца а҆да́ма, дне́сь зижди́тель и҆зъ тлѝ возведѐ,  ѡ҆божа́етъ на́шъ ра́зꙋмъ: пребыва́етъ же бг҃ъ вкꙋ́пѣ и҆  чл҃вѣ́къ, є҆стества̀ ка̑ѧждо соединє́на носѧ̀,  непрелѡ́жна же и҆ нераздѣ̑льна. тѣ́мже ны́нѣ на ѳавѡ́рѣ  несказа́ннѡ сїѧ́етъ, и҆ и҆зъ всеѧ̀ пло́ти дае́тъ лꙋчѝ  бж҃ества̀ своегѡ̀, просвѣща́ѧ вопїю́щыѧ: преѡбразꙋ́етсѧ  хрⷭ҇то́съ, спаса́ѧй всѣ́хъ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Къ преложе́нїю ѿ землѝ, на высотꙋ̀ возводѧ́щемꙋ,  оу҆ч҃ни̑къ и҆збра́нїю послѣ́дꙋемъ, хрⷭ҇то́во смотрѧ́юще  стра́нное видѣ́нїе. оу҆ди́вльшесѧ же съ си́ми возопїе́мъ:  бж҃е, бл҃гослове́нъ є҆сѝ. 
Ѡ҆скве́рншеесѧ ѡ҆чи́стилъ є҆сѝ є҆стество̀  человѣ́ческое водо́ю же и҆ ѻ҆гне́мъ: твое́ю пло́тїю сегѡ̀  свѣ́тлость показꙋ́еши, сп҃се, лице́мъ твои́мъ просїѧ́въ  па́че со́лнца во ѻ҆́бразъ бꙋ́дꙋщїѧ сла́вы. 
Взы́демъ со хрⷭ҇то́мъ на го́рꙋ ст҃ꙋ́ю, возводѧ́щимъ  (с. 135) зеведе́евы сы́ны, и҆ петра̀ лꙋ́чшаго, и҆̀хже  и҆збра̀ сла́вѣ свое́й свидѣ́тели, зовꙋ́щыѧ: бж҃е,  бл҃гослове́нъ є҆сѝ. 
И҆́нъ. І҆рмо́съ: 
Ѿтроцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Кровьмѝ, мч҃ниче, и҆злїѧ́нными, любвѐ ра́ди  хрⷭ҇та̀ вопло́щшагѡсѧ, просвѣти́въ твою̀ дꙋ́шꙋ, къ семꙋ̀  преста́вилсѧ є҆сѝ, вопїѧ̀ ра́дꙋѧсѧ: бж҃е, бл҃гослове́нъ  є҆сѝ. 
Горѧ̀ любо́вїю сп҃са, и҆збѣжа́лъ є҆сѝ про́пасти  нече́стїѧ, и҆ зи́мꙋ лю́тыхъ претерпѣ́лъ є҆сѝ мꙋ́къ,  взыва́ѧ, є҆ѵсѷгні́е: бж҃е, бл҃гослове́нъ є҆сѝ. 
Є҆щѐ текꙋ́щымъ ка́плѧмъ, пресла́вне, бжⷭ҇твенныхъ  твои́хъ крове́й, влⷣцѣ хрⷭ҇тꙋ̀ предста́лъ є҆сѝ,  воспѣва́ѧ: бл҃гослове́нъ є҆сѝ, гдⷭ҇и бж҃е, во вѣ́ки. 
Да бжⷭ҇твеннагѡ црⷭ҇твїѧ вѣ́чнꙋю жи́знь  наслѣ́диши, вре́меннагѡ живота̀ сла́вы возгнꙋша́лсѧ є҆сѝ,  вопїѧ̀, є҆ѵсѷгні́е: бж҃е, бл҃гослове́нъ є҆сѝ. 
Бг҃оро́диченъ: 
Но́во родила̀ є҆сѝ ѻ҆троча̀, є҆го́же ро́ди  ѻ҆ц҃ъ пре́жде вѣ̑къ, бцⷣе чⷭ҇таѧ. є҆мꙋ́же всѝ  воспѣва́емъ: бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Ѿтроки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Кто̀ не оу҆диви́тсѧ, всецр҃ю̀ сла́вы, великолѣ́пїю  сла́вы твоеѧ̀, въ не́же преѡбра́жсѧ показа́лъ є҆сѝ  дрꙋгѡ́мъ твои̑мъ, бжⷭ҇твенными свѣтлостьмѝ ѡ҆блиста́въ  и҆́хъ; съ ни́миже предпра́зднꙋющихъ вѣ́рою оу҆ѧснѝ  свѣ́томъ твои́мъ на́съ, тѧ̀ пою́щихъ. 
Высотꙋ̀ нбⷭ҇нагѡ житїѧ̀, и҆ сла́вы присносꙋ́щныѧ (с.  136) бжⷭ҇твенное сїѧ́нїе да́рꙋй рабѡ́мъ твои̑мъ, ны́нѣ  предпра́зднꙋющымъ твоегѡ̀ преѡбраже́нїѧ свѣ́тлое  торжество̀: въ не́же свѣ́тъ ѡ҆блиста́ѧ, оу҆ѧснѧ́еши тѧ̀  воспѣва́ющыѧ, хрⷭ҇тѐ свѣтода́вче. 
Свѣ́та пода́тель, и҆ свѣ́тъ сы́й непристꙋ́пенъ,  присносꙋ́щне, пребезнача́льне, ѡ҆дѣѧ́йсѧ свѣ́томъ ꙗ҆́коже  ри́зою, свѣ́тъ въ мі́рѣ просїѧ́лъ є҆сѝ, съ пло́тїю  прише́дъ: и҆ свѣ́тъ на горѣ̀ ѡ҆блиста́еши, сла́вы ѻ҆́ч҃їѧ  показа́въ ѻ҆́бразъ. 
И҆́нъ. І҆рмо́съ трипѣ́снца: 
Цр҃ѧ̀ хрⷭ҇та̀, є҆го́же и҆сповѣ́даша плѣне́ннїи  ѻ҆́троцы, въ пещѝ глаго́люще ве́лїимъ гла́сомъ, всѧ̑  дѣла̀ по́йте гдⷭ҇а. 
Гдⷭ҇нѧ свѣ́тлагѡ преѡбраже́нїѧ, настоѧ́щїй де́нь  ѡ҆блиста́въ, мі́рови повелѣва́етъ вопи́ти: всѧ̑ дѣла̀  по́йте, и҆ превозноси́те є҆го̀ во вѣ́ки. 
Мы́слїю вѣ́рнїи прїиди́те по́йдемъ къ горѣ̀  ст҃ѣ́й, ви́дѣти преѡбраже́нїе хрⷭ҇то́во всесвѣ́тлое: всѧ̑  бо просвѣща́етъ, славосло́вѧщыѧ сїѐ во вѣ́ки. 
Дне́сь хрⷭ҇то́вꙋ преѡбраже́нїю, чи́стымъ се́рдцемъ  пред̾ꙋсрѣ́тенїе сотвори́мъ, и҆ возопїи́мъ свѣ́тлѡ: всѧ̑  дѣла̀ гдⷭ҇а по́йте, и҆ превозноси́те є҆го̀ во вѣ́ки. 
Трⷪ҇ченъ: 
Въ ли́цѣхъ тре́хъ є҆ди́ное бжⷭ҇тво̀ бг҃осло́вимъ,  ѻ҆ц҃а̀ и҆ сн҃а и҆ дх҃а прест҃а́го, кꙋ́пнѡ всѧ̑ дѣла̀  по́йте, и҆ превозноси́те є҆го̀ во вѣ́ки. 
Бг҃оро́диченъ: 
Цр҃ѧ̀ хрⷭ҇та̀, є҆го́же на́мъ родѝ дв҃а марі́а, и҆  по рождествѣ̀ пребы́вши дв҃а чⷭ҇таѧ, всѧ̑ дѣла̀, по́йте,  и҆ превозноси́те є҆го̀ во вѣ́ки. 
И҆́нъ. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Щито́мъ, всеблаже́нне, благоче́стїѧ, всю́дꙋ  ѡ҆гражда́емь, (с. 137) беззако́ннꙋющыѧ побѣди́лъ є҆сѝ  благода́тїю, поѧ̀ непреста́ннѡ: благослови́те, всѧ̑ дѣла̀  гдⷭ҇нѧ, гдⷭ҇а. 
Внегда̀ скорбѣ́ти тебѣ̀, къ бг҃ꙋ воззва́лъ є҆сѝ  бл҃годѣ́телю, и҆ оу҆слы́ша тебѐ, и҆ ѿ лю́тыхъ и҆зба́ви  тѧ̀ вопїю́ща: благослови́те, всѧ̑ дѣла̀ гдⷭ҇нѧ, гдⷭ҇а. 
Не богѡ́мъ бездꙋ́шнымъ че́сть безслове́снѣйшꙋ,  мꙋ́чениче, прине́съ, чиста̀ же́ртва бг҃ꙋ прине́слсѧ є҆сѝ,  поѧ̀ непреста́ннѡ: благослови́те, всѧ̑ дѣла̀ гдⷭ҇нѧ, гдⷭ҇а. 
Да бꙋ́дꙋщꙋю полꙋчи́ши, премꙋ́дре, жи́знь и҆ сла́вꙋ,  оу҆мертви́лсѧ є҆сѝ мі́рови, вопїѧ̀, є҆ѵсѷгні́е,  оу҆море́нъ бы́лъ є҆сѝ: благослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Ми́лостиваѧ дв҃о, бг҃а преми́лостиваго поро́ждшаѧ,  ми́лости бжⷭ҇твенныѧ всѧ̑ сподо́би пою́щыѧ: благослови́те,  всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Ра́дꙋйсѧ, нб҃о, ѿ землѝ возсїѧ́ющаго ны́нѣ  провѣ́дый, сл҃нца незаходи́маго, и҆ сла́вою бжⷭ҇твенною  покры́ти хотѧ́щаго со́лнєчныѧ свѣ́тлѡсти: землѧ́ же да  ликꙋ́етъ свѣ́тлѡ, нбⷭ҇ною заре́ю и҆ свѣ́тлостїю сїѧ́ющи,  и҆ свѣ́тъ быва́ющи. 
Поѧ̀, дв҃дъ твоѐ преѡбраже́нїе предвозгласѝ: кто̀  оу҆подо́битсѧ тебѣ̀ гдⷭ҇еви, глаго́лѧ, въ сынѣ́хъ  бж҃їихъ; ты́ бо прославлѧ́ѧсѧ въ совѣ́тѣхъ ст҃ы́хъ,  вели́къ ꙗ҆ви́лсѧ є҆сѝ сꙋ́щымъ ѻ҆́крестъ тебє̀,  стра́шенъ въ сла́вѣ бжⷭ҇твеннагѡ зра́ка. 
Ѽ сло́во бж҃їе, мꙋ́дрость и҆ си́ла, и҆ ѻ҆́бразъ  ѻ҆́ч҃ь! ѽ бж҃е разꙋмѣва́емый вѣ́рными, и҆ чл҃вѣ́че  познава́емый! (с. 138) твоегѡ̀ преѡбраже́нїѧ на́съ сподо́би,  соверши́ти свѣ́тлое торжество̀, во свѣ́тѣ до́брыхъ дѣ́лъ  сїѧ́ющихъ. 
И҆́нъ. І҆рмо́съ: 
Тѧ̀ неискꙋсобра́чнꙋю бцⷣꙋ, нбⷭ҇ный черто́гъ,  ро́ждшꙋю нача́льника спасе́нїѧ на́шегѡ, пѣ́сньми  велича́емъ. 
Се́й первовхо́дный де́нь твоегѡ̀, хрⷭ҇тѐ, творѧ́ще  пресла́внагѡ и҆ всесвѣ́тлагѡ преѡбраже́нїѧ, пѣ́сньми тѧ̀  велича́емъ. 
Оу҆се́рднѡ вѣ́дѧще сла́вное преѡбраже́нїе гдⷭ҇не,  ѡ҆зари́мъ дꙋхо́внѡ помышлє́нїѧ на̑ша, сїѐ велича́юще. 
До́брымъ и҆змѣне́нїемъ и҆змѣ́ншесѧ, хрⷭ҇то́вымъ  преѡбраже́нїемъ, ѡ҆брѧ́щемсѧ свѣтоѧвле́ни добродѣѧ̑нїи  на́шими, сїѐ велича́юще. 
Трⷪ҇ченъ: 
Тѧ̀ трїѷпоста́снꙋю трⷪ҇цꙋ, и҆ нераздѣ́льное  сꙋщество̀, ѻ҆ц҃а̀ и҆ сн҃а и҆ дх҃а ст҃а́го, пѣ́сньми  велича́емъ. 
Бг҃оро́диченъ: 
Тѧ̀ кꙋпинꙋ̀, ю҆́же мѡѷсе́й ви́дѣ, горѧ́щꙋю и҆  неѡпалѧ́емꙋю, ѻ҆́гнь прїе́мшꙋю бжⷭ҇тва̀, пѣ́сньми  велича́емъ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Крѣ́постїю, мꙋ́чениче, хрⷭ҇то́вою, некрѣ́пкаго  врага̀ оу҆мертви́лъ є҆сѝ возносѧ́щагосѧ, и҆ сꙋ́етнѡ  вои́стиннꙋ ны́нѣ шата́ющагосѧ, и҆ ме́чномꙋ оу҆сѣче́нїю  главꙋ̀ преклони́лъ є҆сѝ, и҆ ѡ҆свѧти́лъ є҆сѝ кро́внымъ  тече́нїемъ зе́млю всю̀. 
Ꙗ҆́кѡ оу҆краше́нїе всѣ́хъ страда́льцєвъ, ꙗ҆́кѡ  мꙋ́ченикѡвъ красота̀, є҆ѵсѷгні́е, ꙗ҆́кѡ сто́лпъ  непоколеби́мь це́ркве, ꙗ҆́кѡ ѡ҆гражде́нїе благочести́выхъ  преѧ́вственно, ꙗ҆́кѡ бжⷭ҇твеннаѧ лѣ́пота притека́ющихъ къ  тебѣ̀, ꙗ҆́кѡ всесвѣ́тлаѧ ѕвѣзда̀ оу҆блажи́лсѧ є҆сѝ. 
И҆ска́паютъ мѵ́ро па́ры по́товъ твои́хъ  благово́нное, (с. 139) є҆ѵсѷгні́е, и҆ сердца̀ на̑ша тѧ̀  чтꙋ́щихъ благоꙋха́ютъ, и҆ смра́дъ страсте́й, бѣ́дъ и҆  скорбе́й ѿгонѧ́ютъ, страстоте́рпче хрⷭ҇то́въ до́блїй. 
Сл҃нце сла́вы, і҆и҃се, оу҆ѧсни́вый па́мѧть дне́сь  страда́льца твоегѡ̀: тогѡ̀ моли́твами просвѣтѝ, молю́сѧ,  ѡ҆мрачи́вшꙋюсѧ мою̀ дꙋ́шꙋ пре́лестїю ѕмїи́ною: да сла́влю  тѧ̀ ꙗ҆́кѡ бг҃а и҆́стинна, и҆ чл҃вѣколю́бца. 
Бг҃оро́диченъ: 
Просвѣтѝ две́ре свѣ́та, се́рдца моегѡ̀ ѻ҆́чи,  молю́сѧ, тмо́ю грѣхо́вною ѡ҆слѣ́пшыѧ, и҆ прїѧ́тны  бжⷭ҇твеннымъ покажѝ сїѧ́нїемъ: да почита́ю тѧ̀, да  бжⷭ҇твенными гла́сы велича́ю тѧ̀. 
Свѣти́ленъ предпра́зднства. Подо́бенъ: Нб҃о  ѕвѣзда́ми: 
Нб҃о созда́вый, и҆ ѕвѣзда́мъ свѣ́тъ вложи́вый,  дне́сь на го́рꙋ ѳавѡ́рскꙋю возше́дъ, ѡ҆свѣща́етъ  оу҆ч҃ни̑къ заре́ю бж҃ества̀ своегѡ̀. 
Сла́ва, и҆ ны́нѣ, подо́бенъ: 
Дне́сь на ѳавѡ́рѣ хрⷭ҇то́съ свѣ́тъ ѡ҆блиста̀,  дне́сь свы́ше шꙋ́мъ, гла́съ ѻ҆́ч҃ь оу҆слы́шанъ бы́сть:  се́й є҆́сть, вопїѧ̀, сн҃ъ возлю́бленный мо́й. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Прест҃а́гѡ сла́внагѡ преѡбраже́нїѧ ꙳ предсрѣ́тенїе  творѧ́ще въ настоѧ́щїй де́нь, ꙳ хрⷭ҇та̀ славосло́вимъ, ꙳  на́ше ѻ҆гне́мъ бж҃ества̀ ꙳ преѡбрази́вша є҆стество̀, ꙳ и҆  ꙗ҆́коже пре́жде нетлѣ́нїемъ ѡ҆блиста́вша. 
Сті́хъ: Ми́лость и҆ и҆́стина срѣто́стѣсѧ, пра́вда  и҆ ми́ръ ѡ҆блобыза́стасѧ. 
На ст҃ꙋ́ю го́рꙋ прїиди́те, взы́демъ, ꙳ и҆  всесвѣ́тлое преѡбраже́нїе ꙳ вѣ́рою оу҆́зримъ гдⷭ҇не, ꙳  томꙋ̀ вѣ́рнѡ покланѧ́ющесѧ, и҆ глаго́лемъ: ꙳ ты̀ бг҃ъ  є҆ди́нъ є҆сѝ вопло́щсѧ, ꙳ и҆ ѡ҆божи́въ человѣ́чество.  (с. 140) 
Сті́хъ: Гдⷭ҇и, во свѣ́тѣ лица̀ твоегѡ̀ по́йдемъ,  и҆ ѡ҆ и҆́мени твое́мъ возра́дꙋемсѧ во вѣ́ки. 
Се́й є҆́сть де́нь предпра́зднственный, ꙳ въ  ѻ҆́ньже преѡбразꙋ́етсѧ хрⷭ҇то́съ, ꙳ сꙋ́щымъ съ ни́мъ  мѡѷсе́ю и҆ и҆лїѝ, ꙳ и҆ є҆гѡ̀ оу҆ч҃никѡ́мъ на горѣ̀  ѳавѡ́рстѣй, ꙳ гла́сꙋ таковꙋ̀: глаго́лющꙋ: ꙳ се́й є҆́сть  вои́стиннꙋ и҆збра́нный мо́й сн҃ъ. 
Сла́ва, и҆ ны́нѣ, гла́съ є҃. Самогла́сенъ: 
Зако́на и҆ прⷪ҇ро́кѡвъ тѧ̀, хрⷭ҇тѐ, творца̀ и҆  и҆спо́лнителѧ свидѣ́тельствоваша, зрѧ́ще во ѻ҆́блацѣ  мѡѷсе́й бг҃ови́децъ, и҆ и҆лїа̀ ѻ҆гнеколесни́чникъ, и҆  неѡпа́льный небоше́ственникъ, въ преѡбраже́нїи твое́мъ. съ  ни́миже и҆ на́съ просвѣще́нїѧ твоегѡ̀ сподо́би, влⷣко,  пѣ́ти тѧ̀ во вѣ́ки. 
На лїтꙋргі́и бл҃жє́нна предпра́зднства, пѣ́снь г҃-ѧ  и҆ ѕ҃-ѧ. 
🕅 Подоба́етъ вѣ́дати: а҆́ще слꙋчи́тсѧ  предпра́зднство преѡбраже́нїѧ хрⷭ҇то́ва въ недѣ́лю: 
Въ сꙋббѡ́тꙋ на ма́лѣй вече́рни, стїхи̑ры воскрⷭ҇ны,  и҆ бцⷣы, по ѻ҆бы́чаю. На вели́цѣй вече́рни, по  каѳі́смѣ, на Гдⷭ҇и, воззва́хъ, стїхи̑ры воскрⷭ҇ны г҃,  и҆ ꙾восто́ченъ꙾꙾А҆нато́лїевъ꙾ є҆ди́нъ, и҆ предпра́зднства  г҃, и҆ мꙋ́ченика г҃. Сла́ва, предпра́зднства: И҆ ны́нѣ,  бг҃оро́диченъ а҃-й настоѧ́щагѡ гла́са. На лїті́и  стїхи́ра хра́ма, и҆ предпра́зднства стїхо́вны тогѡ̀ днѐ.  Сла́ва, и҆ ны́нѣ, предпра́зднства. На стїхо́внѣ,  стїхи̑ры воскрⷭ҇ны. Сла́ва, и҆ ны́нѣ, предпра́зднства.  На благослове́нїи хлѣ́бѡвъ тропа́рь: Бцⷣе дв҃о,  ра́дꙋйсѧ: три́жды. И҆ чте́нїе въ посла́нїихъ а҆пⷭ҇льскихъ. 
[зрѝ] А҆ и҆дѣ́же нѣ́сть бдѣ́нїѧ: по Ны́нѣ  ѿпꙋща́еши, тропа́рь воскрⷭ҇нъ. Сла́ва, и҆ ны́нѣ,  предпра́зднства. На повече́рїи пое́мъ трипѣ́снецъ: и҆  по Досто́йнѣ конда́къ предпра́зднства. На  оу҆́трени тропа́рь воскрⷭ҇нъ два́жды. Сла́ва, и҆ ны́нѣ,  предпра́зднства. И҆ про́чее до канѡ́на воскрⷭ҇но.  Канѡ́нъ воскрⷭ҇нъ со і҆рмосо́мъ на д҃ и҆ бцⷣы на в҃: и҆  предпра́зднства на д҃: и҆ ст҃а́гѡ на д҃. Катава́сїа:  Крⷭ҇тъ начерта́въ: По г҃ пѣ́сни конда́къ и҆ і҆́косъ  предпра́зднства, (с. 141) и҆ сѣда́ленъ ст҃а́гѡ. Сла́ва, и҆  ны́нѣ, предпра́зднства. По ѕ҃-й пѣ́сни конда́къ  воскрⷭ҇нъ, и҆ і҆́косъ. На ѳ҃-й пѣ́сни пое́мъ,  Честнѣ́йшꙋю: Свѣти́ленъ воскрⷭ҇нъ, два́жды.  Сла́ва, и҆ ны́нѣ, предпра́зднства. На хвали́техъ  стїхи̑ры воскрⷭ҇ны д҃: и҆ предпра́зднства стїхи̑ры, со  Сла́внымъ, д҃. Сла́ва, стїхи́ра є҆ѵⷢ҇льскаѧ. И҆ ны́нѣ:  Пребл҃гослове́нна є҆сѝ: Славосло́вїе вели́кое.  Тропа́рь воскрⷭ҇нъ, є҆ктєнїѝ, и҆ ѿпꙋ́стъ, и҆  ѡ҆глаше́нїе стꙋді́тово, и҆ ѻ҆бы́чное и҆схожде́нїе въ  притво́ръ, и҆ ча́съ а҃. На а҃-мъ часѣ̀ тропа́рь  воскрⷭ҇нъ. Сла́ва, предпра́зднства: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ, конда́къ предпра́зднства.  Та́кожде и҆ на про́чихъ часѣ́хъ глаго́лемъ премѣнѧ́юще. 
На лїтꙋргі́и бл҃жє́нна гла́са на ѕ҃: и҆  предпра́зднства пѣ́снь г҃. По вхо́дѣ тропа́рь  воскрⷭ҇нъ, предпра́зднства, и҆ хра́ма бцⷣы, а҆́ще є҆́сть,  и҆ хра́ма ст҃а́гѡ и҆лѝ ст҃ы́ѧ. Та́же конда́къ воскрⷭ҇нъ:  Сла́ва, хра́ма ст҃а́гѡ, и҆лѝ ст҃ы́ѧ: И҆ ны́нѣ,  предпра́зднства. Прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе, и҆ прича́стенъ днѐ, и҆ оу҆́трешнїй а҆пⷭ҇лъ и҆  є҆ѵⷢ҇лїе рѧ́дъ подъ зача́ло. 
[зрѝ] Вѣ́стно бꙋ́ди, Ꙗ҆́кѡ а҆́ще слꙋчи́тсѧ  пра́здникъ хрⷭ҇то́ва преѡбраже́нїѧ въ недѣ́лю, ничто́же  воскрⷭ҇но пое́тсѧ, нижѐ є҆ѵⷢ҇лїе оу҆́треннее чте́тсѧ, но  всѧ̀ слꙋ́жба пра́здника, ве́черъ и҆ оу҆́трѡ, и҆ на  лїтꙋргі́и, неизмѣ́ннѡ. 


(с. 142) 
Мѣ́сѧца тогѡ́же въ ѕ҃-й де́нь. 
Ст҃о́е преѡбраже́нїе гдⷭ҇а бг҃а и҆ сп҃са на́шегѡ  і҆и҃са хрⷭ҇та̀. 
На ма́лѣй вече́рни пое́мъ стїхи̑ры на д҃, гла́съ  а҃. 
Подо́бенъ: Нбⷭ҇ныхъ чинѡ́въ: 
И҆́же съ мѡѷсе́омъ глаго́лавый дре́вле ꙳ на горѣ̀  сїна́йстѣй ѻ҆́бразы, гл҃го́лѧ: ꙳ а҆́зъ є҆́смь бг҃ъ сы́й:  ꙳ дне́сь же на горѣ̀ ѳавѡ́рстѣй преѡбра́жсѧ, ꙳  началоѻбра́зное показꙋ́ѧ, лꙋча́ми ѡ҆блиста́ѧсѧ. ꙳ тѣ́мже,  хрⷭ҇тѐ, велича́ю твою̀ си́лꙋ. 
Два́жды. 
Пое́мь ѻ҆со́бь твоѧ̑, хрⷭ҇тѐ, оу҆ч҃никѝ, ꙳  петра̀, і҆а́кѡва и҆ і҆ѡа́нна, ꙳ во́лею на го́рꙋ си́хъ  возве́лъ є҆сѝ, ꙳ чꙋ́до стра́шное показа́въ, ꙳ и҆  нестерпи́мое бж҃е́ственнагѡ прише́ствїѧ твоегѡ̀ и҆здале́ча ꙳  присносꙋ́щное благолѣ́пїе 
Твоегѡ̀, хрⷭ҇тѐ, прише́ствїѧ непостижи́магѡ ꙳  тре́петни бы́вше а҆пⷭ҇ли дре́вле, ꙳ ни́цъ на зе́млю па́дше,  ꙳ бжⷭ҇твеннѣй твое́й дивлѧ́хꙋсѧ си́лѣ: ꙳ со́лнца просїѧ́въ  свѣтлѣ́е, бл҃же, ꙳ неизрече́нною си́лою твое́ю. 
Сла́ва, и҆ ны́нѣ, гла́съ и҃: 
Мра́къ зако́нный свѣ́тлый преѡбраже́нїѧ прїѧ́тъ  ѻ҆́блакъ: въ не́мже мѡѷсе́й и҆ и҆лїа̀ бы́вше, и҆  пресвѣ́тлыѧ сла́вы сподо́бльшесѧ, бг҃ꙋ глаго́лахꙋ: ты̀  є҆сѝ бг҃ъ на́шъ, цр҃ь вѣкѡ́въ. (с. 143) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Дне́сь хрⷭ҇то́съ на горѣ̀ ѳавѡ́рстѣй ꙳ а҆да́мово  премѣни́въ ѡ҆чернѣ́вшее є҆стество̀, ꙳ просвѣти́въ  бг҃осодѣ́ла. 
Сті́хъ: Твоѧ̑ сꙋ́ть нб҃са̀, и҆ твоѧ̑ є҆́сть землѧ̀. 
Сїѧ́нїемъ добродѣ́телей ꙳ просвѣ́щшесѧ вопїе́мъ, ꙳  на горѣ̀ ст҃ѣ́й ꙳ зрѧ́ще бжⷭ҇твенное ꙳ гдⷭ҇не  преѡбраже́нїе. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Со́лнце оу҆́бѡ зе́млю оу҆ѧснѧ́ѧ, ꙳ а҆́бїе  захо́дитъ: ꙳ хрⷭ҇то́съ же со сла́вою ѡ҆блиста́въ на горѣ̀,  ꙳ мі́ръ просвѣти́лъ є҆́сть. 
Сла́ва, и҆ ны́нѣ, гла́съ и҆ подо́бенъ то́йже: 
Ви́дѣша на ѳавѡ́рѣ ꙳ мѡѷсе́й же и҆ и҆лїа̀ ꙳ ѿ  дв҃ы ѻ҆трокови́цы бг҃а воплоща́ема, ꙳ человѣ́кѡмъ на  и҆збавле́нїе. 
Тропа́рь, гла́съ з҃: 
Преѡбрази́лсѧ є҆сѝ на горѣ̀, хрⷭ҇тѐ бж҃е,  показа́вый оу҆ч҃никѡ́мъ твои̑мъ сла́вꙋ твою̀, ꙗ҆́коже  можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й  присносꙋ́щный, моли́твами бцⷣы, свѣтода́вче, сла́ва  тебѣ̀. 
На вели́цѣй вече́рни стїхоло́гїа не быва́етъ, то́кмѡ  а҆́ще є҆́сть недѣ́лѧ, тогда̀ пое́мъ каѳі́смꙋ всю̀: а҆́ще  въ понедѣ́льникъ, пе́рвый а҆нтїфѡ́нъ. 
На Гдⷭ҇и, воззва́хъ, стїхи̑ры, на и҃, самогла́сны,  гла́съ д҃, по два́жды. Космы̀ мона́ха: 
Пре́жде крⷭ҇та̀ твоегѡ̀, гдⷭ҇и, гора̀ нб҃сѝ  подо́бѧщисѧ, и҆ ѻ҆́блакъ ꙗ҆́кѡ сѣ́нь протѧза́шесѧ, тебѣ̀  преѡбразꙋ́ющꙋсѧ, ѿ ѻ҆ц҃а́ же свидѣ́тельствꙋемꙋ: та́мѡ  бѣ̀ пе́тръ со і҆а́кѡвомъ и҆ і҆ѡа́нномъ, ꙗ҆́кѡ хотѧ́хꙋ  бы́ти съ тобо́ю и҆ во вре́мѧ преда́нїѧ твоегѡ̀, да ви́дѣвше  чꙋдеса̀ твоѧ̑, не оу҆страша́тсѧ страда́нїй твои́хъ: и҆̀мже  поклони́тисѧ на́мъ въ ми́рѣ сподо́би, вели́кїѧ ра́ди твоеѧ̀  ми́лости. 
Пре́жде крⷭ҇та̀ твоегѡ̀, гдⷭ҇и, пои́мь оу҆ч҃никѝ  на го́рꙋ (с. 144) высо́кꙋ, преѡбрази́лсѧ є҆сѝ предъ ни́ми,  лꙋче́ю си́лы ѡ҆зарѧ́ѧ и҆̀хъ, ѿсю́дꙋ оу҆́бѡ  чл҃вѣколю́бїемъ, ѿѻнꙋ́дꙋ вла́стїю, показа́ти хотѧ̀  воскрⷭ҇нїѧ свѣ́тлость: є҆гѡ́же и҆ на́съ, бж҃е, въ ми́рѣ  сподо́би, ꙗ҆́кѡ ми́лостивъ и҆ чл҃вѣколю́бецъ. 
Гора̀, ꙗ҆́же и҆ногда̀ мра́чна и҆ ды́мна, ны́нѣ же  честна̀ и҆ свѧта̀ є҆́сть, на не́йже но́зѣ твоѝ стоѧ́стѣ,  гдⷭ҇и: превѣ́чное бо сокрове́нное та́инство напослѣ́докъ  ꙗ҆вле́но сотворѝ, стра́шное твоѐ преѡбраже́нїе, петрꙋ̀ и҆  і҆ѡа́ннꙋ и҆ і҆а́кѡвꙋ. и҆̀же такова̀ сїѧ́нїѧ лица̀ твоегѡ̀ не  терпѧ́ще, и҆ свѣ́тлости ри́зъ твои́хъ, ни́цъ на лицѣ̀  землѝ покрыва́хꙋсѧ: и҆̀же и҆ оу҆́жасомъ ѡ҆держи́ми,  дивлѧ́хꙋсѧ, ви́дѧще мѡѷсе́а и҆ и҆лїю̀, глаго́лющѧ съ  тобо́ю, хотѧ̑щаѧ приключи́тисѧ тебѣ̀: и҆ гла́съ ѿ ѻ҆ц҃а̀  свидѣ́тельствоваше, глаго́лѧ: се́й є҆́сть сн҃ъ мо́й  возлю́бленный, ѡ҆ не́мже благоизво́лихъ, тогѡ̀ послꙋ́шайте,  и҆́же и҆ да́рꙋетъ мі́рови ве́лїю ми́лость. 
На горѣ̀ высо́цѣ преѡбра́жсѧ сп҃съ, верхѡ́вныѧ  и҆мѣ́ѧ оу҆ченикѝ, пресла́внѡ ѡ҆блиста́лъ є҆́сть,  показꙋ́ѧ, ꙗ҆́кѡ высото́ю добродѣ́телей ѡ҆блиста́вше и҆  бж҃е́ственнѣй сла́вѣ сподо́бѧтсѧ, глаго́лющыѧ со хрⷭ҇то́мъ  мѡѷсе́й и҆ и҆лїа̀ пока́зовахꙋ, ꙗ҆́кѡ живы́ми и҆ ме́ртвыми  ѡ҆блада́етъ. И҆ и҆́же дре́вле зако́номъ и҆ прⷪ҇рѡ́ки  глаго́лавый є҆́сть бг҃ъ, є҆мꙋ́же и҆ гла́съ ѻ҆́ч҃ь и҆зъ  ѻ҆́блака свѣ́тла послꙋ́шествоваше глаго́лющїй: тогѡ̀  послꙋ́шайте, и҆́же крⷭ҇то́мъ а҆́да плѣни́вша, и҆ мє́ртвымъ  да́рꙋюща живо́тъ вѣ́чный. 
Сла́ва, и҆ ны́нѣ, гла́съ ѕ҃. А҆нато́лїа: 
Проѡбразꙋ́ѧ воскрⷭ҇нїе твоѐ, хрⷭ҇тѐ бж҃е, тогда̀  поѧ́тъ трѝ твоѧ̑ оу҆ч҃никѝ, петра̀ и҆ і҆а́кѡва и҆  і҆ѡа́нна, на ѳавѡ́ръ возше́лъ є҆сѝ. тебѣ́ же, сп҃се,  преѡбразꙋ́ющꙋсѧ, ѳавѡ́рскаѧ гора̀ свѣ́томъ покрыва́шесѧ:  оу҆ч҃ницы̀ твоѝ, сло́ве, поверго́ша себѐ до́лꙋ на землѝ,  не терпѧ́ще зрѣ́ти (с. 145) неви́димагѡ зра́ка, а҆́гг҃ли  слꙋжа́хꙋ стра́хомъ и҆ тре́петомъ, нб҃са̀ оу҆боѧ́шасѧ,  землѧ̀ вострепета̀, ви́дѧще на землѝ сла́вы гдⷭ҇а. 
Вхо́дъ. Прокі́менъ днѐ. 
И҆схо́да чте́нїе. 
[Глава̀ д҃] Речѐ гдⷭ҇ь къ мѡѷсе́ю: взы́ди ко  мнѣ̀ на го́рꙋ, и҆ ста́ни та́мѡ, и҆ да́мъ тѝ скрижа̑ли  ка́мєнныѧ, зако́нъ и҆ за́пѡвѣди, ꙗ҆̀же написа́хъ  взако́нити и҆̀мъ. И҆ воста́въ мѡѷсе́й и҆ і҆исꙋ́съ  предстоѧ́й є҆мꙋ̀, взыдо́ша на го́рꙋ бж҃їю. И҆ ста́рцємъ  речѐ: безмо́лвствꙋйте та́мѡ, до́ндеже возврати́мсѧ къ  ва́мъ, и҆ сѐ а҆арѡ́нъ и҆ ѡ҆́ръ съ ва́ми: а҆́ще комꙋ̀  прилꙋчи́тсѧ сꙋ́дъ, да и҆́дꙋтъ къ ни̑мъ. И҆ взы́де мѡѷсе́й  на го́рꙋ, и҆ покры̀ ѻ҆́блакъ го́рꙋ. И҆ сни́де сла́ва бж҃їѧ  на го́рꙋ сїна́йскꙋю, и҆ покры̀ ю҆̀ ѻ҆́блакъ ше́сть дне́й,  и҆ призва̀ гдⷭ҇ь мѡѷсе́а въ де́нь седмы́й, и҆зъ среды̀  ѻ҆́блака. Видѣ́нїе же сла́вы гдⷭ҇ни, ꙗ҆́кѡ ѻ҆́гнь палѧ̀  на версѣ̀ горы̀, прѧ́мѡ сынѡ́въ і҆и҃левыхъ. И҆ вни́де  мѡѷсе́й посредѣ̀ ѻ҆́блака, и҆ взы́де на го́рꙋ: и҆ бѣ̀  та́мѡ на горѣ̀ четы́редесѧть дне́й, и҆ четы́редесѧть  ноще́й. 
И҆схо́да чте́нїе. 
[Глава̀ г҃] Во дне́хъ ѻ҆́нѣхъ, глаго́ла гдⷭ҇ь къ  мѡѷсе́ю лице́мъ къ лицꙋ̀, ꙗ҆́кѡ а҆́ще бы кто̀  возглаго́лалъ къ своемꙋ̀ дрꙋ́гꙋ, и҆ ѿсыла́шесѧ въ по́лкъ:  слꙋга́ же і҆исꙋ́съ сы́нъ наѵи́нъ ю҆́ноша не и҆схожда́ше и҆зъ  ски́нїи. И҆ речѐ мѡѷсе́й ко гдⷭ҇ꙋ: сѐ ты̀ мнѣ̀  глаго́леши, и҆зведѝ лю́ди сїѧ̑, ты́ же не ꙗ҆ви́лъ мѝ  є҆сѝ, є҆го́же по́слеши со мно́ю. Ты́ же мнѣ̀ ре́клъ  є҆сѝ: вѣ́мъ тѧ̀ па́че всѣ́хъ, и҆ благода́ть и҆́маши оу҆  менє̀. А҆́ще оу҆́бѡ ѡ҆брѣто́хъ благода́ть предъ тобо́ю,  ꙗ҆ви́ ми сама́го тебѐ разꙋ́мнѡ, да ви́жꙋ тѧ̀: ꙗ҆́кѡ да  ѡ҆брѣ́тъ бꙋ́дꙋ благода́ть предъ тобо́ю, и҆ да разꙋмѣ́ютъ,  ꙗ҆́кѡ лю́дїе твоѝ ꙗ҆зы́къ се́й. И҆ гл҃го́ла є҆мꙋ̀ гдⷭ҇и:  а҆́зъ са́мъ пред̾идꙋ̀ предъ тобо́ю, и҆ оу҆поко́ю тѧ̀. И҆  речѐ къ (с. 146) немꙋ̀ мѡѷсе́й: а҆́ще са́мъ ты̀ не  ше́ствꙋеши съ на́ми, да не и҆зведе́ши мѧ̀ ѿсю́дꙋ. И҆ ка́кѡ  вѣ́домо бꙋ́детъ вои́стиннꙋ, ꙗ҆́кѡ ѡ҆брѣто́хъ благода́ть  оу҆ тебє̀, а҆́зъ же и҆ лю́дїе твоѝ, то́чїю и҆дꙋ́щꙋ тѝ съ  на́ми; и҆ просла́вленъ бꙋ́дꙋ а҆́зъ же и҆ лю́дїе твоѝ, па́че  всѣ́хъ ꙗ҆зы̑къ, є҆ли́цы сꙋ́ть на землѝ. Рече́ же гдⷭ҇ь  къ мѡѷсе́ю: сїѐ сло́во твоѐ, є҆́же ре́клъ є҆сѝ,  сотворю̀: ѡ҆брѣ́лъ бо є҆сѝ благода́ть предо мно́ю, и҆  вѣ́мъ тѧ̀ па́че всѣ́хъ. И҆ глаго́ла мѡѷсе́й: покажи́ ми  сла́вꙋ твою̀. И҆ речѐ: а҆́зъ пред̾идꙋ̀ предъ тобо́ю  сла́вою мое́ю, и҆ воззовꙋ̀ ѡ҆ и҆́мени мое́мъ, гдⷭ҇ь предъ  тобо́ю, и҆ поми́лꙋю, є҆го́же а҆́ще ми́лꙋю: и҆ оу҆ще́дрю,  є҆го́же а҆́ще ще́дрю. И҆ речѐ: не возмо́жеши ви́дѣти  лицѐ моѐ: не бо̀ оу҆́зритъ человѣ́къ лицѐ моѐ, и҆  жи́въ бꙋ́детъ. И҆ речѐ гдⷭ҇ь: сѐ мѣ́сто оу҆ менє̀, и҆  ста́неши на ка́мени, до́ндеже оу҆́бѡ пре́йдетъ сла́ва моѧ̀,  и҆ положꙋ́ тѧ въ разсѣ́линѣ ка́мене, и҆ покры́ю рꙋко́ю  мое́ю надъ тобо́ю до́ндеже мимоидꙋ̀. И҆ ѿимꙋ̀ рꙋ́кꙋ мою̀,  и҆ тогда̀ оу҆́зриши за̑днѧѧ моѧ̑, лице́ же моѐ не  ꙗ҆ви́ттисѧ. И҆ оу҆́треневавъ мѡѷсе́й, заꙋ́тра взы́де на  го́рꙋ сїна́йскꙋю, ꙗ҆́коже глаго́ла є҆мꙋ̀ гдⷭ҇ь. И҆ сни́де  гдⷭ҇ь во ѻ҆́блацѣ, и҆ предста̀ є҆мꙋ̀ та́мѡ мѡѷсе́й, и҆  призва̀ и҆́менемъ гдⷭ҇нимъ. И҆ мимои́де гдⷭ҇ь предъ лице́мъ  є҆гѡ̀, и҆ призва̀: гдⷭ҇ь бг҃ъ, ще́дръ и҆ ми́лостивъ,  долготерпѣли́въ и҆ многоми́лостивъ и҆ и҆́стиненъ. И҆  потща́всѧ мѡѷсе́й прини́къ на зе́млю, поклони́сѧ гдⷭ҇еви. 
Ца́рствъ тре́тїихъ чте́нїе: 
[Глава̀ ѳ҃] Во дне́хъ ѻ҆́нѣхъ прїи́де и҆лїа̀ въ  вирсаві́ю, ꙗ҆́же є҆́сть землѧ̀ і҆ꙋ́дова, и҆ ѡ҆ста́вь  ѻ҆́трочища своего̀ та́мѡ, и҆ са́мъ по́йде въ пꙋсты́ню пꙋ́ть  днѐ, и҆ прїи́де и҆ сѣ́де подъ сме́рчїемъ и҆ оу҆́спе, и҆  со́нъ ви́дѣ та́мѡ подъ са́домъ. И҆ сѐ нѣ́кїй прикоснꙋ́сѧ  є҆мꙋ̀, и҆ речѐ є҆мꙋ̀: воста́ни, ꙗ҆́ждь и҆ пі́й. И҆  воззрѣ̀ и҆лїа̀: и҆ сѐ при возгла́вїи є҆гѡ̀ (с. 147)  ѻ҆прѣсно́къ ꙗ҆чме́нный, и҆ корча́гъ воды̀. И҆ воста̀, и҆  ꙗ҆дѐ, и҆ пи́тъ, и҆ ѡ҆бра́щсѧ оу҆́спе. И҆ ѡ҆бра́щсѧ  а҆́гг҃лъ гдⷭ҇ень втори́цею, и҆ коснꙋ́сѧ є҆гѡ̀, и҆ речѐ  є҆мꙋ̀: воста́ни, ꙗ҆́ждь и҆ пі́й, ꙗ҆́кѡ мно́гъ ѿ тебє̀  пꙋ́ть. И҆ воста̀, и҆ ꙗ҆дѐ, и҆ пи́тъ: и҆ и҆́де въ  крѣ́пости ꙗ҆́ди тоѧ̀ четы́редесѧть дне́й, и҆ четы́редесѧть  ноще́й до горы̀ хѡри́вскїѧ. И҆ вни́де та́мѡ въ пеще́рꙋ, и҆  всели́сѧ въ не́й. И҆ сѐ гл҃го́лъ гдⷭ҇ень къ немꙋ̀, и҆ речѐ  є҆мꙋ̀ гдⷭ҇ь: и҆зы́ди и҆ ста́ни на горѣ̀ предъ гдⷭ҇емъ. И҆  сѐ гдⷭ҇ь мимои́детъ, и҆ дꙋ́хъ ве́лїй и҆ крѣ́покъ разорѧ́ѧ  го́ры, и҆ сокрꙋша́ѧ ка́менїе предъ гдⷭ҇емъ, не въ дꙋ́сѣ  гдⷭ҇ь: и҆ по дꙋ́сѣ трꙋ́съ, и҆ не въ трꙋ́сѣ гдⷭ҇ь: и҆ по  трꙋ́сѣ ѻ҆́гнь, и҆ не во ѻ҆гнѝ гдⷭ҇ь: и҆ по ѻ҆гнѝ  гла́съ хла́да то́нка, и҆ та́мѡ гдⷭ҇ь. И҆ бы́сть ꙗ҆́кѡ  оу҆слы́ша и҆лїа̀, покры̀ лицѐ своѐ ми́лѡтїю свое́ю, и҆  и҆зы́де, и҆ ста̀ бли́зъ пеще́ры. И҆ речѐ гдⷭ҇ь къ немꙋ̀:  и҆дѝ и҆ возврати́сѧ въ пꙋ́ть тво́й, и҆ по́йдеши въ пꙋ́ть  пꙋсты́ни дама́сковы: и҆ пома́жеши є҆лїссе́а, сы́на  а҆сафа́това, вмѣ́стѡ тебє̀ прⷪ҇ро́ка. 
На лїті́и стїхи̑ры самогла́сны, гла́съ в҃: 
И҆́же свѣ́томъ твои́мъ всю̀ вселе́ннꙋю ѡ҆свѣти́въ,  на горѣ̀ высо́цѣ преѡбрази́лсѧ є҆сѝ, бл҃же, показа́въ  оу҆ченикѡ́мъ твои̑мъ си́лꙋ твою̀, ꙗ҆́кѡ мі́ръ и҆збавлѧ́еши  ѿ престꙋпле́нїѧ. тѣ́мже вопїе́мъ тѝ: милосе́рде гдⷭ҇и,  спасѝ дꙋ́шы на́шѧ. 
И҆́же на горѣ̀ ѳавѡ́рстѣй преѡбра́жсѧ во сла́вѣ,  хрⷭ҇тѐ бж҃е, и҆ показа́въ оу҆ч҃никѡ́мъ твои̑мъ сла́вꙋ  твоегѡ̀ бж҃ества̀, ѡ҆зарѝ и҆ на́съ свѣ́томъ твоегѡ̀  разꙋмѣ́нїѧ, и҆ наста́ви на стезю̀ за́повѣдей твои́хъ,  ꙗ҆́кѡ є҆ди́нъ бла́гъ и҆ чл҃вѣколю́бецъ. 
И҆́же пре́жде со́лнца свѣ́тъ хрⷭ҇то́съ, тѣле́снѣ  на землѝ жи́тельствꙋѧ, и҆ пре́жде крⷭ҇та̀ всѧ̑, ꙗ҆̀же  стра́шнагѡ смотре́нїѧ, соверши́въ бг҃олѣ́пнѡ, дне́сь на  ѳавѡ́рстѣй горѣ̀, (с. 148) та́йнѡ трⷪ҇цы ѻ҆́бразъ  показꙋ́ѧ: и҆зѧ̑щныѧ бо трѝ оу҆ченикѝ, петра̀ и҆ і҆а́кѡва  и҆ і҆ѡа́нна, на ню̀ возве́лъ є҆сѝ наединѣ̀, и҆ ма́лѡ  скры́въ пло́ти воспрїѧ́тїе, преѡбрази́лсѧ є҆сѝ предъ  ни́ми, ꙗ҆влѧ́ѧ началоѻбра́зныѧ добро́ты бл҃голѣ́пїе, и҆  то̀ не всесоверше́ннѡ: ѻ҆́во и҆звѣствꙋ́ѧ ты̑ѧ, вкꙋ́пѣ и҆  щадѧ̀, да не ка́кѡ со зра́комъ и҆ є҆́же жи́ти погꙋбѧ́тъ, но  ꙗ҆́кѡ можа́хꙋ вмѣща́ти тѣле́сныма ѻ҆чи́ма стерпѧ́ще. и҆  прⷪ҇ро́кѡвъ верхѡ́вныѧ мѡѷсе́а и҆ и҆лїю̀ приве́лъ є҆сѝ,  непрекосло́внѣ свидѣ́тельствꙋющыѧ є҆гѡ̀ бж҃ество̀, и҆  ꙗ҆́кѡ то́й є҆́сть и҆́стинное ѻ҆ч҃ескагѡ сꙋщества̀  сїѧ́нїе, гдⷭ҇ствꙋѧй живы́ми и҆ ме́ртвыми. тѣ́мъ и҆  ѻ҆́блакъ ꙗ҆́коже сѣ́нь ѡ҆б̾ѧ́тъ и҆̀хъ, и҆ гла́съ свы́ше  ѻ҆́ч҃ь и҆зъ ѻ҆́блака шꙋ́мнѡ предсвидѣ́тельствꙋющъ и҆  глаго́лющъ: се́й є҆́сть, є҆го́же нетлѣ́ннѡ и҆зъ чре́ва  пре́жде денни́цы роди́хъ, сн҃ъ возлю́бленный мо́й, є҆го́же  посла́хъ спастѝ, во ѻ҆ц҃а̀ и҆ сн҃а и҆ дх҃а ст҃а́гѡ  креща́ємыѧ, и҆ и҆сповѣ́дающыѧ вѣ́рнѡ, ꙗ҆́кѡ  нераздѣ́льна є҆́сть є҆ди́на держа́ва бж҃ества̀, тогѡ̀  послꙋ́шайте. са́мъ оу҆́бѡ, чл҃вѣколю́бче хрⷭ҇тѐ бж҃е, и҆  на́съ ѡ҆зарѝ свѣ́томъ непристꙋ́пныѧ твоеѧ̀ сла́вы, и҆  досто́йны покажѝ наслѣ́дники безконе́чнагѡ црⷭ҇твїѧ  твоегѡ̀, ꙗ҆́кѡ пребл҃гъ. 
Сла́ва, гла́съ є҃. 
Прїиди́те, взы́демъ на го́рꙋ гдⷭ҇ню, и҆ въ до́мъ  бг҃а на́шегѡ, и҆ оу҆́зримъ сла́вꙋ преѡбраже́нїѧ є҆го̀,  сла́вꙋ ꙗ҆́кѡ є҆диноро́днагѡ ѿ ѻ҆ц҃а̀: свѣ́томъ  прїи́мемъ свѣ́тъ, и҆ возвы́шени бы́вше дх҃омъ, трⷪ҇цꙋ  є҆диносꙋ́щнꙋю воспои́мъ во вѣ́ки. 
И҆ ны́нѣ, гла́съ то́йже: 
Зако́на и҆ прⷪ҇ро́кѡвъ тѧ̀, хрⷭ҇тѐ, творца̀ и҆  и҆спо́лнителѧ свидѣ́тельствоваша, зрѧ́ще во ѻ҆́блацѣ,  мѡѷсе́й бг҃ови́децъ и҆ и҆лїа̀ ѻ҆гнеколесни́чникъ и҆  неѡпа́льный нб҃оше́ственникъ, въ преѡбраже́нїи твое́мъ. съ  ни́миже и҆ на́съ твоегѡ̀ просвѣще́нїѧ сподо́би, влⷣко,  пѣ́ти тѧ̀ во вѣ́ки. (с. 149) 
На стїхо́внѣ стїхи̑ры самогла́сны, гла́съ а҃. 
И҆́же дре́вле съ мѡѷсе́омъ глаго́лавый на горѣ̀  сїна́йстѣй ѻ҆́бразы, а҆́зъ є҆́смь, глаго́лѧ, сы́й: дне́сь  на горѣ̀ ѳавѡ́рстѣй преѡбра́жсѧ предъ оу҆ч҃никѝ, показа̀  началоѻбра́знꙋю добро́тꙋ зра́ка, въ себѣ̀ воспрїи́мъ  человѣ́ческое сꙋщество̀: и҆ таковы́ѧ бл҃года́ти свидѣ́тели  поста́вль, мѡѷсе́а и҆ и҆лїю̀, ѻ҆́бщники творѧ́ше весе́лїѧ,  провозвѣща́ющыѧ сла́вное крⷭ҇та̀ ра́ди, и҆ спаси́тельное  воскрⷭ҇нїе. 
Сті́хъ: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀. 
Твоегѡ̀ є҆диноро́днагѡ сн҃а прови́дѣвъ дх҃омъ  плотско́е къ человѣ́кѡмъ прише́ствїе, бг҃оѻте́цъ дв҃дъ,  и҆здале́ча къ весе́лїю созыва́етъ тва́рь и҆ прⷪ҇ро́чески  взыва́етъ: ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋютсѧ. на сїю́ бо возше́дъ го́рꙋ, сп҃се, со  оу҆ч҃никѝ твои́ми, ѡ҆чернѣ́вшее а҆да́мово є҆стество̀,  преѡбра́жсѧ, ѡ҆блиста́ти па́ки сотвори́лъ є҆сѝ,  претвори́въ є҆̀ въ твоегѡ̀ бж҃ества̀ сла́вꙋ же и҆  свѣ́тлость. тѣ́мже вопїе́мъ тѝ: содѣ́телю всѧ́ческихъ,  гдⷭ҇и, сла́ва тебѣ̀. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Неѡдержи́мое твоегѡ̀ свѣтоли́тїѧ, и҆ непристꙋ́пное  бж҃ества̀, зрѧ́ще а҆пⷭ҇лѡвъ лꙋ́чшїи, на горѣ̀  преѡбраже́нїѧ, безнача́льне хрⷭ҇тѐ, бжⷭ҇твеннымъ  и҆змѣни́шасѧ оу҆́жасомъ, и҆ ѻ҆́блакомъ ѡ҆сїѧ́вшесѧ  свѣ́тлымъ, гла́съ слы́шахꙋ ѻ҆́ч҃ь, и҆звѣствꙋ́ющъ  та́инство твоегѡ̀ вочл҃вѣ́ченїѧ, ꙗ҆́кѡ є҆ди́нъ є҆сѝ и҆  по воплоще́нїи, сн҃ъ є҆диноро́дный, и҆ сп҃съ мі́ра. 
Сла́ва, и҆ ны́нѣ, гла́съ ѕ҃: 
Петрꙋ̀ и҆ і҆а́кѡвꙋ и҆ і҆ѡа́ннꙋ, лꙋ́чшымъ  оу҆ч҃никѡ́мъ твои̑мъ, гдⷭ҇и, дне́сь показа́лъ є҆сѝ на  горѣ̀ ѳавѡ́рстѣй сла́вꙋ бжⷭ҇твеннагѡ твоегѡ̀ зра́ка:  ви́дѧхꙋ бо ри̑зы твоѧ̑ ѡ҆блиста́вшыѧ ꙗ҆́кѡ свѣ́тъ, и҆  лицѐ твоѐ па́че со́лнца: не терпѧ́ще зрѣ́ти нестерпи́мое  твоегѡ̀ сїѧ́нїѧ, на зе́млю (с. 150) низпа́дахꙋ, ника́коже  зрѣ́ти могꙋ́ще. гла́съ же слы́шахꙋ свидѣ́тельствꙋющъ  свы́ше: се́й є҆́сть сн҃ъ мо́й возлю́бленный, прише́дый въ  мі́ръ спастѝ человѣ́ка. 
На благослове́нїи хлѣ́бѡвъ, тропа́рь, гла́съ з҃:  Преѡбрази́лсѧ є҆сѝ на горѣ̀: три́жды. Пи́санъ на  ма́лѣй вече́рни, и҆ чте́нїе пра́здника. 
На оу҆́трени, на Бг҃ъ гдⷭ҇ь, тропа́рь пра́здника,  три́жды. 
По а҃-й стїхоло́гїи сѣда́ленъ, гла́съ д҃: Поⷣ:  Оу҆диви́сѧ і҆ѡ́сифъ: 
Человѣ́ческое и҆змѣне́нїе, є҆́же со сла́вою  твое́ю, сп҃се, второ́е и҆ стра́шное твоегѡ̀ прише́ствїѧ  показꙋ́ѧй, на горѣ̀ ѳавѡ́рстѣй преѡбрази́лсѧ є҆сѝ:  и҆лїа̀ и҆ мѡѷсе́й глаго́лахꙋ съ тобо́ю, и҆ трїе́хъ ѿ  оу҆ч҃ни̑къ спризва́въ, и҆̀же ви́дѣвше, влⷣко, сла́вꙋ  твою̀, блиста́нїю твоемꙋ̀ оу҆диви́шасѧ. и҆́же тогда̀ си̑мъ  свѣ́тъ тво́й возсїѧ́вый, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҆ подо́бенъ  то́йже: 
На горѣ̀ ѳавѡ́рстѣй преѡбрази́лсѧ є҆сѝ, і҆и҃се,  и҆ ѻ҆́блакъ свѣ́телъ протѧза́ющсѧ ꙗ҆́кѡ сѣ́нь, а҆пⷭ҇лы  сла́вою покры̀: тѣ́мже и҆ на зе́млю ни́цъ па́дахꙋ, не  терпѧ́ще зрѣ́ти свѣ́тлости непристꙋ́пныѧ сла́вы лица̀  твоегѡ̀, безнача́льне сп҃се хрⷭ҇тѐ бж҃е. и҆́же тогда̀ си̑мъ  свѣ́тъ тво́й возсїѧ́вый, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ то́йже. Подо́бенъ:  Вознесы́йсѧ: 
Возше́дъ со оу҆ч҃никѝ на го́рꙋ, и҆ во сла́вѣ  ѻ҆́ч҃и ѡ҆блиста́въ, съ мѡѷсе́омъ и҆лїа̀ тебѣ̀  предстоѧ́тъ: зако́нъ и҆ прⷪ҇ро́цы бо ꙗ҆́кѡ бг҃ꙋ слꙋ́жатъ,  и҆ сн҃овство̀ є҆сте́ственное роди́тель и҆сповѣ́даѧ,  нарица́ше сн҃а, є҆го́же воспѣва́емъ съ тобо́ю и҆ дх҃омъ.  (с. 151) 
Сла́ва, и҆ ны́нѣ, гла́съ и҃. Подо́бенъ:  Повелѣ́нное: 
Сокрове́ннꙋю мо́лнїю подъ пло́тїю сꙋщества̀ твоегѡ̀,  хрⷭ҇тѐ, и҆ бжⷭ҇твеннагѡ благолѣ́пїѧ, на ст҃ѣ́й показа́лъ  є҆сѝ горѣ̀, бл҃годѣ́телю, просїѧ́въ сꙋ́щымъ съ тобо́ю  оу҆ч҃никѡ́мъ: и҆ разꙋмѣ́вше нестерпи́мꙋ сꙋ́щꙋ сла́вꙋ  твою̀, ст҃ъ є҆сѝ, возопи́ша, ꙗ҆́кѡ непристꙋ́пенъ сы́й,  ви́дѣнъ бы́лъ є҆сѝ пло́тїю мі́рови, є҆ди́не  чл҃вѣколю́бче. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ  гла́съ д҃: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. Сті́хъ: Твоѧ̑ сꙋ́ть небеса̀ и҆ твоѧ̀  є҆́сть землѧ̀. Є҆ѵⷢ҇лїе лꙋкѝ, зача́ло м҃є. 
По н҃-мъ ѱалмѣ̀. Сла́ва: 
Всѧ́чєскаѧ дне́сь ра́дости и҆спо́лнишасѧ, хрⷭ҇то́съ  преѡбрази́сѧ предъ оу҆ч҃никѝ. 
И҆ ны́нѣ, то́йже. 
Стїхи́ра самогла́сна, гла́съ є҃: 
Бжⷭ҇тва̀ твоегѡ̀, сп҃се, ма́лꙋ зарю̀ ѡ҆бнажи́въ  совозше́дшымъ съ тобо́ю на го́рꙋ, премі́рныѧ твоеѧ̀ сла́вы  сотвори́лъ є҆сѝ рачи́тели. тѣ́мже оу҆жа́снѡ зовѧ́хꙋ:  добро̀ є҆́сть на́мъ здѣ̀ бы́ти. съ ни́миже и҆ мы̀ тебѐ  преѡбра́жшагосѧ сп҃са хрⷭ҇та̀ пое́мъ во вѣ́ки. 
Канѡ́на два̀: Кѵ́ръ космы̀, гла́съ д҃: и҆ кѵ́ръ  і҆ѡа́нна, гла́съ и҃: і҆рмосы̀ ѻ҆бою̀ канѡ́нѡвъ по два́жды:  тропарѝ всѝ пое́мъ на в҃ї. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми, по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋже́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Глаго́лы живѡ́тныѧ дрꙋгѡ́мъ хрⷭ҇то́съ, и҆ ѡ҆  бжⷭ҇твеннѣмъ наказꙋ́ѧ црⷭ҇твїи, речѐ: во мнѣ̀ ѻ҆ц҃а̀  позна́йте, свѣ́томъ ꙗ҆́кѡ ѡ҆блиста́ѧ непристꙋ́пнымъ, въ  ра́дости пою́ще: пои́мъ бг҃ꙋ на́шемꙋ, ꙗ҆́кѡ просла́висѧ.  (с. 152) 
Си́лою ꙗ҆зы̑къ ѡ҆блече́тесѧ, дрꙋ́зи оу҆ч҃ницы̀,  чꙋ́дни же бꙋ́дете въ бога́тствѣ и҆́хъ, ꙗ҆́кѡ сла́вы  напо́лнитесѧ: ꙗ҆́кѡ ꙗ҆влю́сѧ свѣтлѣ́е со́лнца ѡ҆блиста́ѧ  въ ра́дости пою́щихъ: пои́мъ бг҃ꙋ на́шемꙋ, ꙗ҆́кѡ  просла́висѧ. 
Дне́сь хрⷭ҇то́съ на горѣ̀ ѳавѡ́рстѣй просїѧ́въ  ꙗ҆́снѡ бж҃е́ственною заре́ю, ꙗ҆́коже ѡ҆бѣща́сѧ,  оу҆ч҃никѡ́мъ ѡ҆бнажѝ зра́къ: свѣтоно́сныѧ же напо́лнишасѧ  бжⷭ҇твенныѧ зарѝ, въ ра́дости поѧ́хꙋ: пои́мъ бг҃ꙋ на́шемꙋ,  ꙗ҆́кѡ просла́висѧ. 
Дрꙋгі́й канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Мѡѷсе́й на мо́рѣ прⷪ҇ро́чески ви́дѣвъ ѻ҆́блакомъ  и҆ столпо́мъ дре́вле ѻ҆́гненнымъ сла́вꙋ гдⷭ҇ню, вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Ꙗ҆́кѡ ка́менемъ тѣ́ломъ покры́всѧ, ѡ҆боже́нїемъ  неви́димагѡ зрѧ̀, мѡѷсе́й бг҃ови́децъ, взыва́ше:  и҆зба́вителю и҆ бг҃ꙋ на́шемꙋ пои́мъ. 
Ты̀ на горѣ̀ зако́ннѣй, и҆ на ѳавѡ́рстѣй ви́дѣнъ  бы́лъ є҆сѝ мѡѷсе́емъ во мра́цѣ дре́вле, во свѣ́тѣ же  ны́нѣ непристꙋ́пнѣмъ бжⷭ҇тва̀. 
Катава́сїа: Крⷭ҇тъ начерта́въ мѡѷсе́й: 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Во всего̀ а҆да́ма ѡ҆бле́ксѧ, хрⷭ҇тѐ, ѡ҆чернѣ́вшее  и҆змѣни́въ просвѣти́лъ є҆сѝ дре́вле є҆стество̀, и҆  и҆змѣне́нїемъ зра́ка твоегѡ̀ бг҃осодѣ́лалъ є҆сѝ. 
Столпо́мъ ѻ҆гнезра́чнымъ, и҆ ѻ҆́блакомъ дре́вле,  и҆́же въ пꙋсты́ни і҆и҃лѧ веды́й, дне́сь на горѣ̀  ѳавѡ́рстѣй, неизрече́ннѡ во свѣ́тѣ хрⷭ҇то́съ просїѧ̀. (с.  153) 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Ѡ҆сѣнѧ́ющаѧ сла́ва, въ сѣ́ни пе́рвѣе, и҆  мѡѷсе́еви бесѣ́дꙋющи твоемꙋ̀ оу҆го́дникꙋ, ѻ҆́бразъ  бы́сть ѡ҆блиста́вшагѡ неизрече́ннѡ, на ѳавѡ́рѣ, влⷣко,  твоегѡ̀ преѡбраже́нїѧ. 
Совзыдо́ша тѝ, сло́ве є҆диноро́дный, вы́шнїи  а҆пⷭ҇льстїи версѝ, на го́рꙋ ѳавѡ́рскꙋю: и҆ сопредста́ша тѝ  мѡѷсе́й же и҆ и҆лїа̀, ꙗ҆́кѡ бж҃їѧ слꙋги̑, є҆ди́не  чл҃вѣколю́бче. 
Бг҃ъ сло́во сы́й, ве́сь зе́мленъ бы́сть, всемꙋ̀  бжⷭ҇твꙋ̀ смѣси́въ человѣ́чество, во ѵ҆поста́си свое́й:  ю҆́же во двою̀ сꙋщєствꙋ̀ мѡѷсе́й и҆ и҆лїа́ же ви́дѣша на  горѣ̀ ѳавѡ́рѣ. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
На горѣ̀ ѳавѡ́рстѣй преѡбрази́лсѧ є҆сѝ, і҆и҃се,  посредѣ̀ и҆лїѝ и҆ мѡѷсе́а, премꙋ́дрыхъ, со і҆а́кѡвомъ, и҆  петро́мъ и҆ і҆ѡа́нномъ. пе́тръ же разꙋмѣ́ѧ, сїѧ̑ тебѣ̀  глаго́лаше: добро̀ здѣ̀ є҆́сть сотвори́ти трѝ сѣ̑ни,  є҆ди́нꙋ мѡѷсе́ю, и҆ є҆ди́нꙋ и҆лїѝ, и҆ є҆ди́нꙋ тебѣ̀  влⷣцѣ хрⷭ҇тꙋ̀. и҆́же тогда̀ свѣ́тъ тво́й си̑мъ  возсїѧ́вый, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Оу҆слы́шахъ сла́вное смотре́нїе твоѐ, хрⷭ҇тѐ  бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти  и҆зба́виши зовꙋ́щыѧ: сла́ва си́лѣ твое́й, гдⷭ҇и. 
Зако́нъ въ сїна́и писа́нїемъ воѡбража́ѧ, хрⷭ҇тѐ  бж҃е, во ѻ҆́блацѣ, и҆ ѻ҆гнѝ, и҆ мра́цѣ, и҆ въ ви́хрѣ  ꙗ҆ви́лсѧ є҆сѝ носи́мь: сла́вѣ си́лѣ твое́й, гдⷭ҇и. 
Да оу҆вѣ́риши сла́вное строе́нїе твоѐ, хрⷭ҇тѐ  бж҃е, ꙗ҆́кѡ сы́й пре́жде вѣ̑къ, и҆ то́йже на ѻ҆́блацѣ  восхожде́нїе положи́вый, на ѳавѡ́рѣ неизрече́ннѡ просїѧ́лъ  є҆сѝ. 
Соглаго́люще предстоѧ́хꙋ раболѣ́пнѡ тебѣ̀ влⷣцѣ  хрⷭ҇тꙋ̀, (с. 154) къ ни́мже па́рою ѻ҆гнѧ̀ и҆ мра́ка, и҆  то́нкимъ хла́домъ бесѣ́довалъ є҆сѝ: сла́ва си́лѣ твое́й,  гдⷭ҇и. 
Возвѣща́хꙋ сла́вное крⷭ҇та̀ ра́ди твоегѡ̀, на  ѳавѡ́ръ прише́дше, и҆́же во ѻ҆гни́ тѧ и҆ кꙋпинѣ̀ дре́вле  предви́дѣвый мѡѷсе́й, и҆ взѧ́тый на колесни́цѣ  ѻ҆́гненнѣй и҆лїа̀, хрⷭ҇тѐ. 
И҆́нъ. І҆рмо́съ: 
И҆зъ пло́ти твоеѧ̀ лꙋчѝ бжⷭ҇тва̀ и҆схожда́хꙋ,  прⷪ҇ро́кѡмъ и҆ а҆пⷭ҇толѡмъ. тѣ́мъ нача̑льницы пою́ще  взыва́хꙋ: сла́ва си́лѣ твое́й, гдⷭ҇и. 
И҆́же кꙋпинꙋ̀ сохрани́вый неврежде́нꙋ,  прикоснꙋ́вшꙋюсѧ ѻ҆гню̀, мѡѷсе́ю бг҃осїѧ́ннꙋю пло́ть  показа́лъ є҆сѝ, влⷣко, пою́щемꙋ: сла́ва си́лѣ твое́й,  гдⷭ҇и. 
Скры́сѧ заре́ю бжⷭ҇тва̀ чꙋ́вственное со́лнце, ꙗ҆́кѡ  на горѣ̀ ѳавѡ́рѣ ви́дѣвъ тѧ̀ преѡбразꙋ́ющасѧ, і҆и҃се  мо́й: сла́ва си́лѣ твое́й, гдⷭ҇и. 
Ѻ҆́гнь не ѡ҆палѧ́ѧ ве́щи тѣле́сныѧ, ви́дѣнъ  бы́сть невеще́ственъ: ꙗ҆́коже мѡѷсе́ю и҆ а҆пⷭ҇толѡмъ  ꙗ҆ви́лсѧ є҆сѝ, и҆лїи́ же, влⷣко, є҆ди́нъ ѿ двою̀, во  двꙋ̀ соверше́ннꙋ є҆стєствꙋ̀. 
Пѣ́снь є҃. І҆рмо́съ: 
Ѿ свѣ́та пресѣкі́й перворо́дный свѣ́тъ, ꙗ҆́кѡ  во свѣ́тѣ дѣла̀ пою́тъ тѧ̀, хрⷭ҇тѐ, содѣ́телѧ, во  свѣ́тѣ твое́мъ пꙋти̑ на́шѧ напра́ви. 
Предъ лице́мъ твои́мъ го́ры оу҆клони́шасѧ: свѣ́тъ  бо и҆ предъ нога́ми, нб҃отє́чныѧ лꙋчѝ, хрⷭ҇тѐ, со́лнца  прїи́де, зра́къ зе́мленъ ꙗ҆́кѡ прїѧ́ти благоволи́лъ є҆сѝ. 
Сѐ сп҃съ, вопїѧ́хꙋ мѡѷсе́й и҆ и҆лїа̀,  оу҆ч҃никѡ́мъ на горѣ̀ ст҃ѣ́й ѳавѡ́рстѣй ѡ҆глаша́ємымъ,  хрⷭ҇то́съ, є҆го́же дре́вле провозвѣсти́хомъ сꙋ́щаго бг҃а. 
Неизмѣ́нное є҆стество̀, человѣ́ческомꙋ  примѣ́шсѧ, ѻ҆би́льнѡ невеще́ственнагѡ бжⷭ҇тва̀, свѣ́тъ,  и҆з̾ѡбнажи́въ а҆пⷭ҇лѡмъ, неизрече́ннѡ возсїѧ̀. 
Тѧ̀ присносꙋ́щное сїѧ́нїе, во ѻ҆ч҃естѣй сла́вѣ,  оу҆ч҃ницы̀ (с. 155) ꙗ҆́кѡ ви́дѣвше возсїѧ́вша, хрⷭ҇тѐ,  тебѣ̀ вопїѧ́хꙋ: во свѣ́тѣ твое́мъ пꙋти̑ на́шѧ напра́ви. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ, пꙋти̑ моѧ̑ напра́ви, молю́сѧ. 
Вѣті́йствꙋющїй ѧ҆зы́къ твоегѡ̀ вели́чества не  мо́жетъ вѣща́ти: ꙗ҆́кѡ бо держа́й живо́тъ, и҆ сме́ртїю  влады́й, предста́вилъ є҆сѝ, на ѳавѡ́рстѣй горѣ̀ мѡѷсе́а  и҆ и҆лїю̀, свидѣ́тельствꙋющыѧ твоѐ бж҃ество̀. 
И҆́же рꙋка́ми неви́димыми созда́въ по ѻ҆́бразꙋ  твоемꙋ̀, хрⷭ҇тѐ, человѣ́ка, началоѻбра́знꙋю твою̀ въ  созда́нїи добро́тꙋ показа́лъ є҆сѝ: не ꙗ҆́кѡ во  ѻ҆́бразѣ, но ꙗ҆́кѡ са́мъ сы́й по сꙋществꙋ̀, бг҃ъ бы́лъ  є҆сѝ и҆ чл҃вѣ́къ. 
Сраствори́всѧ неслїѧ́ннѡ, оу҆́гль горѧ́щь показа́лъ  є҆сѝ на́мъ бжⷭ҇тва̀, попалѧ́ющь оу҆́бѡ грѣхѝ, дꙋ́шы же  просвѣща́ющь, на ѳавѡ́рстѣй горѣ̀: мѡѷсе́а со и҆лїе́ю,  оу҆ч҃никѡ́въ же старѣ́йшыѧ оу҆диви́лъ є҆сѝ. 
Пѣ́снь ѕ҃. І҆рмо́съ: 
Внегда̀ скорбѣ́ти мѝ, возопи́хъ ко гдⷭ҇ꙋ, и҆  оу҆слы́ша мѧ̀ бг҃ъ спасе́нїѧ моегѡ̀. 
Сїѧ́нїѧ па́че со́лнца, свѣ́тъ ꙗ҆снѣ́йшїй, сп҃съ  просїѧ̀ на ѳавѡ́рѣ, на́съ просвѣти́лъ є҆́сть. 
Возше́дъ на го́рꙋ ѳавѡ́рскꙋю, преѡбрази́лсѧ є҆сѝ,  хрⷭ҇тѐ, и҆ ле́сть всю̀ ѡ҆мрачи́въ, на́съ просвѣти́лъ  є҆сѝ. 
Тѧ̀ бг҃а позна́вше сла́внїи а҆пⷭ҇ли, на ѳавѡ́рѣ же,  хрⷭ҇тѐ, оу҆ди́вльшесѧ, колѣ̑на преклони́ша. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. (с.  156) 
Ꙗ҆́кѡ ве́лїе и҆ стра́шное оу҆зрѣ́сѧ видѣ́нїе  дне́сь, съ нб҃сѐ оу҆́бѡ чꙋ́вственное ѿ земли́ же  несравне́нное, ѡ҆блиста̀ сл҃нце пра́вды мы́сленное на горѣ̀  ѳавѡ́рстѣй. 
Пре́йде оу҆́бѡ сѣ́нь зако́ннаѧ, и҆знемо́гшаѧ,  прїи́де же ꙗ҆́вѣ хрⷭ҇то́съ и҆́стина, мѡѷсе́й возопѝ, на  ѳавѡ́рѣ ви́дѣвъ твоѐ бж҃ество̀. 
Сто́лпъ ѻ҆́гненный, хрⷭ҇та̀ преѡбразꙋ́ющасѧ,  ѻ҆́блакъ же ꙗ҆́вѣ благода́ть дх҃а, ѡ҆сѣни́вшꙋю на  ѳавѡ́рѣ предсказа́ша ꙗ҆вле́ннѣйше. 
Конда́къ, гла́съ з҃. Самогла́сенъ: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ч҃ницы̀ твоѝ, сла́вꙋ твою̀, хрⷭ҇тѐ бж҃е,  ви́дѣша: да є҆гда́ тѧ оу҆́зрѧтъ распина́ема, страда́нїе  оу҆́бѡ оу҆разꙋмѣ́ютъ во́льное, мі́рови же проповѣ́дѧтъ:  ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе. 
І҆́косъ: 
Воста́ните, лѣни́вїи, и҆̀же всегда̀ ни́зꙋ пони́кшїи  въ зе́млю, дꙋшѝ моеѧ̀ по́мыслы, возми́тесѧ и҆ возвы́ситесѧ  на высотꙋ̀ бжⷭ҇твеннагѡ восхожде́нїѧ. притеце́мъ къ петрꙋ̀  и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю  го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ,  гла́съ же оу҆слы́шимъ, и҆̀же свы́ше слы́шаша, и҆  проповѣ́даша ѻ҆́ч҃ее сїѧ́нїе. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Ѡ҆блиста́вшесѧ свѣ́томъ непристꙋ́пныѧ сла́вы, на  ѳавѡ́рстѣй горѣ̀ а҆пⷭ҇ли, хрⷭ҇тꙋ̀ вопїѧ́хꙋ: ѻ҆тє́цъ  на́шихъ бж҃е, бл҃гослове́нъ є҆сѝ. 
Сїѧ́нїемъ бжⷭ҇твеннагѡ шꙋ́ма и҆ росода́тельнымъ  ѻ҆́блакомъ, хрⷭ҇тѐ, и҆ заре́ю твое́ю наслажда́еми, а҆пⷭ҇ли  поѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ. 
Въ непристꙋ́пномъ свѣ́тѣ, ꙗ҆́кѡ ви́дѣ тѧ̀  пе́тръ, на (с. 157) ѳавѡ́рстѣй горѣ̀ ѡ҆блиста́вша,  хрⷭ҇тѐ, возопѝ: ѻ҆тє́цъ на́шихъ бж҃е, бл҃гослове́нъ  є҆сѝ. 
Съ нача́льникомъ жи́зни хрⷭ҇то́мъ сꙋ́ще, дѣ́ти  зеведе́евы, ꙗ҆́кѡ и҆спꙋстѝ зра́ка свѣ́тъ, возгремѣ́ша:  ѻ҆тє́цъ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ны́нѣ ви́дѣна бы́ша а҆пⷭ҇лѡмъ неви́димаѧ бж҃ества̀  во пло́ти, на горѣ̀ ѳавѡ́рстѣй ѡ҆блиста́вша, вопїю́щымъ:  бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆жасо́шасѧ стра́хомъ, оу҆ди́вльшесѧ благолѣ́пїю  бж҃е́ственнагѡ црⷭ҇тва, на горѣ̀ ѳавѡ́рстѣй а҆пⷭ҇ли,  вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки. 
Ны́нѣ неꙋслы̑шаннаѧ оу҆слы́шана бы́ша: безъ  ѻ҆ц҃а́ бо сн҃ъ ѿ дв҃ы ѻ҆те́ческимъ гла́сомъ сла́внѡ  свидѣ́тельствꙋетсѧ, ꙗ҆́кѡ бг҃ъ и҆ чл҃вѣ́къ, то́йже во  вѣ́ки. 
Положе́нїемъ не бы́лъ є҆сѝ вы́шнѧгѡ, сꙋщество́мъ  же сн҃ъ возлю́бленъ, пре́жде сы́й, на́мъ прибли́жилсѧ є҆сѝ  непрело́жнѡ: бл҃гослове́нъ є҆сѝ, гдⷭ҇и бж҃е, во вѣ́ки. 
Пѣ́снь и҃. І҆рмо́съ: 
Въ вавѷлѡ́нѣ ѻ҆́троцы бжⷭ҇твенною распала́еми  ре́вностїю, мꙋчи́телѧ и҆ пла́мене преще́нїе мꙋ́жески  попра́ша, и҆ посредѣ̀ ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Манове́нїемъ всѧ̑ носѧ́й, нога́ми пречи́стыми на  го́рꙋ взы́де ѳавѡ́рскꙋю хрⷭ҇то́съ: на не́йже па́че  со́лнечныѧ лꙋчѝ ѡ҆блиста̀ лице́мъ, и҆̀же зако́нꙋ  старѣ́йшыѧ и҆ благода́ти, показа̀ пою́щыѧ: благослови́те,  всѧ̑ дѣла̀ гдⷭ҇нѧ, гдⷭ҇а. 
Непристꙋ́пною сла́вою, на горѣ̀ ꙗ҆́вльсѧ  неизрече́ннѡ ѳавѡ́рстѣй, неѡдержи́мый и҆ незаходи́мый  свѣ́тъ, ѻ҆́ч҃ее (с. 158) сїѧ́нїе, тва́рь оу҆ѧсни́въ,  человѣ́ки ѡ҆божѝ пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Свѧщеннолѣ́пнѡ стоѧ́ще мѡѷсе́й же и҆ и҆лїа̀ на  горѣ̀ ѳавѡ́рѣ, бжⷭ҇твенныѧ начерта́нїе ꙗ҆́снѡ ѵ҆поста́си  ви́дѣвше, хрⷭ҇та̀ во ѻ҆ч҃естѣй ѡ҆блиста́вша сла́вѣ,  воспѣва́хꙋ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆́же во зра́цѣ бжⷭ҇твеннагѡ ра́ди ꙗ҆вле́нїѧ,  лицѐ просла́висѧ и҆ногда̀ мѡѷсе́ово: хрⷭ҇то́съ же ꙗ҆́кѡ  ри́зою свѣ́томъ и҆ сла́вою ѡ҆дѣва́етсѧ, свѣ́та бо  самодѣ́теленъ сы́й, ѡ҆зарѧ́етъ пою́щыѧ: благослови́те, всѧ̑  дѣла̀ гдⷭ҇нѧ, гдⷭ҇а. 
Ѿ свѣторо́дна ѻ҆́блака, хрⷭ҇та̀ оу҆ч҃ницы̀  ѡ҆б̾ѧ́та зрѧ́ще на ѳавѡ́рѣ, и҆ ни́цы на зе́млю па́дше,  оу҆́мъ просвѣ́щше, со ѻ҆ц҃е́мъ сего̀ поѧ́хꙋ и҆ дх҃омъ:  благослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Оу҆слы́шавше, влⷣко, ѿ ѻ҆ц҃а̀  свидѣ́тельствꙋема, и҆ ꙗ҆́кѡ человѣ́ческа твердѣ́йша  зра́ка, зрѣ́ти лица̀ твоегѡ̀ блиста́нїѧ не терпѧ́ще, твоѝ  оу҆ченицы̀ на зе́млю ни́цъ па́дахꙋ, со стра́хомъ пою́ще:  свѧще́нницы благослови́те, лю́дїе превозноси́те во всѧ̑  вѣ́ки. 
Ца́рствꙋющымъ є҆сѝ цр҃ь прекра́сенъ, и҆ и҆̀же  всю́дꙋ владѧ́щымъ гдⷭ҇ь си́ленъ, бл҃же́нъ, и҆ во свѣ́тѣ  живы́й непристꙋ́пнѣмъ. є҆мꙋ́же оу҆ч҃ницы̀ оу҆ди́вльшесѧ,  мѡѷсе́й же и҆ и҆лїа̀, вопїѧ́хꙋ: ѻ҆́троцы благослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Ꙗ҆́кѡ нб҃омъ владꙋ́щемꙋ, и҆ земле́ю гдⷭ҇ьствꙋющемꙋ,  и҆ преиспо́дними ѻ҆́бласть и҆мꙋ́щемꙋ, хрⷭ҇тѐ, предста́ша  тѝ, ѿ землѝ оу҆́бѡ а҆пⷭ҇ли, ꙗ҆́кѡ съ нб҃се́ же  ѳесві́тѧнинъ и҆лїа̀, (с. 159) мѡѷсе́й же ѿ ме́ртвыхъ,  пою́ще согла́снѡ: лю́дїе превозноси́те во всѧ̑ вѣ́ки. 
Оу҆ны́нїѧ ражда́ющыѧ печа̑ли на землѝ ѡ҆ста́виша,  а҆пⷭ҇лѡвъ и҆збра́ннїи, чл҃вѣколю́бче, ꙗ҆́кѡ тебѣ̀  послѣ́доваша, ко и҆́же ѿ землѝ преложе́нїю бжⷭ҇твеннагѡ  житїѧ̀. тѣ́мже и҆ по достоѧ́нїю твоегѡ̀ бг҃оѧвле́нїѧ  оу҆лꙋчи́вше, поѧ́хꙋ: лю́дїе превозноси́те є҆го̀ во вѣ́ки. 
На ѳ҃-й пѣ́сни, Честнѣ́йшꙋю, не пое́мъ, а҆́ще и҆  въ недѣ́лю, но пое́мъ припѣ́въ пра́здника. 
Велича́й, дꙋшѐ моѧ̀, на ѳавѡ́рѣ преѡбрази́вшагосѧ  гдⷭ҇а. 
Та́же і҆рмо́съ: Ржⷭ҇тво̀ твоѐ: 
Посе́мъ вторы́й ли́къ пое́тъ то́йже припѣ́въ, и҆  і҆рмо́съ. И҆ ко второ́мꙋ канѡ́нꙋ припѣва́ютъ то́йже  припѣ́въ. 
Пѣ́снь ѳ҃. І҆рмо́съ: 
Ржⷭ҇тво̀ твоѐ нетлѣ́ннѡ ꙗ҆ви́сѧ: бг҃ъ и҆зъ бокꙋ̀  твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆  съ человѣ́ки поживѐ. тѧ̀, бцⷣе, тѣ́мъ всѝ велича́емъ. 
Оу҆жа́сни но́вымъ свѣтоли́тїемъ внеза́пꙋ  оу҆ч҃ницы̀ ѡ҆свѣ́щшесѧ, дрꙋ́гъ дрꙋ́га зрѧ́хꙋ:  оу҆ди́вльшесѧ же, и҆ къ землѝ прекло́ншесѧ, тебѣ̀ влⷣцѣ  всѣ́хъ поклони́шасѧ. 
Шꙋ́мъ и҆зъ ѻ҆́блака посыла́шесѧ бг҃огла́сенъ,  и҆звѣствꙋ́ѧ чꙋ́до: ѻ҆ц҃ъ бо свѣ́тѡвъ, се́й є҆́сть сн҃ъ  мо́й возлю́бленный, а҆пⷭ҇лѡмъ вопїѧ́ше, тогѡ̀ послꙋ́шайте. 
Нѡ́ваѧ ви́дѣвше и҆ пресла̑внаѧ, гла́съ ѻ҆ч҃ескїй  внꙋши́вше, на ѳавѡ́рѣ словесѐ слꙋги̑, и҆з̾ѡбраже́нїе  первоѻбра́знагѡ, се́й є҆́сть, вопїѧ́хꙋ, сп҃съ на́шъ. 
Ѻ҆́бразе непремѣ́нный сꙋ́щагѡ, недви́жиме, печа́ть  неизмѣ́нна, сн҃е, сло́ве, мꙋ́дросте и҆ мы́шце, десни́це,  вы́шнѧгѡ си́ло, тѧ̀ воспѣва́емъ со ѻ҆ц҃е́мъ же и҆ дх҃омъ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ (с. 160) вы́шнїй во́лею сни́де да́же  и҆ до пло́ти, ѿ дв҃и́ческагѡ чре́ва бы́въ чл҃вѣ́къ.  тѣ́мже пречи́стꙋю бцⷣꙋ вѣ́рнїи велича́емъ. 
Да твоѐ пока́жеши ꙗ҆́вѣ неизрече́нное второ́е  сни́тїе, ꙗ҆́кѡ да вы́шнїй бг҃ъ ꙗ҆ви́шисѧ, стоѧ̀ посредѣ̀  богѡ́въ а҆по́стѡлъ на ѳавѡ́рѣ, мѡѷсе́а же и҆ и҆лїю̀  неизрече́ннѡ ѡ҆сїѧ́лъ є҆сѝ. тѣ́мже всѝ тѧ̀, хрⷭ҇тѐ,  велича́емъ. 
Прїиди́те, мнѣ̀ покори́тесѧ лю́дїе, возше́дше на  го́рꙋ ст҃ꙋ́ю пренбⷭ҇нꙋю, невеще́ственнѡ ста́немъ во гра́дѣ  жива́гѡ бг҃а, и҆ оу҆́зримъ мы́сленнѡ бж҃ество̀  невеще́ственное, ѻ҆ц҃а̀ и҆ дх҃а, въ сн҃ѣ є҆диноро́днѣмъ  ѡ҆блиста́ющее. 
Привле́клъ є҆сѝ любо́вїю мѧ̀, сп҃се, и҆  премѣни́лъ є҆сѝ бжⷭ҇твеннымъ твои́мъ жела́нїемъ: но  попалѝ ѻ҆гне́мъ невеще́ственнымъ грѣхѝ моѧ̑, и҆  насы́титисѧ твоеѧ̀ пи́щи сподо́би: да ѻ҆боѐ и҆гра́ѧ,  велича́ю, бл҃же, вели̑чїѧ твоѧ̑. 
Свѣти́ленъ: 
Свѣ́те неизмѣ́нный, сло́ве, свѣ́та ѻ҆ц҃а̀  нерожде́нна, въ ꙗ҆вле́ннѣмъ свѣ́тѣ твое́мъ дне́сь на  ѳавѡ́рѣ свѣ́тъ ви́дѣхомъ ѻ҆ц҃а̀, свѣ́тъ и҆ дх҃а,  свѣ́томъ наставлѧ́ющаго всю̀ тва́рь. 
Три́жды. 
На хвали́техъ, Всѧ́кое дыха́нїе, поста́вимъ стїхѝ  д҃, гла́съ д҃. 
Подо́бенъ: Зва́нный свы́ше: 
Пре́жде честна́гѡ крⷭ҇та̀ твоегѡ̀ и҆ страда́нїѧ, ꙳  пои́мъ и҆̀хже проразсꙋди́лъ є҆сѝ, ꙳ ѿ свѧще́нныхъ  оу҆ч҃ни̑къ, ꙳ на ѳавѡ́рскꙋю, влⷣко, возше́лъ є҆сѝ го́рꙋ,  ꙳ показа́ти восхотѣ́въ си̑мъ сла́вꙋ твою̀: ꙳ и҆̀же и҆  ви́дѣвше тѧ̀ преѡбрази́вшасѧ, ꙳ и҆ па́че со́лнца  просїѧ́вша, ꙳ ни́цы па́дше, си́лѣ твое́й оу҆диви́шасѧ,  взыва́юще: ꙳ ты̀ безлѣ́тенъ свѣ́тъ є҆сѝ, хрⷭ҇тѐ, и҆  сїѧ́нїе ѻ҆́ч҃ее, ꙳ а҆́ще и҆ во́лею пло́ть ꙗ҆ви́лсѧ є҆сѝ,  неизмѣ́нне. 
Два́жды. 
И҆́же пре́жде вѣ̑къ ꙳ сы́й бг҃ъ сло́во, ꙳ и҆́же  свѣ́томъ ꙳ ꙗ҆́кѡ ри́зою ѡ҆дѣва́ѧйсѧ, ꙳ преѡбразꙋ́ющїйсѧ  предъ оу҆ч҃никѝ (с. 161) твои́ми, ꙳ па́че со́лнца сло́ве,  просїѧ́лъ є҆сѝ: ꙳ мѡѷсе́й же и҆ и҆лїа̀ тебѣ̀ предста́ша,  ꙳ мє́ртвымъ и҆ живы̑мъ тѧ̀ гдⷭ҇а повѣ́дающе, ꙳ и҆ твоѐ  сла́вѧще неизрече́нное смотре́нїе и҆ ми́лость, ꙳ и҆ мно́гое  милосе́рдїе, ꙳ и҆́мже спа́слъ є҆сѝ мі́ръ, ꙳ грѣхо́мъ  погиба́ющїй. 
Ѿ дв҃и́ческагѡ ѻ҆́блака тѧ̀ рожде́на, ꙳ и҆ пло́ть  бы́вша, ꙳ и҆ на горѣ̀ ѳавѡ́рстѣй ꙳ преѡбразꙋ́ющасѧ, гдⷭ҇и,  ꙳ и҆ ѻ҆́блакомъ свѣ́тлымъ тѧ̀ ѡ҆крꙋжа́ема, ꙳ гла́съ  роди́телевъ возлю́бленнаго тѧ̀ сн҃а ꙳ оу҆ч҃никѡ́мъ  предстоѧ́щымъ тебѣ̀ ꙗ҆́вѣ ска́зоваше, ꙳ ꙗ҆́кѡ  є҆диносꙋ́щна и҆ є҆динопресто́льна. ꙳ тѣ́мже пе́тръ  оу҆дивлѧ́ѧсѧ, ꙳ добро̀ є҆́сть здѣ̀ бы́ти, глаго́лаше, ꙳  не вѣ́дый є҆́же глаго́лаше, ꙳ бл҃годѣ́телю  многоми́лостиве. 
Сла́ва, и҆ ны́нѣ, гла́съ и҃. Вѷзанті́ево: 
Поѧ́тъ хрⷭ҇то́съ петра̀, і҆а́кѡва и҆ і҆ѡа́нна, на  го́рꙋ высокꙋ̀ є҆ди́ны, и҆ преѡбрази́сѧ предъ ни́ми: и҆  просвѣти́сѧ лицѐ є҆гѡ̀ ꙗ҆́кѡ со́лнце, ри̑зы же є҆гѡ̀  бы́ша бѣлы̀ ꙗ҆́кѡ свѣ́тъ: и҆ ꙗ҆ви́шасѧ мѡѷсе́й и҆  и҆лїа̀ съ ни́мъ глаго́люще, и҆ ѻ҆́блакъ свѣ́телъ ѡ҆сѣнѝ  и҆̀хъ. и҆ сѐ гла́съ и҆зъ ѻ҆́блака глаго́лющъ: се́й є҆́сть  сн҃ъ мо́й возлю́бленный, ѡ҆ не́мже благоволи́хъ, тогѡ̀  послꙋ́шайте. 
Славосло́вїе вели́кое. И҆ ѿпꙋ́стъ. 
На лїтꙋргі́и, а҆нтїфѡ́нъ а҃, гла́съ в҃. Сті́хъ а҃.  Ѱало́мъ ѯ҃є: 
Воскли́кните гдⷭ҇еви всѧ̀ землѧ̀, по́йте же и҆́мени  є҆гѡ̀, дади́те сла́вꙋ хвалѣ̀ є҆гѡ̀. 
Моли́твами бцⷣы, сп҃се, спасѝ на́съ. 
Па́ки дрꙋгі́й ли́къ, то́йже сті́хъ: 
Воскли́кните гдⷭ҇еви всѧ̀ землѧ̀: 
Моли́твами бцⷣы, сп҃се, спасѝ на́съ. 
И҆ па́ки а҃-й ли́къ, сті́хъ в҃-й. Ѱало́мъ ѻ҃ѕ: 
Гла́съ гро́ма твоегѡ̀ въ колесѝ, ѡ҆свѣти́ша  мѡ́лнїѧ (с. 162) твоѧ̀ вселе́ннꙋю, подви́жесѧ и҆ тре́петна  бы́сть землѧ̀. 
Моли́твами бцⷣы, сп҃се, спасѝ на́съ. 
Та́же, в҃-й ли́къ, сті́хъ г҃-й. Ѱало́мъ р҃г: 
Во и҆сповѣ́данїе и҆ въ велелѣ́потꙋ ѡ҆бле́клсѧ  є҆сѝ, ѡ҆дѣѧ́йсѧ свѣ́томъ ꙗ҆́кѡ ри́зою. 
Моли́твами бцⷣы, сп҃се, спасѝ на́съ. 
Сла́ва, и҆ ны́нѣ: 
Моли́твами бцⷣы, сп҃се, спасѝ на́съ. 
А҆нтїфѡ́нъ в҃. Ѱало́мъ м҃з. Сті́хъ а҃: 
Го́ры сїѡ́нскїѧ, ре́бра сѣ́верова, гра́дъ цр҃ѧ̀  вели́кагѡ. 
Спаси́ ны, сн҃е бж҃їй, преѡбрази́выйсѧ на горѣ̀,  пою́щыѧ тѝ: а҆ллилꙋ́їа. 
Дрꙋгі́й ли́къ то́йже. Ѱало́мъ ѻ҃з. Сті́хъ в҃: 
И҆ введѐ ѧ҆̀ въ го́рꙋ ст҃ы́ни своеѧ̀, го́рꙋ сїю̀,  ю҆́же стѧжа̀ десни́ца є҆гѡ̀. 
Спаси́ ны, сн҃е бж҃їй, преѡбрази́выйсѧ на горѣ̀: 
Сті́хъ г҃: Го́рꙋ сїѡ́ню, ю҆́же возлюбѝ, и҆ созда̀  ꙗ҆́кѡ є҆диноро́га ст҃и́лище своѐ. 
Спаси́ ны, сн҃е бж҃їй, преѡбрази́выйсѧ на горѣ̀: 
Сла́ва, и҆ ны́нѣ: Є҆диноро́дный сн҃е и҆ сло́ве: 
А҆нтїфѡ́нъ г҃. Ѱало́мъ рк҃д: гла́съ з҃. Сті́хъ а҃: 
Надѣ́ющїисѧ на гдⷭ҇а, ꙗ҆́кѡ гора̀ сїѡ́нъ, не  подви́житсѧ во вѣ́къ. 
Тропа́рь, гла́съ з҃: 
Преѡбрази́лсѧ є҆сѝ на горѣ̀, хрⷭ҇тѐ бж҃е,  показа́вый оу҆ч҃никѡ́мъ твои̑мъ сла́вꙋ твою̀, ꙗ҆́коже  можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й  присносꙋ́щный, моли́твами бцⷣы, свѣтода́вче, сла́ва  тебѣ̀. 
Сті́хъ в҃: Го́ры ѻ҆́крестъ є҆гѡ̀ и҆ гдⷭ҇ь  ѻ҆́крестъ люде́й свои́хъ ѿ ны́нѣ и҆ до вѣ́ка. 
Тропа́рь: Преѡбрази́лсѧ є҆сѝ на горѣ̀: (с. 163) 
Ѱало́мъ д҃ї. Сті́хъ г҃: 
Гдⷭ҇и, кто̀ ѡ҆бита́етъ въ жили́щи твое́мъ; и҆лѝ  кто̀ всели́тсѧ во ст҃ꙋ́ю го́рꙋ твою̀; 
Тропа́рь: Преѡбрази́лсѧ є҆сѝ на горѣ̀: 
Ѱало́мъ к҃г. Сті́хъ д҃: 
Кто̀ взы́детъ на го́рꙋ гдⷭ҇ню; и҆лѝ кто̀ ста́нетъ  на мѣ́стѣ ст҃ѣ́мъ є҆гѡ̀; 
Тропа́рь: Преѡбрази́лсѧ є҆сѝ на горѣ̀: 
Вхо́дное: 
Гдⷭ҇и, послѝ свѣ́тъ тво́й, и҆ и҆́стинꙋ твою̀, та́  мѧ наста́виста, и҆ введо́ста мѧ̀ въ го́рꙋ ст҃ꙋ́ю твою̀. 
Тропа́рь: Преѡбрази́лсѧ є҆сѝ на горѣ̀: 
Сла́ва, и҆ ны́нѣ, конда́къ, гла́съ то́йже: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ченицы̀ твоѝ, сла́вꙋ твою̀, хрⷭ҇тѐ бж҃е,  ви́дѣша: да є҆гда́ тѧ оу҆́зрѧтъ распина́ема, страда́нїе  оу҆́бѡ оу҆разꙋмѣ́ютъ во́льное, мі́рови же проповѣ́дѧтъ,  ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе. 
Трист҃о́е: Прокі́менъ, гла́съ д҃. Ꙗ҆́кѡ  возвели́чишасѧ дѣла̀ твоѧ̑, гдⷭ҇и, всѧ̑ премꙋ́дростїю  сотвори́лъ є҆сѝ. Сті́хъ: Благословѝ, дꙋшѐ моѧ̀,  гдⷭ҇а, гдⷭ҇и бж҃е мо́й возвели́чилсѧ є҆сѝ ѕѣлѡ̀.  А҆пⷭ҇лъ, петро́ва посла́нїѧ, зача́ло ѯ҃є. А҆ллилꙋ́їа,  гла́съ и҃: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀.  Сті́хъ: Блаже́ни лю́дїе вѣ́дꙋщїи воскликнове́нїе.  Є҆ѵⷢ҇лїе матѳе́а, зача́ло ѻ҃. За Досто́йно,  і҆рмо́съ: Ржⷭ҇тво̀ твоѐ нетлѣ́нно ꙗ҆ви́сѧ: И҆ до  ѿда́нїѧ. Прича́стенъ: Гдⷭ҇и, во свѣ́тѣ лица̀ твоегѡ̀  по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки. 
На трапе́зѣ же разрѣша́емъ на ры́бꙋ, и҆ є҆ле́й, и҆  вїно̀, а҆́ще среда̀ и҆лѝ пѧто́къ. 
Подоба́етъ вѣ́дати: Ꙗ҆́кѡ преда́нїе и҆́мамы ѿ  ст҃ы́хъ ѻ҆тє́цъ, ѿ сп҃си́тельнагѡ сегѡ̀ пра́здника  преѡбраже́нїѧ снѣда́ти гро́здїе, (с. 164) и҆дѣ́же  ѡ҆брѣта́етсѧ, благослове́нїе прїе́мше ѿ і҆ере́а,  принесе́нꙋ бы́вшꙋ гро́здїю въ це́рковь, и҆ по а҆нафѡ́рѣ  раздробле́нꙋ. 
Глаго́летсѧ же сїѧ̀ моли́тва на благослове́нїе  гро́здїѧ, ѿ ст҃и́телѧ и҆лѝ ѿ і҆ере́а: 
Бж҃е сп҃си́телю на́шъ, благоволи́вый вїногра́дъ  нарещѝ є҆диноро́днаго твоего̀ сн҃а, гдⷭ҇а бг҃а и҆ сп҃са  на́шего і҆и҃са хрⷭ҇та̀, и҆ тѣ́мъ пло́дъ безсме́ртїѧ на́мъ  дарова̀: са́мъ и҆ ны́нѣ пло́дный се́й вїногра́дъ  благословѝ, и҆ на́съ рабы̑ твоѧ̑ вкꙋша́ющыѧ ѿ негѡ̀,  и҆́стиннагѡ вїногра́да прича́стники сотворѝ. неврежде́ннꙋ  жи́знь на́шꙋ сохранѝ, и҆ ми́ръ на́мъ всегда̀ да́рꙋй. и҆  вѣ́чными твои́ми неѿе́млемыми дарова̑нїи жи́знь на́шꙋ  оу҆красѝ, моли́твами пречⷭ҇тыѧ влⷣчцы на́шеѧ бцⷣы и҆  приснодв҃ы марі́и, и҆ всѣ́хъ твои́хъ ст҃ы́хъ ѿ вѣ́ка  тебѣ̀ бл҃гоꙋгоди́вшихъ: ꙗ҆́кѡ бл҃гъ и҆ чл҃колю́бецъ бг҃ъ  є҆сѝ, и҆ тебѣ̀ сла́вꙋ возсыла́емъ безнача́льномꙋ ѻ҆ц҃ꙋ̀,  со є҆диноро́днымъ твои́мъ сн҃омъ, и҆ съ прест҃ы́мъ и҆  бл҃ги́мъ и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Внима́й: Ꙗ҆́кѡ а҆́ще кто̀ ѿ бра́тїи снѣ́сть  гро́здїе пре́жде сицева́гѡ пра́здника: то̀ преслꙋша́нїѧ  запреще́нїе да прїи́метъ, и҆ да не вкꙋ́ситъ гро́здїе чрезъ  ве́сь а҆́ѵгꙋстъ мѣ́сѧцъ, ꙗ҆́кѡ заповѣ́данный оу҆ста́въ  презрѣ́въ: ꙗ҆́кѡ да ѿ сегѡ̀ навы́кнꙋтъ и҆ про́чїи  повинова́тисѧ оу҆ста́вꙋ ст҃ы́хъ ѻ҆тє́цъ. 
Сїе́ же запреще́нїе да быва́етъ и҆ блюдꙋ́щымъ  вїногра́ды бра́тїи. Гро́здїю же на трапе́зѣ по пра́здницѣ  се́мъ три́жды въ недѣ́лю подоба́етъ предлага́тисѧ бра́тїи:  си́рѣчь въ понедѣ́льникъ, въ сре́дꙋ, въ пѧто́къ, да  вкꙋша́ютъ бра́тїѧ. 
Се́й оу҆ста́въ быва́етъ и҆ на смо́квахъ, и҆ надъ  про́чими ѻ҆вощьмѝ: ꙗ҆́вѣ, ꙗ҆́кѡ времена̀ и҆́хъ ко́е  когда̀ приспѣ́етъ. 
Сїѧ̑ же глаго́лемъ кромѣ̀ приноси́мыхъ блюдꙋ́щымъ  смѡ́кви и҆ раздає́мымъ: снѣда́ютъ бо сїѧ̑. 


(с. 165) 
Мѣ́сѧца тогѡ́же въ з҃-й де́нь. 
Ст҃а́гѡ прпⷣбномꙋ́ченика дометі́а. 
И҆ па́мѧть ст҃и́телѧ митрофа́на, є҆пі́скопа  воро́нежскагѡ. 
Слꙋ́жба є҆гѡ̀ пи́сана ное́мврїа, к҃г де́нь. 
На Гдⷭ҇и, воззва́хъ, стїхи̑ры пра́здника г҃,  гла́съ д҃. 
Подо́бенъ: Зва́нный свы́ше: 
Пре́жде честна́гѡ крⷭ҇та̀ твоегѡ̀ и҆ страда́нїѧ ꙳  пое́мь, и҆̀хже проразсꙋди́лъ є҆сѝ, ꙳ ѿ свѧще́нныхъ  оу҆ч҃ни̑къ, на ѳавѡ́рскꙋю, влⷣко, возше́лъ є҆сѝ го́рꙋ, ꙳  показа́ти восхотѣ́въ си̑мъ сла́вꙋ твою̀: ꙳ и҆̀же и҆  ви́дѣвше тѧ̀ преѡбрази́вшасѧ, ꙳ и҆ па́че со́лнца  просїѧ́вша, ꙳ ни́цы па́дше, ꙳ си́лѣ твое́й оу҆диви́шасѧ,  взыва́юще: ꙳ ты̀ безлѣ́тенъ свѣ́тъ є҆сѝ, хрⷭ҇тѐ, ꙳ и҆  сїѧ́нїе ѻ҆́ч҃ее, ꙳ а҆́ще и҆ во́лею пло́ть ꙗ҆ви́лсѧ є҆сѝ,  неизмѣ́нне. 
И҆́же пре́жде вѣ̑къ сы́й бг҃ъ сло́во, ꙳ и҆́же  свѣ́томъ ꙗ҆́кѡ ри́зою ѡ҆дѣва́ѧйсѧ, ꙳ преѡбразꙋ́ющїйсѧ  предъ оу҆ч҃никѝ твои́ми, ꙳ па́че со́лнца, сло́ве, прїѧ́лъ  є҆сѝ: ꙳ мѡѷсе́й же и҆ и҆лїа̀ тебѣ̀ предста́ша, ꙳  мє́ртвымъ и҆ живы̑мъ тѧ̀ гдⷭ҇а повѣ́дающе, ꙳ и҆ твоѐ  сла́вѧще ꙳ неизрече́нное смотре́нїе и҆ ми́лость, ꙳ и҆  мно́гое милосе́рдїе, ꙳ и҆́мже спа́слъ є҆сѝ мі́ръ ꙳  грѣхо́мъ погиба́ющїй. 
Ѿ дв҃и́ческагѡ ѻ҆́блака тѧ̀ рожде́нна, ꙳ и҆  пло́ть бы́вша, ꙳ и҆ на горѣ̀ ѳавѡ́рстѣй ꙳ преѡбразꙋ́ющасѧ,  гдⷭ҇и, ꙳ и҆ ѻ҆́блакомъ свѣ́тлымъ тѧ̀ ѡ҆крꙋжа́ема, ꙳ гла́съ  роди́телевъ, возлю́бленнаго тѧ̀ сн҃а, ꙳ оу҆ч҃никѡ́мъ  предстоѧ́щымъ тебѣ̀ ꙗ҆́вѣ ска́зоваше, ꙳ ꙗ҆́кѡ  є҆диносꙋ́щна и҆ є҆динопресто́льна. ꙳ тѣ́мже пе́тръ  оу҆дивлѧ́ѧсѧ, ꙳ добро̀ є҆́сть здѣ̀ (с. 166) бы́ти,  глаго́лаше, ꙳ не вѣ́дый є҆́же глаго́лаше, ꙳ бл҃годѣ́телю  многоми́лостиве. 
И҆́ны стїхи̑ры ст҃а́гѡ, гла́съ ѕ҃: Подо́бенъ: Всѐ  ѿло́жше: 
Всѐ ѿложи́въ волше́бное ѡ҆баѧ́нїе, ꙳ и҆ пе́рсское  скверне́нїе, ꙳ и҆ мє́рзскаѧ слꙋжє́нїѧ, ꙳ бг҃ꙋ прите́клъ  є҆сѝ, ꙳ мꙋ́дрымъ промышле́нїемъ ꙳ ѡ҆кормлѧ́ющемꙋ  человѣ́чество, ꙳ є҆гѡ́же и҆́менемъ а҆пⷭ҇льски и҆сцѣли́лъ  є҆сѝ ꙳ безслове́сныхъ недꙋ́ги ꙳ и҆ человѣ́чєскїѧ  болѣ̑зни, ꙳ притека́ющихъ оу҆се́рднѡ къ тебѣ̀,  оу҆го́дниче хрⷭ҇то́въ. ꙳ є҆го́же со дерзнове́нїемъ молѝ ꙳  ѡ҆ дꙋша́хъ на́шихъ. 
Ве́сь возложи́лъ є҆сѝ тво́й живо́тъ гдⷭ҇ꙋ, ꙳ и҆  те́плѣ ѿлꙋчи́лсѧ є҆сѝ ꙳ къ по́стномꙋ тече́нїю,  прпⷣбне, ꙳ моли́твꙋ несꙋмнѣ́ннꙋ, ꙳ бдѣ́нїе всено́щное, ꙳  пѣ́нїе непреста́нное, ꙳ и҆ житїѐ непоро́чное ꙳ и҆  а҆́гг҃льское показꙋ́ѧ. ꙳ ѿсю́дꙋ дѣ́йствїемъ чꙋде́съ  ѡ҆богати́лсѧ є҆сѝ, ꙳ вѣ́сть бо сла́вити гдⷭ҇ь рабы̑  своѧ̑: ꙳ є҆го́же со дерзнове́нїемъ молѝ ꙳ ѡ҆ дꙋша́хъ  на́шихъ. 
Ве́сь ѡ҆дѣ́ѧвсѧ крⷭ҇тнымъ всеѻрꙋ́жїемъ, и҆  неразрꙋши́мымъ щито́мъ вѣ́ры ѡ҆бложи́всѧ, ꙳ стра́шенъ бы́лъ  є҆сѝ ꙳ сꙋпроти̑внымъ дє́мѡнскимъ ѡ҆полче́нїємъ: ꙳ и҆̀хже  и҆ ѿгна́лъ є҆сѝ, ꙳ ра́ною вѣ́ры пома́завсѧ, ꙳ и҆  бжⷭ҇твенными призыва̑нїи, ꙳ и҆ въ пꙋ́ть ше́ствꙋющыѧ спа́слъ  є҆сѝ вре́да ѻ҆́нѣхъ, ꙳ дометі́е оу҆го́дниче хрⷭ҇то́въ.  ꙳ є҆го́же со дерзнове́нїемъ молѝ ꙳ ѡ҆ дꙋша́хъ на́шихъ. 
Сла́ва, и҆ ны́нѣ, гла́съ ѕ҃: 
Проѡбразꙋ́ѧ воскрⷭ҇нїе твоѐ, хрⷭ҇тѐ бж҃е, тогда̀  поѧ́тъ трѝ твоѧ̑ оу҆ч҃никѝ, петра̀ и҆ і҆а́кѡва и҆  і҆ѡа́нна, на ѳавѡ́ръ возше́лъ є҆сѝ: тебѣ́ же, сп҃се,  преѡбразꙋ́ющꙋсѧ, ѳавѡ́рскаѧ гора̀ свѣ́томъ покрыва́шесѧ:  оу҆ченицы̀ твоѝ, сло́ве, поверго́ша себѐ до́лꙋ на землѝ,  не терпѧ́ще зрѣ́ти неви́димагѡ зра́ка, а҆́гг҃ли слꙋжа́хꙋ  стра́хомъ и҆ тре́петомъ: (с. 167) небеса̀ оу҆боѧ́шасѧ,  землѧ̀ вострепета̀, ви́дѧще на землѝ сла́вы гдⷭ҇а. 
Вхо́дъ. Прокі́менъ, гла́съ з҃: 
Бг҃ъ на́шъ на нб҃сѝ и҆ на землѝ, всѧ̑ є҆ли̑ка  восхотѣ̀, сотворѝ. 
Сті́хъ: Во и҆схо́дѣ і҆и҃левѣ ѿ є҆гѵ́пта, до́мꙋ  і҆а́кѡвлѧ и҆зъ люде́й ва̑рваръ, бы́сть і҆ꙋде́а ст҃ы́нѧ  є҆гѡ̀, і҆и҃ль ѻ҆́бласть є҆гѡ̀. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ, и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Та́же є҆ктенїа̀: 
А҆́ще слꙋчи́тсѧ пра́здникъ се́й въ сꙋббѡ́тꙋ: Въ  пѧто́къ ве́чера пое́мъ прокі́менъ вели́кїй: Бг҃ъ на́шъ  на нб҃сѝ и҆ на землѝ: со стїхи̑ є҆гѡ̀. Въ сꙋббѡ́тꙋ же  ве́чера въ пра́здникъ, пое́мъ прокі́менъ: Гдⷭ҇ь  воцр҃и́сѧ: 
А҆́ще слꙋчи́тсѧ пра́здникъ се́й въ недѣ́лю: Пое́мъ  въ сꙋббѡ́тꙋ ве́чера прокі́менъ: Гдⷭ҇ь воцр҃и́сѧ: со  стїхи̑ є҆гѡ̀. Въ недѣ́лю ве́чера пое́мъ прокі́менъ  вели́кїй: Бг҃ъ на́шъ на нб҃сѝ и҆ на землѝ: со стїхи̑  є҆гѡ̀. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Воѡбра́жсѧ за милосе́рдїе, хрⷭ҇тѐ, во а҆да́ма  пе́рваго человѣ́ка ѿ дв҃ы, ꙗ҆ви́лсѧ є҆сѝ вторы́й  а҆да́мъ: на горѣ́ же, сп҃се мо́й, ѳавѡ́рстѣй  преѡбрази́лсѧ, ѡ҆бнажа́ѧ бжⷭ҇тво̀ твоѐ. 
Сті́хъ: Твоѧ̑ сꙋ́ть небеса̀, и҆ твоѧ̀ є҆́сть  землѧ̀. 
Оу҆диви́шасѧ, зрѧ́ще твоеѧ̀ бл҃года́ти лꙋ́чшїи  зако́на, преѡбраже́нїѧ, хрⷭ҇тѐ, на горѣ̀ ст҃ѣ́й: съ  ни́миже покланѧ́емсѧ тебѣ̀ со ѻ҆ц҃е́мъ, и҆ бжⷭ҇твеннымъ  дх҃омъ. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Просвѣща́етсѧ тва́рь ꙗ҆́снѡ твои́мъ  преѡбраже́нїемъ, хрⷭ҇тѐ, є҆́же бжⷭ҇твєннымъ а҆пⷭ҇лѡмъ на  ѳавѡ́рѣ, мѡѷсе́ю же и҆ и҆лїѝ показа́лъ є҆сѝ бг҃ъ сы́й,  неизрече́ннѡ просїѧ́въ па́че со́лнца. (с. 168) 
Сла́ва, и҆ ны́нѣ, гла́съ є҃: 
Прїиди́те, взы́демъ на го́рꙋ гдⷭ҇ню, и҆ въ до́мъ  бг҃а на́шегѡ, и҆ оу҆́зримъ сла́вꙋ преѡбраже́нїѧ є҆гѡ̀,  сла́вꙋ ꙗ҆́кѡ є҆диноро́днагѡ ѿ ѻ҆ц҃а̀, свѣ́томъ  прїи́мемъ свѣ́тъ, и҆ возвы́шени бы́вше дх҃омъ, трⷪ҇цꙋ  є҆диносꙋ́щнꙋю воспои́мъ во вѣ́ки. 
Тропа́рь, гла́съ д҃: 
По́стнически предподвиза́всѧ на горѣ̀, оу҆́мнаѧ  врагѡ́въ ѡ҆полчє́нїѧ всеѻрꙋ́жїемъ крⷭ҇та̀ погꙋби́лъ  є҆сѝ, всебл҃же́нне. па́ки же ко страда́льчествꙋ мꙋ́жески  ѡ҆бле́клсѧ є҆сѝ, оу҆би́въ копрѡнѵ́ма мече́мъ вѣ́ры и҆  ѻ҆бои́хъ ра́ди вѣнча́лсѧ є҆сѝ ѿ бг҃а,  преподобномꙋ́чениче дометі́е приснопа́мѧтне. 
Сла́ва, и҆ ны́нѣ, пра́здника, гла́съ з҃: 
Преѡбрази́лсѧ є҆сѝ на горѣ̀, хрⷭ҇тѐ бж҃е,  показа́вый оу҆ченикѡ́мъ твои̑мъ сла́вꙋ твою̀, ꙗ҆́коже  можа́хꙋ. да возсїѧ́етъ и҆ на́мъ грѣ̑шнымъ свѣ́тъ тво́й  присносꙋ́щный, моли́твами бцⷣы, свѣтода́вче, сла́ва  тебѣ̀. 
На повече́рїи конда́къ пра́здника и҆ до ѿда́нїѧ. 
На оу҆́трени, по а҃-й стїхоло́гїи сѣда́ленъ, гла́съ  д҃. 
Подо́бенъ: Ꙗ҆ви́лсѧ є҆сѝ дне́сь: 
Пра́здникъ пресвѣ́телъ влⷣчнь прїи́де: прїиди́те  всѝ на го́рꙋ, оу҆́мнѡ пред̾ѡчи́стившесѧ, взы́демъ  ѳавѡ́рскꙋю, хрⷭ҇та̀ ви́дѣти. 
Сла́ва, и҆ ны́нѣ, то́йже: 
По в҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ. 
На горѣ̀ ѳавѡ́рстѣй преѡбрази́лсѧ є҆сѝ, бж҃е,  посредѝ и҆лїѝ и҆ мѡѷсе́а, премꙋ́дрыхъ, со і҆а́кѡвомъ и҆  сі́мѡномъ и҆ і҆ѡа́нномъ. пе́тръ же сы́й тꙋ̀, сїѧ̑ тебѣ̀  глаго́лаше: добро̀ є҆́сть здѣ̀ сотвори́ти трѝ сѣ̑ни,  є҆ди́нꙋ мѡѷсе́ю, и҆ є҆ди́нꙋ и҆лїѝ, и҆ є҆ди́нꙋ тебѣ̀  влⷣцѣ хрⷭ҇тꙋ̀. и҆́же тогда̀ си̑мъ свѣ́тъ тво́й  возсїѧ́вый, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. (с. 169) 
Канѡ́нъ пра́здника, со і҆рмосо́мъ на и҃: Кѵ́ръ  космы̀. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми, по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋже́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Глаго́лы живѡ́тныѧ дрꙋгѡ́мъ хрⷭ҇то́съ, и҆ ѡ҆  бжⷭ҇твеннѣмъ наказꙋ́ѧ црⷭ҇твїи, речѐ: во мнѣ̀ ѻ҆ц҃а̀  позна́йте, свѣ́томъ ꙗ҆́кѡ ѡ҆блиста́ю непристꙋ́пнымъ, въ  ра́дости пою́ще: пои́мъ бг҃ꙋ на́шемꙋ, ꙗ҆́кѡ просла́висѧ. 
Си́лою ꙗ҆зы̑къ ѡ҆блече́тесѧ дрꙋ́зи оу҆ч҃ницы̀,  чꙋ́дни же бꙋ́дете въ бога́тствѣ и҆́хъ, ꙗ҆́кѡ сла́вы  напо́лнитесѧ: ꙗ҆́кѡ ꙗ҆влю́сѧ свѣтлѣ́е со́лнца,  ѡ҆блиста́ѧ въ ра́дости пою́щихъ: пои́мъ бг҃ꙋ на́шемꙋ, ꙗ҆́кѡ  просла́висѧ. 
Дне́сь хрⷭ҇то́съ на горѣ̀ ѳавѡ́рстѣй, просїѧ́въ  ꙗ҆́снѡ бж҃е́ственною заре́ю, ꙗ҆́коже ѡ҆бѣща́сѧ,  оу҆ч҃никѡ́мъ ѡ҆бнажѝ зра́къ: свѣтоно́сныѧ же  напо́лнившесѧ бжⷭ҇твенныѧ зарѝ, въ ра́дости поѧ́хꙋ: пои́мъ  бг҃ꙋ на́шемꙋ, ꙗ҆́кѡ просла́висѧ. 
Канѡ́нъ ст҃а́гѡ, на д҃. Творе́нїе ѳеофа́ново. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Къ бг҃ꙋ ѿше́дъ мч҃ническою сїѧ́ѧ бл҃года́тїю,  пою́щымъ тѧ̀ вѣ́рнѡ свѣтоно́снꙋю вдохнѝ зарю̀, молѧ̀  хрⷭ҇та̀, бг҃облаже́нне. 
Расто́ргъ мрє́жи пре́лести, и҆́стиннѡ хрⷭ҇тꙋ̀  прите́клъ є҆сѝ, мы́слїю чи́стою пє́рсскаѧ слꙋжє́нїѧ  ѡ҆ста́вль, и҆ волше́бнагѡ и҆збѣ́гъ безбо́жїѧ. 
Хи́трѣ оу҆смотри́лъ є҆сѝ, ꙗ҆́кѡ не бг҃ъ, ꙗ҆́кѡ  созда́нное со́лнце: но ни є҆ди́наго ѿ ви́димыхъ надъ  неви́димаго бг҃а, наста́вленъ бы́лъ є҆сѝ, по́мысломъ  мꙋ́дрымъ ѡ҆б̾е́мсѧ. (с. 170) 
Бг҃оро́диченъ: 
Тѧ̀, всест҃а́ѧ дв҃о, сн҃а бж҃їѧ ро́ждшꙋю, бы́вшаго  по на́мъ ра́ди на́съ, проповѣ́дꙋемъ чⷭ҇тꙋю бг҃ома́терь  вѣ́рнїи, и҆ оу҆блажа́емъ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Во всего̀ а҆да́ма ѡ҆бле́ксѧ, хрⷭ҇тѐ, ѡ҆чернѣ́вшее  и҆змѣни́въ просвѣти́лъ є҆сѝ дре́вле є҆стество̀, и҆  и҆змѣне́нїемъ зра́ка твоегѡ̀, бг҃осодѣ́лалъ є҆сѝ. 
Столпо́мъ ѻ҆гнезра́чнымъ, и҆ ѻ҆́блакомъ дре́вле,  и҆́же въ пꙋсты́ни і҆и҃лѧ веды́й, дне́сь на горѣ̀  ѳавѡ́рстѣй неизрече́ннѡ во свѣ́тѣ хрⷭ҇то́съ просїѧ̀. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
И҆звѣ́стною вѣ́рою оу҆тве́рждсѧ, ꙗ҆́коже  непрекло́ненъ сто́лпъ, непрело́женъ ꙗ҆ви́лсѧ є҆сѝ, ни  словесы̀ волше́бными, ни ра́зꙋмомъ пе́рсскагѡ баѧ́нїѧ  прельще́нъ. 
Ꙗ҆́да дꙋшегꙋ́бнагѡ бѣжа́лъ є҆сѝ, є҆́же тва́ри  слꙋжи́ти, и҆ со́лнце почита́ти: сꙋ́щаго же вои́стиннꙋ бг҃а,  ꙗ҆́кѡ всѣ́хъ зижди́телѧ благоче́стїѧ любо́вїю взыска́лъ  є҆сѝ. 
Вода́мъ бжⷭ҇твєннымъ прича́щсѧ пакибытїѧ̀, дꙋ́шꙋ  ѡ҆зари́лъ є҆сѝ, и҆ бы́лъ є҆сѝ вои́стиннꙋ сы́нъ  бл҃года́ти бж҃їѧ, наслѣ́дникъ бжⷭ҇твенныхъ наслажде́нїй. 
Бг҃оро́диченъ: 
Премꙋ́дрость хра́мъ себѣ̀ созда̀ бжⷭ҇твенъ, па́че  оу҆ма́ же и҆ сло́ва, все́льшисѧ въ чⷭ҇тꙋю оу҆тро́бꙋ твою̀,  ю҆́же че́стнѣ ѡ҆чи́щши дх҃омъ, всенепоро́чнаѧ. 
Конда́къ, гла́съ ѕ҃: 
Ꙗ҆́кѡ преѡби́дѣвъ тлѣ̑ннаѧ и҆ до́лꙋ влекꙋ́щаѧ (с.  171) мꙋдрова̑нїѧ прпⷣбномꙋ́чениче дометі́е, вели́къ  наста́вникъ мона́хѡвъ показа́лсѧ є҆сѝ, не оу҆страши́всѧ  ꙗ҆́рости царѧ̀, не хотѧ́ща чти́ти хрⷭ҇та̀ и҆́стиннаго бг҃а.  сегѡ̀ ра́ди и҆ сконча́лсѧ є҆сѝ, воспѣва́ѧ пѣ́снь: бг҃ъ  є҆́сть со мно́ю, и҆ никто́же на мѧ̀. 
Сѣда́ленъ, гла́съ и҃. Подо́бенъ: Премꙋ́дрости: 
Пе́рсское слꙋже́нїе ѡ҆ста́вль, ко влⷣцѣ прише́лъ  є҆сѝ, ба́нею креще́нїѧ, сла́вне, просвѣ́щсѧ мы́слїю, и҆  мона́шествовавъ прпⷣбнѡ, посто́мъ оу҆мертви́лъ є҆сѝ  плотскі̑ѧ стра̑сти, бг҃омꙋ́дре дометі́е: тѣ́мже пострада́въ  и҆ пре́лесть побѣди́въ, сꙋгꙋ́бъ вѣне́цъ побѣ́ды  воспрїѧ́лъ є҆сѝ. сегѡ̀ ра́ди вопїе́мъ тебѣ̀: молѝ  хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть твою̀. 
Сла́ва, и҆ ны́нѣ, гла́съ то́йже. Подо́бенъ:  Повелѣ́нное: 
Сокрове́ннꙋю мо́лнїю подъ пло́тїю сꙋщества̀ твоегѡ̀,  хрⷭ҇тѐ, и҆ бжⷭ҇твеннагѡ благолѣ́пїѧ, на ст҃ѣ́й показа́лъ  є҆сѝ горѣ̀, бл҃годѣ́телю, просїѧ́въ сꙋ́щымъ съ тобо́ю  оу҆ченикѡ́мъ: и҆ разꙋмѣ́вше нестерпи́мꙋ сꙋ́щꙋ сла́вꙋ  твою̀, свѧ́тъ є҆сѝ, возопи́ша, ꙗ҆́кѡ непристꙋ́пенъ сы́й,  ви́дѣнъ бы́лъ є҆сѝ пло́тїю мі́рови, є҆ди́не  чл҃вѣколю́бче. 
Пѣ́снь д҃. І҆рмо́съ: 
Оу҆слы́шахъ сла́вное смотре́нїе твоѐ, хрⷭ҇тѐ  бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти  и҆зба́виши зовꙋ́щыѧ: сла́ва си́лѣ твое́й, гдⷭ҇и. 
Зако́нъ въ сїна́и писа́нїемъ воѡбража́ѧ, хрⷭ҇тѐ  бж҃е, во ѻ҆́блацѣ, и҆ ѻ҆гнѝ, и҆ мра́цѣ, и҆ въ ви́хрѣ  ꙗ҆ви́лсѧ є҆сѝ носи́мь: сла́ва си́лѣ твое́й, гдⷭ҇и. 
Да оу҆вѣ́риши сла́вное строе́нїе твоѐ, хрⷭ҇тѐ  бж҃е, ꙗ҆́кѡ сы́й пре́жде вѣ̑къ, и҆ то́йже на ѻ҆́блацѣ  восхожде́нїе положи́вый, на ѳавѡ́рѣ неизрече́ннѡ просїѧ́лъ  є҆сѝ. 
Соглаго́люще предстоѧ́хꙋ раболѣ́пнѡ тебѣ̀ влⷣцѣ  хрⷭ҇тꙋ̀, къ ни́мже па́рою ѻ҆гнѧ̀ и҆ мра́ка, и҆ то́нкимъ  хла́домъ бесѣ́довалъ є҆сѝ: сла́ва си́лѣ твое́й, гдⷭ҇и.  (с. 172) 
Возвѣща́хꙋ сла́вное крⷭ҇та̀ ра́ди твоегѡ̀, на  ѳавѡ́ръ прише́дше, и҆́же во ѻ҆гни́ тѧ и҆ кꙋпинѣ̀ дре́вле  предви́дѣвый мѡѷсе́й, и҆ взѧ́тый на колесни́цѣ  ѻ҆́гненнѣй и҆лїа̀, хрⷭ҇тѐ. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Позна́лъ є҆сѝ, сла́вне, є҆стество́мъ  невѣ́домаго, слове́снѡ взыска́лъ є҆сѝ, и҆ ѡ҆брѣ́тъ сего̀  возжела́въ, и҆ поклони́лсѧ є҆сѝ ра́дꙋѧсѧ тогѡ̀  вели́чествїю. 
Ли́кꙋ цѣломꙋ́дромꙋ те́плѣ прите́клъ є҆сѝ,  мона́шествꙋющихъ ст҃ы́хъ и҆ добродѣ́телей ре́вностїю  распала́емь, по́жилъ є҆сѝ чи́стѣ въ постѣ́хъ и҆  моли́твахъ. 
Оу҆до́бь разрѣшѝ соꙋ́зы є҆стества̀  бг҃омꙋ́дренное твоѐ жела́нїе, и҆ страсте́й оу҆гасѝ пе́щь,  росода́тельнымъ просвѣще́нїемъ ст҃а́гѡ, ѻ҆́ч҃е, дх҃а. 
Бг҃оро́диченъ: 
Крѣ́пость моѧ̀ є҆́сть бг҃ъ и҆ гдⷭ҇ь, бцⷣе дв҃о,  вопло́щшеесѧ сло́во пребжⷭ҇твенно и҆зъ нетлѣ́ннагѡ твоегѡ̀  чре́ва, и҆ живо́тъ на́мъ дарова̀. 
Пѣ́снь є҃. І҆рмо́съ: 
Ѿ свѣ́та пресѣкі́й перворо́дный свѣ́тъ, ꙗ҆́кѡ  во свѣ́тѣ дѣла̀ пою́тъ тѧ̀, хрⷭ҇тѐ, содѣ́телѧ, во  свѣ́тѣ твое́мъ пꙋти̑ на́шѧ напра́ви. 
Предъ лице́мъ твои́мъ го́ры оу҆клони́шасѧ: свѣ́тъ  бо и҆ предъ нога́ми нб҃отє́чныѧ лꙋчѝ, хрⷭ҇тѐ, со́лнце  прїи́де, зра́къ зе́мленъ ꙗ҆́кѡ прїѧ́ти благоволи́лъ є҆сѝ. 
Сѐ сп҃съ, вопїѧ́хꙋ мѡѷсе́й и҆ и҆лїа̀  оу҆ч҃никѡ́мъ, на горѣ̀ ст҃ѣ́й ѳавѡ́рстѣй ѡ҆глаша́ємымъ,  хрⷭ҇то́съ, є҆го́же дре́вле провозвѣсти́хомъ сꙋ́щаго бг҃а. 
Неизмѣ́нное є҆стество̀, чл҃вѣ́ческомꙋ примѣ́шсѧ,  ѻ҆би́льнѡ невеще́ственнагѡ бжⷭ҇тва̀ свѣ́тъ, и҆з̾ѡбнажи́въ  а҆пⷭ҇лѡмъ, неизрече́ннѡ возсїѧ̀. 
Тѧ̀ присносꙋ́щное сїѧ́нїе, во ѻ҆ч҃естѣй сла́вѣ,  оу҆ч҃ницы̀ (с. 173) ꙗ҆́кѡ ви́дѣвше возсїѧ́вша, хрⷭ҇тѐ,  тебѣ̀ вопїѧ́хꙋ: во свѣ́тѣ твое́мъ пꙋти̑ на́шѧ напра́ви. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ра́зꙋмомъ бжⷭ҇твеннымъ сїѧ́ѧ, блаже́нне, ви́димыхъ  всѣ́хъ проразсꙋди́лъ є҆сѝ, неви́димыхъ присносꙋ́ществїе,  сїѧ́нїемъ чистоты̀ просвѣща́емь. 
Бжⷭ҇твенныѧ вкꙋси́въ добродѣ́тели, безмо́лвїѧ и҆  ѿше́льствїѧ, оу҆тверди́лъ є҆сѝ мы́сль немꙋ́тнꙋ, и҆  оу҆строе́нїе хранѧ̀, ѻ҆́ч҃е дометі́е. 
Ꙗ҆́кѡ вои́стиннꙋ ве́лїе и҆ чꙋ́дно є҆́же къ  лꙋ́чшемꙋ преложе́нїе твоѐ, и҆ всемꙋ́дрый ра́зꙋмъ: вы́шнѧгѡ  бо рꙋкѝ и҆змѣ́на, и҆ бл҃года́ти бжⷭ҇твенныѧ дѣ́ло бы́сть. 
Бг҃оро́диченъ: 
Дв҃а пребыла̀ є҆сѝ безъ вре́да, и҆ ма́тєрскаѧ  показꙋ́еши, всенепоро́чнаѧ влⷣчце: дѣ́вствꙋ бо ржⷭ҇тво̀  счета́ла є҆сѝ, и҆ но́сиши ѻ҆бои́хъ свѡ́йства. 
Пѣ́снь ѕ҃. І҆рмо́съ: 
Внегда̀ скорбѣ́ти мѝ, возопи́хъ ко гдⷭ҇ꙋ, и҆  оу҆слы́ша мѧ̀ бг҃ъ спасе́нїѧ моегѡ̀. 
Сїѧ́нїѧ па́че со́лнца, свѣ́тъ ꙗ҆снѣ́йшїй, сп҃съ  просїѧ̀ на ѳавѡ́рѣ, на́съ просвѣти́лъ є҆́сть. 
Возше́дъ на го́рꙋ ѳавѡ́рскꙋю, преѡбрази́лсѧ є҆сѝ,  хрⷭ҇тѐ, и҆ ле́сть всю̀ ѡ҆мрачи́въ, на́съ просвѣти́лъ  є҆сѝ. 
Тѧ̀ бг҃а позна́вше сла́внїи а҆пⷭ҇ли, на ѳавѡ́рѣ же,  хрⷭ҇тѐ, оу҆ди́вльшесѧ, колѣ̑ни преклони́ша. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. (с. 174) 
Тве́рдѡ наноси́мое врага̀ и҆ сꙋпоста́та и҆скꙋше́нїе  претерпѣ́лъ є҆сѝ, и҆ разли́чнѡ, преблаже́нне, и҆скꙋше́нъ  бы́въ, за́вистїю бори́мь, побѣди́тель ꙗ҆ви́лсѧ є҆сѝ,  достосла́вне. 
Житїѐ твоѐ бжⷭ҇твенное, жи́знь бг҃ови́дна и҆  свѣтоно́сна бы́сть: мі́ра бо кра̑снаѧ ѡ҆ста́вль,  бжⷭ҇твенное бл҃голѣ́пїе оу҆плоди́лъ є҆сѝ, бг҃омꙋ́дре, и҆  красотꙋ̀. 
Зна́мєнїѧ и҆ чꙋдеса̀ сподо́билсѧ є҆сѝ соверша́ти  па́че є҆стества̀, сла́вне, си́лою бж҃е́ственною воѡрꙋ́жсѧ,  и҆мы́й свы́ше споспѣшествꙋ́ющꙋю тебѣ̀ бл҃года́ть,  достосла́вне. 
Бг҃оро́диченъ: 
Свѣ́та жили́ще, и҆ черто́гъ бг҃олѣ́пенъ па́че  оу҆ма̀ воплоще́нїѧ всѣ́хъ, дв҃о, содѣ́телѧ: ты́ бо  є҆ди́на ꙗ҆ви́ласѧ є҆сѝ достоблаже́нное томꙋ̀ поко́ище. 
Конда́къ пра́здника, гла́съ з҃. Самогла́сенъ: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ченицы̀ твоѝ, сла́вꙋ твою̀, хрⷭ҇тѐ бж҃е,  ви́дѣша: да є҆гда́ тѧ оу҆́зрѧтъ распина́ема, страда́нїе  оу҆́бѡ оу҆разꙋмѣ́ютъ во́льное, мі́рови же проповѣ́дѧтъ:  ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе. 
І҆́косъ: 
Воста́ните, лѣни́вїи, и҆̀же всегда̀ ни́зꙋ пони́кшїи  въ зе́млю, дꙋшѝ моеѧ̀ по́мыслы возми́тесѧ и҆ возвы́ситесѧ  на высотꙋ̀ бжⷭ҇твеннагѡ восхожде́нїѧ. притеце́мъ къ петрꙋ̀  и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю  го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ,  гла́съ же оу҆слы́шимъ, и҆́же свы́ше слы́шаша, и҆  проповѣ́даша ѻ҆́ч҃ее сїѧ́нїе. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Ѡ҆блиста́вшесѧ свѣ́томъ непристꙋ́пныѧ сла́вы на  ѳавѡ́рстѣй горѣ̀, а҆пⷭ҇ли хрⷭ҇тꙋ̀ вопїѧ́хꙋ: ѻ҆тє́цъ  на́шихъ бж҃е, бл҃гослове́нъ є҆сѝ. (с. 175) 
Сїѧ́нїемъ бжⷭ҇твеннагѡ шꙋ́ма и҆ росода́тельнымъ  ѻ҆́блакомъ, хрⷭ҇тѐ, и҆ заре́ю наслажда́еми, а҆пⷭ҇ли  поѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ. 
Въ непристꙋ́пномъ свѣ́тѣ, ꙗ҆́кѡ ви́дѣ тѧ̀  пе́тръ, на ѳавѡ́рстѣй горѣ̀ ѡ҆блиста́вша, хрⷭ҇тѐ,  возопѝ: ѻ҆тє́цъ на́шихъ бж҃е, бл҃гослове́нъ є҆сѝ. 
Съ нача́льникомъ жи́зни хрⷭ҇то́мъ сꙋ́ще, дѣ́ти  зеведе́евы, ꙗ҆́кѡ и҆спꙋстѝ зра́ка свѣ́тъ, возгремѣ́ша:  ѻ҆тє́цъ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
На тебѣ̀, ѻ҆́ч҃е, пресвѣ́тлаѧ дх҃а благода́ть  почѝ, и҆ дѣ̑йствїѧ пресла̑вна показа́въ тебѣ̀ вопїю́щемꙋ,  и҆ пою́щемꙋ вѣ́рнѡ: бл҃гослове́нъ є҆сѝ, бж҃е ѻ҆тє́цъ  на́шихъ. 
Тве́рдымъ оу҆мо́мъ проше́лъ є҆сѝ стезю̀ поще́нїѧ,  и҆ при кончи́нѣ подвигѡ́въ, мꙋ́ченикъ и҆́стиненъ бы́лъ  є҆сѝ, зовы́й хрⷭ҇тꙋ̀: бл҃гослове́нъ є҆сѝ, бж҃е ѻ҆тє́цъ  на́шихъ. 
Ꙗ҆́кѡ ро́ждшесѧ моли́твами твои́ми дѣ́ти, тебѣ̀  ѻ҆тцꙋ̀ сподвиза́шасѧ, и҆ въ пеще́рѣ терпѧ́ще страда́ша съ  тобо́ю, согла́снѡ зовꙋ́ще хрⷭ҇тꙋ̀: благослове́нъ є҆сѝ,  бж҃е ѻ҆тє́цъ на́шихъ. 
Бг҃оро́диченъ: 
Спасе́нїѧ приста́нище тѧ̀ стѧжа́вше, ѿ бꙋ́ри  спаса́емсѧ, и҆ наде́ждꙋ ю҆́же къ тебѣ̀, ꙗ҆́кѡ ѡ҆снова́нїе  дꙋ́шъ держа́ще, зове́мъ хрⷭ҇тꙋ̀: бл҃гослове́нъ є҆сѝ, бж҃е  ѻ҆тє́цъ на́шихъ. 
Пѣ́снь и҃. І҆рмо́съ: 
Въ вавѷлѡ́нѣ ѻ҆́троцы бжⷭ҇твенною распала́еми  ре́вностїю, мꙋчи́телѧ и҆ пла́мене преще́нїе мꙋ́жески  попра́ша, и҆ посредѣ̀ ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Манове́нїемъ всѧ̑ носѧ́й, нога́ми пречи́стыми на  го́рꙋ (с. 176) взы́де ѳавѡ́рскꙋю хрⷭ҇то́съ. на не́йже па́че  со́лнечныѧ лꙋчѝ ѡ҆блиста̀ лице́мъ, и҆̀же зако́нꙋ  старѣ́йшыѧ и҆ благода́ти, показа̀ пою́щыѧ: благослови́те,  всѧ̑ дѣла̀ гдⷭ҇нѧ, гдⷭ҇а. 
Непристꙋ́пною сла́вою, на горѣ̀ ꙗ҆́вльсѧ  неизрече́ннѡ ѳавѡ́рстѣй, неѡдержи́мый и҆ незаходи́мый  свѣ́тъ, ѻ҆́ч҃ее сїѧ́нїе, тва́рь оу҆ѧсни́въ, человѣ́ки  ѡ҆божѝ пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а. 
Сщ҃еннолѣ́пнѡ стоѧ́ще мѡѷсе́й же и҆ и҆лїа̀ на  горѣ̀ ѳавѡ́рѣ, бжⷭ҇твеннагѡ начерта́нїѧ ꙗ҆́снѡ ѵ҆поста́сь  ви́дѣвше, хрⷭ҇та̀ во ѻ҆ч҃естѣй ѡ҆блиста́вша сла́вѣ,  воспѣва́хꙋ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆́же во зра́цѣ бжⷭ҇твеннагѡ ра́ди ꙗ҆вле́нїѧ,  лицѐ просла́висѧ и҆ногда̀ мѡѷсе́ево: хрⷭ҇то́съ же ꙗ҆́кѡ  ри́зою свѣ́томъ и҆ сла́вою ѡ҆дѣва́етсѧ, свѣ́та бо  самодѣ́теленъ сы́й, ѡ҆зарѧ́етъ пою́щыѧ: благослови́те, всѧ̑  дѣла̀ гдⷭ҇нѧ, гдⷭ҇а. 
Ѿ свѣторо́дна ѻ҆́блака, хрⷭ҇та̀ оу҆ч҃ницы̀  ѡ҆б̾ѧ́та зрѧ́ще на ѳавѡ́рѣ, и҆ ни́цы на зе́млю па́дше,  оу҆́мъ просвѣ́щше, со ѻ҆ц҃е́мъ сего̀ поѧ́хꙋ и҆ дх҃омъ:  благослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Снѣда́емь любо́вїю, ѻ҆́ч҃е, зижди́телѧ, зда́нїй  ѿри́нꙋлъ є҆сѝ всѧ́кое пристра́стїе, дх҃омъ бж҃їимъ  ꙗ҆́вѣ направлѧ́емь: є҆го́же превозно́симъ во всѧ̑ вѣ́ки. 
Земна̑ѧ попечє́нїѧ ѿтрѧ́съ, нбⷭ҇ными наде́ждами,  ѻ҆́ч҃е, ѡ҆богати́лсѧ є҆сѝ, и҆ є҆́же ѡ҆ хрⷭ҇тѣ̀  блаже́нствомъ. є҆гѡ́же ны́нѣ наслажда́ешисѧ во всѧ̑  вѣ́ки. 
Свѣтолꙋ̑чныѧ зари̑, ѻ҆́ч҃е, прїе́мъ, ст҃а́гѡ и҆  бжⷭ҇твеннагѡ, премꙋ́дре, дх҃а, ѻ҆чи́ма ꙗ҆́вѣ сего̀,  блаже́нне, ви́дѣлъ є҆сѝ, бжⷭ҇твенныхъ та̑инъ стра́шнѡ  наꙋча́юща тѧ̀. (с. 177) 
Бг҃оро́диченъ: 
Бг҃овѣща́ннаѧ цѣвни́ца твоегѡ̀ пра́ѻтца, ковче́гъ  тѧ̀ свѧ́тъ проѡбразѝ, носѧ́щъ бг҃а въ пло́ть ѡ҆бле́кшасѧ,  є҆го́же превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Бжⷭ҇тво̀ твоѐ нетлѣ́ннѡ ꙗ҆ви́сѧ: бг҃ъ и҆зъ бокꙋ̀  твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆  съ человѣ́ки поживѐ. тѧ̀, бцⷣе, тѣ́мъ всѝ велича́емъ. 
Оу҆жа́сни, но́вымъ свѣтоли́тїемъ внеза́пꙋ  оу҆ч҃ницы̀ ѡ҆свѣ́щшесѧ, дрꙋ́гъ дрꙋ́га зрѧ́хꙋ:  оу҆ди́вльшесѧ же, и҆ къ землѝ прекло́ншесѧ, тебѣ̀ влⷣцѣ  всѣ́хъ поклони́шасѧ. 
Шꙋ́мъ и҆зъ ѻ҆́блака посыла́шесѧ бг҃огла́сенъ,  и҆звѣствꙋ́ѧ чꙋ́до: ѻ҆ц҃ъ бо свѣ́тѡвъ, се́й є҆́сть сн҃ъ  мо́й возлю́бленный, а҆пⷭ҇лѡмъ вопїѧ́ше, тогѡ̀ послꙋ́шайте. 
Нѡ́ваѧ ви́дѣвше и҆ пресла̑внаѧ, гла́съ ѻ҆ч҃ескїй  внꙋши́вше, на ѳавѡ́рѣ словесѐ слꙋги̑, и҆з̾ѡбраже́нїе  первоѻбра́знагѡ, се́й є҆́сть, вопїѧ́хꙋ, сп҃съ на́шъ. 
Ѻ҆́бразе непремѣ́нный сꙋ́щагѡ, недви́жиме, печа́ть  неизмѣ́нна, сн҃е, сло́ве, мꙋ́дросте, и҆ мы́шце, десни́це  вы́шнѧгѡ, си́ло, тѧ̀ воспѣва́емъ со ѻ҆ц҃е́мъ же и҆ дх҃омъ. 
И҆́нъ. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Свѣ́томъ невеще́ственнымъ ѡ҆зарѧ́емь,  свѣтови́дѣнъ досто́йнѡ, бг҃оно́се, бы́лъ є҆сѝ, житїѐ  непоро́чно стѧжа́въ, ѻ҆́ч҃е, и҆ всесвѧ́то, ны́нѣ же  предстои́ши моли́твенникъ влⷣцѣ и҆ бг҃ꙋ ѡ҆ ста́дѣ  твое́мъ. 
Твоѝ по́двизи воздержа́нїѧ мч҃ническими пѡ́двиги по  достоѧ́нїю вѣнча́шасѧ: и҆ сꙋгꙋ́бо страда́нїе показа́лъ  є҆сѝ благомꙋ́жествомъ, и҆̀хже прїѧ́лъ є҆сѝ и҆ вѣ́чныхъ  бла̑гъ ѡ҆брѣ́лъ є҆сѝ наслажде́нїе. (с. 178) 
Оу҆крѣ́пльсѧ си́лою бжⷭ҇твенною и҆ благода́тїю,  ꙗ҆́вльсѧ всѣ̑мъ благоче́стїѧ оу҆чи́тель, показа́лсѧ  є҆сѝ чꙋдесы̀ оу҆краша́емь, всѧ̑ оу҆твержда́ѧ, всѧ̑  и҆сцѣлѧ́ѧ приходѧ́щыѧ къ тебѣ̀ вѣ́рнѡ, бг҃облаже́нне. 
Бг҃оро́диченъ: 
Въ тебѣ̀ содѣ́ѧсѧ вы́ше человѣ́ка, па́че  є҆стества̀, дв҃о бцⷣе, та́инство: бж҃їѧ бо была̀ є҆сѝ  роди́тельница, носѧ́щи на ѡ҆б̾ѧ́тїихъ и҆ пита́ющи, нбⷭ҇ными  во́инствы пѣсносло́вимаго. 
Свѣти́ленъ: 
Свѣ́те неизмѣ́нный сло́ве, свѣ́та ѻ҆ц҃а̀  нерожде́нна, въ ꙗ҆вле́ннѣмъ свѣ́тѣ твое́мъ, дне́сь на  ѳавѡ́рѣ свѣ́тъ ви́дѣхомъ ѻ҆ц҃а̀, свѣ́тъ и҆ дх҃а,  свѣ́томъ наставлѧ́юща всю̀ тва́рь. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ: 
Возсїѧ́въ па́че оу҆ма̀, ѿ дв҃ы прест҃ы́ѧ, сло́ве  бж҃їй, во а҆да́ма ве́сь ѡ҆бле́ксѧ, и҆́же пре́жде  ѡ҆мрачи́вшеесѧ є҆стество̀ всѐ просвѣти́лъ є҆сѝ,  бжⷭ҇твеннымъ зра́ка твоегѡ̀ и҆змѣне́нїемъ, преѡбра́жсѧ на  горѣ̀ ѳавѡ́рстѣй, влⷣко, пре́жде честна́гѡ твоегѡ̀  крⷭ҇та̀, хрⷭ҇тѐ бж҃е на́шъ. 
Сті́хъ: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀. 
Свѣторо́днымъ ѡ҆сїѧ́ема ѻ҆́блакомъ ви́дѧще  хрⷭ҇та̀, на ѳавѡ́рѣ бжⷭ҇твеннїи оу҆ч҃ницы̀, ни́цы со  стра́хомъ на зе́млю прекло́ншесѧ, оу҆́мъ же и҆ се́рдце  просвѣ́щше, съ мѡѷсе́омъ и҆ и҆лїе́ю зрѧ́ще ꙗ҆́снѡ,  воспѣва́хꙋ сего̀ ꙗ҆́кѡ бг҃а, со ѻ҆ц҃е́мъ и҆ дх҃омъ. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Гора̀, ꙗ҆́же и҆ногда̀ бѧ́ше мра́чна и҆ ды́мна, сѐ  ны́нѣ честна̀ и҆ свѧта̀ є҆́сть. и҆́же пе́рвѣе оу҆́бѡ  і҆и҃лѧ наста́вивый, ꙗ҆́коже пи́шетъ, столпо́мъ  ѻ҆гнезра́чнымъ и҆ ѻ҆́блакомъ, дне́сь просїѧ̀ неизрече́ннѡ,  па́че со́лнца хрⷭ҇то́съ на се́й, ꙗ҆́кѡ бг҃ъ просвѣти́въ  всѧ́чєскаѧ. (с. 179) 
Сла́ва, и҆ ны́нѣ, гла́съ є҃: 
Зако́на и҆ прⷪ҇ро́кѡвъ тѧ̀, хрⷭ҇тѐ, творца̀ и҆  и҆спо́лнителѧ свидѣ́тельствоваша, зрѧ́ще во ѻ҆́блацѣ  мѡѷсе́й бг҃ови́децъ и҆ и҆лїа̀ ѻ҆гнеколесни́чникъ и҆  неѡпа́льный небоше́ственникъ въ преѡбраже́нїи твое́мъ. съ  ни́миже и҆ на́съ просвѣще́нїѧ твоегѡ̀ сподо́би, влⷣко,  пѣ́ти тѧ̀ во вѣ́ки. 
На лїтꙋргі́и: блажє́нна пра́здника, пѣ́снь а҃-ѧ,  ѻ҆бои́хъ канѡ́нѡвъ со і҆рмосо́мъ на ѕ҃. Прокі́менъ  пра́здника, и҆ ст҃а́гѡ, гла́съ з҃: Честна̀ предъ гдⷭ҇емъ  сме́рть преподо́бныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; А҆пⷭ҇лъ ко є҆фесе́ємъ,  зача́ло сл҃г. А҆ллилꙋ́їа, гла́съ д҃: Пра́ведникъ ꙗ҆́кѡ  фі́нїѯъ процвѣте́тъ: Є҆ѵⷢ҇лїе, і҆ѡа́нна, зача́ло н҃в.  Прича́стенъ пра́здника, и҆ ст҃а́гѡ: Въ па́мѧть вѣ́чнꙋю: 
[Зрѝ] А҆́ще ли слꙋчи́тсѧ попра́зднство преѡбраже́нїѧ  хрⷭ҇то́ва въ сꙋббѡ́тꙋ: 
Тогда̀ въ пѧто́къ, на Гдⷭ҇и, воззва́хъ, Сла́ва,  пра́здника: И҆ ны́нѣ, бг҃оро́диченъ пе́рвый настоѧ́щагѡ  гла́са. 
🕅 А҆́ще ли слꙋчи́тсѧ попра́зднство  преѡбраже́нїѧ хрⷭ҇то́ва въ недѣ́лю. 
Въ сꙋббѡ́тꙋ на ма́лѣй вече́рни стїхи̑ры, воскрⷭ҇ны  и҆ бцⷣы, по ѻ҆бы́чаю. На вели́цѣй вече́рни по  ѻ҆бы́чной каѳі́смѣ, на Гдⷭ҇и, воззва́хъ, стїхи̑ры  воскрⷭ҇ны г҃: и҆ ꙾восто́ченъ꙾꙾А҆нато́лїевъ꙾ є҆ди́нъ: и҆  пра́здника г҃, тогѡ̀ днѐ: и҆ ст҃а́гѡ мине́и г҃. (А҆́ще  ли пое́тсѧ ст҃ы́й на ѕ҃, и҆лѝ є҆мꙋ́же и҆ полѷеле́й,  пое́мъ стїхи̑ры воскрⷭ҇ны трѝ: и҆ пра́здника, г҃: и҆  ст҃а́гѡ, д҃: Сла́ва, ст҃а́гѡ.) [Зрѝ] А҆́ще же нѝ,  Сла́ва, пра́здника: И҆ ны́нѣ, бг҃оро́диченъ пе́рвый,  гла́са. На лїті́и стїхи̑ры пра́здника, тогѡ̀ днѐ  рѧдовы̑ѧ стїхѡ́вныѧ: Сла́ва, и҆ ны́нѣ, пра́здника, пи́санъ  на оу҆́трени на стїхо́внѣ. А҆́ще ли и҆́мать ст҃ы́й  Сла́вникъ: Сла́ва, ст҃а́гѡ: И҆ ны́нѣ, пра́здника. На  стїхо́внѣ стїхи̑ры воскрⷭ҇ны: Сла́ва, ст҃а́гѡ, а҆́ще  є҆́сть: И҆ ны́нѣ, пра́здника. А҆́ще ли нѝ: (с. 180)  Сла́ва, и҆ ны́нѣ, пра́здника. На благослове́нїи  хлѣ́бѡвъ, тропа́рь, Бцⷣе дв҃о, два́жды: и҆ пра́здника,  є҆ди́ножды. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды: Сла́ва, ст҃а́гѡ, а҆́ще є҆́сть И҆ ны́нѣ,  пра́здника, А҆́ще ли нѝ: Сла́ва, и҆ ны́нѣ, пра́здника.  По каѳі́смахъ сѣда́льны воскре́сны, съ бг҃орѡ́дичны и҆́хъ.  И҆ чте́нїе во є҆ѵⷢ҇лїи толково́мъ, и҆ непоро́чны съ  тропари̑: ѵ҆пакоѝ гла́са. Степє́нна, и҆ прокі́менъ гла́са:  и҆ Всѧ́кое дыха́нїе: Є҆ѵⷢ҇лїе воскрⷭ҇но, и҆ стїхи́ра  воскрⷭ҇на. Канѡ́нъ воскрⷭ҇нъ со і҆рмосо́мъ на д҃: и҆  бцⷣы на два̀: и҆ пра́здника на д҃: и҆ ст҃а́гѡ на д҃.  Катава́сїа: Ли́цы і҆и҃льтестїи: А҆́ще полѷеле́й  и҆лѝ славосло́вїе: пое́мъ канѡ́нъ воскрⷭ҇нъ со і҆рмосо́мъ  на д҃: и҆ пра́здника на д҃: и҆ ст҃а́гѡ на ѕ҃. По г҃  пѣ́сни конда́къ пра́здника, и҆ ст҃а́гѡ, а҆́ще и҆́мать: и҆  і҆́косъ, и҆ сѣда́ленъ ст҃а́гѡ: Сла́ва, и҆ ны́нѣ,  пра́здника: и҆ чте́нїе. По ѕ҃ пѣ́сни конда́къ  воскрⷭ҇нъ, и҆ і҆́косъ и҆ про́логъ. На ѳ҃ пѣ́сни пое́мъ  Честнѣ́йшꙋю: Свѣти́ленъ воскрⷭ҇нъ. Сла́ва, ст҃а́гѡ,  а҆́ще и҆́мать: а҆́ще ли нѝ, Сла́ва, и҆ ны́нѣ, пра́здника.  На хвали́техъ стїхи̑ры воскрⷭ҇ны д҃: и҆ ст҃а́гѡ, а҆́ще  и҆́мать, подо́бны г҃: и҆ самогла́сенъ, и҆́же на Сла́вꙋ,  пое́мъ съ припѣ́вы є҆гѡ̀. А҆́ще ли не и҆́мать ст҃ы́й  хвали́тны, пое́мъ воскрⷭ҇ны д҃, и҆ пра́здника на д҃, тогѡ̀  днѐ стїхѡ́вныѧ оу҆́трени съ припѣ́вы пра́здника. Сла́ва,  стїхи́ра є҆ѵⷢ҇льскаѧ: И҆ ны́нѣ, Пребл҃гослове́нна  є҆сѝ: Славосло́вїе вели́кое. По трист҃о́мъ тропа́рь  воскрⷭ҇нъ то́чїю: є҆ктєнїѝ, и҆ ѿпꙋ́стъ, и҆ ѡ҆глаше́нїе,  и҆ ѻ҆бы́чное и҆схожде́нїе въ притво́ръ. Та́же ча́съ  пе́рвый. На а҃-мъ часѣ̀ тропа́рь воскрⷭ҇нъ: Сла́ва,  пра́здника: И҆ ны́нѣ, бг҃оро́диченъ часѡ́въ. По  Ѻ҆́ч҃е на́шъ, конда́къ пра́здника. Та́кожде и҆ въ  про́чыѧ часы̀, глаго́лемъ конда́къ пра́здника, и҆ воскрⷭ҇нъ  премѣнѧ́юще: а҆́ще полѷеле́й, и҆ ст҃а́гѡ. 
На лїтꙋргі́и бл҃жє́нна гла́са на ѕ҃, и҆ пра́здника  пѣ́снь рѧдова́ѧ на д҃. А҆́ще ли и҆́мать ст҃ы́й пѣ́снь:  и҆ бл҃жє́нна воскрⷭ҇на на д҃, и҆ пра́здника пѣ́снь  рѧдова́ѧ на д҃, и҆ ст҃а́гѡ пѣ́снь ѕ҃-ѧ, на д҃. По  вхо́дѣ тропа́рь воскрⷭ҇нъ, и҆ пра́здника: та́же хра́ма, и҆  ст҃а́гѡ, (с. 181) а҆́ще и҆́мать. Сла́ва, конда́къ ст҃а́гѡ:  И҆ ны́нѣ, пра́здника. А҆́ще ли не и҆́мать ст҃ы́й тропарѧ̀  и҆ кондака̀: Сла́ва, воскрⷭ҇нъ: И҆ ны́нѣ, пра́здника.  Прокі́менъ воскрⷭ҇нъ гла́са, и҆ пра́здника. А҆пⷭ҇лъ, и҆  є҆ѵⷢ҇лїе днѐ. Прича́стенъ: Хвали́те гдⷭ҇а съ нб҃съ, и҆  пра́здника. А҆́ще и҆́мать ст҃ы́й а҆пⷭ҇лъ и҆ є҆ѵⷢ҇лїе:  тогда̀ пое́мъ прокі́менъ воскрⷭ҇нъ гла́са, и҆ ст҃а́гѡ.  А҆пⷭ҇лъ и҆ є҆ѵⷢ҇лїе днѐ, и҆ ст҃а́гѡ. Прича́стенъ:  Хвали́те гдⷭ҇а съ нб҃съ: и҆ ст҃а́гѡ. 


(с. 181) 
Мѣ́сѧца тогѡ́же въ и҃-й де́нь. 
Ст҃а́гѡ є҆мїлїа́на и҆сповѣ́дника, є҆пі́скопа  кѷзі́ческагѡ. 
И҆ прпⷣбныхъ ѻ҆тє́цъ зѡсі́мы и҆ савва́тїа,  солове́цкихъ чꙋдотво́рцєвъ. 
Слꙋ́жба и҆́хъ пи́сана въ приложе́нїи. 
На Гдⷭ҇и, воззва́хъ, стїхи̑ры пра́здника, гла́съ  д҃. Подо́бенъ: Да́лъ є҆сѝ зна́менїе: 
Прїиди́те, и҆ мы̀ до́брымъ и҆змѣни́мсѧ  и҆змѣне́нїемъ, ꙳ бг҃омꙋ́дрїи дне́сь, ꙳ хрⷭ҇тꙋ̀  спреѡбрази́вшесѧ, ꙳ благоче́стнѡ и҆ ра́достнѡ, ꙳ на высотꙋ̀  возне́сшесѧ добродѣ́телей, ꙳ высо́че возра́дꙋемсѧ: ꙳ за  милосе́рдїе бо, без̾ѻбра̑зїѧ преѡбра́жсѧ ꙳ человѣ́ка на  ѳавѡ́рѣ оу҆ѧснѝ, ꙳ сп҃съ дꙋ́шъ на́шихъ. 
Ѽ любозри́телїе ꙳ сꙋ́щихъ па́че оу҆ма̀, ꙳ и҆  любопослꙋ́шницы! ꙳ оу҆́мнѡ оу҆́зримъ хрⷭ҇та̀, ѡ҆блиста́вша  бжⷭ҇твенными зарѧ́ми, ꙳ и҆ ѡ҆гласи́мсѧ роди́тельнымъ  гла́сомъ, ꙳ возлю́бленнаго проповѣ́дающе сн҃а, ꙳  оу҆крѣ́пльшаго человѣ́ческꙋю не́мощь на ѳавѡ́рѣ, ꙳ и҆  и҆сточи́вшаго просвѣще́нїе дꙋ́шъ на́шихъ. 
Дне́сь показа́лъ є҆сѝ твоѐ бж҃ество̀, гдⷭ҇и, ꙳  честны́мъ а҆пⷭ҇лѡмъ твои̑мъ, ꙳ мѡѷсе́ю и҆ и҆лїи́ же, ꙳  ꙗ҆́кѡ бг҃ъ зако́на и҆ благода́ти сы́й, ꙳ и҆збавлѧ́ѧ на́съ  ѿ сме́ртныхъ ны́нѣ соꙋ̑зъ: ꙳ съ ни́миже твоѐ  чл҃вѣколю́бное смотре́нїе сла́вимъ, ꙳ і҆и҃се всеси́льне,  сп҃се дꙋ́шъ на́шихъ. (с. 182) 
И҆́ны стїхи̑ры ст҃а́гѡ, гла́съ то́йже. Подо́бенъ:  Зва́нный свы́ше: 
И҆́же ѻ҆́бразъ хрⷭ҇то́въ ꙳ ꙗ҆́вѣ поче́тъ, ꙳  є҆гда̀ льво́во сꙋровство̀ разгорѣ́сѧ, ꙳ и҆ лю́ди  восколеба̀, ꙳ ѡ҆бновлѧ́ѧ копрѡнѵ́мовꙋ безбо́жнꙋю є҆́ресь, ꙳  тогда̀ сего̀, премꙋ́дре, ꙗ҆́вѣ ѡ҆бличи́лъ є҆сѝ, ꙳ твоѐ  дерзнове́нїе прїи́мъ, ꙳ совокꙋ́пленꙋ а҆рхїере́євъ  прише́ствїю. ꙳ тѣ́мже показа́лсѧ є҆сѝ до́блѣйшїй ꙳  во́инъ хрⷭ҇то́въ, всеблаже́нне: ꙳ є҆го́же молѝ, ꙳ спастѝ  и҆ просвѣти́ти дꙋ́шы на́шѧ. 
И҆́же въ нбⷭ҇ныѧ ѻ҆би́тєли всели́лсѧ є҆сѝ, ꙳  є҆гда̀ сопроти́вный нра́въ безбо́жный ꙳ и҆ ѕлочести́вый  показа̀, ꙳ въ заточе́нїихъ ѡ҆сꙋдѝ твою̀ тве́рдость: ꙳  тогда̀ раѧ̀, ѿѻнꙋ́дꙋже и҆спадо́хомъ, ꙳ є҆ди́но  ѻ҆те́чество, бг҃огла́се, ꙗ҆́вѣ вѣ́дый, ꙳ съ весе́лїемъ  ра́дꙋѧсѧ претерпѣ́лъ є҆сѝ ꙳. тѣ́мже пра́веднѡ ꙳  нетлѣ́нный сподо́билсѧ є҆сѝ живо́тъ зрѣ́ти хрⷭ҇та̀: ꙳  є҆го́же молѝ, ꙳ спастѝ и҆ просвѣти́ти дꙋ́шы на́шѧ. 
Ѻ҆́гненъ ѧ҆зы́къ премꙋ́дрѡ и҆мѣ́ѧ, ꙳ є҆гда̀  смѣ́сный и҆ноплеме́нный зако́нъ положѝ, ꙳ не покланѧ́тисѧ  велѧ́щь ꙳ хрⷭ҇то́вꙋ честно́мꙋ ѻ҆́бразꙋ ꙳ ле́въ ѻ҆каѧ́нный:  ꙳ тогда̀ ты̀ бжⷭ҇твенный зако́нъ сопроти́въ положи́лъ  є҆сѝ, ꙳ ꙗ҆́кѡ прехо́дитъ поклоне́нїе і҆кѡ́нное, ꙳  ꙗ҆́коже нѣ́гдѣ нѣ́кто речѐ къ первоѻбра́зномꙋ. ꙳ и҆  твои́мъ сло́вомъ ꙗ҆́кѡ ѿ гро́ма оу҆страши́сѧ ꙳ ѕвѣ́рь  ѕлоимени́тый, ꙳ всечестны́й ѻ҆́ч҃е, бг҃оглаго́ливе  свѧще́нне. 
Сла́ва, и҆ ны́нѣ, гла́съ а҃: 
И҆́же дре́вле съ мѡѷсе́омъ глаго́лавый на горѣ̀  сїна́йстѣй ѻ҆́бразы, а҆́зъ є҆́смь, глаго́лѧ, сы́й: дне́сь  на горѣ̀ ѳавѡ́рстѣй, преѡбра́жсѧ предъ оу҆ч҃ники̑,  показа̀ началоѻбра́знꙋю добро́тꙋ зра́ка, въ себѣ̀  воспрїи́мъ человѣ́ческое сꙋщество̀. и҆ таковы́ѧ благода́ти  свидѣ́тели поста́вль, мѡѷсе́а и҆ и҆лїю̀, ѻ҆́бщники  творѧ́ше весе́лїѧ, провозвѣща́ющыѧ сла́вное крⷭ҇та̀ ра́ди,  и҆ сп҃си́тельное воскрⷭ҇нїе. (с. 183) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Гора̀ бж҃їѧ ѳавѡ́ръ ꙳ ѡ҆ и҆́мени твое́мъ, сп҃се,  ра́дꙋетсѧ, ꙳ ѻ҆ц҃ꙋ̀ возлю́бленна тѧ̀ сн҃а проповѣ́дꙋѧ. 
Сті́хъ: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀. 
Чꙋ́до бѧ́ше ви́дѣти, ꙳ сл҃нца сла́вы, въ  преѡбраже́нїи, ꙳ чꙋ́вственнагѡ со́лнца, лꙋчы̀ скры́вшаго. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Ѿ землѝ оу҆́бѡ оу҆ч҃ницы̀, ꙳ мѡѷсе́й же ѿ  ме́ртвыхъ, ꙳ и҆ и҆лїа̀ ꙗ҆́кѡ свы́ше, ꙳ тебѣ̀  преѡбразꙋ́емꙋ, ꙳ раболѣ́пнѡ предста́ша. 
Сла́ва, и҆ ны́нѣ, гла́съ а҃: 
Твоегѡ̀ є҆диноро́днагѡ сн҃а прови́дѣвъ дх҃омъ  плотско́е къ человѣ́кѡмъ прише́ствїе, бг҃оѻте́цъ дв҃дъ,  и҆здале́ча къ весе́лїю созыва́етъ тва́рь, и҆ прⷪ҇ро́чески  взыва́етъ: ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋютсѧ. на сїю́ бо возше́дъ го́рꙋ, сп҃се, со  оу҆ч҃ники̑ твои́ми, ѡ҆чернѣ́вшее а҆да́мово є҆стество̀,  преѡбра́жсѧ ѡ҆блиста́ти па́ки сотвори́лъ є҆сѝ, претвори́въ  є҆̀ въ твоегѡ̀ бжⷭ҇тва̀ сла́вꙋ же и҆ свѣ́тлость. тѣ́мже  вопїе́мъ тѝ: содѣ́телю всѧ́ческихъ гдⷭ҇и, сла́ва тебѣ̀. 
Тропа́рь пра́здника, гла́съ з҃: 
Преѡбрази́лсѧ є҆сѝ на горѣ̀, хрⷭ҇тѐ бж҃е,  показа́вый оу҆ч҃никѡ́мъ твои̑мъ сла́вꙋ твою̀, ꙗ҆́коже  можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й  присносꙋ́щный, моли́твами бцⷣы, свѣтода́вче, сла́ва  тебѣ̀. 
На оу҆́трени: 
По а҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
На горѣ̀ ѳавѡ́рстѣй преѡбрази́лсѧ є҆сѝ, і҆и҃се,  и҆ ѻ҆́блакъ свѣ́телъ протѧза́ющсѧ ꙗ҆́кѡ сѣ́нь,  а҆по́столы сла́вою покры̀. тѣ́мже и҆ на зе́млю ни́цъ  па́дахꙋ, не терпѧ́ще (с. 184) зрѣ́ти свѣ́тлости  непристꙋ́пныѧ сла́вы лица̀ твоегѡ̀, безнача́льне сп҃се  хрⷭ҇тѐ бж҃е. и҆́же тогда̀ си̑мъ свѣ́тъ тво́й возсїѧ́вый,  просвѣтѝ дꙋ́шы на́шѧ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҆ подо́бенъ  то́йже: 
Непристꙋ́пною твое́ю, хрⷭ҇тѐ, сла́вою бжⷭ҇твеннагѡ  твоегѡ̀ свѣ́та преѡбра́жсѧ, твоѧ̑ ѡ҆блиста́лъ є҆сѝ  бжⷭ҇твєнныѧ оу҆ч҃никѝ, і҆ѡа́нна и҆ петра̀ и҆ і҆а́кѡва,  оу҆жаси́лъ є҆сѝ тѣ́хъ бжⷭ҇твенною благода́тїю. гла́съ же  ѻ҆ч҃ь возлю́бленнаго сн҃а свидѣ́тельствꙋющъ слы́шаша, и҆  ви́дѣша, лица̀ твоегѡ̀ сла́вꙋ, сп҃се. и҆́же всѣ́хъ,  сло́ве, спастѝ хотѧ̀, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. 
Канѡ́нъ пра́здника, кѵ́ръ і҆ѡа́нна, со і҆рмосо́мъ на  и҃. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Мѡѷсе́й на мо́ри прⷪ҇ро́чески ви́дѣвъ ѻ҆́блакомъ  и҆ столпо́мъ дре́вле ѻ҆́гненнымъ сла́вꙋ гдⷭ҇ню, вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Ꙗ҆́кѡ ка́менемъ тѣ́ломъ покры́всѧ, ѡ҆боже́нїемъ  неви́димагѡ зрѧ̀, мѡѷсе́й бг҃ови́децъ, взыва́ше:  и҆зба́вителю и҆ бг҃ꙋ на́шемꙋ пои́мъ. 
Ты̀ не горѣ̀ зако́ннѣй, и҆ на ѳавѡ́рстѣй ви́дѣнъ  бы́лъ є҆сѝ мѡѷсе́емъ во мра́цѣ дре́вле, во свѣ́тѣ же  ны́нѣ непристꙋ́пнѣмъ бжⷭ҇тва̀. 
Канѡ́нъ ст҃а́гѡ на д҃: 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Съ премі́рными живы́й чинонача́льствы, бг҃омꙋ́дре  (с. 185) блаже́нне, творѧ́щыѧ твоѐ ра́достнѡ любе́зное  торжество̀, ѻ҆́ч҃е, назира́ѧ, спасе́нїѧ сподо́би. 
Ве́сь влⷣцѣ спримѣси́всѧ, и҆ ѿѻнꙋ́дными  ѡ҆блиста́всѧ ѻ҆гнесїѧ́нми, всѐ просвѣти́лъ є҆сѝ твои́ми  оу҆че́ньми бг҃очести́выми торжество̀, ꙗ҆́кѡ  свѧщенноѧвле́нъ ꙗ҆́вльсѧ, бг҃омꙋ́дре бг҃опрїѧ́тне. 
Оу҆́мъ влⷣкꙋ страсте́мъ добродѣ́телїю, ст҃и́телю,  поста́вилъ є҆сѝ, ꙗ҆́коже пра́веденъ строи́тель дꙋшѝ и҆  тѣ́ла, ѻ҆́ч҃е, подаѧ̀ комꙋ́ждо потрє́бнаѧ. 
Таи́нникъ и҆зрѧ́денъ сꙋ́щихъ па́че оу҆ма̀, цр҃кви  ꙗ҆́вѣ предстоѧ̀, ꙗ҆ви́лсѧ є҆сѝ, пресла́вне, и҆  держа́венъ и҆́стины побо́рникъ, чє́люсти львѡ́въ сокрꙋша́ѧ,  и҆ загражда́ѧ оу҆ста̀. 
Бг҃оро́диченъ: 
Є҆ди́наго во двою̀ благоче́стнѡ ѿ оу҆тро́бы  твоеѧ̀ рожде́нна вѣ́мы є҆стества́хъ, пренепоро́чнаѧ, бг҃а  вкꙋ́пѣ па́че є҆стества̀ и҆ чл҃вѣ́ка, и҆мꙋ́ща соверше́нна  коегѡ́ждо свѡ́йства. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Ѡ҆сѣнѧ́ющаѧ сла́ва, въ сѣ́ни пе́рвѣе, и҆  мѡѷсе́еви бесѣ́дꙋющи твоемꙋ̀ оу҆го́дникꙋ, ѻ҆́бразъ  бы́сть ѡ҆блиста́вшагѡ неизрече́ннѡ, на ѳавѡ́рѣ, влⷣко,  твоегѡ̀ преѡбраже́нїѧ. 
Совзыдо́ша тѝ, сло́ве є҆диноро́дный, вы́шнїи  а҆пⷭ҇льстїи версѝ, на го́рꙋ ѳавѡ́рскꙋю: и҆ сопредста́ша тѝ  мѡѷсе́й же и҆лїа̀, ꙗ҆́кѡ бж҃їѧ слꙋги̑, є҆ди́не  чл҃вѣколю́бче. 
Бг҃ъ сло́во сы́й, ве́сь зе́мленъ бы́сть, всемꙋ̀  бжⷭ҇твꙋ̀ смѣси́въ человѣ́чество, во ѵ҆поста́си свое́й:  ю҆́же во двою̀ сꙋщєствꙋ̀ мѡѷсе́й и҆ и҆лїа́ же ви́дѣша на  горѣ̀ ѳавѡ́рѣ. 
И҆́нъ. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ (с. 186) въ нѐ воѡбра́жсѧ, препоѧ́ши мѧ̀ съ  высоты̀ си́лою, є҆́же вопи́ти тебѣ̀, ст҃ы́й:  ѡ҆дꙋшевле́нный хра́ме, неизрече́нныѧ сла́вы твоеѧ̀,  чл҃вѣколю́бче. 
Моли́твенника бг҃омꙋ́дра хрⷭ҇тꙋ̀ вѣ́рнїи тѧ̀  предлага́емъ, тогѡ̀ ра́ди свѣ́тлѡ до́бльствовавша, и҆  ѻ҆́бразъ сегѡ̀ поче́тша, и҆ зако́нъ соблю́дша честна́гѡ  проповѣ́данїѧ, и҆ ю҆́же свы́ше вѣ́рꙋ сохра́нша. 
Мч҃никѡвъ оу҆твержде́нїе ꙗ҆ви́лсѧ є҆сѝ,  бг҃омꙋ́дре досточꙋ́дне, ѕлочести́вое шата́нїе низложи́лъ  є҆сѝ, цр҃кве ꙗ҆́вльсѧ забра́ло незы́блемо и҆ неꙋкло́нно,  и҆ хода́тай бжⷭ҇твенъ, тве́рдѡ ѡ҆блича́ѧ безꙋ̑мныѧ. 
Ꙗ҆́да є҆́реси и҆спи́въ до сы́тости вселꙋка́вый,  оу҆чи́тельнымъ твои́мъ сло́вомъ ѡ҆бличи́сѧ: свѣ́томъ бо  тма̀ ѿгонѧ́етсѧ, и҆ ѡ҆бнажа́етсѧ плете́нїе лꙋка́вагѡ  совѣ́та, бж҃е́ственныѧ мꙋ́дрости сїѧ́ньми. 
Бг҃оро́диченъ: 
Свѣ́тлымъ тѧ̀ гла́сомъ ны́нѣ ѿ дꙋшѝ вои́стиннꙋ  бг҃ома́терь; бг҃а ро́ждшꙋю проповѣ́даемъ, воплоще́нна и҆зъ  тебє̀ безпло́тнаго, въ на́съ все́льшасѧ, не преложе́нїе  прїе́мша, ни смѣше́нїемъ смѣ́шшасѧ, всенепоро́чнаѧ. 
По г҃-й пѣ́сни конда́къ ст҃а́гѡ, гла́съ г҃. 
До́блѧго тѧ̀ побо́рника по трⷪ҇цѣ ꙗ҆́вльшасѧ  цр҃ковь сла́витъ пою́щи, є҆мїлїа́не, за ню́же пострада́лъ  є҆сѝ. сегѡ̀ ра́ди почита́емъ па́мѧть твою̀, ꙗ҆зы́ческагѡ  наше́ствїѧ и҆зба́ви рабы̑ твоѧ̑. 
Сѣда́ленъ, гла́съ то́йже. Подо́бенъ: Бжⷭ҇твенныѧ  вѣ́ры: 
Бжⷭ҇твеннымъ дх҃омъ просвѣще́нъ, проповѣ́далъ  є҆сѝ со дерзнове́нїемъ, правосла́вїѧ, всебл҃же́нне,  преда̑нїѧ, и҆ царѧ̀ посрами́лъ є҆сѝ беззако́ннаго: въ  заточє́нїѧ непра́веднѡ ѿсыла́емь, ѻ҆́ч҃е прпⷣбне,  хрⷭ҇та̀ бг҃а молѝ, дарова́ти на́мъ ве́лїю ми́лость. (с.  187) 
Сла́ва, и҆ ны́нѣ: пра́здника. Подо́бенъ: Красотѣ̀  дѣ́вства: 
Бжⷭ҇твенныѧ твоеѧ̀ сла́вы сїѧ́нїе, ꙗ҆́коже можа́хꙋ,  показа́лъ є҆сѝ, сло́ве бж҃їй, оу҆ч҃никѡ́мъ твои̑мъ, на  ѳавѡ́рстѣй горѣ̀ преѡбразꙋ́ѧйсѧ. и҆́мже спросвѣти́хомсѧ  и҆ мы̀ пою́щїи тѧ̀, є҆ди́не неизмѣ́нне и҆ безсме́ртне  гдⷭ҇и, тебѣ́ бо вѣ́рою вопїе́мъ: сла́ва, хрⷭ҇тѐ, црⷭ҇твїю  твоемꙋ̀. 
Пѣ́снь д҃. І҆рмо́съ: 
И҆зъ пло́ти твоеѧ̀ лꙋчѝ бжⷭ҇тва̀ и҆схожда́хꙋ,  прⷪ҇ро́кѡмъ и҆ а҆пⷭ҇толѡмъ. тѣ́мъ нача̑льницы пою́ще  взыва́хꙋ: сла́ва си́лѣ твое́й, гдⷭ҇и. 
И҆́же кꙋпинꙋ̀ сохрани́вый неврежде́нꙋ,  прикоснꙋ́вшꙋюсѧ ѻ҆гню̀, мѡѷсе́ю бг҃осїѧ́ннꙋю пло́ть  показа́лъ є҆сѝ, влⷣко, пою́щемꙋ: сла́ва си́лѣ твое́й,  гдⷭ҇и. 
Скры́сѧ заре́ю бжⷭ҇тва̀ чꙋ́вственное со́лнце, ꙗ҆́кѡ  на горѣ̀ ѳавѡ́рѣ ви́дѣвъ тѧ̀ преѡбразꙋ́ющасѧ, і҆и҃се  мо́й. сла́ва си́лѣ твое́й, гдⷭ҇и. 
Ѻ҆́гнь не ѡ҆палѧ́ѧ ве́щи тѣле́сныѧ, ви́дѣнъ  бы́сть невеще́ственъ: ꙗ҆́коже мѡѷсе́ю и҆ а҆пⷭ҇лѡмъ  ꙗ҆ви́лсѧ є҆сѝ, и҆лїи́ же, влⷣко, є҆ди́нъ ѿ двою̀, во  двꙋ̀ совершє́ннꙋ є҆стєствꙋ̀. 
И҆́нъ. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Возмо́глъ є҆сѝ шата́нїе низложи́ти льсти́вагѡ,  присво́ивсѧ добродѣ́телїю, всебл҃же́нне є҆мїлїа́не,  всемогꙋ́щемꙋ и҆ си́льномꙋ во бранѣ́хъ, пребога́те, и҆  ны́нѣ зове́ши: сла́ва си́лѣ твое́й, гдⷭ҇и. 
Прїима́лъ є҆сѝ гѡ́рькаѧ заточє́нїѧ ѿсыла́емь,  терпѣли́въ показа́лсѧ є҆сѝ, бг҃омꙋ́дре є҆мїлїа́не,  сло́вомъ благода́ти ѡ҆гра́ждсѧ, свѧщеннотаи́нниче чꙋ́дне,  бг҃ꙋ взыва́ѧ: сла́ва си́лѣ твое́й, гдⷭ҇и. 
Зако́ннѡ ꙗ҆ви́лсѧ є҆сѝ и҆зъ дѣ́тства ѡ҆свѧще́нъ,  (с. 188) по́стными просвѣти́всѧ, всеблаже́нне є҆мїлїа́не,  пе́рвыми ѡ҆бꙋче́ньми: и҆ а҆рхїере́й, свѧщенномꙋ́чениче,  по́слѣжде показа́лсѧ є҆сѝ, бг҃оно́се преизрѧ́дне. 
Бг҃оро́диченъ: 
И҆́же всѧ́кїѧ вы́ше разꙋмѣва́емый тва́ри, є҆́же  па́че оу҆ма̀ живонача́льна бг҃озда́нїѧ, на землѝ соверша́ѧ  та̑инства, дѣ́вства оу҆кра́шенꙋ свѣтлостьмѝ, во твою̀  оу҆тро́бꙋ всели́сѧ, пречⷭ҇таѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Вѣті́йствꙋющїй ѧ҆зы́къ твоегѡ̀ вели́чества не  мо́жетъ вѣща́ти: ꙗ҆́кѡ бо держа́й живо́тъ, и҆ сме́ртїю  влады́й, предста́вилъ є҆сѝ на ѳавѡ́рстѣй горѣ̀ мѡѷсе́а  и҆ и҆лїю̀, свидѣ́тельствꙋющыѧ твоѐ бж҃ество̀. 
И҆́же рꙋка́ми неви́димыми созда́въ по ѻ҆́бразꙋ  твоемꙋ̀, хрⷭ҇тѐ, человѣ́ка, началоѻбра́знꙋю твою̀ въ  созда́нїи добро́тꙋ показа́лъ є҆сѝ: не ꙗ҆́кѡ во  ѻ҆́бразѣ, но ꙗ҆́кѡ са́мъ сы́й по сꙋществꙋ̀, бг҃ъ бы́лъ  є҆сѝ и҆ чл҃вѣ́къ. 
Сраствори́всѧ неслїѧ́ннѡ, оу҆́гль горѧ́щь показа́лъ  є҆сѝ на́мъ бжⷭ҇тва̀, попалѧ́ющь оу҆́бѡ грѣхѝ, дꙋ́шы же  просвѣща́ющь, на ѳавѡ́рстѣй горѣ̀: мѡѷсе́а со и҆лїе́ю,  оу҆ч҃никѡ́въ же старѣ́йшыѧ оу҆диви́лъ є҆сѝ. 
И҆́нъ. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ:  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Разꙋмѣ́въ проразꙋмѣ́нїемъ бжⷭ҇твеннымъ хрⷭ҇то́съ  вели́кїѧ твоеѧ̀ дꙋшѝ предложе́нїе, вели́кими почестьмѝ  оу҆красѝ ꙗ҆́вѣ, ѻ҆де́ждами свѧще́нства тѧ̀ оу҆ѧсни́въ,  и҆ мꙋ́ченическими страда́ньми, свѧщеннотаи́нниче всече́стне.  (с. 189) 
Привле́къ бл҃года́ть дх҃а, рѣ́ки оу҆че́нїй  поче́рплъ є҆сѝ, всеблаже́нне ѡ҆свѧще́нне, ста́да  хрⷭ҇то́ва, тѣ́мже тобо́ю ѻ҆́бразъ є҆гѡ̀ почита́ти  навы́кше, и҆ ст҃ы́хъ всѣ́хъ, бг҃обо́рца посрамлѧ́емъ. 
Оу҆мертви́въ пло́ти твоеѧ̀ мꙋдрова́нїе, въ  по́стныхъ болѣ́знехъ, пребога́те, заре́ю дх҃а ѡ҆живи́лъ  є҆сѝ оу҆́мъ. тѣ́мже во ѻ҆бои́хъ просїѧ́лъ є҆сѝ,  і҆ера́рше, бг҃ꙋ бл҃гоꙋгоди́въ, свѧщенномꙋ́чениче  досточꙋ́дне. 
Бг҃оро́диченъ: 
Ст҃ы́хъ ст҃а́ѧ дв҃о чⷭ҇таѧ, ст҃ы́хъ ст҃а́го родила̀  є҆сѝ, всѣ́хъ ѡ҆свѧща́ющаго хрⷭ҇та̀ и҆зба́вителѧ. тѣ́мже  тѧ̀ цр҃и́цꙋ и҆ влⷣчцꙋ всѣ́хъ, ꙗ҆́кѡ мт҃рь зижди́телѧ  тва́ри проповѣ́дꙋемъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ꙗ҆́кѡ ве́лїе и҆ стра́шное оу҆зрѣ́сѧ видѣ́нїе  дне́сь, съ нб҃сѐ оу҆́бѡ чꙋ́вственное ѿ земли́ же  несравне́нное, ѡ҆блиста̀ сл҃нце пра́вды мы́сленное на горѣ̀  ѳавѡ́рстѣй. 
Пре́йде оу҆́бѡ сѣ́нь зако́ннаѧ, и҆знемо́гшаѧ,  прїи́де же ꙗ҆́вѣ хрⷭ҇то́съ и҆́стина, мѡѷсе́й возопѝ, на  ѳавѡ́рѣ ви́дѣвъ твоѐ бж҃ество̀. 
Сто́лпъ ѻ҆́гненный, хрⷭ҇та̀ преѡбразꙋ́ема,  ѻ҆́блакъ же ꙗ҆́вѣ благода́ть дх҃а, ѡ҆сѣни́вшꙋю на  ѳавѡ́рѣ, предсказа́ша ꙗ҆вле́ннѣйше. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Оу҆ста́вити восхотѣ́въ па́жить є҆́реси,  оу҆се́рднѡ къ бѣда́мъ ѿлꙋчи́лсѧ є҆сѝ, и҆ ѡ҆бличи́лъ  є҆сѝ со дерзнове́нїемъ, (с. 190) всеблаже́нне, нра́въ  держа́щагѡ безбо́жїѧ, ты̀ пе́рвѣе глаго́лати наче́нъ  собра́нномꙋ собо́рꙋ бг҃омꙋ́дромꙋ. 
Є҆ди́наго хрⷭ҇та̀ те́плѣ любѧ̀, и҆ сегѡ̀  оу҆лꙋчи́ти бжⷭ҇твеннагѡ сїѧ́нїѧ жела́ѧ, і҆ера́рше гдⷭ҇ень  бг҃опрїѧ́тне, мꙋ́ченическꙋ показа́лъ є҆сѝ, ѻ҆́ч҃е,  тве́рдость, просїѧ́въ пе́рвѣе поще́нїемъ, и҆ сꙋгꙋ́бы  вѣнцы̀ прїѧ́лъ є҆сѝ ꙗ҆́вѣ. 
Горѣ̀ тво́й оу҆́мъ бг҃ꙋ бли́зъ, и҆ бжⷭ҇твенными  зарѧ́ми, бл҃же́нне, сїѧ́юще и҆мѣ́лъ є҆сѝ, прпⷣбне,  легкѡ̀ житїѧ̀ преплы́лъ є҆сѝ мо́ре, и҆ ко приста́нищємъ  нбⷭ҇нымъ ны́нѣ оу҆стреми́лсѧ є҆сѝ, вѣ̑тры ст҃а́гѡ дх҃а  направлѧ́емь, бг҃одꙋхнове́нне. 
Бг҃оро́диченъ: 
Спастѝ человѣ́ческое є҆стество̀ ꙗ҆́кѡ  милосе́рдъ, и҆стлѣ́вшее лю́тѣ за́вистїю ѕмїи́ною,  пребжⷭ҇твенный благоизво́ливъ, во чре́во твоѐ всели́сѧ, и҆  пло́ть неизмѣ́нна бы́сть, є҆ди́нꙋ тѧ̀ чи́стꙋ ѡ҆брѣ́тъ,  бцⷣе дв҃о пречⷭ҇таѧ. 
Конда́къ пра́здника, гла́съ з҃. Самогла́сенъ: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ч҃ницы̀ твоѝ, сла́вꙋ твою̀, хрⷭ҇тѐ бж҃е,  ви́дѣша: да є҆гда́ тѧ оу҆́зрѧтъ распина́ема, страда́нїе  оу҆́бѡ оу҆разꙋмѣ́ютъ во́льное, мі́рови же проповѣ́дѧтъ:  ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе. 
І҆́косъ: 
Воста́ните, лѣни́вїи, и҆̀же всегда̀ ни́зꙋ пони́кшїи  въ зе́млю, дꙋшѝ моеѧ̀ по́мыслы, возми́тесѧ и҆ возвы́ситесѧ  на высотꙋ̀ бжⷭ҇твеннагѡ восхожде́нїѧ. притеце́мъ къ петрꙋ̀  и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю  го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ,  гла́съ же оу҆слы́шимъ, и҆̀же свы́ше слы́шаша, и҆  проповѣ́даша ѻ҆́ч҃ее сїѧ́нїе. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. (с. 191) 
Ны́нѣ ви́дѣна бы́ша а҆пⷭ҇лѡмъ неви̑димаѧ бж҃ества̀  во пло́ти, на горѣ̀ ѳавѡ́рстѣй ѡ҆блиста́вша, вопїю́щымъ:  бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆жасо́шасѧ стра́хомъ, оу҆ди́вльшесѧ благолѣ́пїю  бж҃е́ственнагѡ црⷭ҇тва, на горѣ̀ ѳавѡ́рстѣй а҆пⷭ҇ли,  вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки. 
Ны́нѣ неꙋслы̑шаннаѧ оу҆слы́шана бы́ша: безъ  ѻ҆ц҃а́ бо сн҃ъ ѿ дв҃ы ѻ҆т҃ческимъ гла́сомъ сла́внѡ  свидѣ́тельствꙋетсѧ, ꙗ҆́кѡ бг҃ъ и҆ чл҃вѣ́къ, то́йже во  вѣ́ки. 
Положе́нїемъ не бы́лъ є҆сѝ вы́шнѧгѡ, сꙋщество́мъ  же сн҃ъ возлю́бленъ, пре́жде сы́й, на́мъ прибли́жилсѧ є҆сѝ  непрело́жнѡ: бл҃гослове́нъ є҆сѝ гдⷭ҇и бж҃е, во вѣ́ки. 
И҆́нъ. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ  вѣ́рнїи: ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ, во чре́вѣ твое́мъ всецѣ́лъ, хва́льный  ѻ҆ц҃є́въ бг҃ъ и҆ препросла́вленъ. 
Ст҃и́телей благолѣ́пное оу҆краше́нїе, ѻ҆́ч҃е, ты̀  є҆сѝ вои́стиннꙋ: црⷭ҇твовавъ бо надъ страстьмѝ, сто́лпъ  нерꙋши́мь ꙗ҆ви́лсѧ є҆сѝ, досточꙋ́дне, цр҃кви забра́ло,  хва́льнаго велича́ѧ бг҃а, препросла́вленнаго. 
Но́вый дв҃дъ на́мъ показа́лсѧ є҆сѝ,  и҆ноплемє́ннаѧ оу҆чє́нїѧ пра́щею низложи́въ,  добролꙋ́чныхъ твои́хъ слове́съ, пресла́вне, и҆  оу҆чи́тельными стрѣлѧ́ньми, хва́льнаго и҆менꙋ́ѧ бг҃а,  препросла́вленнаго. 
Ста́лъ є҆сѝ свѣ́тлѡ, ѻ҆́ч҃е, на сꙋди́щи  мꙋчи́телѧ хрⷭ҇та̀ ра́ди, и҆ словеса̀ ꙗ҆́кѡ ѿ и҆сто́чника  бжⷭ҇твенна и҆сточа́лъ є҆сѝ: всѣ̑мъ бо проповѣ́далъ  є҆сѝ і҆кѡ́нное поклоне́нїе, ꙗ҆́вѣ вѣ́дый преходи́ти то̀  къ первоѡбра́зномꙋ. 
Бг҃оро́диченъ: 
Страннолѣ́пнѡ двⷭ҇твꙋеши, ро́ждши всѣ́хъ творца̀,  на прⷭ҇то́лѣ херꙋві́мстѣмъ почива́ющаго, є҆ди́на  всебл҃же́ннаѧ, (с. 192) дв҃о мт҃и всепѣ́таѧ, хва́льнаго  ѻ҆тцє́въ бг҃а и҆ препросла́вленнаго. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Оу҆слы́шавше, влⷣко, ѿ ѻ҆ц҃а̀  свидѣ́тельствꙋема, и҆ ꙗ҆́кѡ человѣ́ческа твердѣ́йша  зра́ка, зрѣ́ти лица̀ твоегѡ̀ блиста́нїѧ не терпѧ́ще, твоѝ  оу҆ч҃ницы̀ на зе́млю ни́цъ па́дахꙋ, со стра́хомъ пою́ще:  свѧще́нницы благослови́те, лю́дїе превозноси́те во всѧ̑  вѣ́ки. 
Ца́рствꙋющихъ є҆сѝ цр҃ь прекра́сенъ, и҆ и҆̀же  всю́дꙋ владѧ́щихъ гдⷭ҇ь си́ленъ, бл҃же́нъ, и҆ во свѣ́тѣ  живы́й непристꙋ́пнѣмъ, є҆мꙋ́же оу҆ч҃ницы̀ оу҆ди́вльшесѧ,  мѡѷсе́й же и҆ и҆лїа̀, вопїѧ́хꙋ: ѻ҆́троцы благослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Ꙗ҆́кѡ нб҃омъ влⷣчествꙋющемꙋ, и҆ земле́ю  гдⷭ҇ьствꙋющемꙋ, и҆ преиспо́дними ѻ҆́бласть и҆мꙋ́щемꙋ,  хрⷭ҇тѐ, предста́ша тѝ: ѿ землѝ оу҆́бѡ а҆пⷭ҇ли, ꙗ҆́кѡ  съ нб҃се́ же ѳесві́тѧнинъ и҆лїа̀, мѡѷсе́й же ѿ ме́ртвыхъ,  пою́ще согла́снѡ: лю́дїе, превозноси́те во всѧ̑ вѣ́ки. 
Оу҆ны́нїѧ ражда́ющыѧ печа̑ли на землѝ ѡ҆ста́виша  а҆пⷭ҇лѡвъ и҆збра́ннїи, чл҃вѣколю́бче: ꙗ҆́кѡ тебѣ̀  послѣ́доваша, ко и҆́же ѿ землѝ преложе́нїю  бж҃е́ственнагѡ житїѧ̀. тѣ́мже и҆ по достоѧ́нїю твоегѡ̀  бг҃оѧвле́нїѧ оу҆лꙋчи́вше, поѧ́хꙋ: лю́дїе, превозноси́те  є҆го̀ во вѣ́ки. 
И҆́нъ. І҆рмо́съ: 
Чꙋ́да преесте́ственнагѡ росода́тельнаѧ и҆з̾ѡбразѝ  пе́щь ѻ҆́бразъ: не бо̀ ꙗ҆̀же прїѧ́тъ пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ воспѣва́юще воспое́мъ: да благослови́тъ  тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. (с. 193) 
Всю̀ ѻ҆гне́мъ мы́сленнымъ хвра́стнꙋю є҆́реси  попали́лъ є҆сѝ пе́щь, призыва́нїемъ бжⷭ҇твеннымъ: ꙗ҆́коже  и҆лїа̀ і҆ере́и стꙋ̑дныѧ закла́лъ є҆сѝ мече́мъ дꙋхо́внымъ.  и҆ ны́нѣ воспѣва́еши веселѧ́сѧ: да благослови́тъ тва́рь  всѧ̀ гдⷭ҇а, и҆ превозно́ситъ во всѧ̑ вѣ́ки. 
Бл҃года́ти же и҆ си́лы бжⷭ҇твенныѧ и҆спо́лненъ  ꙗ҆ви́лсѧ є҆сѝ, требл҃же́нне, цѣломꙋ́дрїѧ добро́тою  оу҆кра́шенъ бг҃олѣ́пнѡ, благоче́стїе непрело́жное держа́лъ  є҆сѝ. съ ни́мже ны́нѣ влⷣцѣ предстоѧ̀, да благослови́тъ  тва́рь, вопїе́ши, гдⷭ҇а, и҆ превозно́ситъ во всѧ̑ вѣ́ки. 
Свы́ше пѣвцы̀ твоѧ̑ назира́еши, свѧще́нный ѻ҆́ч҃е  бг҃омꙋ́дре, показꙋ́ѧ стезю̀ на́мъ пра́вꙋю твои́ми  моли́твами, и҆ сокрꙋша́ѧ є҆ресе́й шата̑нїѧ, да со  дерзнове́нїемъ пое́мъ, і҆кѡ́нꙋ хрⷭ҇то́вꙋ почита́юще, и҆  поклони́мсѧ, и҆ бцⷣы и҆ ст҃ы́хъ всѣ́хъ. 
Бг҃оро́диченъ: 
Поро́ка нѣ́сть въ добро́тѣ твое́й, дв҃о: ты́ бо  є҆ди́на пречⷭ҇таѧ, ꙗ҆ви́ласѧ є҆сѝ ѿ вѣ́ка всечⷭ҇таѧ,  дѣ́вства лꙋча́ми ѡ҆зари́вши мі́ръ, и҆ чистоты̀ свѣ́томъ.  тѣ́мже воспѣва́юще пое́мъ: да благослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Да твоѐ пока́жеши ꙗ҆́вѣ неизрече́нное второ́е  сни́тїе, ꙗ҆́кѡ да вы́шнїй бг҃ъ ꙗ҆ви́шисѧ: стоѧ̀ посредѣ̀  богѡ́въ а҆пⷭ҇лъ на ѳавѡ́рѣ, мѡѷсе́а же и҆ и҆лїю̀  неизрече́ннѡ ѡ҆сїѧ́лъ є҆сѝ. тѣ́мже всѝ тѧ̀, хрⷭ҇тѐ,  велича́емъ. 
Прїиди́те, мнѣ̀ покори́тесѧ лю́дїе, возше́дше на  го́рꙋ ст҃ꙋ́ю пренбⷭ҇нꙋю, невеще́ственнѡ ста́немъ во гра́дѣ  жива́гѡ бг҃а, и҆ оу҆́зримъ мы́сленнѡ бж҃ество̀  невеще́ственное, ѻ҆ц҃а̀ и҆ дх҃а, въ сн҃ѣ є҆диноро́днѣмъ  ѡ҆блиста́ющее. (с. 194) 
Привле́клъ є҆сѝ любо́вїю мѧ̀, сп҃се, и҆  премѣни́лъ є҆сѝ бжⷭ҇твеннымъ твои́мъ жела́нїемъ: но  попалѝ ѻ҆гне́мъ невеще́ственнымъ грѣхѝ моѧ̑, и҆  насы́титисѧ твоеѧ̀ пи́щи сподо́би: да ѻ҆боѐ и҆гра́ѧ,  велича́ю, бл҃же, вели̑чїѧ твоѧ̑. 
И҆́нъ. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Ѡ҆брѣ́лъ є҆сѝ болѣ́зней возме́здїе, въ нбⷭ҇ныхъ,  бг҃оно́се, се́лѣхъ, є҆мїлїа́не, ны́нѣ жи́ти сподо́бленъ,  мꙋ́ченикъ съ бжⷭ҇твенными вѡ́инствы, ꙗ҆́кѡ бжⷭ҇твенный  ст҃и́тель, свѧщенномꙋ́чениче пречꙋ́дне. 
Сло́вомъ и҆ мꙋ́дростїю, и҆зрѧ́дне, оу҆кра́шенъ  ꙗ҆ви́лсѧ є҆сѝ повелѣ́ньми, є҆мїлїа́не. тѣ́мже  хрⷭ҇то́съ вѣнча̀ честнꙋ́ю твою̀ главꙋ̀, пребога́те:  є҆го́же ны́нѣ молѝ ѡ҆ на́съ при́снѡ, мо́лимсѧ. 
Врата̀ нбⷭ҇наѧ, прпⷣбне, ѿве́рзъ влⷣка, прїѧ́тъ,  є҆мїлїа́не, твою̀ дꙋ́шꙋ, на мѣ́стѣхъ прохла́дныхъ  оу҆поко́ивъ, ꙗ҆́кѡ пра́ведника: и҆ ны́нѣ ѡ҆бхо́диши  ѻ҆́крестъ престо́ла всѣ́хъ цр҃ѧ̀. 
Бг҃оро́диченъ: 
Ѽ па́че оу҆ма̀ чꙋде́съ твои́хъ, бг҃ороди́тельнице,  є҆ди́на всечⷭ҇таѧ влⷣчце! всѧ̑ бо оу҆жаса́етъ  а҆́гг҃льскаѧ вѡ́инства и҆ человѣ́кѡвъ разли̑чныѧ собо́ры.  тѣ́мъ тѧ̀, бцⷣе, непреста́ннѡ велича́емъ. 
Свѣти́ленъ пра́здника: 
Свѣ́те неизмѣ́нный сло́ве, свѣ́та ѻ҆ц҃а̀  нерожде́нна, въ ꙗ҆вле́ннѣмъ свѣ́тѣ твое́мъ дне́сь на  ѳавѡ́рѣ свѣ́тъ ви́дѣхомъ, ѻ҆ц҃а̀, свѣ́тъ и҆ дх҃а,  свѣ́томъ наставлѧ́ющаго всю̀ тва́рь. 
Сла́ва, и҆ ны́нѣ, то́йже. 
На стїхо́внѣ стїхи̑ры гла́съ в҃. Подо́бенъ: До́ме  є҆ѵфра́ѳовъ: 
Бла́го же па́че оу҆ма̀ ра́дости, ꙳ є҆́йже  сподо́бисѧ на (с. 195) ѳавѡ́рстѣй горѣ̀, ꙳ бжⷭ҇твенный  ве́рхъ ꙳ оу҆ч҃ни̑къ твои́хъ, гдⷭ҇и. 
Сті́хъ: Твоѧ̑ сꙋ́ть нб҃са̀ и҆ твоѧ̑ є҆́сть землѧ̀. 
Зна́менїе новолѣ́пнѡ ꙳ бж҃ества̀ показꙋ́етъ, ꙳  пре́жде крⷭ҇та̀ оу҆ч҃никѡ́мъ, ꙳ ꙗ҆́кѡ со́лнце ѡ҆блиста́въ  ꙳ хрⷭ҇то́съ на горѣ̀ дне́сь. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Прїиди́те, земноро́днїи, ꙳ взы́демъ оу҆се́рднѡ ꙳ на  го́рꙋ ѳавѡ́рскꙋю, ꙳ зрѣ́ти во сла́вѣ ꙳ хрⷭ҇та̀  преѡбразꙋ́ющасѧ. 
Сла́ва, и҆ ны́нѣ, гла́съ а҃. 
Неѡдержи́мое твоегѡ̀ свѣтоли́тїѧ, и҆ непристꙋ́пное  бж҃ества̀, зрѧ́ще а҆пⷭ҇лѡвъ лꙋ́чшїи, на горѣ̀  преѡбраже́нїѧ, безнача́льне хрⷭ҇тѐ, бжⷭ҇твеннымъ  и҆змѣни́шасѧ оу҆́жасомъ, и҆ ѻ҆́блакомъ ѡ҆сїѧ́вшесѧ  свѣ́тлымъ, гла́съ слы́шахꙋ ѻ҆ч҃ь, и҆звѣствꙋ́ющъ та́инство  твоегѡ̀ вочл҃вѣ́ченїѧ, ꙗ҆́кѡ є҆ди́нъ є҆сѝ и҆ по  воплоще́нїи, сн҃ъ є҆диноро́дный, и҆ сп҃съ мі́ра. 
На лїтꙋргі́и, бл҃жє́нна, пра́здника, пѣ́снь г҃-ѧ,  ѻ҆бои́хъ канѡ́нѡвъ, со і҆рмосо́мъ на ѕ҃. 


(с. 195) 
Мѣ́сѧца тогѡ́же въ ѳ҃-й де́нь. 
Ст҃а́гѡ а҆пⷭ҇ла матѳі́а. 
На вече́рни пое́мъ, Блаже́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, пра́здника  г҃. Гла́съ в҃. 
Подо́бенъ: Є҆гда̀ ѿ дре́ва: 
Прїиди́те, пресвѣ́тлое хрⷭ҇то́во бжⷭ҇твенное  преѡбраже́нїе вѣ́рнѡ спра́зднꙋемъ, и҆ и҆змѣни́вшесѧ ны́нѣ  и҆змѣне́нїемъ до́брымъ, совзы́демъ дꙋ́хомъ къ высо́комꙋ  добродѣ́телей верхꙋ̀ оу҆ч҃никѡ́въ хрⷭ҇то́выхъ: ꙗ҆́кѡ да  съ ни́ми (с. 196) наꙋчи́вшесѧ стра́нныхъ та̑инъ ꙗ҆вле́нїю,  сп҃са гдⷭ҇а сла́вимъ. 
Ра́дꙋйсѧ и҆ весели́сѧ благоговѣ́йнѡ, вѣ́рныхъ  честна́ѧ це́рковь, ны́нѣ пра́зднꙋющи се́й честны́й и҆  всесвѣ́тлый пра́здникъ: без̾ѻбра́зїе бо человѣ́ка,  всѣ́хъ влⷣка ны́нѣ преѡбразꙋ́ющїйсѧ, просвѣща́етъ  ꙗ҆́снѡ заре́ю свѣ́тлости неизрече́нныѧ, па́че зарѝ  со́лнца сїѧ́нїе и҆спꙋща́юща свѣ́тлѡ. 
Всѣ́хъ бг҃ъ сы́й и҆ зижди́тель, бога́тствомъ  милосе́рдїѧ неизрече́ннымъ прїе́мь зра́къ ра́бїй, се́й  ѡ҆мраче́нїѧ спаса́етъ ны́нѣ дре́внѧго, ѡ҆блиста́въ лице́мъ,  и҆ ѡ҆бнажи́въ сїѧ́нїе бж҃ества̀ во пло́ти свое́й:  ѿѻнꙋ́дꙋже оу҆жа́сни со стра́хомъ, и҆ ни́цы па́дше  оу҆ч҃ницы̀, влⷣцѣ всѣ́хъ поклони́шасѧ. 
И҆́ны стїхи̑ры а҆пⷭ҇ла, є҃, гла́съ а҃. Подо́бенъ:  Всехва́льнїи мч҃ницы: 
Матѳі́е а҆пⷭ҇ле, ꙳ ли́къ бжⷭ҇твенный напо́лнилъ  є҆сѝ, и҆зъ негѡ́же і҆ꙋ́да и҆спадѐ. ꙳ и҆ бжⷭ҇твенными  блиста̑нїи мꙋ́дрыхъ твои́хъ слове́съ ꙳ тмꙋ̀ ѿгна́лъ є҆сѝ  і҆дѡлонеи́стовства, ꙳ бж҃їею бл҃гостїю, ꙳ и҆ ны́нѣ моли́сѧ,  ꙳ дарова́ти дꙋша́мъ на́шымъ ми́ръ ꙳ и҆ ве́лїю ми́лость. 
Два́жды. 
Матѳі́е бл҃же́нне, ꙳ є҆де́мъ мы́сленный поте́клъ  є҆сѝ, ꙳ ꙗ҆́кѡ рѣка̀ наводнѧ́ема ꙳ бжⷭ҇твенными вода́ми:  ꙳ и҆ зе́млю напоє́нїи та́йными напои́лъ є҆сѝ, ꙳ и҆ сїю̀  плодоно́снꙋ показа́лъ є҆сѝ, ꙳ тѣ́мже моли́сѧ, ꙳ дарова́ти  дꙋша́мъ на́шымъ ми́ръ ꙳ и҆ ве́лїю ми́лость. 
Два́жды. 
Матѳі́е бг҃одохнове́нне, ꙳ ко́ло мїрско́е, ꙳  ѡ҆свѣти́ша мо́лнїи оу҆че́нїй твои́хъ, ꙳ всѣ́хъ  просвѣща́юще, ꙳ всѣ́хъ наставлѧ́юще ꙳ къ бжⷭ҇твенномꙋ  позна́нїю, ꙳ прїѧ́тєлища свѣ́та содѣва́юще ꙳ пре́жде  спѧ́щыѧ въ нощѝ сꙋ́етства, ꙳ и҆ во тмѣ̀ всѧ́кагѡ  безбо́жїѧ. 
Сла́ва, гла́съ ѕ҃: 
И҆злїѧ́сѧ благода́ть во оу҆стна́хъ твои́хъ, сла́вне  а҆пⷭ҇ле матѳі́е, и҆ бы́лъ є҆сѝ свѣти́льникъ цр҃кве  хрⷭ҇то́вы, оу҆чѧ̀ словє́сныѧ ѻ҆́вцы, вѣ́ровати въ трⷪ҇цꙋ  є҆диносꙋ́щнꙋю, и҆ во є҆ди́но бжⷭ҇тво̀. (с. 197) 
И҆ ны́нѣ, гла́съ в҃: 
И҆́же свѣ́томъ твои́мъ всю̀ вселе́ннꙋю ѡ҆свѧти́въ,  на горѣ̀ высо́цѣ преѡбрази́лсѧ є҆сѝ, бл҃же, показа́въ  оу҆ч҃никѡ́мъ твои̑мъ си́лꙋ твою̀: ꙗ҆́кѡ мі́ръ и҆збавлѧ́еши  ѿ престꙋпле́нїѧ. тѣ́мже вопїе́мъ тѝ: милосе́рде гдⷭ҇и,  спасѝ дꙋ́шы на́шѧ. 
Вхо́дъ, прокі́менъ днѐ, и҆ чтє́нїѧ трѝ. 
Ѿ дѣѧ́нїй ст҃ы́хъ а҆пⷭ҇лъ чте́нїе. 
Во дни̑ ты́ѧ воста́въ пе́тръ посредѝ оу҆ч҃ни̑къ,  речѐ: (бѣ́ же и҆ме́нъ наро́да вкꙋ́пѣ, ꙗ҆́кѡ сто̀ и҆  два́десѧть:) мꙋ́жїе бра́тїе, подоба́ше сконча́тисѧ писа́нїю  семꙋ̀, є҆́же предречѐ дх҃ъ ст҃ы́й оу҆сты̀ дв҃довыми ѡ҆  і҆ꙋ́дѣ, бы́вшемъ вождѝ є҆́мшымъ і҆и҃са: ꙗ҆́кѡ причте́нъ  бѣ̀ съ на́ми, и҆ прїѧ́лъ бѧ́ше жре́бїй слꙋ́жбы сеѧ̀. Се́й  оу҆́бѡ стѧжа̀ село̀ ѿ мзды̀ непра́ведныѧ, и҆ ни́цъ бы́въ,  просѣ́десѧ посредѣ̀, и҆ и҆злїѧ́сѧ всѧ̀ оу҆тро́ба є҆гѡ̀.  И҆ разꙋ́мно бы́сть всѣ̑мъ живꙋ́щымъ во і҆ерⷭ҇ли́мѣ, ꙗ҆́кѡ  нарещи́сѧ селꙋ̀ томꙋ̀ свои́мъ и҆́хъ ѧ҆зы́комъ, а҆келдама̀,  є҆́же є҆́сть село̀ кро́ве. Пи́шетсѧ бо въ кни́зѣ  ѱало́мстѣй: да бꙋ́детъ дво́ръ є҆гѡ̀ пꙋ́стъ, и҆ да не  бꙋ́детъ живꙋ́щагѡ въ не́мъ, и҆ є҆пі́скопство є҆гѡ̀ да  прїи́метъ и҆́нъ. Подоба́етъ оу҆̀бо ѿ сходи́вшихсѧ съ  на́ми мꙋже́й, во всѧ́ко лѣ́то, въ не́же вни́де и҆ и҆зы́де  въ на́съ гдⷭ҇ь і҆и҃съ, наче́нъ ѿ кр҃ще́нїѧ і҆ѡа́ннова,  да́же до днѐ, въ ѻ҆́ньже вознесе́сѧ (на нб҃о) ѿ на́съ,  свидѣ́телю воскрⷭ҇нїѧ є҆гѡ̀ бы́ти съ на́ми є҆ди́номꙋ ѿ  си́хъ. И҆ поста́виша два̀, і҆ѡ́сифа, нарица́емаго варса́вꙋ,  и҆́же нарече́нъ бы́сть і҆ꙋ́стъ, и҆ матѳі́а. И҆ помоли́вшесѧ,  рѣ́ша: ты̀, гдⷭ҇и, сердцевѣ́дче всѣ́хъ, покажѝ, є҆го́же  и҆збра́лъ є҆сѝ ѿ сею̀ двою̀ є҆ди́наго прїѧ́ти жре́бїй  слꙋже́нїѧ сегѡ̀ и҆ а҆пⷭ҇льства, и҆зъ негѡ́же и҆спадѐ і҆ꙋ́да  и҆тѝ въ мѣ́сто своѐ. И҆ да́ша жрє́бїѧ и҆́ма: и҆ падѐ  жре́бїй на матѳі́а: и҆ причте́нъ бы́сть ко є҆динона́десѧти  а҆пⷭ҇лѡмъ. (с. 198) 
Собо́рнагѡ посла́нїѧ і҆ѡа́ннова чте́нїе. 
Возлю́бленнїи, а҆́ще се́рдце на́ше не за́зритъ  на́мъ, дерзнове́нїе и҆́мамы къ бг҃ꙋ. И҆ є҆гѡ́же а҆́ще  про́симъ, прїе́млемъ ѿ негѡ̀, ꙗ҆́кѡ за́пѡвѣди є҆гѡ̀  соблюда́емъ, и҆ оу҆гѡ́днаѧ предъ ни́мъ твори́мъ. И҆ сїѧ̀  є҆́сть за́повѣдь є҆гѡ̀, да вѣ́рꙋемъ во и҆́мѧ сн҃а є҆гѡ̀  і҆и҃са хрⷭ҇та̀, и҆ лю́бимъ дрꙋ́гъ дрꙋ́га, ꙗ҆́коже да́лъ  є҆́сть за́повѣдь на́мъ. И҆ соблюда́ѧй за́пѡвѣди є҆гѡ̀,  въ не́мъ пребыва́етъ, и҆ то́й въ не́мъ: и҆ ѡ҆ се́мъ  разꙋмѣ́емъ, ꙗ҆́кѡ пребыва́етъ въ на́съ, ѿ дх҃а є҆го́же  да́лъ є҆́сть на́мъ. Возлю́бленнїи, не всѧ́комꙋ дꙋ́хꙋ  вѣ́рꙋйте, но и҆скꙋша́йте дꙋ́хи, а҆́ще ѿ бг҃а сꙋ́ть,  ꙗ҆́кѡ мно́зи лжепроро́цы и҆зыдо́ша въ мі́ръ. Ѡ҆ се́мъ  познава́йте дх҃а бж҃їѧ, и҆ дꙋ́ха ле́стча. Всѧ́къ дꙋ́хъ,  и҆́же и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ  бг҃а є҆́сть. И҆ всѧ́къ дꙋ́хъ, и҆́же не и҆сповѣ́дꙋетъ  і҆и҃са хрⷭ҇та̀ во пло́ти прише́дша, ѿ бг҃а нѣ́сть: и҆  се́й є҆́сть а҆нті́хрїстовъ, є҆го́же слы́шасте ꙗ҆́кѡ  грѧде́тъ, и҆ ны́нѣ къ мі́рѣ є҆́сть оу҆жѐ. Вы̀ ѿ бг҃а  є҆стѐ ча̑дца, и҆ побѣди́сте тѣ́хъ, ꙗ҆́кѡ бо́лїй є҆́сть  и҆́же въ ва́съ, не́жели и҆́же въ мі́рѣ. Ѻ҆нѝ ѿ мі́ра  сꙋ́ть, сегѡ̀ ра́ди ѿ мі́ра глаго́лютъ, и҆ мі́ръ тѣ́хъ  послꙋ́шаетъ. Мы̀ ѿ бг҃а є҆смы̀: и҆́же зна́етъ бг҃а,  послꙋ́шаетъ на́съ: и҆ и҆́же нѣ́сть ѿ бг҃а, не послꙋ́шаетъ  на́съ. 
Собо́рнагѡ посла́нїѧ і҆ѡа́ннова чте́нїе. 
Возлю́бленнїи, а҆́ще си́це возлюби́лъ є҆́сть на́съ  бг҃ъ, и҆ мы̀ до́лжни є҆смы̀ дрꙋ́гъ дрꙋ́га люби́ти. Бг҃а  никто́же нигдѣ́же ви́дѣ. А҆́ще дрꙋ́гъ дрꙋ́га лю́бимъ, бг҃ъ  въ на́съ пребыва́етъ, и҆ любы̀ є҆гѡ̀ соверше́нна є҆́сть въ  на́съ. Ѡ҆ се́мъ разꙋмѣ́емъ, ꙗ҆́кѡ въ не́мъ пребыва́емъ и҆  то́й въ на́съ, ꙗ҆́кѡ ѿ дх҃а своегѡ̀ да́лъ є҆́сть на́мъ.  И҆ мы̀ ви́дѣхомъ и҆ свидѣ́тельствꙋемъ, ꙗ҆́кѡ ѻ҆ц҃ъ  посла̀ сн҃а сп҃си́телѧ мі́рꙋ. И҆́же а҆́ще и҆сповѣ́сть,  ꙗ҆́кѡ і҆и҃съ є҆́сть сн҃ъ бж҃їй, бг҃ъ (с. 199) въ не́мъ  пребыва́етъ, и҆ то́й въ бз҃ѣ. И҆ мы̀ позна́хомъ, и҆  вѣ́ровахомъ, любо́вь ю҆́же и҆́мать бг҃ъ въ на́съ. Бг҃ъ  любы̀ є҆́сть, и҆ пребыва́ѧй въ любвѝ, въ бз҃ѣ  пребыва́етъ, и҆ бг҃ъ въ не́мъ пребыва́етъ. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Воѡбра́жсѧ за милосе́рдїе, хрⷭ҇тѐ, во а҆да́ма  пе́рваго человѣ́ка ѿ дв҃ы, ꙗ҆ви́лсѧ є҆сѝ вторы́й  а҆да́мъ: на горѣ́ же, сп҃се мо́й, ѳавѡ́рстѣй преѡбрази́лсѧ  є҆сѝ, ѡ҆бнажа́ѧ бж҃ество̀ твоѐ. 
Сті́хъ: Твоѧ̑ сꙋ́ть нб҃са̀, и҆ твоѧ̑ є҆́сть землѧ̀. 
Оу҆диви́шасѧ зрѧ́ще твоеѧ̀ бл҃года́ти лꙋ́чшїи  зако́на, преѡбраже́нїѧ, хрⷭ҇тѐ, на горѣ̀ ст҃ѣ́й: съ  ни́миже покланѧ́емсѧ тебѣ̀ со ѻ҆ц҃е́мъ, и҆ бжⷭ҇твеннымъ  дх҃омъ. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Просвѣща́етсѧ тва́рь ꙗ҆́снѡ твои́мъ  преѡбраже́нїемъ, хрⷭ҇тѐ, є҆́же бжⷭ҇твеннымъ а҆пⷭ҇лѡмъ на  ѳавѡ́рѣ, мѡѷсе́ю же и҆ и҆лїѝ показа́лъ є҆сѝ бг҃ъ сы́й,  неизрече́ннѡ просїѧ́въ па́че со́лнца. 
Сла́ва, гла́съ в҃: 
Ре́вности бжⷭ҇твенныѧ и҆спо́лненъ, а҆пⷭ҇ле матѳі́е  досточꙋ́дне, ревнꙋ́ѧ поревнова́лъ є҆сѝ бг҃ꙋ вседержи́телю,  и҆́же и҆ бжⷭ҇твенныхъ тѧ̀ чꙋде́съ и҆спо́лнена показа̀:  стра́ннꙋю бо ре́вность и҆мѣ́ѧ, дѣ́йствїемъ нра́въ стѧжа́лъ  є҆сѝ. тѣ́мже въ вы́шнихъ сы́й, съ вы́шними ли̑ки  вселѧ́емь, моли́сѧ, бг҃ови́дче, сло́вꙋ хрⷭ҇тꙋ̀ бг҃ꙋ на́шемꙋ,  дарова́ти на́мъ ве́лїю ми́лость. 
И҆ ны́нѣ, гла́съ то́йже: 
И҆́же на горѣ̀ ѳавѡ́рстѣй преѡбра́жсѧ во сла́вѣ,  хрⷭ҇тѐ бж҃е, и҆ показа́въ оу҆ч҃никѡ́мъ твои̑мъ сла́вꙋ  твоегѡ̀ бж҃ества̀, ѡ҆зарѝ и҆ на́съ свѣ́томъ твоегѡ̀  разꙋмѣ́нїѧ, и҆ наста́ви на стезю̀ за́повѣдей твои́хъ,  ꙗ҆́кѡ є҆ди́нъ бл҃гъ и҆ чл҃вѣколю́бецъ. (с. 200) 
Тропа́рь а҆пⷭ҇ла, гла́съ г҃: 
А҆пⷭ҇ле ст҃ы́й матѳі́е, молѝ ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, пра́здника, гла́съ з҃: 
Преѡбрази́лсѧ є҆сѝ на горѣ̀, хрⷭ҇тѐ бж҃е,  показа́вый оу҆ч҃никѡ́мъ твои̑мъ сла́вꙋ твою̀, ꙗ҆́коже  можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й  присносꙋ́щный, моли́твами бцⷣы, свѣтода́вче, сла́ва  тебѣ̀. 
На оу҆́трени, на Бг҃ъ гдⷭ҇ь, тропа́рь пра́здника  два́жды. 
Сла́ва, а҆пⷭ҇ла: И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ в҃: 
Оу҆лови́въ ꙗ҆зы́ки а҆пⷭ҇лѡвъ сла́вный, и҆ наꙋчи́въ  концы̀ земны̑ѧ тебѣ̀ кла́нѧтисѧ со ѻ҆ц҃е́мъ и҆ дх҃омъ,  хрⷭ҇тѐ бж҃е. тогѡ̀ ра́ди оу҆твердѝ цр҃ковь твою̀, и҆  вѣ̑рнымъ низпослѝ благослове́нїе твоѐ, є҆ди́не  ми́лостиве и҆ чл҃вѣколю́бче. 
Два́жды. 
Сла́ва, и҆ ны́нѣ, пра́здника, гла́съ д҃. Подо́бенъ:  Оу҆диви́сѧ і҆ѡ́сифъ: 
Человѣ́ческое и҆змѣне́нїе, є҆́же со сла́вою  твое́ю, сп҃се, второ́е и҆ стра́шное твоегѡ̀ прише́ствїѧ  показꙋ́ѧй, на горѣ̀ ѳавѡ́рстѣй преѡбрази́лсѧ є҆сѝ,  и҆лїа̀ и҆ мѡѷсе́й глаго́лахꙋ съ тобо́ю, и҆ трїе́хъ ѿ  оу҆ч҃ни̑къ спризва́въ, и҆̀же ви́дѣвше, влⷣко, сла́вꙋ  твою̀, блиста́нїю твоемꙋ̀ оу҆диви́шасѧ. и҆́же тогда̀ си̑мъ  свѣ́тъ, тво́й возсїѧ́вый, просвѣтѝ дꙋ́шы на́шѧ. 
По в҃-й стїхоло́гїи сѣда́ленъ, гла́съ д҃: 
Лꙋчꙋ̀ ꙗ҆́кѡ со́лнце пра́вды и҆спꙋсти́ тѧ хрⷭ҇то́съ,  просвѣти́ти всю̀ зе́млю а҆пⷭ҇ле сла́вный матѳі́е,  бжⷭ҇твенными твои́ми моли́твами ѡ҆зарѧ́еши, и҆ бжⷭ҇твеннымъ  свѣ́томъ невече́рнимъ всѣ́хъ просвѣща́еши, вѣ́рою  соверша́ющихъ свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, гла́съ то́йже. 
Подо́бенъ: Вознесы́йсѧ: 
Возше́дъ со оу҆ч҃ники̑ на го́рꙋ, и҆ во сла́вѣ  ѻ҆́ч҃и ѡ҆блиста́въ, съ мѡѷсе́омъ и҆лїа̀ тебѣ̀  предстоѧ́тъ: зако́нъ и҆ прⷪ҇ро́цы бо ꙗ҆́кѡ бг҃ꙋ слꙋ́жатъ,  є҆мꙋ́же и҆ сыновство̀ є҆сте́ственное роди́тель  и҆сповѣ́даѧ нарица́ше сн҃а: є҆го́же воспѣва́емъ съ тобо́ю  и҆ дх҃омъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
І҆́дѡльскꙋю горды́ню низложи́въ, сп҃совы стрⷭ҇ти  жела́ѧ, матѳі́е а҆пⷭ҇ле, ꙗ҆ви́лсѧ є҆сѝ мі́рꙋ съ нб҃сѐ,  всѣ̑мъ и҆сточа́ѧ чꙋдеса̀, и҆ ꙗ҆зы́кѡмъ бы́лъ є҆сѝ,  преблаже́нне, оу҆чи́тель. тѣ́мже твою̀ па́мѧть по  досто́инствꙋ почита́емъ, въ пѣ́снехъ сла́вѧще, и҆ вѣ́рнѡ  велича́юще, бг҃огла́се пребога́те: молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, пра́здника, гла́съ д҃. 
Подо́бенъ: Оу҆диви́сѧ і҆ѡ́сифъ: 
На горѣ̀ ѳавѡ́рстѣй преѡбрази́лсѧ є҆сѝ, бж҃е,  посредѣ̀ и҆лїѝ и҆ мѡѷсе́а премꙋ́дрыхъ, со і҆а́кѡвомъ и҆  сі́мѡномъ и҆ і҆ѡа́нномъ. пе́тръ же сы́й тꙋ̀, сїѧ̑ тебѣ̀  глаго́лаше: добро̀ є҆́сть здѣ̀ сотвори́ти трѝ сѣ́ни,  є҆ди́нꙋ мѡѷсе́ю, и҆ є҆ди́нꙋ и҆лїѝ, и҆ є҆ди́нꙋ тебѣ̀  влⷣцѣ хрⷭ҇тꙋ̀. и҆́же тогда̀ си̑мъ свѣ́тъ тво́й  возсїѧ́вый, просвѣтѝ дꙋ́шы на́шѧ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю и҆зы́де вѣща́нїе и҆́хъ:  Сті́хъ: Нб҃са̀ повѣ́даютъ сла́вꙋ бж҃їю: Всѧ́кое  дыха́нїе: Є҆ѵⷢ҇лїе і҆ѡа́нна, зача́ло ѯ҃з. 
По н҃-мъ ѱалмѣ̀ стїхи́ра, гла́съ ѕ҃: 
И҆злїѧ́сѧ благода́ть во оу҆стна́хъ твои́хъ, сла́вне  а҆пⷭ҇ле матѳі́е, и҆ бы́лъ є҆сѝ, свѣти́льникъ цр҃кве  хрⷭ҇то́вы, оу҆ча̀ словє́сныѧ ѻ҆́вцы, вѣ́ровати въ трⷪ҇цꙋ  є҆диносꙋ́щнꙋю, и҆ во є҆ди́но бж҃ество̀. (с. 202) 
Канѡ́нъ пра́здника, со і҆рмосо́мъ на ѕ҃: Творе́нїе  кѵ́ръ космы̀. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋжє́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Глаго́лы живѡ́тныѧ дрꙋгѡ́мъ хрⷭ҇то́съ, и҆ ѡ҆  бжⷭ҇твеннѣмъ наказꙋ́ѧ црⷭ҇твїи, речѐ: во мнѣ̀ ѻ҆ц҃а̀  позна́йте, свѣ́томъ ꙗ҆́кѡ ѡ҆блиста́ю непристꙋ́пнымъ, въ  ра́дости пою́ще: пои́мъ бг҃ꙋ на́шемꙋ, ꙗ҆́кѡ просла́висѧ. 
Си́лою ꙗ҆зы̑къ ѡ҆блече́тесѧ, дрꙋ́зи оу҆ч҃ницы̀,  чꙋ́дни же бꙋ́дете въ бога́тствѣ и҆́хъ, ꙗ҆́кѡ сла́вы  напо́лнитесѧ: ꙗ҆́кѡ ꙗ҆влю́сѧ свѣтлѣ́е со́лнца,  ѡ҆блиста́ѧ въ ра́дости пою́щихъ: пои́мъ бг҃ꙋ на́шемꙋ, ꙗ҆́кѡ  просла́висѧ. 
Дне́сь хрⷭ҇то́съ на горѣ̀ ѳавѡ́рстѣй, просїѧ́въ  ꙗ҆́снѡ бжⷭ҇твенною заре́ю, ꙗ҆́коже ѡ҆бѣща́сѧ,  оу҆ч҃никѡ́мъ ѡ҆бнажѝ зра́къ: свѣтоно́снаѧ же  напо́лнившесѧ бжⷭ҇твенныѧ зарѝ, въ ра́дости поѧ́хꙋ: пои́мъ  бг҃ꙋ на́шемꙋ, ꙗ҆́кѡ просла́висѧ. 
И҆́нъ канѡ́нъ ст҃а́гѡ а҆пⷭ҇ла, на и҃, є҆гѡ́же  краегране́сїе: Пѣ́сньми тѧ̀ пою̀, матѳі́е, хрⷭ҇то́въ  дрꙋ́же. Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Пѣ́сньми твоѐ свѣтоно́сное пою́щꙋ, матѳі́е,  ны́нѣ торжество̀, съ нб҃се́ ми зарю̀ спасе́нїѧ да́ти,  моли́сѧ. 
Ве́лїе со́лнце ꙗ҆ви́лсѧ є҆сѝ свѣ́та вели́кагѡ,  досточꙋ́дне: съ на́ми бо бы́вшꙋ бесѣ́довалъ є҆сѝ,  нехода́тайственнѣ а҆пⷭ҇ле. 
Зако́нѡмъ влⷣки, блаже́нне, повинꙋ́ѧсѧ, мре́жею  оу҆ловлѧ́еши твоегѡ̀ ѧ҆зы́ка, и҆зъ глꙋбины̀ невѣ́дѣнїѧ  концы̀. 
Бг҃оро́диченъ: 
Всего́ мѧ спаса́етъ, сло́во пребжⷭ҇твенное  бла́гостїю, (с. 203) восхотѣ́въ и҆зъ оу҆тро́бы твоеѧ̀  воплоти́тисѧ, чⷭ҇таѧ мт҃и дв҃о. 
Катава́сїа пра́здника: Ли́цы і҆и҃льстїи: 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Во всего̀ а҆да́ма ѡ҆бле́ксѧ, хрⷭ҇тѐ, ѡ҆чернѣ́вшее  и҆змѣни́въ просвѣти́лъ є҆сѝ дре́вле є҆стество̀, и҆  и҆змѣне́нїемъ зра́ка твоегѡ̀ бг҃осодѣ́лалъ є҆сѝ. 
Столпо́мъ ѻ҆гнезра́чнымъ, и҆ ѻ҆́блакомъ дре́вле,  и҆́же въ пꙋсты́ни і҆и҃лѧ веды́й, дне́сь на горѣ̀  ѳавѡ́рстѣй, неизрече́ннѡ во свѣ́тѣ хрⷭ҇то́съ просїѧ̀. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Возмо́глъ є҆сѝ оу҆крѣплѧ́емь, живонача́льнымъ,  мꙋ́дре, манове́нїемъ, крѣ́пкагѡ коры̑сти восхи́тити, и҆  порабо́тити благода́тїю. 
Любѧ̀ оу҆чи́телѧ, слꙋжѧ̀ тогѡ̀ манове́нїемъ  вседѣ́йственнымъ, ѿ пре́лести спаса́еши человѣ́ки,  досточꙋ́дне. 
Тѧ̀ двоенадесѧ́тномꙋ числꙋ̀, оу҆ч҃никѡ́въ ли́ка  свѧта́гѡ, вседѣ́йственный дх҃ъ и҆сполнѧ́юща,  бг҃оглаго́ливе, и҆збира́етъ. 
Бг҃оро́диченъ: 
И҆мѣ́ѧ тѧ̀ по́мощь, ѕлы́хъ врагѡ́въ стремле́нїѧ,  чⷭ҇таѧ, не оу҆жаса́юсѧ: и҆мѣ́ѧ тѧ̀ предста́тельницꙋ,  тѣ́хъ, побѣжда́ю полкѝ. 
Конда́къ пра́здника, гла́съ з҃: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ченицы̀ твоѝ, сла́вꙋ твою̀, хрⷭ҇тѐ бж҃е,  ви́дѣша: да є҆гда́ тѧ оу҆́зрѧтъ распина́ема, страда́нїе  оу҆́бѡ оу҆разꙋмѣ́ютъ во́льное, мі́рови же проповѣ́дѧтъ,  ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе. (с. 204) 
І҆́косъ: 
Воста́ните, лѣни́вїи, и҆̀же всегда̀ ни́зꙋ пони́кшїи  въ зе́млю, дꙋшѝ моеѧ̀ по́мыслы, возми́тесѧ и҆ возвы́ситесѧ  на высотꙋ̀ бжⷭ҇твеннагѡ восхожде́нїѧ. притеце́мъ къ петрꙋ̀  и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю  го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ,  гла́съ же оу҆слы́шимъ, и҆́же свы́ше слы́шаша, и҆  проповѣ́даша ѻ҆́ч҃ее сїѧ́нїе. 
Сѣда́ленъ, а҆пⷭ҇ла гла́съ и҃. Подо́бенъ:  Премꙋ́дрости: 
Мо́лнїѧми твои́хъ слове́съ бжⷭ҇твенныхъ, попали́лъ  є҆сѝ пре́лесть лꙋка́вꙋю, вѣ̑рныѧ просвѣти́лъ є҆сѝ,  воспѣва́ти є҆́же во пло́ти прише́ствїе, блаже́нне, всѣ́ми  влⷣчествꙋющагѡ, и҆ тогѡ̀ стрⷭ҇ти бжⷭ҇твеннѣй поревнова́лъ  є҆сѝ. ѿѻнꙋ́дꙋже соше́дшесѧ, свѧтꙋ́ю твою̀ па́мѧть  соверша́емъ веселѧ́щесѧ, и҆ согла́снѡ вопїе́мъ тѝ: матѳі́е  а҆пⷭ҇ле, молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти, чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, гла́съ то́йже.  Подо́бенъ: Повелѣ́нное: 
Сокрове́ннꙋю мо́лнїю подъ пло́тїю сꙋщества̀ твоегѡ̀  хрⷭ҇тѐ, и҆ бжⷭ҇твеннагѡ благолѣ́пїѧ, на ст҃ѣ́й показа́лъ  є҆сѝ горѣ̀, бл҃годѣ́телю, просїѧ́въ сꙋ́щымъ съ тобо́ю  оу҆ч҃никѡ́мъ: и҆ разꙋмѣ́вше нестерпи́мꙋ сꙋ́щꙋ сла́вꙋ  твою̀, ст҃ъ є҆сѝ, возопи́ша, ꙗ҆́кѡ непристꙋ́пенъ сы́й,  ви́дѣнъ бы́лъ є҆сѝ пло́тїю мі́рови, є҆ди́не  чл҃вѣколю́бче. 
Пѣ́снь д҃. І҆рмо́съ: 
Оу҆слы́шахъ сла́вное смотре́нїе твоѐ, хрⷭ҇тѐ  бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти  и҆зба́виши зовꙋ́щыѧ: сла́ва си́лѣ твое́й, гдⷭ҇и. 
Зако́нъ въ сїна́и писа́нїемъ воѡбража́ѧ, хрⷭ҇тѐ  бж҃е, во ѻ҆́блацѣ, и҆ ѻ҆гнѝ, и҆ мра́цѣ, и҆ въ ви́хрѣ  ꙗ҆ви́лсѧ є҆сѝ носи́мь: сла́ва си́лѣ твое́й, гдⷭ҇и. 
Да оу҆вѣ́риши сла́вное строе́нїе твоѐ, хрⷭ҇тѐ  бж҃е, ꙗ҆́кѡ (с. 205) сы́й пре́жде вѣ̑къ, и҆ то́йже на  ѻ҆́блацѣ восхожде́нїе положи́вый, на ѳавѡ́рѣ неизрече́ннѡ  просїѧ́лъ є҆сѝ. 
Соглаго́люще предстоѧ́хꙋ раболѣ́пнѡ тебѣ̀ влⷣцѣ  хрⷭ҇тꙋ̀, къ ни́мже па́рою ѻ҆гнѧ̀ и҆ мра́ка, и҆ то́нкимъ  хла́домъ бесѣ́довалъ є҆сѝ: сла́ва си́лѣ твое́й, гдⷭ҇и. 
Возвѣща́хꙋ сла́вное крⷭ҇та̀ ра́ди твоегѡ̀, на  ѳавѡ́ръ прише́дше, и҆́же во ѻ҆гни́ тѧ и҆ кꙋпинѣ̀ дре́вле  предви́дѣвый, мѡѷсе́й и҆ взѧ́тый на колесни́цѣ  ѻ҆́гненнѣй и҆лїа̀, хрⷭ҇тѐ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Є҆ди́но є҆стество̀ бжⷭ҇тва̀, є҆ди́но црⷭ҇тво и҆  гдⷭ҇ьство, возвѣща́ѧ, преблаже́нне, ꙗ҆зы́кѡвъ стада̀  оу҆лови́лъ є҆сѝ. 
Наведе́ тѧ гдⷭ҇ь на мо́ре житїѧ̀, премꙋ́дре,  ꙗ҆́коже конѧ̀ смꙋща́юща многобо́жїѧ гѡ́рькїѧ во́ды. 
Сло́вомъ бж҃е́ственнымъ ѡ҆бнови́лъ є҆сѝ  ѡ҆лѧденѣ̑вшаѧ сердца̀, сла́вне, всѣ́ѧвъ благоче́стїе,  и҆́стины позна́нїе. 
Бг҃оро́диченъ: 
Дѣ́вства сосꙋ́де, и҆ невмѣсти́магѡ є҆стества̀  селе́нїе, дꙋ́шꙋ мою̀ просвѣтѝ ѡ҆мраче́ннꙋю мно́гими  страстьмѝ. 
Пѣ́снь є҃. І҆рмо́съ: 
Ѿ свѣ́та пресѣкі́й перворо́дный свѣ́тъ, ꙗ҆́кѡ  во свѣ́тѣ дѣла̀ пою́тъ тѧ̀, хрⷭ҇тѐ, содѣ́телѧ, во  свѣ́тѣ твое́мъ пꙋти̑ на́шѧ напра́ви. 
Предъ лице́мъ твои́мъ го́ры оу҆клони́шасѧ: свѣ́тъ  бо и҆ предъ нога́ми, нб҃оте́чныѧ лꙋчѝ, хрⷭ҇тѐ, со́лнце  прїи́де, зра́къ зе́мленъ ꙗ҆́кѡ прїѧ́ти благоволи́лъ є҆сѝ. 
Сѐ сп҃съ, вопїѧ́хꙋ мѡѷсе́й и҆ и҆лїа̀  оу҆ченикѡ́мъ, на горѣ̀ ст҃ѣ́й ѳавѡ́рстѣй ѡ҆глаша́ємымъ,  хрⷭ҇то́съ, є҆го́же дре́вле провозвѣсти́хомъ сꙋ́щаго бг҃а. 
Неизмѣ́нное є҆стество̀ чл҃вѣ́ческомꙋ примѣ́шсѧ,  ѻ҆би́льнѡ невеще́ственнагѡ бжⷭ҇тва̀, свѣ́тъ и҆з̾ѡбнажи́въ  а҆пⷭ҇лѡмъ, неизрече́ннѡ возсїѧ̀. (с. 206) 
Тѧ̀ присносꙋ́щное сїѧ́нїе, во ѻ҆ч҃естѣй сла́вѣ,  оу҆ч҃ницы̀ ꙗ҆́кѡ ви́дѣвше возсїѧ́вша, хрⷭ҇тѐ, тебѣ̀  вопїѧ́хꙋ: во свѣ́тѣ твое́мъ пꙋти̑ на́шѧ напра́ви. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Ꙗ҆́кѡ многопло́днꙋ ло́зꙋ, и҆́стинный тѧ̀ прострѐ  вїногра́дъ, дѣ́лающа гро́здъ, пролива́юща вїно̀  спаси́тельное: є҆го́же пи́вше, бл҃же́нне, ѡ҆держи́мїи  неразꙋ́мїемъ, пре́лести пїѧ́нство ѿверго́ша. 
Оу҆ченикѡ́въ двоенадесѧ́тыхъ ꙗ҆ви́лсѧ є҆сѝ  и҆сполнѧ́ѧ ли́къ бл҃же́нный: и҆зъ негѡ́же преда́тель себѐ  ѿве́ргъ, приѡбрѣ́те го́рькое оу҆давле́нїе, на хрⷭ҇та̀  воздви́гъ пѧ́тꙋ, тайновѣща́телю матѳі́е чꙋ́дне. 
Со́ль бжⷭ҇твенна вве́рглсѧ є҆сѝ, бл҃же́нне, въ  мі́ръ, матѳі́е а҆пⷭ҇ле, гно́й пре́лести ѡ҆чища́ѧ сла́дкими  оу҆чє́нїи, ѿгонѧ̀ болѣ̑зни, и҆ ѿе́млѧ ꙗ҆́звы дꙋ́шъ  и҆ тѣле́съ, прехва́льне. 
Бг҃оро́диченъ: 
Без̾ѻбра́зныхъ ри́зъ, и҆ дре́внѧгѡ совлече́сѧ  оу҆мерщвле́нїѧ а҆да́мъ, дв҃о, пречⷭ҇тымъ твои́мъ  ржⷭ҇тво́мъ, бг҃оневѣ́сто, и҆ во ѡ҆де́ждꙋ свѧ́тꙋ и҆  и҆́стиннꙋ ѡ҆блече́сѧ, ника́коже ѡ҆скверне́нꙋ страстьмѝ. 
Пѣ́снь ѕ҃. І҆рмо́съ: 
Внегда̀ скорбѣ́ти мѝ, возопи́хъ ко гдⷭ҇ꙋ: и҆  оу҆слы́ша мѧ̀ бг҃ъ спасе́нїѧ моегѡ̀. 
Сїѧ́нїѧ па́че со́лнца, свѣ́тъ ꙗ҆снѣ́йшїй, сп҃съ  просїѧ̀ на ѳавѡ́рѣ, на́съ просвѣти́лъ є҆́сть. 
Возше́дъ на го́рꙋ ѳавѡ́рскꙋю, преѡбрази́лсѧ є҆сѝ,  хрⷭ҇тѐ, и҆ ле́сть всю̀ ѡ҆мрачи́въ, на́съ просвѣти́лъ  є҆сѝ. 
Тѧ̀ бг҃а позна́вше сла́внїи а҆пⷭ҇ли, на ѳавѡ́рѣ же,  хрⷭ҇тѐ, оу҆ди́вльшесѧ, колѣ̑ни преклони́ша. (с. 207) 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Бг҃ъ бы́лъ є҆сѝ положе́нъ, є҆дине́нїемъ  бж҃е́ственнымъ ѡ҆божа́емь, и҆ перводѣ́лательны ѿ бг҃а  лꙋчѝ прїи́мъ, вѣ̑рныѧ просвѣти́лъ є҆сѝ, и҆ зе́млю ѿ  мглы̀ і҆́дѡльскїѧ ѡ҆чи́стилъ є҆сѝ. 
Два́жды. 
Сѐ тебѣ̀ вмѣща́етсѧ оу҆ч҃никꙋ̀ всѧ́ко  прорече́нїе свѧще́нныхъ прⷪ҇рѡ́къ: самови́децъ бо бы́въ,  є҆го́же дре́вле провозвѣсти́ша, слꙋжи́телю матѳі́е,  подо́бникъ же и҆ а҆пⷭ҇толъ. 
Бг҃оро́диченъ: 
Сщ҃е́нїе оу҆́мное, и҆ неприкоснове́нно  ѡ҆чисти́лище, свѣ́щникъ зла́тъ, и҆ трапе́зꙋ ѡ҆дꙋшевле́нꙋ,  хлѣ́бъ носи́вшꙋю живота̀, дв҃о, вѣ́рнїи тѧ̀ и҆менꙋ́емъ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Свѣтоза́рное, ꙗ҆́кѡ со́лнце во ве́сь мі́ръ  и҆зше́дшее, вѣща́нїе твоѐ просвѣща́етъ ꙗ҆зы́ческꙋю  цр҃ковь бл҃года́тїю, чꙋдоно́сче матѳі́е а҆пⷭ҇ле. 
І҆́косъ: 
Стрꙋю̀ сло́ва пода́ждь мѝ, гдⷭ҇и, водно́е  є҆стество̀ содѣ́ѧвый, и҆ се́рдце моѐ оу҆крѣпѝ,  бл҃гоꙋтро́бне, и҆́же зе́млю оу҆тверди́вый сло́вомъ твои́мъ:  и҆ просвѣтѝ моѐ помышле́нїе, свѣ́томъ ꙗ҆́кѡ ри́зою  ѡ҆дѣва́ѧйсѧ, да глаго́лю и҆ пою̀ подѡ́бнаѧ: досто́йнѡ  почестѝ многоми́лостиве, твоего̀ матѳі́а а҆пⷭ҇ла. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Ѡ҆блиста́вшесѧ свѣ́томъ непристꙋ́пныѧ сла́вы на  ѳавѡ́рстѣй горѣ̀, а҆пⷭ҇ли хрⷭ҇тꙋ̀ вопїѧ́хꙋ: ѻ҆тє́цъ  на́шихъ бж҃е бл҃гослове́нъ є҆сѝ. 
Сїѧ́нїемъ бжⷭ҇твеннагѡ шꙋ́ма и҆ росода́тельнымъ (с.  208) ѻ҆́блакомъ, хрⷭ҇тѐ, и҆ заре́ю твое́ю наслажда́еми,  а҆пⷭ҇ли поѧ́хꙋ: ѻ҆тє́цъ на́шихъ бж҃е, бл҃гослове́нъ  є҆сѝ. 
Въ непристꙋ́пномъ свѣ́тѣ, ꙗ҆́кѡ ви́дѣ тѧ̀  пе́тръ, на ѳавѡ́рстѣй горѣ̀ ѡ҆блиста́вша, хрⷭ҇тѐ,  возопѝ: ѻ҆тє́цъ на́шихъ бж҃е, бл҃гослове́нъ є҆сѝ. 
Съ нача́льникомъ жи́зни хрⷭ҇то́мъ сꙋ́ще, дѣ́ти  зеведе́евы, ꙗ҆́кѡ и҆спꙋстѝ зра́ка свѣ́тъ, возгремѣ́ша:  ѻ҆тє́цъ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
То́къ и҆зсꙋши́лъ є҆сѝ пре́лести наводне́нїемъ  твоеѧ̀ бжⷭ҇твенныѧ мꙋ́дрости, и҆ пото́комъ пи́щи напои́лъ  є҆сѝ вѣ́рою вопїю́щыѧ, сла́вне: бж҃е, бл҃гослове́нъ  є҆сѝ. 
Си́лою бг҃а всеси́льнагѡ и҆знемого́ша вра̑жїѧ  кова̑рства предъ лице́мъ твоегѡ̀, а҆пⷭ҇ле, ше́ствїѧ, и҆  сокрꙋши́шасѧ го́ры же и҆ хо́лми безбо́жїѧ. 
Бг҃оро́диченъ: 
Сѐ, ю҆́же речѐ дв҃ꙋ дх҃омъ вели́кїй и҆са́їа, во  чре́вѣ бг҃а зача́тъ и҆ ражда́етъ, є҆мꙋ́же пое́мъ: гдⷭ҇и  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Въ вавѷлѡ́нѣ ѻ҆́троцы бжⷭ҇твенною распала́еми  ре́вностїю, мꙋчи́телѧ и҆ пла́мене преще́нїе мꙋ́жески  попра́ша, и҆ посредѣ̀ ѻ҆гнѧ̀ вве́ржени, ѡ҆роша́еми поѧ́хꙋ:  благослови́те, всѧ̑ дѣла̀ гдⷭ҇нѧ, гдⷭ҇а. 
Манове́нїемъ всѧ̑ носѧ́й, нога́ми пречⷭ҇тыми на  го́рꙋ взы́де ѳавѡ́рскꙋю хрⷭ҇то́съ: на не́йже па́че  со́лнечныѧ лꙋчѝ ѡ҆блиста̀ лице́мъ, и҆̀же зако́нꙋ  старѣ́йшыѧ и҆ благода́ти, показа̀ пою́щыѧ: благослови́те,  всѧ̑ дѣла̀ гдⷭ҇нѧ, гдⷭ҇а. 
Непристꙋ́пною сла́вою, на горѣ̀ ꙗ҆́вльсѧ  неизрече́ннѡ ѳавѡ́рстѣй, неѡдержи́мый и҆ незаходи́мый  свѣ́тъ, ѻ҆́ч҃ее сїѧ́нїе, тва́рь оу҆ѧсни́въ, человѣ́ки  ѡ҆божѝ пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.  (с. 209) 
Сщ҃еннолѣ́пнѡ стоѧ́ще мѡѷсе́й же и҆ и҆лїа̀ на  горѣ̀ ѳавѡ́рѣ, бжⷭ҇твеннагѡ начерта́нїѧ ꙗ҆́снѡ ѵ҆поста́сь  ви́дѣвше, хрⷭ҇та̀ во ѻ҆ч҃естѣй ѡ҆блиста́вша сла́вѣ,  воспѣва́хꙋ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆́же во зра́цѣ бжⷭ҇твеннагѡ ра́ди ꙗ҆вле́нїѧ,  лицѐ просла́висѧ и҆ногда̀ мѡѷсе́ево: хрⷭ҇то́съ же, ꙗ҆́кѡ  ри́зою, свѣ́томъ и҆ сла́вою ѡ҆дѣва́етсѧ, свѣ́та бо  самодѣ́теленъ сы́й, ѡ҆зарѧ́етъ пою́щыѧ: благослови́те,  всѧ̑, дѣла̀ гдⷭ҇нѧ, гдⷭ҇а. 
Ѿ свѣторо́дна ѻ҆́блака, хрⷭ҇та̀ оу҆ч҃ницы̀  ѡ҆б̾ѧ́та зрѧ́ще на ѳавѡ́рѣ, и҆ ни́цы на зе́млю па́дше,  оу҆́мъ просвѣ́щше, со ѻ҆ц҃е́мъ сего̀ поѧ́хꙋ и҆ дх҃омъ:  благослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Оу҆ста̀ бж҃їѧ бы́въ, и҆зъ горта́ни восхи́тилъ  є҆сѝ человѣкоꙋбі́йцы, и҆̀хже лю́тѣ пожрѐ, и҆ снѣ́дь  содѣ́ла свое́й ѕло́бѣ, мꙋ́дре, и҆ ба́нею пакибытїѧ̀ си́хъ  приве́лъ є҆сѝ гдⷭ҇еви, пою́щыѧ непреста́ннѡ: лю́дїе,  превозноси́те во всѧ̑ вѣ́ки. 
Пре́лести меча̀, ѕло́бы ѻ҆рꙋ́жїѧ, ѻ҆рꙋ́жїе бы́въ  бж҃їѧ сло́ва, сла́вне, до конца̀ и҆стни́лъ є҆сѝ  і҆́дѡльскїѧ трє́бы, столпи́ же и҆ хра́мы бжⷭ҇твенною си́лою  низложи́лъ є҆сѝ, хра́мы же вопїю́щыѧ трⷪ҇цы содѣ́лалъ  є҆сѝ: лю́дїе, превозноси́те во всѧ̑ вѣ́ки. 
Слове́сное ꙗ҆ви́сѧ нб҃о, повѣ́дꙋѧ є҆диноро́днагѡ  сла́вꙋ бж҃їю неизглаго́ланнꙋю, матѳі́й всемꙋ́дрый, мо́лнїѧ  благода́ти, лове́цъ заблꙋ́ждшихъ, свѣ́щникъ бжⷭ҇твеннагѡ  свѣтозаре́нїѧ, неизрече́нныхъ таи́нникъ. того̀ съ  весе́лїемъ воспое́мъ согла́снѡ. 
Бг҃оро́диченъ: 
Па́че є҆стества̀ зачала̀ є҆сѝ, па́че сло́ва  родила̀ є҆сѝ (с. 210) содѣ́телѧ человѣ́ческагѡ  є҆стества̀, бы́вша человѣ́ка, ѻ҆ц҃ꙋ̀ неразлꙋ́чна, влⷣчце  чи́стаѧ. є҆го́же пое́тъ всѧ̀ тва́рь: ѻ҆́троцы  благослови́те, свѧще́нницы воспо́йте, лю́дїе превозноси́те  во всѧ̑ вѣ́ки. 
Пѣ́снь ѳ҃. І҆рмо́съ: 
Ржⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀  твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆  съ человѣ́ки поживѐ. тѧ̀, бцⷣе, тѣ́мъ всѝ велича́емъ. 
Оу҆жа́сни, но́вымъ свѣтоли́тїемъ внеза́пꙋ  оу҆ч҃ницы̀ ѡ҆свѣ́щшесѧ, дрꙋ́гъ дрꙋ́га зрѧ́хꙋ:  оу҆ди́вльшесѧ же, и҆ къ землѝ прекло́ншесѧ, тебѣ̀ влⷣцѣ  всѣ́хъ поклони́шасѧ. 
Шꙋ́мъ и҆зъ ѻ҆́блака посыла́шесѧ бг҃огла́сенъ,  и҆звѣствꙋ́ѧ чꙋ́до: ѻ҆ц҃ъ бо свѣ́тѡвъ, се́й є҆́сть сн҃ъ  мо́й возлю́бленный, а҆пⷭ҇лѡмъ вопїѧ́ше, тогѡ̀ послꙋ́шайте. 
Нѡ́ваѧ ви́дѣвше и҆ пресла̑внаѧ, гла́съ ѻ҆ч҃ескїй  внꙋши́вше, на ѳавѡ́рѣ словесѐ слꙋги̑, и҆з̾ѡбраже́нїе  первоѻбра́знагѡ, се́й є҆́сть, вопїѧ́хꙋ, сп҃съ на́шъ. 
Ѻ҆́бразе непремѣ́нный сꙋ́щагѡ, недви́жиме, печа́ть  неизмѣ́нна, сн҃е, сло́ве, мꙋ́дросте и҆ мы́шце, десни́це  вы́шнѧгѡ, си́ло, тѧ̀ воспѣва́емъ со ѻ҆ц҃е́мъ же и҆ дх҃омъ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ. ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречи́стꙋю бцⷣꙋ вѣ́рнїи велича́емъ. 
Дрꙋ́га тѧ̀ речѐ сп҃съ, тогѡ̀ слꙋжа́ща  повелѣ́нїємъ, блаже́нне а҆пⷭ҇ле, и҆ наслѣ́дника црⷭ҇твїѧ  своегѡ̀, въ бꙋ́дꙋщїй стра́шный де́нь сосѣда́телѧ, матѳі́е  премꙋ́дре, двоенадесѧ́тыхъ оу҆ч҃ни̑къ и҆сполне́нїе. 
Вѣ́триломъ, бл҃же́нне, крⷭ҇та̀ преше́дъ  волнꙋ́ющеесѧ мо́ре житїѧ̀, дости́глъ є҆сѝ ко приста́нищꙋ  поко́ѧ, и҆ кра́йнемꙋ жела́нїю: ра́дꙋѧсѧ ны́нѣ предстои́ши  со а҆пⷭ҇льскимъ ли́комъ, молѧ̀ ѡ҆ на́съ чл҃вѣколю́бца. (с.  211) 
Свѣ́щникъ вои́стиннꙋ златоза́ренъ, свѣти́ло дх҃а  сїѧ́ющее ꙗ҆ви́сѧ ѧ҆зы́къ тво́й, попалѧ́ющь и҆ноплемє́ннаѧ  оу҆чє́нїѧ, погаша́ющь ѻ҆́гнь, мꙋ́дре, чꙋжді́й, свѣ́тъ  ѡ҆блиста́ющь во тмѣ̀ неразꙋ́мїѧ спѧ́щымъ. 
Бг҃оро́диченъ: 
Оу҆ста́вила є҆сѝ є҆ди́на въ жена́хъ клѧ́твꙋ  первозда́нныхъ, бг҃оневѣ́сто: неѡпи́саннаго пло́тїю ро́ждши  ѡ҆писꙋ́ема, ѡ҆бнови́ла є҆сѝ предѣ́лы є҆стества̀,  нескве́рнаѧ, разстоѧ̑щаѧ пе́рвѣе, пресла́внымъ  хода́тайствомъ твои́мъ соедини́ла є҆сѝ. 
Свѣти́ленъ а҆пⷭ҇ла. Подо́бенъ: Дх҃омъ во ст҃и́лищи: 
Тече́нїе кра́сныхъ твои́хъ но́гъ, матѳі́е а҆пⷭ҇ле,  возврати́въ, къ ше́ствїю нбⷭ҇номꙋ возше́лъ є҆сѝ ра́дꙋѧсѧ,  и҆ трⷪ҇цѣ предста́въ, во ѻ҆ц҃ѣ̀ ви́диши сн҃а, и҆ дх҃а  бжⷭ҇твеннаго. сегѡ̀ ра́ди вѣ́рою пресвѧще́ннꙋю твою̀ и҆  бжⷭ҇твеннꙋю пра́зднꙋемъ па́мѧть. 
Два́жды. 
Сла́ва, и҆ ны́нѣ, пра́здника: 
Свѣ́те неизмѣ́нный, сло́ве, свѣ́та ѻ҆ц҃а̀  нерожде́нна, въ ꙗ҆вле́ннѣмъ свѣ́тѣ твое́мъ, дне́сь на  ѳавѡ́рѣ свѣ́тъ ви́дѣхомъ ѻ҆ц҃а̀, свѣ́тъ и҆ дх҃а,  свѣ́томъ наставлѧ́ющаго всю̀ тва́рь. 
На хвали́техъ стїхи̑ры на ѕ҃, пра́здника г҃, гла́съ  в҃. 
Подо́бенъ: До́ме є҆ѵфра́ѳовъ: 
На горѣ̀ ѳавѡ́рстѣй ꙳ трⷪ҇цы сла́ва ꙗ҆́вѣ  позна́сѧ, ꙳ тебѣ̀ преѡбразꙋ́ющꙋсѧ, ꙳ сп҃се мо́й пребл҃гі́й. 
Ѻ҆́блакъ свѣ́телъ ꙳ ꙗ҆́снѡ простре́сѧ ꙳ въ  преѡбраже́нїи, ꙳ оу҆дивѝ бжⷭ҇твенныхъ оу҆ч҃ни̑къ ве́рхъ. 
И҆лїа̀ съ мѡѷсе́омъ ꙳ предста́ша тебѣ̀, сло́ве, въ  преѡбраже́нїи, ꙳ ѻ҆ц҃ъ же свидѣ́тельствоваше, ꙳ съ нб҃сѐ  вѣща́ѧ. 
И҆ а҆пⷭ҇ла г҃, гла́съ д҃. Подо́бенъ: Ꙗ҆́кѡ до́блѧ: 
Тро́стїю благода́тною ꙳ ѿ глꙋбины̀ сꙋ́етства ꙳  человѣ́ки (с. 212) и҆звле́клъ є҆сѝ, досточꙋ́дне, ꙳  оу҆чи́телѧ ма́нїємъ ꙳ повинꙋ́всѧ, матѳі́е, ꙳ просвѣ́щшагѡ  по всемꙋ̀ твоѐ разꙋмѣ́нїе ꙳ и҆ а҆пⷭ҇ла, и҆ че́стна  бг҃огла́сника, ꙳ тѧ̀, всеблаже́нне, показа́вша, ꙳ тогѡ̀  непости́жнагѡ бж҃ества̀. 
И҆́же дх҃а сїѧ́нїе на тѧ̀ сни́де, ꙳ во ѻ҆́гненнѣ  видѣ́нїи, ꙳ и҆ тѧ̀, блаже́нне, бжⷭ҇твенное прїѧ́телище  содѣ́ла, ꙳ ско́рѡ ѿгонѧ́ще безбо́жїѧ мглꙋ̀, ꙳ и҆ мі́ръ  просвѣща́юща ꙳ сїѧ́нїемъ всемꙋ́дрыхъ твои́хъ слове́съ,  тайноглаго́льниче, ꙳ а҆пⷭ҇лѡвъ оу҆краше́нїе, ꙳ хрⷭ҇то́въ  самови́дче блаже́нне. 
Мо́лнїѧми проповѣ́данїѧ, ꙳ ꙗ҆̀же во тмѣ̀  сѣдѧ́щыѧ ꙳ сла́вне, просвѣти́въ, ꙳ показа́лъ є҆сѝ сы́ны  ꙳ влⷣки и҆ бг҃а вѣ́ры ра́ди: ꙳ є҆гѡ́же стрⷭ҇те́мъ  ревнова́лъ є҆сѝ и҆ сме́рти, ꙳ и҆ сла́вы бы́лъ є҆сѝ  наслѣ́дникъ, ꙳ ꙗ҆́кѡ мꙋ́дръ, ꙗ҆́кѡ бг҃огла́сенъ, ꙳ ꙗ҆́кѡ  оу҆ч҃ни́къ и҆́стины. 
Сла́ва, гла́съ в҃: 
Ѡ҆ста́вивъ зємна́ѧ, послѣ́довалъ є҆сѝ хрⷭ҇тꙋ̀,  и҆ зна́менавсѧ дохнове́нїемъ ст҃а́гѡ дх҃а, по́сланъ бы́въ  ѿ негѡ̀ въ ꙗ҆зы́ки поги́бшыѧ, ѡ҆браща́ти человѣ́ки во  свѣ́тъ бг҃оразꙋ́мїѧ, а҆пⷭ҇ле матѳі́е, и҆ сконча́въ по́двиги  бжⷭ҇твенныѧ твоеѧ̀ стра́сти, и҆ мꙋ́къ разли́чныхъ, дꙋ́шꙋ  твою̀ хрⷭ҇тꙋ̀ пре́далъ є҆сѝ. того̀ молѝ, всеблаже́нне,  дарова́ти на́мъ ве́лїю ми́лость. 
И҆ ны́нѣ, пра́здника, гла́съ то́йже: 
Ви́дѣша на горѣ̀ ѳавѡ́рстѣй, мѡѷсе́й же и҆  и҆лїа̀, ѿ дв҃ы ѻ҆трокови́цы бг҃а воплоще́нна человѣ́кѡмъ  на и҆збавле́нїе. 
Славосло́вїе вели́кое. 
На лїтꙋргі́и: бл҃жє́нна, пра́здника пѣ́снь д҃-ѧ на  д҃: и҆ а҆пⷭ҇ла пѣ́снь ѕ҃-ѧ, на д҃. Прокі́менъ пра́здника.  И҆ ст҃а́гѡ, гла́съ и҃. Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю: А҆пⷭ҇лъ дѣѧ́нїй,  зача́ло в҃. А҆ллилꙋ́їа, гла́съ а҃. И҆сповѣ́дѧтъ нб҃са̀  чꙋдеса̀ твоѧ̑, гдⷭ҇и. Є҆ѵⷢ҇лїе (с. 213) лꙋкѝ,  зача́ло м҃. Прича́стенъ пра́здника: И҆ ст҃а́гѡ: Во всю̀  зе́млю и҆зы́де вѣща́нїе и҆́хъ: 


(с. 213) 
Мѣ́сѧца тогѡ́же въ і҃-й де́нь. 
Ст҃а́гѡ мꙋ́ченика и҆ а҆рхїдїа́кона лаѵре́нтїа. 
На Гдⷭ҇и, воззва́хъ, стїхи̑ры пра́здника, гла́съ  д҃ Подо́бенъ: Да́лъ є҆сѝ зна́менїе: 
Дне́сь просїѧ́лъ є҆сѝ ꙳ свѣтови́дѣнъ ꙗ҆́коже  со́лнце свѣ́тлое, ꙳ на горѣ̀ ѳавѡ́рстѣй, ꙳ показꙋ́ѧ  дрꙋгѡ́мъ твои̑мъ, ꙳ ꙗ҆́кѡ ты̀ є҆сѝ, сп҃се, ѻ҆́ч҃ее  сло́во, ꙳ и҆́же сꙋщества̀ человѣ́ческагѡ за бл҃гоꙋтро́бїе  пло́ть поне́слъ є҆сѝ, хрⷭ҇тѐ. ꙳ тѣ́мже твоѐ  чл҃вѣколю́бное смотре́нїе сла́вимъ, ꙳ і҆и҃се всеси́льне, ꙳  сп҃се дꙋ́шъ на́шихъ. 
Дне́сь ра́дꙋютсѧ нбⷭ҇нїи а҆́гг҃ли, ꙳ съ человѣ̑ки  пра́зднꙋюще, ꙳ хрⷭ҇тѐ, твоѐ сла́вное блиста́нїе, ꙳ и҆  зрѣ́нїе є҆́же на ѳавѡ́рѣ: ꙳ на не́мже предста́вилъ є҆сѝ  ꙳ мѡѷсе́а и҆ и҆лїю̀, хрⷭ҇тѐ чл҃вѣколю́бче, ꙳ и҆ петра̀ и҆  і҆а́кѡва и҆ і҆ѡа́нна пою́щыѧ тѧ̀: ꙳ і҆и҃се всеси́льне, сп҃се  дꙋ́шъ на́шихъ. 
Ве́сь ны́нѣ мі́рный ꙳ и҆ премі́рный соста́въ, ꙳ да  подви́жетсѧ къ похвале́нїю хрⷭ҇та̀ бг҃а на́шегѡ. ꙳ ме́ртвыми  и҆ живы́ми ѡ҆блада́ющагѡ: ꙳ бг҃олѣ́пнѡ бо преѡбразꙋ́ющсѧ, ꙳  себѣ̀ предста́ви зако́на и҆ благода́ти, ꙳ первостоѧ́тели и҆  проповѣ́дники на ѳавѡ́рѣ, ꙗ҆́коже благоизво́ли, сп҃съ  дꙋ́шъ на́шихъ. 
И҆́ны стїхи̑ры ст҃а́гѡ, гла́съ а҃. Подо́бенъ:  Нбⷭ҇ныхъ чинѡ́въ: 
Послꙋжи́въ сло́вꙋ непоро́чнѡ, прпⷣбне, ꙳ ѻ҆гне́мъ  веще́ственнымъ благово́нна же́ртва ꙳ гдⷭ҇еви прине́слсѧ  є҆сѝ: ꙳ и҆ (с. 214) ра́дости нбⷭ҇ныѧ сподо́билсѧ є҆сѝ, ꙳  ѡ҆ на́съ молѧ̀ всегда̀, ꙳ чтꙋ́щихъ тѧ̀, лаѵре́нтїе. 
Возложи́въ себѐ гдⷭ҇еви ꙗ҆́коже сокро́вище, ꙳ и҆  повинꙋ́ѧсѧ словесє́мъ є҆гѡ̀, бг҃облаже́нне, ꙳ раздѣли́лъ  є҆сѝ бога́тнѡ, ꙳ мꙋ́чениче мꙋ́дре, ꙳ ни́щымъ бога́тство  некра́домое, ꙳ мꙋчє́нїѧ мꙋ́дрѡ и҆ чꙋ́днѡ ꙳ себѣ̀  притворѧ́ѧ. 
Добро́та мꙋ́ченикѡвъ, ꙳ сла́вный и҆ чꙋ́дный  ѻ҆рꙋ́жникъ, ꙳ чꙋде́съ и҆сто́чникъ, ꙳ наси́лꙋемыхъ  помо́щникъ, ꙳ ѕвѣзда̀ многосвѣ́тлаѧ, ꙳ свѧще́нный  мꙋ́ченикъ, ꙳ свѣ́тлѡ да восхва́литсѧ ны́нѣ лаѵре́нтїй. 
Сла́ва, и҆ ны́нѣ, гла́съ д҃. Самогла́сенъ: 
Пре́жде крⷭ҇та̀ твоегѡ̀, гдⷭ҇и, гора̀ нб҃сѝ  подо́бѧщисѧ, и҆ ѻ҆́блакъ ꙗ҆́кѡ сѣ́нь протѧза́шесѧ, тебѣ̀  преѡбразꙋ́ющꙋсѧ, ѿ ѻ҆ц҃а́ же свидѣ́тельствꙋемꙋ: та́мѡ  бѣ̀ пе́тръ со і҆а́кѡвомъ и҆ і҆ѡа́нномъ, ꙗ҆́кѡ хотѧ́хꙋ  бы́ти съ тобо́ю и҆ во вре́мѧ преда́нїѧ твоегѡ̀, да ви́дѣвше  чꙋдеса̀ твоѧ̑, не оу҆страша́тсѧ страда́нїй твои́хъ: и҆̀мже  поклони́тисѧ на́мъ въ ми́рѣ сподо́би, вели́кїѧ ра́ди твоеѧ̀  ми́лости. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Показа̀ неизрече́ннѡ гдⷭ҇ь ꙳ сла́вꙋ бж҃ества̀, ꙳ на  горѣ̀ ѳавѡ́рстѣй ꙳ ны́нѣ оу҆ч҃никѡ́мъ, ꙳ и҆̀мже  восхотѣ̀. 
Сті́хъ: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀. 
Прїиди́те, ꙳ со оу҆ч҃никѝ притеце́мъ всѝ ꙳ на  высотꙋ̀ добродѣ́телей, ꙳ ꙗ҆́кѡ да сподо́бимсѧ ꙳ съ си́ми  и҆ бл҃года́ти. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Всѝ земноро́днїи ꙳ ѡ҆чи́стимъ сердца̀, ꙳ ꙗ҆́кѡ да  а҆́бїе ꙳ прїи́детъ и҆ къ на́мъ сла́ва ꙳ трисо́лнечныѧ  бл҃года́ти. 
Сла́ва, и҆ ны́нѣ, гла́съ д҃. Самогла́сенъ: 
Пре́жде крⷭ҇та̀ твоегѡ̀, гдⷭ҇и, пои́мь оу҆ч҃никѝ  на го́рꙋ высо́кꙋ, преѡбрази́лсѧ є҆сѝ предъ ни́ми, лꙋче́ю  си́лы ѡ҆зарѧ́ѧ и҆́хъ, ѿсю́дꙋ оу҆́бѡ чл҃вѣколю́бїемъ,  ѿѻнꙋ́дꙋ вла́стїю, (с. 215) показа́ти хотѧ̀ воскрⷭ҇нїѧ  свѣ́тлость: є҆гѡ́же и҆ на́съ, бж҃е, въ ми́рѣ сподо́би,  ꙗ҆́кѡ ми́лостивъ и҆ чл҃вѣколю́бецъ. 
Тропа́рь, гла́съ д҃: 
Мꙋ́ченикъ тво́й, гдⷭ҇и, лаѵре́нтїй, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
Сла́ва, и҆ ны́нѣ, пра́здника, гла́съ з҃. 
Преѡбрази́лсѧ є҆сѝ на горѣ̀, хрⷭ҇тѐ бж҃е,  показа́вый оу҆ченикѡ́мъ твои̑мъ сла́вꙋ твою̀, ꙗ҆́коже  можа́хꙋ. да возсїѧ́етъ и҆ на́мъ грѣ̑шнымъ свѣ́тъ тво́й  присносꙋ́щный, моли́твами бцⷣы, свѣтода́вче, сла́ва  тебѣ̀. 
На оу҆́трени: 
По а҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
На горѣ̀ ѳавѡ́рстѣй преѡбразꙋ́ѧсѧ, сп҃се, лꙋ́чшымъ  оу҆ч҃никѡ́мъ показа́лъ є҆сѝ сла́вꙋ твою̀, хрⷭ҇тѐ,  неизмѣ́нное ѡ҆блиста́лъ є҆сѝ бж҃ества̀: ѻ҆́блакъ же  свѣ́телъ созва́въ и҆лїю̀ и҆ мѡѷсе́а, глаго́лющѧ съ тобо́ю.  тѣ́мже и҆ пе́тръ глаго́лаше: ще́дре, добро̀ є҆́сть здѣ̀  бы́ти съ тобо́ю. и҆́же тогда̀ си̑мъ свѣ́тъ тво́й  возсїѧ́вый, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҆ подо́бенъ  то́йже: 
Непристꙋ́пною твое́ю, хрⷭ҇тѐ, сла́вою, бжⷭ҇твеннагѡ  твоегѡ̀ свѣ́та преѡбра́жсѧ, твоѧ̑ ѡ҆блиста́лъ є҆сѝ  бжⷭ҇твєнныѧ оу҆ч҃никѝ, і҆ѡа́нна и҆ петра̀ и҆ і҆а́кѡва:  оу҆жаси́лъ є҆сѝ тѣ́хъ бжⷭ҇твенною благода́тїю. гла́съ же  ѻ҆ч҃ь возлю́бленнаго сн҃а свидѣ́тельствꙋющь слы́шаша, и҆  ви́дѣша лица̀ твоегѡ̀ сла́вꙋ, сп҃се. и҆́же всѣ́хъ, сло́ве,  спастѝ хотѧ̀, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. (с. 216) 
Канѡ́нъ пра́здника, со і҆рмосо́мъ на и҃. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Мѡѷсе́й на мо́ри проро́чески ви́дѣвъ ѻ҆́блакомъ  и҆ столпо́мъ дре́вле ѻ҆́гненнымъ сла́вꙋ гдⷭ҇ню, вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Ꙗ҆́кѡ ка́менемъ тѣ́ломъ покры́всѧ, ѡ҆боже́нїемъ  неви́димагѡ зрѧ̀, мѡѷсе́й бг҃ови́децъ, взыва́ше:  и҆зба́вителю и҆ бг҃ꙋ на́шемꙋ пои́мъ. 
Ты̀ на горѣ̀ зако́ннѣй, и҆ на ѳавѡ́рстѣй ви́дѣнъ  бы́лъ є҆сѝ мѡѷсе́емъ во мра́цѣ дре́вле, во свѣ́тѣ же  ны́нѣ непристꙋ́пнѣмъ бжⷭ҇тва̀. 
И҆́нъ канѡ́нъ ст҃а́гѡ, на д҃, є҆гѡ́же  краегране́сїе: 
Лаѵре́нтїа держа́внаго пою̀ премꙋ́дрѣ. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Въ цвѣ́тницѣ сла́дости ꙗ҆́кѡ хрⷭ҇то́въ во́инъ,  досто́йнѡ наслажда́ѧсѧ, и҆ а҆́гг҃льскимъ сликовствꙋ́ѧй  си́ламъ, сїѧ́нїе мѝ свѣтоно́сное дарова́ти молѝ,  воспѣва́ющꙋ тѧ̀, блаже́нне лаѵре́нтїе. 
Въ по́двиги вше́дъ честна́гѡ мꙋче́нїѧ побѣдоно́сный  страда́лецъ тве́рдостїю дꙋшѝ показа́лсѧ є҆сѝ, лаѵре́нтїе,  вѣнце́мъ пра́вды благолѣ́пнѡ ѡ҆дѣ́ѧвсѧ, и҆ дїади́мою  побѣ́ды. 
Сы́нъ ꙗ҆́кѡ бы́въ свѣ́та и҆ днѐ, пресла́внѡ ѿ  за̑падъ ꙗ҆́кѡ со́лнце на́мъ чꙋ́вственнѡ возсїѧ́лъ є҆сѝ,  заре́ю пресвѣ́тлою ѡ҆зарѧ́ѧ концы̀, всесла́вный мꙋ́чениче  лаѵре́нтїе. 
Бг҃оро́диченъ: 
И҆зба́вльшесѧ честны́мъ ржⷭ҇тво́мъ твои́мъ, дв҃о,  (с. 217) а҆́дскихъ и҆ тлѣ́нныхъ оу҆́зъ, и҆ зако́ннагѡ  ѡ҆сꙋжде́нїѧ, пречⷭ҇таѧ, ра́дꙋйсѧ ѡ҆бра́дованнаѧ, благода́рнѡ  вопїе́мъ тѝ, спаси́тельнаѧ две́ре благода́ти. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Ѡ҆сѣнѧ́ющаѧ сла́ва, въ сѣ́ни пе́рвѣе, и҆  мѡѷсе́еви бесѣ́дꙋющи твоемꙋ̀ оу҆го́дникꙋ, ѻ҆́бразъ  бы́сть ѡ҆блиста́вшагѡ неизрече́ннѡ, на ѳавѡ́рѣ, влⷣко,  твоегѡ̀ преѡбраже́нїѧ. 
Совзыдо́ша тѝ, сло́ве є҆диноро́дный, вы́шнїи  а҆пⷭ҇льстїи версѝ, на го́рꙋ ѳавѡ́рскꙋю: и҆ сопредста́ша тѝ  мѡѷсе́й же и҆ и҆лїа̀, ꙗ҆́кѡ бж҃їѧ слꙋги̑, є҆ди́не  чл҃вѣколю́бче. 
Бг҃ъ сло́во сы́й, ве́сь зе́мленъ бы́сть, всемꙋ̀  бжⷭ҇твꙋ̀ смѣси́въ человѣ́чество, во ѵ҆поста́си свое́й:  ю҆́же во двою̀ сꙋщєствꙋ̀ мѡѷсе́й и҆ и҆лїа́ же ви́дѣша на  горѣ̀ ѳавѡ́рѣ. 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
И҆мѣ́ѧй крⷭ҇та̀ побѣ́дꙋ къ сопротивобо́рцємъ  до́блественнѣ ѡ҆полчи́лсѧ є҆сѝ, и҆ побѣ́ды  вѣнцено́сецъ ꙗ҆ви́лсѧ є҆сѝ, досточꙋ́дне. 
Зако́номъ хрⷭ҇то́вымъ ѡ҆гражде́нъ, законоположе́нїю  ѕлочести́выхъ, ꙗ҆́кѡ непобѣди́мь сопроти́вилсѧ є҆сѝ,  до́блимъ терпѣ́нїемъ, всеблаже́нне. 
Си́лою бж҃їею оу҆крѣплѧ́емь, многобо́жїѧ не́мощь  разори́лъ є҆сѝ, хрⷭ҇то́во же превѣ́чное оу҆ѧсни́лъ  є҆сѝ бжⷭ҇тво̀. 
Бг҃оро́диченъ: 
Ра́венъ ѻ҆ц҃ꙋ̀ и҆ дх҃ꙋ, є҆стество́мъ и҆  сꙋщество́мъ и҆ бж҃ество́мъ бы́сть, человѣ́кѡмъ ра́вно  сло́во, вопло́щшеесѧ ѿ тебє̀, всенепоро́чнаѧ. (с. 218) 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ѻ҆гне́мъ бжⷭ҇твеннымъ распали́въ се́рдце твоѐ,  ѻ҆́гнь страсте́й до конца̀ и҆спепели́лъ є҆сѝ,  страда́льцєвъ оу҆твержде́нїе, бг҃оно́се мꙋ́чениче  лаѵре́нтїе, и҆ въ страда́нїихъ вопїѧ́лъ є҆сѝ вѣ́рнѡ:  ничто́же мѧ̀ разлꙋчи́тъ любвѐ хрⷭ҇то́вы. 
І҆́косъ: 
Возсїѧ́вшаго ꙗ҆́кѡ свѣти́ло неле́стное въ мі́рѣ,  соше́дшесѧ вѣ́рнїи всѝ пѣ́сньми почти́мъ лаѵре́нтїа  страстоте́рпца, ꙗ҆́кѡ таи́нника неизрече́нныхъ: тогѡ̀  моли́твами и҆збавлѧ́емсѧ лю́тыхъ прегрѣше́нїй, сердца̀  ѡ҆чи́стивше, просла́вимъ хрⷭ҇та̀, того̀ прославлѧ́ющаго,  крѣ́пка въ страда́нїи, и҆ глаго́люща: ничто́же мѧ̀  разлꙋчи́тъ ѿ любвѐ хрⷭ҇то́вы. 
Сѣда́ленъ, гла́съ и҃. Подо́бенъ: Премꙋ́дрости: 
Нбⷭ҇ное бога́тство собра́въ, и҆ ни́щымъ сїѐ  прине́съ, расточи́лъ є҆сѝ, да́лъ є҆сѝ а҆́лчꙋщымъ хлѣ́бъ  тво́й, и҆ си́мъ стѧжа́въ жи́знь нетлѣ́ннꙋю, во хрⷭ҇то́вѣ  и҆сповѣ́данїи просїѧ́лъ є҆сѝ, сла́вне. тѣ́мже  мꙋ́жествовавъ, и҆ зако́ннѡ пострада́въ, вѣне́цъ прїѧ́лъ  є҆сѝ ѿ бг҃а трꙋдѡ́въ твои́хъ, страстоно́сче лаѵре́нтїе:  молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти,  чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, пра́здника, гла́съ то́йже.  Подо́бенъ: Повелѣ́нное: 
Сокрове́ннꙋю мо́лнїю подъ пло́тїю сꙋщества̀ твоегѡ̀,  хрⷭ҇тѐ, и҆ бжⷭ҇твеннагѡ благолѣ́пїѧ, на ст҃ѣ́й показа́лъ  є҆сѝ горѣ̀, бл҃годѣ́телю, просїѧ́въ сꙋ́щымъ съ тобо́ю  оу҆ченикѡ́мъ: и҆ разꙋмѣ́вше нестерпи́мꙋ сꙋ́щꙋ сла́вꙋ  твою̀, свѧ́тъ є҆сѝ, возопи́ша, ꙗ҆́кѡ непристꙋ́пенъ сы́й,  ви́дѣнъ бы́лъ є҆сѝ пло́тїю мі́рови, є҆ди́не  чл҃вѣколю́бче. 
Пѣ́снь д҃. І҆рмо́съ: 
И҆зъ пло́ти твоеѧ̀ лꙋчѝ бжⷭ҇тва̀ и҆схожда́хꙋ,  прⷪ҇ро́кѡмъ и҆ а҆пⷭ҇толѡмъ. тѣ́мъ нача̑льницы пою́ще  взыва́хꙋ: сла́ва си́лѣ твое́й, гдⷭ҇и. (с. 219) 
И҆́же кꙋпинꙋ̀ сохрани́вый неврежде́нꙋ,  прикоснꙋ́вшꙋюсѧ ѻ҆гню̀, мѡѷсе́ю бг҃осїѧ́ннꙋю пло́ть  показа́лъ є҆сѝ, влⷣко, пою́щемꙋ: сла́ва си́лѣ твое́й,  гдⷭ҇и. 
Скры́сѧ заре́ю бжⷭ҇тва̀ чꙋ́вственное со́лнце, ꙗ҆́кѡ  на горѣ̀ ѳавѡ́рѣ ви́дѣвъ тѧ̀ преѡбразꙋ́ющасѧ, і҆и҃се  мо́й: сла́ва си́лѣ твое́й, гдⷭ҇и. 
Ѻ҆́гнь не ѡ҆палѧ́ѧ ве́щи тѣле́сныѧ, ви́дѣнъ  бы́сть невеще́ственъ: ꙗ҆́коже мѡѷсе́ю и҆ а҆по́столѡмъ  ꙗ҆ви́лсѧ є҆сѝ, и҆лїи́ же, влⷣко, є҆ди́нъ ѿ двою̀, во  двꙋ̀ соверше́ннꙋ є҆стєствꙋ̀. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Слꙋжи́тель сло́ва, и҆ сло́вомъ оу҆кра́шенъ, сло́ва  любо́вїю, нра́вомъ дꙋше́внымъ закала́етсѧ, и҆ съ сло́вомъ  пра́веднѡ црⷭ҇твꙋетъ ны́нѣ, весе́лїѧ и҆ сла́вы є҆гѡ̀  насыща́ѧсѧ. 
Дрема́нїемъ нече́стїѧ, благоче́стнѡ не воздрема́сѧ,  бо́дростїю бжⷭ҇твенною, мꙋ́ченическимъ твои́мъ стоѧ́нїемъ,  ѿ ѻ҆́чїю со́нъ и҆́же въ сме́рть ѿтрѧ́слъ є҆сѝ,  мꙋ́чениче хрⷭ҇то́въ свѧще́нне. 
На сопротивобо́рныхъ ѕлочести́вагѡ противле́нїѧ,  и҆́стинными ѻ҆рꙋ́жїи благоче́стїѧ ѡ҆гра́ждсѧ, си́хъ до  конца̀ низложи́лъ є҆сѝ па́мѧть, вѣ́ры ра́ди, и҆ нра́ва  любо́вїю. 
Бг҃оро́диченъ: 
Скве́рнꙋ всю̀ пе́рвыѧ ѿложи́вше снѣ́ди,  живо́тнымъ хлѣ́бомъ съ нб҃сѐ напита́емсѧ, ѿ землѝ дв҃ы  возсїѧ́вшагѡ: ю҆́же ꙗ҆́кѡ хода́таицꙋ благи́хъ воспои́мъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ, пꙋти̑ моѧ̑ напра́ви, молю́сѧ. (с. 220) 
Вѣті́йствꙋющїй ѧ҆зы́къ твоегѡ̀ вели́чества не  мо́жетъ вѣща́ти: ꙗ҆́кѡ бо держа́й живо́тъ, и҆ сме́ртїю  влады́чествꙋѧй, предста́вилъ є҆сѝ на ѳавѡ́рстѣй горѣ̀  мѡѷсе́а и҆ и҆лїю̀, свидѣ́тельствꙋющыѧ твоѐ бж҃ество̀. 
И҆́же рꙋка́ми неви́димыми созда́въ по ѻ҆́бразꙋ  твоемꙋ̀, хрⷭ҇тѐ, человѣ́ка, началоѻбра́знꙋю твою̀ въ  созда́нїи добро́тꙋ показа́лъ є҆сѝ: не ꙗ҆́кѡ во  ѻ҆́бразѣ, но ꙗ҆́кѡ са́мъ сы́й по сꙋществꙋ̀, бг҃ъ бы́лъ  є҆сѝ и҆ чл҃вѣ́къ. 
Сраствори́всѧ неслїѧ́ннѡ, оу҆́гль горѧ́щь показа́лъ  є҆сѝ на́мъ бжⷭ҇тва̀, попалѧ́ющь оу҆́бѡ грѣхѝ, дꙋ́шы же  просвѣща́ющь, на ѳавѡ́рстѣй горѣ̀: мѡѷсе́а со и҆лїе́ю,  оу҆ч҃никѡ́въ же старѣ́йшыѧ оу҆диви́лъ є҆сѝ. 
И҆́нъ. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ, но  мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Неꙋкло́ннымъ видѣ́нїемъ бжⷭ҇твенныѧ добрѡ́ты зрѧ̀,  всѧ̑ кра̑снаѧ ꙗ҆̀же на землѝ, лаѵре́нтїе, ты̀ преѡби́дѣлъ  є҆сѝ, и҆ лю̑тыѧ тѣ́ла болѣ̑зни, досточꙋ́дне. 
Хрⷭ҇та̀ слꙋжи́телѧ бы́вша на́мъ, да́ры ѿ ѻ҆ц҃а̀  позна́въ, слꙋжи́тель тогѡ̀ бы́въ, къ немꙋ́же кро́вїю  ѿше́лъ є҆сѝ, преблаже́нне. 
Свѧще́нно возложе́нїе, и҆ оу҆краше́нїе благолѣ́пно  хрⷭ҇тꙋ̀, блаже́нне, прине́слсѧ є҆сѝ, сѣ́нь оу҆ѧсни́лъ  є҆сѝ нбⷭ҇нꙋю, и҆дѣ́же ны́нѣ быва́ѧ, наслажда́ешисѧ  сїѧ́нїѧ. 
Бг҃оро́диченъ: 
Соесте́ственъ и҆ соѻбра́зенъ сы́й ѻ҆ц҃ꙋ̀, сн҃ъ  є҆диноро́дный, человѣ́кѡмъ бы́сть во́лею сро́денъ,  вопло́щсѧ вы́шнїй и҆зъ чре́ва твоегѡ̀, мт҃и дв҃о. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ (с. 221) глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ꙗ҆́кѡ ве́лїе и҆ стра́шное оу҆зрѣ́сѧ видѣ́нїе  дне́сь, съ нб҃сѐ оу҆́бѡ чꙋ́вственное, ѿ земли́ же  несравне́нное, ѡ҆блиста̀ сл҃нце пра́вды мы́сленное на горѣ̀  ѳавѡ́рстѣй. 
Пре́йде оу҆́бѡ сѣ́нь зако́ннаѧ, и҆знемо́гшаѧ,  прїи́де же ꙗ҆́вѣ хрⷭ҇то́съ и҆́стина, мѡѷсе́й возопѝ на  ѳавѡ́рѣ, ви́дѣвъ твоѐ бж҃ество̀. 
Сто́лпъ ѻ҆́гненный, хрⷭ҇та̀ преѡбразꙋ́ема,  ѻ҆́блакъ же ꙗ҆́вѣ благода́ть дх҃а, ѡ҆сѣни́вшꙋю на  ѳавѡ́рѣ, предсказа́ша ꙗ҆вле́ннѣйше. 
И҆́нъ. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Веще́ственный ѻ҆́гнь тѧ̀ и҆спе́къ, цр҃ю̀ всѣ́хъ  оу҆стро́и сла́дко бра́шно, на́ше спасе́нїе лю́бѧщемꙋ, и҆  а҆́лчꙋщꙋ, всесла́вне. 
Ве́сь свѣ́тꙋ прибли́жилсѧ є҆сѝ нача́льныѧ трⷪ҇цы,  ꙗ҆́кѡ слꙋжи́тель тоѧ̀ сы́й свѣтови́дѣнъ, страстоте́рпче,  бы́лъ є҆сѝ, ѡ҆зарѧ́ѧ пою́щыѧ тѧ̀. 
Оу҆крѣплѧ́емь бжⷭ҇твенною си́лою на разжже́ннѣй  сковрадѣ̀ лежа̀, терпѣ́лъ є҆сѝ, мч҃ниче, любо́вїю  хрⷭ҇то́вою, дꙋ́шꙋ ѻ҆гне́мъ разжига́ѧ и҆ росо́ю дꙋхо́вною. 
Бг҃оро́диченъ: 
Была̀ є҆сѝ бж҃їѧ мт҃и, дв҃о, вмѣсти́тельно  прїѧ́телище, прⷭ҇то́лъ ѡ҆дꙋшевле́нъ, гора̀ свѧта̀, и҆  кївѡ́тъ, и҆ сѣ́нь богодѣ́лана, и҆ свѣ́щникъ златоза́ренъ. 
Конда́къ, гла́съ з҃: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ченицы̀ твоѝ, сла́вꙋ твою̀, хрⷭ҇тѐ бж҃е,  ви́дѣша: да є҆гда́ тѧ оу҆́зрѧтъ распина́ема, страда́нїе  оу҆́бѡ оу҆разꙋмѣ́ютъ (с. 222) во́льное, мі́рови же  проповѣ́дѧтъ: ꙗ҆́кѡ ты̀ є҆сѝ вои́стиннꙋ ѻ҆́ч҃ее  сїѧ́нїе. 
І҆́косъ: 
Воста́ните, лѣни́вїи, и҆̀же всегда̀ ни́зꙋ пони́кшїи  въ зе́млю, дꙋшѝ моеѧ̀ по́мыслы возми́тесѧ и҆ возвы́ситесѧ  на высотꙋ̀ бжⷭ҇твеннагѡ восхожде́нїѧ. притеце́мъ къ петрꙋ̀  и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю  го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ,  гла́съ же оу҆слы́шимъ, и҆́же свы́ше слы́шаша, и҆  проповѣ́даша ѻ҆́ч҃ее сїѧ́нїе. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ны́нѣ ви́дѣна бы́ша а҆пⷭ҇лѡмъ неви̑димаѧ,  бж҃ество̀ во пло́ти, на горѣ̀ ѳавѡ́рстѣй ѡ҆блиста́вша,  вопїю́щымъ: бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆жасо́шасѧ стра́хомъ, оу҆ди́вльшесѧ благолѣ́пїю  бж҃е́ственнагѡ црⷭ҇тва, на горѣ̀ ѳавѡ́рстѣй а҆пⷭ҇ли,  вопїю́ще: благослове́нъ є҆сѝ, гдⷭ҇и бж҃е, во вѣ́ки. 
Ны́нѣ неꙋслы̑шаннаѧ оу҆слы́шана бы́ша: безъ  ѻ҆ц҃а́ бо сн҃ъ ѿ дв҃ы, ѻ҆т҃ческимъ гла́сомъ сла́внѡ  свидѣ́тельствꙋетсѧ, ꙗ҆́кѡ бг҃ъ и҆ чл҃вѣ́къ, то́йже во  вѣ́ки. 
Положе́нїемъ не бы́лъ є҆сѝ вы́шнѧгѡ, сꙋщество́мъ  же сн҃ъ возлю́бленъ, пре́жде сы́й, на́мъ прибли́жилсѧ є҆сѝ  непрело́жнѡ: бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Тайноводи́ти пред̾избра́нъ, и҆ слꙋжи́ти сло́вꙋ,  сосꙋ́дъ показа́сѧ сщ҃е́нъ нбⷭ҇нагѡ хра́ма, и҆ возложе́нїе,  воспѣва́ѧ сотво́ршемꙋ: препѣ́тый гдⷭ҇и бж҃е ѻ҆ц҃ъ  на́шихъ, бл҃гослове́нъ є҆сѝ. (с. 223) 
Зако́номъ живота̀ и҆́же во хрⷭ҇тѣ̀ ѡ҆гражда́емь,  преблаже́нне, сꙋ́щымъ сме́рти и҆ тлѝ законоположи́телємъ,  оу҆ма̀ не подклони́лъ є҆сѝ, воспѣва́ѧ, лаѵре́нтїе:  препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ  є҆сѝ. 
Ꙗ҆́коже нѣ́кїй безболѣ́зненъ ꙗ҆́вѣ, тѣ́ломъ  ѡ҆бложе́нъ, пребл҃же́нне, до́блимъ по́мысломъ на всеѧ́дца  ѻ҆гнѧ̀ дерзнꙋ́лъ є҆сѝ, взыва́ѧ, пребога́те: препѣ́тый  гдⷭ҇и бж҃е ѻ҆тє́цъ на́шихъ, бл҃гослове́нъ є҆сѝ. 
Бг҃оро́диченъ: 
Две́рь показа́ласѧ є҆сѝ мы́сленнаѧ восто́ка  вы́шнѧгѡ, ꙗ҆́вльшагѡсѧ на землѝ человѣ́кѡмъ и҆зъ тебє̀,  бг҃оневѣ́сто, па́че сло́ва и҆ оу҆ма̀, бг҃а ѻ҆тцє́въ  бл҃гослове́ннагѡ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Оу҆слы́шавше, влⷣко, ѿ ѻ҆ц҃а̀  свидѣ́тельствꙋема, и҆ ꙗ҆́кѡ человѣ́ческа твердѣ́йша  зра́ка, зрѣ́ти лица̀ твоегѡ̀ блиста́нїѧ не терпѧ́ще, твоѝ  оу҆ч҃ницы̀ на зе́млю ни́цъ па́дахꙋ, со стра́хомъ пою́ще:  свѧще́нницы благослови́те, лю́дїе превозноси́те во всѧ̑  вѣ́ки. 
Ца́рствꙋющихъ є҆сѝ цр҃ь прекра́сенъ, и҆ всю́дꙋ  владѧ́щихъ гдⷭ҇ь си́ленъ, бл҃же́нъ, и҆ во свѣ́тѣ живы́й  непристꙋ́пнѣмъ, є҆мꙋ́же оу҆ч҃ницы̀ оу҆ди́вльшесѧ,  мѡѷсе́й же и҆ и҆лїа̀, вопїѧ́хꙋ: ѻ҆́троцы благослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Ꙗ҆́кѡ нб҃омъ влⷣчествꙋющемꙋ, и҆ земле́ю  гдⷭ҇ьствꙋющемꙋ, и҆ преиспо́дними ѻ҆́бласть и҆мꙋ́щемꙋ,  хрⷭ҇тѐ, предста́ша тѝ: ѿ землѝ оу҆́бѡ а҆пⷭ҇ли, ꙗ҆́кѡ  съ нб҃се́ же ѳесві́тѧнинъ и҆лїа̀, мѡѷсе́й же ѿ ме́ртвыхъ,  пою́ще согла́снѡ: лю́дїе, превозноси́те во всѧ̑ вѣ́ки. (с.  224) 
Оу҆ны́нїѧ ражда́ющыѧ печа̑ли на землѝ ѡ҆ста́виша  а҆пⷭ҇лѡвъ и҆збра́ннїи, чл҃вѣколю́бче: ꙗ҆́кѡ тебѣ̀  послѣ́доваша, ко и҆́же ѿ землѝ преложе́нїю бжⷭ҇твеннагѡ  житїѧ̀. тѣ́мже и҆ по достоѧ́нїю твоегѡ̀ бг҃оѧвле́нїѧ  оу҆лꙋчи́вше, поѧ́хꙋ: лю́дїе, превозноси́те є҆го̀ во  вѣ́ки. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
Тве́рдымъ оу҆мо́мъ бы́лъ є҆сѝ нестерпи́магѡ  пла́мене крѣпча́йшїй, ꙗ҆́кѡ въ чꙋжде́мъ тѣлесѝ  сожига́емь, бл҃же́нне, вѣ́рою поѧ̀: благослови́те, всѧ̑  дѣла̀ гдⷭ҇нѧ, гдⷭ҇а. 
Ѻ҆трокѡ́мъ трїе́мъ подо́бѧсѧ, и҆ ѻ҆гнѧ̀ погаси́лъ  є҆сѝ оу҆́глїе, росо́ю бжⷭ҇твенныѧ благода́ти, взыва́ѧ и҆  поѧ̀: всѧ̑ дѣла̀ благослови́те, по́йте гдⷭ҇а. 
Просвѣще́нїе хрⷭ҇то́съ тебѣ̀ бы́въ, свое́ю  крѣ́постїю препоѧ́са тѧ̀, и҆ къ себѣ̀ возведѐ,  благоче́стнѡ пою́ще: всѧ̑ дѣла̀ благослови́те, по́йте  гдⷭ҇а. 
Бг҃оро́диченъ: 
Ко́рене і҆ессе́ова же́злъ была̀ є҆сѝ, и҆ хрⷭ҇та̀  бг҃а моегѡ̀ и҆ гдⷭ҇а, па́че є҆стества̀ прозѧбла̀ є҆сѝ  бжⷭ҇тва̀ цвѣ́тъ. всѧ̑ дѣла̀ да благословѧ́тъ, дв҃о,  ржⷭ҇тво̀ твоѐ. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Да твоѐ пока́жеши ꙗ҆́вѣ неизрече́нное второ́е  сни́тїе, ꙗ҆́кѡ да вы́шнїй бг҃ъ ꙗ҆ви́шисѧ: стоѧ̀ посредѣ̀  богѡ́въ а҆пⷭ҇лъ на ѳавѡ́рѣ, мѡѷсе́а же и҆ и҆лїю̀  неизрече́ннѡ ѡ҆сїѧ́лъ є҆сѝ. тѣ́мже всѝ тѧ̀, хрⷭ҇тѐ,  велича́емъ. 
Прїи́дите, мнѣ̀ покори́тесѧ лю́дїе, возше́дше на  го́рꙋ ст҃ꙋ́ю пренбⷭ҇нꙋю, невеще́ственнѡ ста́немъ во гра́дѣ  жива́гѡ (с. 225) бг҃а, и҆ оу҆́зримъ мы́сленнѡ бж҃ество̀  невеще́ственное, ѻ҆ц҃а̀ и҆ дх҃а, въ сн҃ѣ є҆диноро́днѣмъ  ѡ҆блиста́ющее. 
Привле́клъ є҆сѝ любо́вїю мѧ̀, сп҃се, и҆  премѣни́лъ є҆сѝ бжⷭ҇твеннымъ твои́мъ жела́нїемъ: но  попалѝ ѻ҆гне́мъ невеще́ственнымъ грѣхѝ моѧ̑, и҆  насы́титисѧ твоеѧ̀ пи́щи сподо́би: да ѻ҆боѐ и҆гра́ѧ,  велича́ю, бл҃же, вели̑чїѧ твоѧ̑. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Соверше́нно заколе́нїе, и҆ прїѧ́тно кади́ло влⷣцѣ  прине́слсѧ є҆сѝ: ꙗ҆́коже зла́то въ горни́лѣ, ѻ҆гне́мъ  и҆скꙋси́всѧ страда́нїѧ, и҆ оу҆краше́нїе цр҃кве бы́въ  пе́рвенецъ, досточꙋ́дне. 
Зрѣ́нїемъ неꙋкло́ннымъ къ бг҃ꙋ ѡ҆божа́емь, и҆  соедине́нїемъ лꙋ́чшимъ, сло́вомъ и҆ бжⷭ҇твеннымъ  видѣ́нїемъ, свѣ́томъ кра́йнимъ, лаѵре́нтїе, просвѣти́лъ  є҆сѝ свѣ́тлѡ. тѣ́мже тѧ̀ всѝ оу҆блажа́емъ. 
Ꙗ҆́кѡ со́лнце, бл҃же́нне, ѿ за́пада возсїѧ́лъ  є҆сѝ, чꙋ́до ве́лїе и҆ пресла́вно, всю̀ просвѣща́ѧ цр҃ковь  твои́ми блиста́ньми, досточꙋ́дне, и҆ согрѣва́ѧ всѧ̑  теплото́ю вѣ́ры. тѣ́мже тѧ̀ всѝ оу҆блажа́емъ. 
Бг҃оро́диченъ: 
Ѻ҆́бразы, всенепоро́чнаѧ, твоегѡ̀ рождества̀,  прⷪ҇ро́цы оу҆зрѣ́вше, и҆здале́ча си̑мъ наꙋчи́вшесѧ, ѿ  бжⷭ҇твеннагѡ вдохнове́нїѧ дх҃а, и҆ мі́рꙋ велегла́снѡ  проповѣ́даша, и҆́хже сбытїє́мъ ны́нѣ чꙋди́мсѧ. 
Свѣти́ленъ пра́здника: 
Свѣ́те неизмѣ́нный сло́ве, свѣ́та ѻ҆ц҃а̀  нерожде́нна, въ ꙗ҆вле́ннѣмъ свѣ́тѣ твое́мъ дне́сь на  ѳавѡ́рѣ свѣ́тъ ви́дѣхомъ, ѻ҆ц҃а̀, свѣ́тъ и҆ дх҃а,  свѣ́томъ наставлѧ́ющаго всю̀ тва́рь. 
Сла́ва, и҆ ны́нѣ, то́йже. (с. 226) 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ: 
Возсїѧ́въ па́че оу҆ма̀, ѿ дв҃ы прест҃ы́ѧ, сло́ве  бж҃їй, во а҆да́ма ве́сь ѡ҆бле́ксѧ, и҆́же пре́жде  ѡ҆мрачи́вшеесѧ є҆стество̀ всѐ просвѣти́лъ є҆сѝ,  бжⷭ҇твеннымъ зра́ка твоегѡ̀ и҆змѣне́нїемъ, преѡбра́жсѧ на  горѣ̀ ѳавѡ́рстѣй, влⷣко, пре́жде честна́гѡ твоегѡ̀  крⷭ҇та̀, хрⷭ҇тѐ бж҃е на́шъ. 
Сті́хъ: Твоѧ̑ сꙋ́ть нб҃са̀, и҆ твоѧ̑ є҆́сть землѧ̀. 
Гора̀, ꙗ҆́же и҆ногда̀ бѧ́ше мра́чна и҆ ды́мна, сѐ  ны́нѣ честна̀ и҆ ст҃а̀ є҆́сть. и҆́же пе́рвѣе оу҆́бѡ  і҆и҃лѧ наста́вивый, ꙗ҆́коже пи́шетъ, столпо́мъ  ѻ҆гнезра́чнымъ и҆ ѻ҆́блакомъ, дне́сь просїѧ̀ неизрече́ннѡ,  па́че со́лнца хрⷭ҇то́съ на се́й, ꙗ҆́кѡ бг҃ъ просвѣти́въ  всѧ́чєскаѧ. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Ны́нѣ раболѣ́пнѡ бесѣ́дꙋющꙋ влⷣцѣ, ви́дѣ ки́фа  на ѳавѡ́рѣ два̀ мꙋ́жа, добро̀ є҆́сть, вопїѧ́ше, здѣ̀  бы́ти: сотвори́мъ трѝ сѣ́ни, а҆́ще хо́щеши комꙋ́ждо,  тебѣ̀, хрⷭ҇тѐ мо́й, є҆ди́нꙋ, съ мѡѷсе́емъ же и҆ и҆лїѝ  твои̑мъ рабѡ́мъ: є҆́же глаго́лаше не вѣ́дый, оу҆́жасомъ  же содержи́мь бѧ́ше. 
Сла́ва, и҆ ны́нѣ, гла́съ то́йже: 
Влⷣчце чⷭ҇таѧ бцⷣе прест҃а́ѧ, и҆зба́ви на тѧ̀  надѣ́ющыѧсѧ ѿ бѣ́дъ, и҆ спасѝ ѿ всѧ́кагѡ вре́да, въ  нощи́ тѧ и҆ во днѝ, ны́нѣ же и҆ при́снѡ молѧ́щыѧ, и҆  бꙋ́дꙋщагѡ сꙋда̀ и҆зба́вити, молѧ́щи твоего̀ сн҃а, на  ѳавѡ́рѣ неизрече́ннѡ ѡ҆блиста́вшаго. 
На лїтꙋргі́и, Бл҃жє́нна пра́здника, пѣ́снь є҃,  ѻ҆бои́хъ канѡ́нѡвъ, со і҆рмосо́мъ на ѕ҃. 


(с. 227) 
Мѣ́сѧца тогѡ́же въ а҃ї-й де́нь. 
Ст҃а́гѡ мч҃ника и҆ а҆рхїдїа́кона є҆́ѵпла. 
На Гдⷭ҇и, воззва́хъ, стїхи̑ры пра́здника, гла́съ  а҃. 
Подо́бенъ: Нбⷭ҇ныхъ чинѡ́въ: 
И҆́же съ мѡѷсе́омъ гл҃го́лавый дре́вле ꙳ на горѣ̀  сїна́йстѣй ѻ҆́бразы, гл҃го́лѧ: ꙳ а҆́зъ є҆́смь бг҃ъ сы́й:  ꙳ дне́сь же на горѣ̀ ѳавѡ́рстѣй преѡбра́жсѧ, ꙳  началоѻбра́зное показꙋ́ѧ, лꙋча́ми ѡ҆блиста́ѧсѧ ꙳ тѣ́мже,  хрⷭ҇тѐ, велича́ю твою̀ си́лꙋ. 
Пои́мь ѻ҆со́бь твоѧ̑, хрⷭ҇тѐ, оу҆ченикѝ, ꙳  петра̀, і҆а́кѡва и҆ і҆ѡа́нна, во́лею на го́рꙋ си́хъ возве́лъ  є҆сѝ, ꙳ чꙋ́до стра́шное показа́въ, ꙳ и҆ нестерпи́мое  бжⷭ҇твеннагѡ прише́ствїѧ твоегѡ̀ и҆здале́ча ꙳ присносꙋ́щное  благолѣ́пїе. 
Твоегѡ̀, хрⷭ҇тѐ, прише́ствїѧ непостижи́магѡ ꙳  тре́петни бы́вше а҆пⷭ҇ли дре́вле, ꙳ ни́цъ на зе́млю па́дше,  ꙳ бжⷭ҇твеннѣй твое́й дивлѧ́хꙋсѧ си́лѣ, ꙳ со́лнца просїѧ́въ  свѣтлѣ́е, бла́же, ꙳ неизрече́нною си́лою твое́ю. 
И҆́ны стїхи̑ры ст҃а́гѡ, гла́съ д҃. Подо́бенъ: Да́лъ  є҆сѝ зна́менїе: 
До́брѣ преше́лъ є҆сѝ ꙳ страда́нїѧ пꙋчи́нꙋ, ꙳  благопла́вавъ, пребога́те, ꙳ дыха́нїи дх҃а, ꙳ и҆ въ ти́хое  приста́нище оу҆стреми́лсѧ є҆сѝ црⷭ҇твїѧ бж҃їѧ: ꙳ въ  не́мже болѣ́зней твои́хъ возме́здїе ꙳ бога́тнѡ воспрїѧ́лъ  є҆сѝ, ꙳ и҆ со а҆́гг҃лы предстои́ши влⷣцѣ тва́ри, ꙳  вѣнцено́сче блаже́нне. 
Въ порфѵ́рꙋ ѿ кро́ве ѡ҆багре́нꙋ твоеѧ̀ ꙳  ѡ҆дѣ́ѧнъ, сла́вне, ꙳ и҆ побѣ́ды вѣнце́мъ живонача́льною  рꙋко́ю оу҆вѧзе́нъ, ꙳ на нб҃сѣ́хъ живе́ши, ꙳ сцрⷭ҇твꙋѧ  всеще́дромꙋ. ꙳ тѣ́мже тѧ̀ (с. 228) оу҆блажа́емъ, ꙳ ꙗ҆́кѡ  и҆́стинна мꙋ́ченика, ꙳ и҆ сло́ва слꙋжи́телѧ, ꙳ и҆ вѣ́ры  оу҆твержде́нїе. 
Є҆́ѵплъ чꙋ́дный, ꙳ та̑инъ слꙋжи́тель влⷣчнихъ  бы́въ, ꙳ ꙗ҆́кѡ ѻ҆вча̀ неѕло́биво себѐ сама́го приведѐ, ꙳  посѣ́ченъ бы́въ мече́мъ, ꙳ благово́нно приноше́нїе, ꙳ и҆  а҆́гнѧ бжⷭ҇твенное бы́въ. ꙳ того̀ оу҆́бѡ оу҆блажа́емъ, ꙳  свѧще́нное є҆гѡ̀ страда́нїе свѧще́ннѡ пра́зднꙋюще, ꙳  мꙋчениколю́бцы дне́сь. 
Сла́ва, и҆ ны́нѣ, гла́съ то́йже: 
Гора̀, ꙗ҆́же и҆ногда̀ мра́чна и҆ ды́мна, ны́нѣ же  честна̀ и҆ свѧта̀ є҆́сть, на не́йже но́зѣ твоѝ стоѧ́стѣ,  гдⷭ҇и: превѣ́чное бо сокрове́нное та́инство напослѣ́докъ  ꙗ҆вле́но сотворѝ, стра́шное твоѐ преѡбраже́нїе, петрꙋ̀ и҆  і҆ѡа́ннꙋ и҆ і҆а́кѡвꙋ. и҆̀же такова̀ сїѧ́нїѧ лица̀ твоегѡ̀ не  терпѧ́ще, и҆ свѣ́тлости ри́зъ твои́хъ, ни́цъ на лицѣ̀  землѝ покрыва́хꙋсѧ. и҆̀же и҆ оу҆́жасомъ ѡ҆держи́ми,  дивлѧ́хꙋсѧ, ви́дѧще мѡѷсе́а и҆ и҆лїю̀, глаго́лющѧ съ  тобо́ю, хотѧ̑щаѧ приключи́тисѧ тебѣ̀, и҆ гла́съ ѿ ѻ҆ц҃а̀  свидѣ́тельствоваше, глаго́лѧ: се́й є҆́сть сн҃ъ мо́й  возлю́бленный, ѡ҆ не́мже благоизво́лихъ, тогѡ̀ послꙋ́шайте:  и҆́же и҆ да́рꙋетъ мі́рови ве́лїю ми́лость. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Є҆стество̀, є҆́же во а҆да́мѣ, ꙳ хрⷭ҇то́съ  и҆змѣни́ти хотѧ̀, на го́рꙋ ны́нѣ ꙳ восхо́дитъ ѳавѡ́рскꙋю,  ꙳ ѡ҆бнажа́ѧ оу҆ч҃никѡ́мъ бж҃ество̀. 
Сті́хъ: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀. 
Свѣ́тъ трисїѧ́нный ꙳ ѡ҆блиста̀ неизрече́ннѡ, ꙳  бжⷭ҇твенныѧ твоеѧ̀ сла́вы, ꙳ на горѣ̀ ѳавѡ́рстѣй, сп҃се, ꙳  всѧ́чєскаѧ оу҆ѧснѝ. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Внеза́пꙋ оу҆ч҃ницы̀ ꙳ премѣне́нїе ви́дѣвше  ѻ҆де́жды, ꙳ и҆ всегѡ̀ тѣлесѐ твоегѡ̀, сло́ве, ꙳ ни́цы  па́дше поѧ́хꙋ. (с. 229) 
Сла́ва, и҆ ны́нѣ, гла́съ д҃: 
На горѣ̀ высо́цѣ преѡбра́жсѧ сп҃съ, верхѡ́вныѧ  и҆мѣ́ѧ оу҆ч҃никѝ, пресла́внѡ ѡ҆блиста́лъ є҆́сть,  показꙋ́ѧ, ꙗ҆́кѡ высото́ю добродѣ́телей ѡ҆блиста́вше и҆  бжⷭ҇твеннѣй сла́вѣ сподо́бѧтсѧ, глаго́лющыѧ со хрⷭ҇то́мъ  мѡѷсе́й и҆ и҆лїа̀ пока́зовахꙋ, ꙗ҆́кѡ живы́ми и҆ ме́ртвыми  ѡ҆блада́етъ. и҆ и҆́же дре́вле зако́номъ и҆ прⷪ҇рѡ́ки  гл҃го́лавый є҆́сть бг҃ъ, є҆мꙋ́же и҆ гла́съ ѻ҆ч҃ь, и҆зъ  ѻ҆́блака свѣ́тла послꙋ́шествоваше, глаго́лющїй: тогѡ̀  послꙋ́шайте, и҆́же крⷭ҇то́мъ а҆́да плѣни́вша, и҆ мє́ртвымъ  да́рꙋюща живо́тъ вѣ́чный. 
Тропа́рь, гла́съ д҃: 
Мч҃никъ тво́й, гдⷭ҇и, є҆́ѵплъ во страда́нїи свое́мъ  вѣне́цъ прїѧ́тъ нетлѣ́нный ѿ тебє̀ бг҃а на́шегѡ:  и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ  и҆ де́мѡнѡвъ немощны̑ѧ де́рзѡсти. тогѡ̀ моли́твами спасѝ  дꙋ́шы на́шѧ. 
Сла́ва, и҆ ны́нѣ, пра́здника, гла́съ з҃: 
Преѡбрази́лсѧ є҆сѝ на горѣ̀, хрⷭ҇тѐ бж҃е,  показа́вый оу҆ч҃никѡ́мъ твои̑мъ сла́вꙋ твою̀, ꙗ҆́коже  можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й  присносꙋ́щный, моли́твами бцⷣы, свѣтода́вче, сла́ва  тебѣ̀. 
На оу҆́трени. 
По а҃-й стїхоло́гїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
На горѣ̀ ѳавѡ́рстѣй преѡбрази́лсѧ є҆сѝ, бж҃е,  посредѝ и҆лїѝ и҆ мѡѷсе́а, премꙋ́дрыхъ, со і҆а́кѡвомъ и҆  сі́мѡномъ и҆ і҆ѡа́нномъ. пе́тръ же сы́й тꙋ̀, сїѧ̑ тебѣ̀  глаго́лаше: добро̀ є҆́сть здѣ̀ сотвори́ти трѝ сѣ́ни,  є҆ди́нꙋ мѡѷсе́ю, и҆ є҆ди́нꙋ и҆лїѝ, и҆ є҆ди́нꙋ тебѣ̀  влⷣцѣ хрⷭ҇тꙋ̀. и҆́же тогда̀ си̑мъ свѣ́тъ тво́й  возсїѧ́вый, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. (с. 230) 
По в҃-й стїхоло́гїи сѣда́ленъ, гла́съ то́йже. 
Подо́бенъ: Ꙗ҆ви́лсѧ є҆сѝ дне́сь: 
Пра́здникъ пресвѣ́телъ влⷣчнь прїи́де: прїиди́те  всѝ на го́рꙋ, оу҆́мнѡ пред̾ѡчи́стившесѧ, взы́демъ  ѳавѡ́рскꙋю, хрⷭ҇та̀ ви́дѣти. 
Сла́ва, и҆ ны́нѣ, то́йже.  
Канѡ́нъ пра́здника, со і҆рмосо́мъ на и҃. Творе́нїе  кѵ́ръ космы̀. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми, по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋже́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Глаго́лы живѡ́тныѧ дрꙋгѡ́мъ хрⷭ҇то́съ, и҆ ѡ҆  бжⷭ҇твеннѣмъ наказꙋ́ѧ црⷭ҇твїи, речѐ: во мнѣ̀ ѻ҆ц҃а̀  позна́йте, свѣ́томъ ꙗ҆́кѡ ѡ҆блиста́ю непристꙋ́пнымъ, въ  ра́дости пою́ще: пои́мъ бг҃ꙋ на́шемꙋ, ꙗ҆́кѡ просла́висѧ. 
Си́лою ꙗ҆зы̑къ ѡ҆блече́тесѧ, дрꙋ́зи оу҆ч҃ницы̀,  чꙋ́дни же бꙋ́дете въ бога́тствѣ и҆́хъ, ꙗ҆́кѡ сла́вы  напо́лнитесѧ: ꙗ҆́кѡ ꙗ҆влю́сѧ свѣтлѣ́е со́лнца,  ѡ҆блиста́ѧ въ ра́дости пою́щихъ: пои́мъ бг҃ꙋ на́шемꙋ, ꙗ҆́кѡ  просла́висѧ. 
Дне́сь хрⷭ҇то́съ на горѣ̀ ѳавѡ́рстѣй, просїѧ́въ  ꙗ҆́снѡ бж҃е́ственною заре́ю ꙗ҆́коже ѡ҆бѣща́сѧ,  оу҆ч҃никѡ́мъ ѡ҆бнажѝ зра́къ: свѣтоно́сныѧ же  напо́лнившесѧ бжⷭ҇твенныѧ зарѝ, въ ра́дости поѧ́хꙋ: пои́мъ  бг҃ꙋ на́шемꙋ, ꙗ҆́кѡ просла́висѧ. 
И҆́нъ канѡ́нъ ст҃а́гѡ, на д҃, є҆гѡ́же  краегране́сїе: 
Сла́внаго є҆́ѵпла благоче́стнѡ восхвалѧ́ю.  Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Ѻ҆рꙋ́жїемъ крⷭ҇та̀ до́брѣ преплы́въ, вше́лъ є҆сѝ  въ приста́нище жи́зни: въ не́мже ра́достнѡ водворѧ́ѧсѧ,  сла́вне, (с. 231) оу҆ста́ви се́рдца моегѡ̀ многомѧте́жное  волне́нїе, ти́хѡ сла́вити па́мѧть твою̀. 
Всесвѣ́тлаѧ ѕвѣзда̀ добродѣ́тельными оу҆чє́нїи,  ѡ҆зарѧ́ѧ вѣ̑рныѧ, возсїѧ́лъ є҆сѝ, мꙋ́дре, честнѣ́й  тве́рди, є҆́ѵпле, цр҃ко́внѣй, и҆ мра́къ ѿгна́лъ є҆сѝ  де́мѡнскїй си́лою дꙋхо́вною. 
Вжилѧ́емь, мꙋ́дре, бжⷭ҇твенною си́лою,  дерзнове́ннымъ по́мысломъ, бг҃а ѿ бг҃а рожде́ннаго  проповѣ́далъ є҆сѝ, распѧ́тїе во́лею претерпѣ́вшаго, и҆  сме́ртїю сме́рть разо́ршаго. 
Да подви́жатсѧ къ твоемꙋ̀ хвале́нїю всѧ́ка оу҆ста̀,  ꙗ҆́кѡ и҆зъ оу҆́стъ вра́жїихъ бжⷭ҇твенными оу҆чє́нїи,  бг҃оно́се, и҆схи́тилъ є҆сѝ всѧ̑ благопоко́рнѡ прїе́мшыѧ  словеса̀ твоѧ̑, страстоно́сче хрⷭ҇то́въ до́блественне. 
Бг҃оро́диченъ: 
Оу҆ѧсни́въ твою̀ хрⷭ҇то́съ оу҆тро́бꙋ свѣтоно́снꙋю  сни́тїемъ стра́шнымъ, ꙗ҆́кѡ со́лнце, чⷭ҇таѧ, сꙋ́щымъ въ  мі́рѣ возсїѧ̀, рѣшѧ̀ многобо́жїѧ мглꙋ̀ те́мнꙋю, и҆  просвѣща́ѧ мі́ра концы̀. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Во всего̀ а҆да́ма ѡ҆бле́ксѧ, хрⷭ҇тѐ, ѡ҆чернѣ́вшее  и҆змѣни́въ просвѣти́лъ є҆сѝ дре́вле є҆стество̀, и҆  и҆змѣне́нїемъ зра́ка твоегѡ̀ бг҃осодѣ́лалъ є҆сѝ. 
Столпо́мъ ѻ҆гнезра́чнымъ, и҆ ѻ҆́блакомъ дре́вле,  и҆́же въ пꙋсты́ни і҆и҃лѧ веды́й, дне́сь на горѣ̀  ѳавѡ́рстѣй, неизрече́ннѡ во свѣ́тѣ хрⷭ҇то́съ просїѧ̀. 
И҆́нъ. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Себѐ сама́го и҆зда́лъ є҆сѝ ꙗ҆́кѡ а҆́гнецъ,  во́лею закла́тисѧ (с. 232) хотѧ̀ за хрⷭ҇та̀, тебє̀ ра́ди  во́лею ѡ҆бнища́вшаго и҆ закла́вшасѧ, є҆́ѵпле всебл҃же́нне. 
Заколе́нїе непоро́чно, благово́нна же́ртва, и҆  приноше́нїе соверше́нно прине́слсѧ є҆сѝ бг҃ꙋ, ра́достнѡ,  бл҃же́нне, вопїѧ̀: ст҃ъ є҆сѝ, гдⷭ҇и. 
Закѡ́ны оу҆твержда́емь є҆ѵⷢ҇льскими, бг҃омꙋ́дре,  посредѝ мꙋже́й беззако́нныхъ предста́лъ є҆сѝ зовы́й  ꙗ҆́вѣ, не и҆́щꙋщымъ ѡ҆брѣто́хсѧ, ѡ҆бличи́ти си́хъ  ѕлоче́стїе. 
Бг҃оро́диченъ: 
Бг҃ъ посредѝ тебє̀ всели́всѧ, ника́кѡ дѣ́вства  твоегѡ̀ ключа̀ поколеба̀, чⷭ҇таѧ: є҆го́же прилѣ́жнѡ молѝ,  оу҆тверди́ти всѧ̑ пою́щыѧ тѧ̀. 
Конда́къ ст҃а́гѡ, гла́съ а҃. Подо́бенъ: Ли́къ  а҆́гг҃льскїй: 
Зако́ны хрⷭ҇то́вы въ рꙋкꙋ̀ ѡ҆бносѧ̀, предста́лъ  є҆сѝ вопїѧ̀ врагѡ́мъ въ по́двизѣ: самозва́нъ є҆́смь  страда́льчествовати твердѣ́йши. тѣ́мже приклони́въ  ра́достнѡ вы́ю твою̀, под̾ѧ́лъ є҆сѝ оу҆сѣче́нїе  мече́мъ, сконча́вый тече́нїе твоѐ. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Ѻ҆рꙋ́жїемъ крⷭ҇та̀ до́брѣ преплы́въ, вше́лъ є҆сѝ  въ приста́нище ти́хо нбⷭ҇ныхъ жили́щъ: въ не́мже  водворѧ́ѧсѧ, творѧ́щымъ твою̀ па́мѧть моле́бнꙋю твои́хъ  пѡ́двигъ дне́сь, моли́сѧ зижди́телю, и҆зба́витисѧ ѿ  всѧ́кїѧ нꙋ́жды и҆ скорбе́й. 
Сла́ва, и҆ ны́нѣ, пра́здника, гла́съ д҃. Подо́бенъ:  Оу҆диви́сѧ і҆ѡ́сифъ: 
Непристꙋ́пною твое́ю, хрⷭ҇тѐ, сла́вою бжⷭ҇твеннагѡ  твоегѡ̀ свѣ́та преѡбра́жсѧ, твоѧ̑ ѡ҆блиста́лъ є҆сѝ  бжⷭ҇твєнныѧ оу҆ченикѝ, і҆ѡа́нна и҆ петра̀ и҆ і҆а́кѡва,  оу҆жаси́лъ є҆сѝ тѣ́хъ бжⷭ҇твенною бл҃года́тїю. гла́съ же  ѻ҆ч҃ь возлю́бленнаго сн҃а свидѣ́тельствꙋющь слы́шаша, и҆  ви́дѣша лица̀ твоегѡ̀ сла́вꙋ, сп҃се. и҆́же всѣ́хъ, сло́ве,  спастѝ хотѧ̀, просвѣтѝ дꙋ́шы на́шѧ. (с. 233) 
Пѣ́снь д҃. І҆рмо́съ: 
Оу҆слы́шахъ сла́вное смотре́нїе твоѐ, хрⷭ҇тѐ  бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти  и҆зба́виши зовꙋ́щыѧ: сла́ва си́лѣ твое́й, гдⷭ҇и. 
Зако́нъ въ сїна́и писа́нїемъ воѡбража́ѧ, хрⷭ҇тѐ  бж҃е, во ѻ҆́блацѣ, и҆ ѻ҆гнѝ, и҆ мра́цѣ, и҆ въ ви́хрѣ  ꙗ҆ви́лсѧ є҆сѝ носи́мь: сла́ва си́лѣ твое́й, гдⷭ҇и. 
Да оу҆вѣ́риши сла́вное строе́нїе твоѐ, хрⷭ҇тѐ  бж҃е, ꙗ҆́кѡ сы́й пре́жде вѣ̑къ, и҆ то́йже на ѻ҆́блацѣ  восхожде́нїе положи́вый, на ѳавѡ́рѣ неизрече́ннѡ просїѧ́лъ  є҆сѝ. 
Соглаго́люще предстоѧ́хꙋ раболѣ́пнѡ тебѣ̀ влⷣцѣ  хрⷭ҇тꙋ̀, къ ни́мже па́рою ѻ҆гнѧ̀ и҆ мра́ка, и҆ то́нкимъ  хла́домъ бесѣ́довалъ є҆сѝ: сла́ва си́лѣ твое́й, гдⷭ҇и. 
Возвѣща́хꙋ сла́вное крⷭ҇та̀ ра́ди твоегѡ̀, на  ѳавѡ́ръ прише́дше, и҆́же во ѻ҆гни́ тѧ и҆ кꙋпинѣ̀ дре́вле  предви́дѣвый мѡѷсе́й, и҆ взѧ́тый на колесни́цѣ  ѻ҆́гненнѣй, и҆лїа̀, хрⷭ҇тѐ. 
И҆́нъ. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Хра́мъ ѡ҆дꙋшевле́нъ трⷪ҇цы прест҃ы́ѧ, ꙗ҆́кѡ  вои́стиннꙋ ꙗ҆ви́лсѧ є҆сѝ, и҆ хра́мы і҆́дѡльскїѧ,  є҆́ѵпле, низложи́лъ є҆сѝ ѻ҆рꙋ́жїемъ вѣ́ры. 
Наслажда́ѧсѧ добро́тою бжⷭ҇твенною, є҆́ѵпле, ра̑ны,  и҆ бѡлѣ́зни и҆ всѧ̑кїѧ мꙋ̑ки, бл҃же́нне, преѡби́дѣлъ  є҆сѝ, и҆ ра́дꙋѧсѧ пострада́лъ є҆сѝ. 
Высокомꙋ́дренное се́рдце паламні́ово смири́всѧ,  бг҃омꙋ́дре, смири́лъ є҆сѝ, мꙋ́чениче, и҆ къ возне́сшемꙋ  человѣ́ки возше́лъ є҆сѝ. 
Распалѧ́емь ре́вностїю влⷣки, всѧ́кꙋ ле́сть,  мꙋ́чениче, запали́лъ є҆сѝ вои́стиннꙋ, и҆ къ мꙋче́нїю  оу҆се́рднѡ ѿлꙋчи́лсѧ є҆сѝ. (с. 234) 
Бг҃оро́диченъ: 
Мо́лѧтъ бога́тїи лю́дїе твоѝ, тѧ̀ ро́ждшꙋю  ѻ҆трокови́цꙋ, ѡ҆богати́вшаго всѣ́хъ бжⷭ҇твенными  разꙋмѣ̑нїи, хрⷭ҇та̀ бг҃а на́шего. 
Пѣ́снь є҃. І҆рмо́съ: 
Ѿ свѣ́та пресѣкі́й перворо́дный свѣ́тъ, ꙗ҆́кѡ  во свѣ́тѣ дѣла̀ пою́тъ тѧ̀, хрⷭ҇тѐ, содѣ́телѧ, во  свѣ́тѣ твое́мъ пꙋти̑ на́шѧ напра́ви. 
Предъ лице́мъ твои́мъ го́ры оу҆клони́шасѧ: свѣ́тъ  бо и҆ предъ нога́ми, нб҃оте́чныѧ лꙋчы̀, хрⷭ҇тѐ, со́лнце  прїи́де, зра́къ зе́мленъ ꙗ҆́кѡ прїѧ́ти благоволи́лъ є҆сѝ. 
Сѐ сп҃съ, вопїѧ́хꙋ мѡѷсе́й и҆ и҆лїа̀  оу҆ч҃никѡ́мъ, на горѣ̀ ст҃ѣ́й ѳавѡ́рстѣй ѡ҆глаша́ємымъ,  хрⷭ҇то́съ, є҆го́же дре́вле провозвѣсти́хомъ сꙋ́щаго бг҃а. 
Неизмѣ́нное є҆стество̀, чл҃вѣ́ческомꙋ примѣ́шсѧ,  ѻ҆би́льнѡ невеще́ственнагѡ бжⷭ҇тва̀, свѣ́тъ и҆з̾ѡбнажи́въ  а҆пⷭ҇лѡмъ, неизрече́ннѡ возсїѧ̀. 
Тѧ̀ присносꙋ́щное сїѧ́нїе, во ѻ҆ч҃естѣй сла́вѣ,  оу҆ч҃ницы̀ ꙗ҆́кѡ ви́дѣвше возсїѧ́вша, хрⷭ҇тѐ, тебѣ̀  вопїѧ́хꙋ: во свѣ́тѣ твое́мъ пꙋти̑ на́шѧ напра́ви. 
И҆́нъ. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ, но  мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Ве́сь мановє́нїи бжⷭ҇твенными просвѣ́щсѧ, и҆  мꙋ́жествомъ оу҆крѣ́пльсѧ, ꙗ҆́кѡ ле́въ и҆зрѧ́денъ, ты̀ къ  сꙋди́щꙋ надѣ́ѧсѧ поте́клъ є҆сѝ, ѕлоче́стїе побѣжда́ѧ. 
Дае́тъ тебѣ̀ безпеча́льнꙋю жи́знь и҆зба́витель, за  него́же сме́рть го́рькꙋю, страстоно́сче сла́вне,  претерпѣ́вшемꙋ, и҆ съ ли̑ки причита́етъ тѧ̀ мꙋ́чєникъ  до́бльствовавша. 
Преклони́лъ є҆сѝ вы́ю твою̀ оу҆се́рднымъ  по́мысломъ, и҆ (с. 235) во главꙋ̀ оу҆сѣ́ченъ, хрⷭ҇тꙋ̀  ꙗ҆снѣ́е и҆ чистѣ́е прибли́жилсѧ є҆сѝ, прпⷣбне,  наслажда́ѧсѧ ѡ҆боже́нїѧ. 
Бг҃оро́диченъ: 
Вы́шши ꙗ҆ви́ласѧ є҆сѝ а҆́гг҃лъ вои́стиннꙋ,  а҆́гг҃лѡвъ творца̀ па́че оу҆ма̀ ро́ждши, просла́вльшаго  ст҃ы̑ѧ мꙋ́ченики, прест҃а́ѧ мт҃и дв҃о. 
Пѣ́снь ѕ҃. І҆рмо́съ: 
Внегда̀ скорбѣ́ти мѝ, возопи́хъ ко гдⷭ҇ꙋ: и҆  оу҆слы́ша мѧ̀ бг҃ъ спасе́нїѧ моегѡ̀. 
Сїѧ́нїѧ па́че со́лнца, свѣ́тъ ꙗ҆снѣ́йшїй, сп҃съ  просїѧ̀ на ѳавѡ́рѣ, на́съ просвѣти́лъ є҆́сть. 
Возше́дъ на го́рꙋ ѳавѡ́рскꙋю, преѡбрази́лсѧ є҆сѝ,  хрⷭ҇тѐ, и҆ ле́сть всю̀ ѡ҆мрачи́въ, на́съ просвѣти́лъ  є҆сѝ. 
Тѧ̀ бг҃а позна́вше сла́внїи а҆пⷭ҇ли, на ѳавѡ́рѣ же,  хрⷭ҇тѐ, оу҆ди́вльшесѧ, колѣ̑ни преклони́ша. 
И҆́нъ. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Точѧ̀ кро́вь, предста́лъ є҆сѝ твоемꙋ̀  подвигополо́жникꙋ, до́блїй, є҆́ѵпле, бг҃омꙋ́дре, и҆ ѿ  негѡ̀ вѣнцы̀ прїѧ́лъ є҆сѝ побѣ́ды ра́дꙋѧсѧ. 
Ста́лъ є҆сѝ предъ сꙋди́щемъ мꙋ́жески, влⷣчнїѧ  зако́ны рꙋка́ми твои́ми, є҆́ѵпле, держѧ̀, и҆ ꙗ҆́вственнѡ  беззакѡ́нныѧ, прпⷣбне, ѡ҆блича́ѧ оу҆се́рднѡ. 
Мꙋ́къ мно́жества не оу҆боѧ́всѧ, ни оу҆жа́ссѧ  меча̀, и҆́стинꙋ ты̀ на сꙋди́щи мꙋчи́телей благоче́стнѡ  проповѣ́далъ є҆сѝ, и҆ ле́сть оу҆мертви́лъ є҆сѝ. 
Бг҃оро́диченъ: 
Ѽ чꙋ́до пресла́вно! ка́кѡ ражда́еши и҆скꙋ́са  мꙋ́жеска не позна́вши; ка́кѡ же пита́еши, дв҃о мт҃и,  пода́телѧ вои́стиннꙋ млека̀, и҆ пита́телѧ всеѧ̀ тва́ри; (с.  236) 
Конда́къ пра́здника, гла́съ з҃: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ченицы̀ твоѝ, сла́вꙋ твою̀, хрⷭ҇тѐ бж҃е,  ви́дѣша: да є҆гда̀ тѧ̀ оу҆́зрѧтъ распина́ема, страда́нїе  оу҆́бѡ оу҆разꙋмѣ́ютъ во́льное, мі́рови же проповѣ́дѧтъ,  ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе. 
І҆́косъ: 
Воста́ните, лѣни́вїи, и҆̀же всегда̀ ни́зꙋ пони́кшїи  въ зе́млю, дꙋшѝ моеѧ̀ по́мыслы, возми́тесѧ и҆ возвы́ситесѧ  на высотꙋ̀ бжⷭ҇твеннагѡ восхожде́нїѧ. притеце́мъ къ петрꙋ̀  и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю  го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ,  гла́съ же оу҆слы́шимъ, и҆́же свы́ше слы́шаша, и҆  проповѣ́даша ѻ҆́ч҃ее сїѧ́нїе. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Ѡ҆блиста́вшесѧ свѣ́томъ непристꙋ́пныѧ сла́вы на  ѳавѡ́рстѣй горѣ̀, а҆пⷭ҇ли хрⷭ҇тꙋ̀ вопїѧ́хꙋ: ѻ҆тє́цъ  на́шихъ бж҃е, бл҃гослове́нъ є҆сѝ. 
Сїѧ́нїемъ бжⷭ҇твеннагѡ шꙋ́ма и҆ росода́тельнымъ  ѻ҆́блакомъ, хрⷭ҇тѐ, и҆ заре́ю твое́ю наслажда́еми, а҆пⷭ҇ли  поѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ. 
Въ непристꙋ́пномъ свѣ́тѣ, ꙗ҆́кѡ ви́дѣ тѧ̀  пе́тръ, на ѳавѡ́рстѣй горѣ̀ ѡ҆блиста́вша, хрⷭ҇тѐ,  возопѝ: ѻ҆тє́цъ на́шихъ бж҃е, бл҃гослове́нъ є҆сѝ. 
Съ нача́льникомъ жи́зни хрⷭ҇то́мъ сꙋ́ще, дѣ́ти  зеведе́евы, ꙗ҆́кѡ и҆спꙋстѝ зра́ка свѣ́тъ, возгремѣ́ша:  ѻ҆тє́цъ на́шихъ бж҃е бл҃гослове́нъ є҆сѝ. 
И҆́нъ. І҆рмо́съ: 
Ю҆́ношы трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Ка́плющи твоѧ̀ кро́вь на зе́млю, оу҆гасѝ ѻ҆́гнь  пре́лести, (с. 237) всеблаже́нне, хрⷭ҇то́вꙋ же цр҃ковь  бога́тнѡ напои́ла є҆́сть, благоче́стнѡ воспѣва́ющꙋю тѧ̀. 
И҆мѣ́ѧ мꙋ́дрость крѣ́пкꙋ, и҆ непоколеби́мь  по́мыслъ, пре́лесть потрѧ́слъ є҆сѝ, и҆ предстоѧ́щыѧ лжѝ,  нело́жными ѡ҆бличи́лъ є҆сѝ оу҆чє́нїи, є҆́ѵпле  всемꙋ́дре. 
Две́рь тебѣ̀ ра́йскаѧ, є҆́ѵпле мꙋ́чениче  хрⷭ҇то́въ, ѿве́рзесѧ, блаже́нне, оу҆кра́шена ви́дѣвши  бжⷭ҇твеннымъ страда́нїемъ и҆ побѣ́днымъ вѣнце́мъ. 
Оу҆́глемъ бжⷭ҇твеннымъ ѡ҆чи́стивъ, мꙋ́чениче,  дꙋ́шꙋ, оу҆́глїе погаси́лъ є҆сѝ многобо́жїѧ, зовы́й:  бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ. 
Бг҃оро́диченъ: 
Твою̀ бжⷭ҇твеннꙋю оу҆тро́бꙋ, пе́щь пе́рсскаѧ  воѡбразѝ, пренепоро́чнаѧ, спаса́етъ ю҆́ношы неѡпа́льны,  взыва́ющи: гдⷭ҇и бж҃е ѻ҆тє́цъ на́шихъ, бл҃гослове́нъ  є҆сѝ. 
Пѣ́снь и҃. І҆рмо́съ: 
Въ вавѷлѡ́нѣ ѻ҆́троцы бжⷭ҇твенною распала́еми  ре́вностїю, мꙋчи́телѧ и҆ пла́мене преще́нїе мꙋ́жески  попра́ша, и҆ посредѣ̀ ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Манове́нїемъ всѧ̑ носѧ́й, нога́ми пречи́стыми на  го́рꙋ взы́де ѳавѡ́рскꙋю хрⷭ҇то́съ на не́йже па́че со́лнечныѧ  лꙋчѝ ѡ҆блиста̀ лице́мъ, и҆̀же зако́нꙋ старѣ́йшыѧ и҆  благода́ти, показа̀ пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Непристꙋ́пною сла́вою, на горѣ̀ ꙗ҆́вльсѧ  неизрече́ннѡ ѳавѡ́рстѣй, неѡдержи́мый и҆ незаходи́мый  свѣ́тъ, ѻ҆́ч҃ее сїѧ́нїе, тва́рь оу҆ѧсни́въ, человѣ́ки  ѡ҆божѝ пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а. 
Свѧщеннолѣ́пнѡ стоѧ́ще мѡѷсе́й же и҆ и҆лїа̀ на  горѣ̀ ѳавѡ́рѣ, бжⷭ҇твеннагѡ начерта́нїѧ ꙗ҆́снѡ ѵ҆поста́сь  ви́дѣвше, хрⷭ҇та̀ во ѻ҆ч҃естѣй ѡ҆блиста́вша сла́вѣ,  воспѣва́хꙋ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆́же во зра́цѣ бжⷭ҇твеннагѡ ра́ди ꙗ҆вле́нїѧ,  лицѐ (с. 238) просла́висѧ и҆ногда̀ мѡѷсе́ево: хрⷭ҇то́съ  же, ꙗ҆́кѡ ри́зою, свѣ́томъ и҆ сла́вою ѡ҆дѣва́етсѧ,  свѣ́та бо самодѣ́теленъ сы́й, ѡ҆зарѧ́етъ пою́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Ѿ свѣторо́дна ѻ҆́блака, хрⷭ҇та̀ оу҆ченицы̀  ѡ҆б̾ѧ́та зрѧ́ще на ѳавѡ́рѣ, и҆ ни́цы на зе́млю па́дше,  оу҆́мъ просвѣ́щше, со ѻ҆ц҃е́мъ сего̀ поѧ́хꙋ и҆ дх҃омъ:  благослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
Недꙋ́гѡвъ всѧ́ческихъ ѡ҆чище́нїе, и҆ дꙋхѡ́въ лю́тыхъ  прогоне́нїе, твоѧ̑ сꙋ́ть мо́щи, ꙗ҆̀же ѡ҆бстꙋпи́вше  вопїе́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
Ѡ҆ тебѣ̀ вѣ́рныхъ собо́ръ возра́довасѧ, ко хрⷭ҇тꙋ̀  тѧ хода́таѧ стѧжа́въ, и҆ моли́твенника те́пла и҆  предста́телѧ, всеблаже́нне є҆́ѵпле дїа́коне, ст҃ы́хъ  а҆́гг҃лъ собесѣ́дниче. 
Соше́дшесѧ почерпи́те человѣ́цы, недꙋ́гѡвъ  разли́чныхъ и҆сцѣле́нїе ѿ ра́ки мꙋ́ченика, и҆ возопі́йте  вѣ́рою: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Оу҆краси́сѧ чⷭ҇таѧ всенепоро́чнаѧ, па́че всѧ́кагѡ  а҆́гг҃льскагѡ бл҃голѣ́пїѧ, творца̀ ро́ждши человѣ́кѡвъ и҆  а҆́гг҃лѡвъ. є҆мꙋ́же пое́мъ: благослови́те, всѧ̑ дѣла̀  гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ржⷭ҇тво̀ твоѐ нетлѣ́ннѡ ꙗ҆ви́сѧ: бг҃ъ и҆зъ бокꙋ̀  твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆  съ человѣ́ки поживѐ. тѧ̀, бцⷣе, тѣ́мъ всѝ велича́емъ. 
Оу҆жа́сни, но́вымъ свѣтоли́тїемъ внеза́пꙋ  оу҆ч҃ницы̀ ѡ҆свѣ́щшесѧ, дрꙋ́гъ дрꙋ́га зрѧ́хꙋ:  оу҆ди́вльшесѧ же, и҆ къ землѝ прекло́ншесѧ, тебѣ̀ влⷣцѣ  всѣ́хъ поклони́шасѧ. 
Шꙋ́мъ и҆зъ ѻ҆́блака посыла́шесѧ бг҃огла́сенъ,  и҆звѣствꙋ́ѧ (с. 239) чꙋ́до: ѻ҆ц҃ъ бо свѣ́тѡвъ, се́й  є҆́сть сн҃ъ мо́й возлю́бленный, а҆пⷭ҇лѡмъ вопїѧ́ше, тогѡ̀  послꙋ́шайте. 
Нѡ́ваѧ ви́дѣвше и҆ пресла̑внаѧ, гла́съ ѻ҆ч҃ескїй  внꙋши́вше, на ѳавѡ́рѣ словесѐ слꙋги̑, и҆з̾ѡбраже́нїе  первоѻбра́знагѡ, се́й є҆́сть, вопїѧ́хꙋ, сп҃съ на́шъ. 
Ѻ҆́бразе непремѣ́нный сꙋ́щагѡ, недви́жиме, печа́ть  неизмѣ́нна, сн҃е, сло́ве, мꙋ́дросте и҆ мы́шце, десни́це  вы́шнѧгѡ, си́ло, тѧ̀ воспѣва́емъ со ѻ҆ц҃е́мъ же и҆ дх҃омъ. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Ви́дѣти сподо́бивсѧ вои́стиннꙋ, пребога́те,  да̑льнаѧ, тебѣ̀ жела́емое стѧжа́лъ є҆сѝ жела́нїе, ꙗ҆́кѡ  дости́гъ са́мое жела́нныхъ соверше́нїе, жела́нїѧ твоегѡ̀  ꙗ҆́вѣ прехо́дъ, є҆́ѵпле дїа́коне досточꙋ́дне. 
Ꙗ҆́кѡ ски́петръ держа̀ крⷭ҇тъ, блаже́нне, рꙋко́ю  твое́ю багрѧни́цею, ю҆́же ѿ крове́й свѧще́нныхъ твои́хъ  ѡ҆мочи́лъ є҆сѝ, свѣ́тлѡ ѡ҆бложе́нъ хрⷭ҇тꙋ̀ цр҃ю̀ ны́нѣ  предстои́ши, є҆́ѵпле дїа́коне досточꙋ́дне. 
Дне́сь ката́нїи честна́ѧ митропо́лїа храни́телѧ тоѧ̀  и҆зрѧ́дна тѧ̀ стѧжа́вши, пра́зднꙋетъ, бжⷭ҇твенное  соверша́ющи твоѐ страда́нїе, со всѣ́ми є҆па́рхїами и҆  гра̑ды, ю҆́же снабди́ши твои́ми мольба́ми. 
Со́лнце всесвѣ́тло ꙗ҆́вѣ бы́лъ є҆сѝ, и҆ къ  сїѧ́нїю пресели́лсѧ є҆сѝ, мꙋ́чениче, бжⷭ҇твенномꙋ,  прича́стїемъ ѡ҆божа́емь бжⷭ҇твеннымъ, бл҃же́нне: и҆ ны́нѣ  просвѣща́еши пою́щыѧ твоѐ свѣтоно́сное страда́нїе. 
Бг҃оро́диченъ: 
Свѣ́та лꙋча́ми, є҆́же въ тебѣ̀, бг҃оневѣ́сто,  дꙋ́шꙋ мою̀ просвѣтѝ, лежа́щꙋю въ ро́вѣ поги́бели  возста́ви, (с. 240) врагѝ разража́ющи, ѡ҆скорблѧ́ющыѧ  при́снѡ се́рдце моѐ, и҆ къ страсте́мъ порѣва́ющыѧ мѧ̀. 
Свѣти́ленъ пра́здника: 
Свѣ́те неизмѣ́нный сло́ве, свѣ́та ѻ҆ц҃а̀  нерожде́нна, въ ꙗ҆вле́ннѣмъ свѣ́тѣ твое́мъ, дне́сь на  ѳавѡ́рѣ свѣ́тъ ви́дѣхомъ ѻ҆ц҃а̀, свѣ́тъ и҆ дх҃а,  свѣ́томъ наставлѧ́юща всю̀ тва́рь. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ра́дꙋетсѧ тро́ица бжⷭ҇твенныхъ а҆пⷭ҇лъ, ꙳ ꙗ҆́же  трⷪ҇цы ви́дѣ ꙳ по сꙋществꙋ̀ є҆ди́наго ꙳ на горѣ̀  ѳавѡ́рстѣй. 
Сті́хъ: Твоѧ̑ сꙋ́ть небеса̀ и҆ твоѧ̀ є҆́сть землѧ̀. 
Бл҃гоже тебѣ̀, ѳавѡ́ре, ꙳ и҆́же пе́рвѣе мра́чны: ꙳  свѣ́та бо сподо́билсѧ є҆сѝ, ꙳ не чꙋ́вственнагѡ со́лнца, ꙳  но вы́шнїѧ свѣ́тлости. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Свѣ́томъ оу҆́бѡ ꙳ твоегѡ̀ лица̀ ѡ҆сїѧ́вшесѧ. ꙳  оу҆ч҃ницы̀ твоѝ, сп҃се, ꙳ не терпѧ́ще зарѝ, ꙳ на зе́млю  внеза́пꙋ падо́ша. 
Сла́ва, и҆ ны́нѣ, гла́съ и҆ подо́бенъ то́йже: 
Гла́съ же ѻ҆ч҃ь ꙳ съ нб҃сѐ слы́шанъ бы́сть, ꙳ се́й  є҆́сть, вопїю́щїй, ꙳ сн҃ъ возлю́бленный мо́й: тогѡ̀ всѝ  послꙋ́шайте. 
На лїтꙋргі́и, Бл҃жє́нна пра́здника, ѻ҆бои́хъ  канѡ́нѡвъ, пѣ́снь ѕ҃, со і҆рмосо́мъ на ѕ҃. 


(с. 241) 
Мѣ́сѧца тогѡ́же въ в҃ї-й де́нь. 
Ст҃ы́хъ мꙋ́чєникъ, фѡ́тїа и҆ а҆нїки́ты. 
Пое́тсѧ же съ ни́ми слꙋ́жба и҆ прпⷣбнагѡ ѻ҆ц҃а̀  на́шегѡ маѯі́ма и҆сповѣ́дника. 
На Гдⷭ҇и, воззва́хъ, стїхи̑ры мꙋ́ченикѡвъ, гла́съ  д҃. Подо́бенъ: Да́лъ є҆сѝ зна́менїе: 
Ѻ҆гнѧ̀ не оу҆боѧ́стесѧ, ꙳ ни сѣкꙋ́щагѡ ѻ҆рга́на,  ꙳ ни ꙗ҆́рости свирѣ́пагѡ, безъ оу҆ма̀ претѧ́щагѡ, ꙳ ни  стремле́нїѧ львѡ́въ, ꙳ ни врѣ́нїѧ коно́бнагѡ, ꙳ ни  оу҆дѡ́въ ѿсѣче́нїѧ, ꙳ ни сме́рти го́рькїѧ ѿвѣ́та,  ва́съ безсме́ртствꙋющагѡ, ꙳ къ бг҃ꙋ безсме́ртномꙋ сла́внѡ  ѿсыла́юща, ꙳ страда́льцы до́блїи. 
Бл҃же́ннꙋю и҆ всечестнꙋ́ю, ꙳ и҆ досто́йнѡ жела́емꙋю  ꙳ кончи́нꙋ воспрїѧ́сте, ꙳ и҆ вѣ́чныѧ до́блїи надє́жды, ꙳  и҆злива́ете на́мъ то́ки чꙋде́съ, ꙳ ѡ҆пале́нїе ѿе́млюще, ꙳  страсте́й дꙋ́шъ и҆ тѣле́съ, ꙳ благоче́стнѡ моле́бный  пра́здникъ ва́шъ ꙳ всегда̀ соверша́ющихъ, прехва́льнїи. 
Фѡ́тїй сла́вный ꙳ и҆ бг҃омꙋ́дрый а҆нїки́тъ, ꙳  дво́ица вседо́блѧѧ, ꙳ трⷪ҇чною свѣ́тлостїю оу҆краша́ема, ꙳  и҆ преиспещре́нна ра́нъ добро́тами, ꙳ со а҆́гг҃лы при́снѡ  ра́дꙋетсѧ: ꙳ и҆ и҆̀же вѣ́рою сла́вное и҆ свѧще́нное и҆́хъ  страда́нїе ꙳ пра́зднꙋющымъ подаю́тъ ꙳ просвѣще́нїе и҆  ми́лость. 
И҆́ны стїхи̑ры прпⷣбнагѡ, гла́съ то́йже. Подо́бенъ:  Ꙗ҆́кѡ до́блѧ: 
За милосе́рдїе бы́вша чл҃вѣ́ка, ꙳ ꙗ҆́коже  благоизво́ли, ꙳ во двꙋ̀ хотѣ́нїю, ꙳ дѣ́йствахъ же  разꙋмѣва́ема, прпⷣбне, ꙳ проповѣ́далъ є҆сѝ, маѯі́ме,  ꙳ загражда́ѧ скве́рныхъ ꙳ (с. 242) незатворє́ннаѧ оу҆ста̀,  ꙳ є҆диново́льна є҆динодѣ́йственна сего̀ сла́вѧщихъ, ꙳  и҆скꙋше́нїемъ дїа́вольскимъ, ꙳ ѕло́бꙋ просте́ршаго. 
Жи́лами оу҆че́нїй твои́хъ ꙳ пѵ́рра, ѻ҆́ч҃е,  оу҆дави́лъ є҆сѝ лжꙋ́ща, ꙳ маѯі́ме, безꙋ́мнаго: ꙳ и҆  гонє́нїѧ претерпѣ́лъ є҆сѝ, ꙳ и҆ скѡ́рби, приснопа́мѧтне,  ꙳ оу҆ранѧ́емь ѕѣлѡ̀, ꙳ и҆ ѧ҆зы́къ оу҆рѣ́заемь, ꙳ и҆  ю҆́же всегда̀ къ бг҃ꙋ простира́емꙋю бжⷭ҇твеннꙋю рꙋ́кꙋ, ꙳  є҆́юже пишѧ̀, соверши́лъ є҆сѝ высѡ́каѧ словеса̀. 
Скоропи́сца ꙗ҆́коже тро́сть ꙳ ѡ҆моче́на дх҃омъ, ꙳  ст҃ы́й бы́сть, блаже́нне, ѧ҆зы́къ тво́й, ꙳ добропи́шꙋщь  благода́тїю, ꙳ на скрижа́лехъ серде́цъ на́шихъ, ꙳ зако́нъ  бжⷭ҇твенныхъ добродѣ́телей, ꙳ и҆ оу҆че́нїємъ и҆звѣ́стїе,  ꙳ и҆ воплоще́нїе во двою̀ сꙋщєствꙋ̀ человѣ́кѡмъ, ꙳ и҆ во  є҆ди́ной ѵ҆поста́си ꙗ҆ви́тисѧ восхотѣ́вша. 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ маѯі́ме: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
Сла́ва, гла́съ и҃. 
И҆ ны́нѣ, гла́съ то́йже: 
Мра́къ зако́нный свѣ́тлый преѡбраже́нїѧ прїѧ́тъ  ѻ҆́блакъ, въ не́мже мѡѷсе́й и҆ и҆лїа̀ бы́вше, и҆  пресвѣ́тлыѧ сла́вы сподо́бльшесѧ, бг҃ови глаго́лахꙋ: ты̀  є҆сѝ бг҃ъ на́шъ, цр҃ь вѣкѡ́въ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Къ горѣ̀ ѳавѡ́рстѣй ꙳ пристꙋ́пимъ оу҆се́рднѡ, ꙳  ви́дѣти сла́вꙋ всѣ́хъ цр҃ѧ̀ хрⷭ҇та̀, ꙳ и҆зба́вителѧ  на́шегѡ. 
Сті́хъ: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀. 
Ꙗ҆ви́лсѧ є҆сѝ съ мѡѷсе́омъ ꙳ и҆ и҆лїе́ю, сп҃се  мо́й, и҆ оу҆ч҃никѡ́въ лꙋ́чшїй, ꙳ на горѣ̀ ѳавѡ́рстѣй, ꙳  ѡ҆блиста́въ па́че со́лнца. (с. 243) 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Слы́шахꙋ ѻ҆ч҃ескїй гла́съ ꙳ произвѣствꙋ́ющь сла́вꙋ  твою̀, ꙳ сп҃се мо́й, ꙳ и҆ оу҆ч҃никѡ́въ лꙋ́чшїи ꙳ ни́цы на  зе́млю па́дахꙋ. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, дє́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ  поро́ка поревнова́лъ є҆сѝ, дерзнове́нїе и҆мѣ́ѧ ко хрⷭ҇тꙋ̀  бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, гла́съ є҃: 
Бжⷭ҇тва̀ твоегѡ̀, сп҃се, ма́лꙋ зарю̀ ѡ҆бнажи́въ,  совозше́дшымъ съ тобо́ю на го́рꙋ, премі́рныѧ твоеѧ̀ сла́вы  сотвори́лъ є҆сѝ рачи́тели. тѣ́мже оу҆жа́снѡ зовѧ́хꙋ:  добро̀ є҆́сть на́мъ здѣ̀ бы́ти. съ ни́миже и҆ мы̀ тебѐ  преѡбра́жшагосѧ сп҃са хрⷭ҇та̀ пое́мъ во вѣ́ки. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
Сла́ва, прпⷣбнагѡ, гла́съ и҃: 
Правосла́вїѧ наста́вниче, благоче́стїѧ оу҆чи́телю  и҆ чистоты̀, вселе́нныѧ свѣти́льниче, мона́шествꙋющихъ  бг҃одꙋхнове́нное оу҆добре́нїе, маѯі́ме премꙋ́дре,  оу҆че́ньми твои́ми всѧ̑ просвѣти́лъ є҆сѝ, цѣвни́це  дꙋхо́внаѧ, молѝ хрⷭ҇та̀ бг҃а спасти́сѧ дꙋша́мъ на́шымъ. 
И҆ ны́нѣ, пра́здника, гла́съ з҃: 
Преѡбрази́лсѧ є҆сѝ на горѣ̀, хрⷭ҇тѐ бж҃е,  показа́вый оу҆ч҃никѡ́мъ твои̑мъ сла́вꙋ твою̀, ꙗ҆́коже  можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й  присносꙋ́щный, моли́твами бцⷣы, свѣтода́вче, сла́ва  тебѣ̀. (с. 244) 
На оу҆́трени. 
По а҃-й стїхоло́гїи сѣда́ленъ, гла́съ д҃: Подо́бенъ:  Вознесы́йсѧ: 
Возше́дъ со оу҆ч҃никѝ на го́рꙋ, и҆ во сла́вѣ  ѻ҆́ч҃и ѡ҆блиста́въ, съ мѡѷсе́омъ и҆лїа̀ тебѣ̀  предстоѧ́тъ: зако́нъ и҆ прⷪ҇ро́цы бо ꙗ҆́кѡ бг҃ови слꙋ́жатъ,  є҆мꙋ́же и҆ сн҃овство̀ є҆сте́ственное роди́тель  и҆сповѣ́даѧ нарица́ше сн҃а є҆го́же воспѣва́емъ съ тобо́ю  и҆ дх҃омъ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ то́йже. 
Подо́бенъ: Оу҆диви́сѧ і҆ѡ́сифъ: 
На горѣ̀ ѳавѡ́рстѣй преѡбрази́лсѧ є҆сѝ, і҆и҃се,  и҆ ѻ҆́блакъ свѣ́телъ протѧза́ющсѧ ꙗ҆́кѡ сѣ́нь, а҆пⷭ҇лы  сла́вою покры̀: тѣ́мже и҆ на зе́млю ни́цъ па́дахꙋ, не  терпѧ́ще зрѣ́ти свѣ́тлости непристꙋ́пныѧ сла́вы лица̀  твоегѡ̀, безнача́льне сп҃се хрⷭ҇тѐ бж҃е. и҆́же тогда̀ си̑мъ  свѣ́тъ тво́й возсїѧ́вый, просвѣтѝ дꙋ́шы на́шѧ. 
Сла́ва, и҆ ны́нѣ, то́йже. 
Канѡ́нъ пра́здника, со і҆рмосо́мъ на ѕ҃: 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Мѡѷсе́й на мо́ри прⷪ҇ро́чески, ви́дѣвъ ѻ҆́блакомъ  и҆ столпо́мъ дре́вле ѻ҆́гненнымъ сла́вꙋ гдⷭ҇ню, вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Ты̀ на горѣ̀ зако́ннѣй, и҆ на ѳавѡ́рстѣй ви́дѣнъ  бы́лъ є҆сѝ мѡѷсе́емъ во мра́цѣ дре́вле, во свѣ́тѣ же  ны́нѣ непристꙋ́пнѣмъ бжⷭ҇тва̀. 
И҆́нъ канѡ́нъ мꙋ́ченикѡвъ на д҃, є҆гѡ́же  краегране́сїе: 
Кра́снꙋю похвалѧ́ю мꙋ́ченикѡвъ дво́ицꙋ.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй (с. 245) пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Болѣ̑зни тѣ́ла, прехва́льнїи, претерпѣ́вше,  твердѣ́йшимъ по́мысломъ вѣ́ры, къ неболѣ́зненнѣй жи́зни  ра́дꙋющесѧ преста́вистесѧ, ѡ҆ на́съ при́снѡ молѧ́щесѧ. 
Бжⷭ҇твенными ѡ҆гра́ждсѧ, а҆нїки́то, ѻ҆рꙋ́жїи  вѣ́ры, къ боре́нїю безпло́тныхъ вра̑гъ тве́рдѡ ѿлꙋчи́лсѧ  є҆сѝ: и҆ тѣ́хъ вѡ́инства бж҃е́ственною си́лою потреби́лъ  є҆сѝ. 
Виті́йское глꙋмле́нїе, сла́вне, и҆ оу҆́мъ  неискꙋ́сенъ є҆́ллинскїй, ра́зꙋмомъ бжⷭ҇твеннымъ  просвѣща́емь посрами́лъ є҆сѝ, и҆ себѐ сама́го,  а҆нїки́то, всего̀ къ страда́нїю ѿда́лъ є҆сѝ. 
Бг҃оро́диченъ: 
Дв҃а и҆ пре́жде ржⷭ҇тва̀ чⷭ҇таѧ, и҆ по ржⷭ҇твѣ̀  ꙗ҆́кѡ вои́стиннꙋ ꙗ҆ви́ласѧ є҆сѝ: бг҃а бо па́че сло́ва  родила̀ є҆сѝ, ст҃ы̑ѧ мꙋ́ченики страда́вшыѧ вѣнча́вшаго. 
И҆́нъ канѡ́нъ прпⷣбнагѡ на д҃. 
Гла́съ и҃. Пѣ́снь а҃. І҆рмо́съ: 
І҆и҃лѧ ѿ рабо́ты и҆зба́вилъ є҆сѝ, гдⷭ҇и,  десни́цею твое́ю держа́вною: ꙗ҆́кѡ ѻ҆́наго спа́слъ є҆сѝ,  ны́нѣ на́съ спасѝ. 
Вы́шнїѧ премꙋ́дрости сокро́вище стѧжа́въ съ се́рдцы,  прпⷣбне, тоѧ̀ ра́ди ѡ҆богати́лъ є҆сѝ мі́ръ оу҆чє́нїи. 
А҆́гг҃льское показа́лъ є҆сѝ житїѐ на землѝ  живы́й: и҆ бы́лъ є҆сѝ хра́мъ бг҃ꙋ, хрⷭ҇топроповѣ́дниче  прпⷣбне, тѣ́мже и҆ возложи́лсѧ є҆мꙋ̀. 
Є҆ди́но мы́слѧще дрꙋ́гъ ко дрꙋ́гꙋ, во є҆ди́нꙋ  твою̀ вѣ́рꙋ, хрⷭ҇тѐ, прпⷣбнїи проповѣ́дахꙋ тѧ̀ въ  без̾ѧзы́чныхъ оу҆стѣ́хъ, ꙗ҆́кѡ трꙋбы̑ бг҃овѣща̑нныѧ. 
Бг҃оро́диченъ: 
Ра́дꙋйсѧ, чⷭ҇таѧ бцⷣе, ꙗ҆́же пре́жде сꙋ́щаго  сло́ва бж҃їѧ ро́ждши въ послѣ̑днѧѧ пло́тїю, ра́дꙋйсѧ,  стѣно̀ всѣ̑мъ на́мъ и҆ покро́ве чтꙋ́щымъ тѧ̀. (с. 246) 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Ѡ҆сѣнѧ́ющаѧ сла́ва, въ сѣ́ни пе́рвѣе, и҆  мѡѷсе́еви бесѣ́дꙋющи твоемꙋ̀ оу҆го́дникꙋ, ѻ҆́бразъ  бы́сть ѡ҆блиста́вшагѡ неизрече́ннѡ, на ѳавѡ́рѣ, влⷣко,  твоегѡ̀ преѡбраже́нїѧ. 
Совзыдо́ша тѝ, сло́ве є҆диноро́дный, вы́шнїи  а҆пⷭ҇льстїи версѝ на го́рꙋ ѳавѡ́рскꙋю: и҆ сопредста́ша тѝ  мѡѷсе́й же и҆ и҆лїа̀, ꙗ҆́кѡ бж҃їѧ слꙋги̑, є҆ди́не  чл҃вѣколю́бче. 
Бг҃ъ сло́во сы́й, ве́сь зе́мленъ бы́сть, всемꙋ̀  бжⷭ҇твꙋ̀ смѣси́въ человѣ́чество, во ѵ҆поста́си свое́й:  ю҆́же во двою̀ сꙋщєствꙋ̀, мѡѷсе́й и҆ и҆лїа́ же ви́дѣша на  горѣ̀ ѳавѡ́рѣ. 
И҆́нъ. І҆рмо́съ: 
Весели́тсѧ ѡ҆ тебѣ̀ це́рковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Побѣди́въ со хрⷭ҇то́мъ ѡ҆полчє́нїѧ вра̑жїѧ,  вѣне́цъ побѣ́дный прїѧ́лъ є҆сѝ, мꙋ́чениче страстоте́рпче  а҆нїки́то. 
Неради́ша ѡ҆ пло́ти ꙗ҆́кѡ тлѣ́ющей хрⷭ҇то́вы  мꙋ́чєницы, и҆ лю̑таѧ мꙋчє́нїѧ ра́зꙋмомъ тве́рдымъ  претерпѣ́ша. 
Во́дъ животво́рныхъ и҆спо́лнени, мꙋ̑тныѧ то́ки  пре́лести, мꙋ́дрїи мꙋ́чєницы тече́нїи кро́вными  оу҆ста́висте. 
Бг҃оро́диченъ: 
Всели́сѧ во оу҆тро́бꙋ твою̀ живы́й на нб҃сѣ́хъ  гдⷭ҇и, и҆ ѿ на́съ всѧ́кꙋ пре́лесть, бцⷣе, ѿгна́лъ  є҆́сть. 
И҆́нъ. І҆рмо́съ: 
Нѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Крѡ́ви ка́плютъ честны́ѧ твоеѧ̀ рꙋкѝ, и҆  оу҆чє́нїѧ текꙋ́тъ цѣломꙋ́дреннагѡ ѧ҆зы́ка твоегѡ̀,  и҆звѣ́стнѡ вопїю́ща по ѿсѣче́нїи є҆гѡ̀, хрⷭ҇та̀ во  двою̀ є҆стєствꙋ̀. (с. 247) 
Рꙋка̀ твоѧ̀ писа́ньми не преста̀ вопїѧ̀, и҆ ѧ҆зы́къ  оу҆чє́нїи трꙋ́битъ вѣ́рꙋ твою̀, бг҃оглаго́ливе  треблаже́нне: бг҃ъ бо бѣ̀ ѻ҆боѧ̀ движѧ̀, слага́ѧ  глаго́лати. 
Тремѝ оу҆́бѡ тѣлесы̀, во є҆ди́ной же дꙋшѝ,  є҆диномꙋ́дреннѡ сопроти́вистесѧ, ѻ҆тцы̀ чꙋ́днїи, ѕлѣ̀  ѿе́млющымъ хрⷭ҇то́вы стрⷭ҇ти, и҆ сꙋгꙋ́бое дѣ́йство. 
Бг҃оро́диченъ: 
Жєны̀ оу҆́бѡ ражда́ютъ, мт҃и дв҃о чⷭ҇таѧ, но не  ктомꙋ̀ дѣ̑вы пребыва́ютъ, ꙗ҆́коже ты̀: ниже́ бо є҆ди́на  ѿ си́хъ бг҃а породѝ, то́кмѡ ты̀, бцⷣе чⷭ҇таѧ. 
Конда́къ, гла́съ ѕ҃. Подо́бенъ: Є҆́же ѡ҆ на́съ: 
Свѣ́тъ трисїѧ́нный все́льшїйсѧ въ дꙋ́шꙋ твою̀,  сосꙋ́дъ и҆збра́нъ показа́ тѧ, всеблаже́нне, ꙗ҆влѧ́юща  бжⷭ҇твєннаѧ концє́мъ, неꙋдобопости́жныхъ разꙋмѣ́нїй ты̀  сказꙋ́ѧй, блаже́нне, и҆ трⷪ҇цꙋ всѣ̑мъ, маѯі́ме,  воспроповѣ́дꙋѧй ꙗ҆́снѡ, пресꙋ́щнꙋю, безнача́льнꙋ. 
І҆́косъ: 
Подража́тель ꙗ҆́вльсѧ сп҃совыхъ стрⷭ҇те́й, и҆ того̀  въ дꙋшѝ твое́й и҆мѣ́ѧ, всеблаже́нне, восхождє́нїѧ въ  се́рдцы твое́мъ возложи́лъ є҆сѝ, пребога́те. то́й же  тебѣ̀ подадѐ благода́ть съ нб҃сѐ: сопроти́вилсѧ бо є҆сѝ  мꙋчи́телємъ, мꙋ́дре, мꙋ́жески, безнача́льнꙋю и҆ бжⷭ҇твеннꙋю  и҆ є҆диносꙋ́щнꙋю трⷪ҇цꙋ проповѣ́дꙋѧ, и҆ ѡ҆блича́ѧ  ѕлосла̑вныѧ и҆ бг҃обѡ́рныѧ, безмѣ̑рныѧ претерпѣ́лъ є҆сѝ  напа̑сти, всехва́льне, ѧ҆зы́ка ѿрѣ́занїе бг҃осло́внагѡ  преподо́бне, и҆ твоеѧ̀ рꙋкѝ вкꙋ́пѣ: не преста́лъ же є҆сѝ  ты̀ со дерзнове́нїемъ глаго́лѧ, и҆ оу҆твержда́ѧ вѣ̑рныѧ  бжⷭ҇твенными твои́ми оу҆чє́нїи, трⷪ҇цꙋ всѣ̑мъ лю́демъ  проповѣ́дꙋѧ ꙗ҆́снѡ, пресꙋ́щнꙋю, безнача́льнꙋ. 
Сѣда́ленъ мꙋ́ченикѡвъ, гла́съ д҃. Подо́бенъ:  Вознесы́йсѧ: 
Низло́жше вра̑жїѧ возношє́нїѧ терпѣ́нїемъ лю́тыхъ  мꙋ́къ, страстоте́рпцы, на нб҃сѣ́хъ живетѐ ны́нѣ  ра́дꙋющесѧ, фѡ́тїе сла́вный и҆ а҆нїки́то блаже́нне. тѣ́мже  (с. 248) оу҆блажа́етесѧ во вѣ́ки вѣкѡ́въ, ѡ҆ на́съ  молѧ́щесѧ хрⷭ҇тꙋ̀, творѧ́щихъ ва́шꙋ па́мѧть. 
Сла́ва, прпⷣбнагѡ, гла́съ г҃. Подо́бенъ:  Бжⷭ҇твенныѧ вѣ́ры: 
Оу҆че́нїе бжⷭ҇твенное держѧ̀, сто́лпъ бы́лъ є҆сѝ  правосла́вїѧ, и҆ держа́ва, бг҃омꙋ́дре, вѣ́ры. во двою̀  сꙋщєствꙋ̀ и҆ двꙋ̀ хотѣ̑нїю, проповѣ́далъ є҆сѝ хрⷭ҇та̀  бг҃а на́шего, ѻ҆́ч҃е маѯі́ме: є҆го́же прилѣ́жнѡ молѝ,  дарова́ти на́мъ ве́лїю ми́лость. 
И҆ ны́нѣ, пра́здника, гла́съ то́йже. 
Подо́бенъ: Красотѣ̀ дѣ́вства твоегѡ̀: 
Бжⷭ҇твенныѧ твоеѧ̀ сла́вы сїѧ́нїе, ꙗ҆́коже можа́хꙋ,  показа́лъ є҆сѝ, сло́ве бж҃їй, оу҆ч҃никѡ́мъ твои̑мъ, на  ѳавѡ́рстѣй горѣ̀ преѡбразꙋ́ѧйсѧ: и҆́мже спросвѣти́хомсѧ  и҆ мы̀ пою́щїи тѧ̀, є҆ди́не неизмѣ́нне и҆ безсме́ртне  гдⷭ҇и. тебѣ́ бо вѣ́рою вопїе́мъ: сла́ва хрⷭ҇тѐ, црⷭ҇твїю  твоемꙋ̀. 
Пѣ́снь д҃. І҆рмо́съ: 
И҆зъ пло́ти твоеѧ̀ лꙋчѝ бжⷭ҇тва̀ и҆схожда́хꙋ,  прⷪ҇ро́кѡмъ и҆ а҆пⷭ҇толѡмъ. тѣ́мъ нача̑льницы пою́ще  взыва́хꙋ: сла́ва си́лѣ твое́й, гдⷭ҇и. 
И҆́же кꙋпинꙋ̀ сохрани́вый неврежде́ннꙋ,  прикоснꙋ́вшꙋюсѧ ѻ҆гню̀, мѡѷсе́ю бг҃осїѧ́ннꙋю пло́ть  показа́лъ є҆сѝ, влⷣко, пою́щемꙋ: сла́ва си́лѣ твое́й,  гдⷭ҇и. 
Скры́сѧ заре́ю бжⷭ҇тва̀ чꙋ́вственное со́лнце, ꙗ҆́кѡ  на горѣ̀ ѳавѡ́рѣ ви́дѣвъ тѧ̀ преѡбразꙋ́ющасѧ, і҆и҃се  мо́й: сла́ва си́лѣ твое́й, гдⷭ҇и. 
Ѻ҆́гнь не ѡ҆палѧ́ѧ ве́щи тѣле́сныѧ, ви́дѣнъ  бы́сть не веще́ственъ, ꙗ҆́коже мѡѷсе́ю и҆ а҆пⷭ҇лѡмъ  ꙗ҆ви́лсѧ є҆сѝ, и҆лїи́ же, влⷣко, є҆ди́нъ ѿ двою̀, во  двꙋ̀ соверше́ннꙋ є҆стєствꙋ̀. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Распала́еми любо́вїю бж҃їею, оу҆се́рднѡ пла́мень  ѻ҆гнѧ̀ проидо́сте, пребы́вше росо́ю неѡпа́льна дꙋхо́вною,  непобѣди́мїи (с. 249) мꙋ́чєницы, бжⷭ҇твеннїи  моли́твєнницы ѡ҆ дꙋша́хъ на́шихъ. 
Ѿве́ргшесѧ тѣ́ла, разли́чными ѻ҆́бразы  страда́льцы стрꙋ́жеми, всѣ́мъ бо оу҆мо́мъ къ бг҃ꙋ  взира́хꙋ, си́мъ подаю́щемꙋ терпѣ́нїе вѣ́ры ра́ди. 
Крѣ́пцы ꙗ҆́кѡ столпѝ бл҃гоче́стїѧ, стѣ́ны  вра̑жїѧ низложи́сте, и҆ гра́да бжⷭ҇твеннагѡ мꙋ́чєницы  гра́ждане бы́сте, вопїю́ще: сла́ва си́лѣ твое́й, гдⷭ҇и. 
Дрема́нїемъ не воздрема́сте ѕлоче́стїѧ, но  бо́дростїю бжⷭ҇твенною мꙋ́чєницы, спѧ́щыѧ всегда̀ въ  сме́рти къ свѣ́тꙋ наста́висте бг҃оразꙋ́мїѧ благода́тїю. 
Бг҃оро́диченъ: 
Ꙗ҆́кѡ красна̀ породила̀ є҆сѝ кра́снаго, дв҃о мт҃и  чⷭ҇таѧ, красны̀ показа́вшаго мꙋ́ченика, тве́рдѡ  пострада́вшыѧ и҆ безбо́жїе потре́бльшыѧ. 
И҆́нъ. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Ты̀ мѡѷсе́ю подо́бѧсѧ, бг҃омꙋ́дре, скрижа̑ли  разꙋ́мнѡ прїѧ́тъ оу҆че́нїй: во мра́къ бо вше́лъ є҆сѝ  видѣ́нїй, и҆ ѡ҆богати́лсѧ є҆сѝ ра́зꙋма свѣ́томъ. 
Ты̀ а҆враа́мꙋ поревнова́въ, бг҃омꙋ́дре, дрꙋга́го  і҆саа́ка приве́лъ є҆сѝ гдⷭ҇еви, твоѐ же́ртвовавъ,  ѻ҆́ч҃е, се́рдце, во ѻ҆гнѝ со́вѣстнѣ. 
Є҆ди́наго хрⷭ҇та̀ проповѣ́давше ѻ҆тцы̀,  є҆ди́наго сн҃а во двою̀ сꙋщєствꙋ̀ и҆сповѣ́дасте, хотѧ́ща  по сꙋществꙋ̀, и҆ дѣ́йствꙋюща ѻ҆боѧ̀. 
Бг҃оро́диченъ: 
Безлѣ́тна сн҃а родила̀ є҆сѝ въ лѣ́то нетлѣ́ннѡ,  и҆ чиста̀ пребыла̀ є҆сѝ, ро́ждши на́съ ра́ди воплоще́ннаго  во оу҆тро́бѣ твое́й, бг҃ороди́тельнице приснодв҃о. (с.  250) 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Вѣті́йствꙋющїй ѧ҆зы́къ твоегѡ̀ вели́чества не  мо́жетъ вѣща́ти: ꙗ҆́кѡ бо держа́й живо́тъ, и҆ сме́ртїю  влады́чествꙋѧй, предста́вилъ є҆сѝ на ѳавѡ́рстѣй горѣ̀  мѡѷсе́а и҆ и҆лїю̀, свидѣ́тельствꙋющыѧ твоѐ бж҃ество̀. 
И҆́же рꙋка́ми неви́димыми созда́въ по ѻ҆́бразꙋ  твоемꙋ̀, хрⷭ҇тѐ, человѣ́ка, началоѻбра́знꙋю твою̀ въ  созда́нїи добро́тꙋ показа́лъ є҆сѝ: не ꙗ҆́кѡ во  ѻ҆́бразѣ, но ꙗ҆́кѡ са́мъ сы́й по сꙋществꙋ̀, бг҃ъ бы́лъ  є҆сѝ и҆ чл҃вѣ́къ. 
Сраствори́всѧ неслїѧ́ннѡ, оу҆́гль горѧ́щь показа́лъ  є҆сѝ на́мъ бжⷭ҇тва̀, попалѧ́ющь оу҆́бѡ грѣхѝ, дꙋ́шы же  просвѣща́ющь, на ѳавѡ́рстѣй горѣ̀: мѡѷсе́а со и҆лїе́ю,  оу҆ч҃никѡ́въ же старѣ́йшыѧ оу҆диви́лъ є҆сѝ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Премно́гими ра́нами оу҆мерщвле́но тѣ́ло твоѐ,  а҆нїки́то, живо́тъ тебѣ̀ нестарѣ́емый, пребл҃же́нне,  прпⷣбнѡ и҆схода́таи. 
Потребле́нїе ѻ҆гню̀ жгꙋ́щемꙋ бы́лъ є҆сѝ, ѽ  фѡ́тїе, бж҃е́ственнагѡ сїѧ́нїѧ соприча́стниче, и҆ днѐ  незаходи́магѡ ча́до при́сное. 
Текꙋ́щихъ тлѣ́нїе до конца̀ ѿри́нꙋша,  возжелѣ́вше пребыва̑ющаѧ кра̑снаѧ, є҆динодꙋ́шнѡ мꙋ́чєницы  сла́внїи. 
Бг҃оро́диченъ: 
Кто̀ мо́жетъ сказа́ти твоѐ та́инство, ѽ влⷣчце  бцⷣе; па́че оу҆ма́ бо и҆ сло́ва, бг҃а неизрече́ннѡ родила̀  є҆сѝ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. (с.  251) 
Не оу҆сѣчѐ твоегѡ̀, ѻ҆́ч҃е, ме́чь дерзнове́нїѧ,  не оу҆гасѝ, прпⷣбне, заточе́нїе вѣ́ры твоеѧ̀. 
Проповѣ́дꙋетъ оу҆́бѡ ри́мъ ре́вность твою̀,  бг҃оно́се, трꙋ́битъ же, прпⷣбне, цр҃ковь словеса̀ твоѧ̑. 
Предъ кнѧ̑зи проповѣ́давше сп҃са, мꙋ́чєницы бы́сте  произволе́нїемъ бг҃омꙋ́дрїи. 
Бг҃оро́диченъ: 
И҆сто́чникъ безсме́ртїѧ пое́мъ тѧ̀, бцⷣе, ты́ бо  приснотекꙋ́щїй живо́тъ мі́рꙋ родила̀ є҆сѝ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ꙗ҆́кѡ ве́лїе и҆ стра́шное оу҆зрѣ́сѧ видѣ́нїе  дне́сь, съ нб҃сѐ оу҆́бѡ чꙋ́вственное, ѿ земли́ же  несравне́нное, ѡ҆блиста̀ сл҃нце пра́вды мы́сленное на горѣ̀  ѳавѡ́рстѣй. 
Пре́йде оу҆́бѡ сѣ́нь зако́ннаѧ, и҆знемо́гшаѧ,  прїи́де же ꙗ҆́вѣ хрⷭ҇то́съ и҆́стина, мѡѷсе́й возопѝ на  ѳавѡ́рѣ, ви́дѣвъ твоѐ бж҃ество̀. 
Сто́лпъ ѻ҆́гненный, хрⷭ҇та̀ преѡбразꙋ́ющасѧ,  ѻ҆́блакъ же ꙗ҆́вѣ благода́ть дх҃а, ѡ҆сѣни́вшꙋю на  ѳавѡ́рѣ, предсказа́ша ꙗ҆вле́ннѣйше. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Возвы́шенъ бы́лъ є҆сѝ не ми́лостивнѡ на дре́вѣ  стрꙋ́жемъ, оу҆мерщвле́нїѧ дебельство̀ ѿмета́ѧ, въ бжⷭ҇твеннꙋю  ѻ҆де́ждꙋ съ нб҃сѐ ѡ҆дѣва́емь, мꙋ́чениче а҆нїки́то. 
Расто́ргше оу҆́зы пре́лести ст҃і́и, внегда̀  свѧ́зани бы́сте крѣ́пкѡ, терпѣ́нїемъ же и҆ пожда́нїемъ,  бжⷭ҇твенными оу҆́жи предста́телѧ тмы̀ оу҆дави́сте. 
Ꙗ҆ви́стесѧ ꙗ҆́кѡ вели́цыи свѣти́льницы,  просвѣща́юще (с. 252) лꙋча́ми и҆сцѣле́нїй и҆ зарѧ́ми  бжⷭ҇твенныхъ пѡ́двигъ всю̀ тва́рь, страда́льцы хрⷭ҇то́вы  предо́блїи. 
Бг҃оро́диченъ: 
Зако́нныхъ породила̀ є҆сѝ кромѣ̀, всенепоро́чнаѧ,  и҆́стиннаго законополо́жника: є҆го́же молѝ, зако́номъ  грѣха̀ побѣжда́емꙋю дꙋ́шꙋ мою̀ оу҆ще́дрити, и҆ спасти́  мѧ. 
И҆́нъ. І҆рмо́съ: 
И҆зъ чре́ва а҆́дова во́плѧ моегѡ̀ оу҆слы́шалъ  є҆сѝ гла́съ мо́й, и҆ и҆зба́вилъ є҆сѝ ѿ тлѝ живо́тъ  мо́й, многоми́лостиве. 
Оу҆дивѝ твоѐ, треблаже́нне, и҆сповѣ́данїе, въ  тебѣ̀ вѣща́вый і҆и҃съ, со стра́ждꙋщими тебѣ̀. 
Ни кнѧзе́й киче́нїѧ, ни меча̀, ни ѻ҆гнѧ̀ претѧ́щагѡ  тебѣ̀ оу҆боѧ́сѧ, прпⷣбне, вѣ́рою бы́лъ є҆сѝ крѣ́покъ. 
Не поколеба̀ твоегѡ̀ столпа̀ правосла́вїѧ,  вселꙋка́вый вра́гъ, но побѣди́сѧ и҆ поги́бе. 
Треплете́нною твое́ю пра́щею, преще́нїе а҆́рїево  мы́сленнѡ стрѣлѧ́етсѧ, стрѣла́ми та̑инъ хрⷭ҇то́выхъ. 
Бг҃оро́диченъ: 
Па́че оу҆ма̀ и҆ сло́ва, дв҃о, пита́телѧ всѣ́хъ ѿ  сосцꙋ̑ пита́ющи, ма́тернихъ не разꙋмѣ́ла є҆сѝ. 
Конда́къ, гла́съ з҃. Самогла́сенъ: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ч҃ницы̀ твоѝ, сла́вꙋ твою̀, хрⷭ҇тѐ бж҃е,  ви́дѣша: да є҆гда́ тѧ оу҆́зрѧтъ распина́ема, страда́нїе  оу҆́бѡ оу҆разꙋмѣ́ютъ во́льное, мі́рови же проповѣ́дѧтъ:  ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе. 
І҆́косъ: 
Воста́ните, лѣни́вїи, и҆̀же всегда̀ ни́зꙋ пони́кшїи  въ зе́млю, дꙋшѝ моеѧ̀ по́мыслы, возми́тесѧ и҆ возвы́ситесѧ  на высотꙋ̀ бжⷭ҇твеннагѡ восхожде́нїѧ. притеце́мъ къ петрꙋ̀  и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю  го́рꙋ дости́гнемъ, да ви́димъ съ ни́ми сла́вꙋ бг҃а (с. 253)  на́шегѡ, гла́съ же оу҆слы́шимъ, и҆́же свы́ше слы́шаша, и҆  проповѣ́даша ѻ҆́ч҃ее сїѧ́нїе. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ны́нѣ ви́дѣна бы́ша а҆пⷭ҇лѡмъ неви̑димаѧ,  бж҃ество̀ во пло́ти, на горѣ̀ ѳавѡ́рстѣй ѡ҆блиста́вша,  вопїю́щымъ: бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆жасо́шасѧ стра́хомъ, оу҆ди́вльшесѧ благолѣ́пїю  бжⷭ҇твеннагѡ црⷭ҇тва, на горѣ̀ ѳавѡ́рстѣй а҆пⷭ҇ли,  вопїю́ще: благослове́нъ є҆сѝ, гдⷭ҇и бж҃е, во вѣ́ки. 
Ны́нѣ неꙋслы̑шаннаѧ оу҆слы́шана бы́ша: безъ  ѻ҆ц҃а́ бо сн҃ъ ѿ дв҃ы, ѻ҆ч҃ескимъ гла́сомъ сла́внѡ  свидѣ́тельствꙋетсѧ, ꙗ҆́кѡ бг҃ъ и҆ чл҃вѣ́къ, то́йже во  вѣ́ки. 
Положе́нїемъ не бы́лъ є҆сѝ вы́шнѧгѡ, сꙋщество́мъ  же сн҃ъ возлю́бленъ, пре́жде сы́й, на́мъ прибли́жилсѧ є҆сѝ  непрело́жнѡ: бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Стра́ненъ по́двигъ проше́дше, стра́нни ꙗ҆ви́стесѧ  вои́стиннꙋ мꙋдрова́нїй, сла́внїи, плотски́хъ, а҆́гг҃лѡмъ  согра́ждане, снаслѣ́дницы же хрⷭ҇тꙋ̀, великоимени́тїи  мч҃ницы. 
Терпѣ́нїемъ же и҆ пожда́нїемъ побѣди́сте всѣ́хъ  врагѡ́въ безбѡ́жныѧ навѣ́ты, и҆ свѣ́тлы болѣ́зньми  бы́вше, къ сїѧ́нїю незаходи́момꙋ преста́вистесѧ пресла́внїи. 
Хра́мъ трⷪ҇цы пребжⷭ҇твенныѧ бы́вше, столпы̀ и҆  хра́мы низложи́ша мꙋ́жески безбо́жныхъ, прехва́льнїи, и҆ къ  нбⷭ҇номꙋ хра́мꙋ преста́вистесѧ ра́дꙋющесѧ. 
Бг҃оро́диченъ: 
Ꙗ҆́кѡ простра́ннѣйши нб҃съ, чⷭ҇таѧ, прїѧ́ла є҆сѝ  сло́ва, (с. 254) ника́коже вмѣ́стна па́че оу҆ма̀,  тѣ́снымъ ходѧ́щыѧ пꙋте́мъ, пренепоро́чнаѧ, къ простра́нствꙋ  вводѧ́ща бжⷭ҇твенныѧ жи́зни. 
И҆́нъ. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Ты̀ ѻ҆де́ждꙋ є҆сте́ственнагѡ досто́инства кро́вїю  твое́ю оу҆краси́лъ є҆сѝ, бг҃омꙋ́дре, молча́щъ ѧ҆зы́къ,  ѻ҆́ч҃е, и҆ вѣща́ющь ꙗ҆вле́нїе подава́ѧ се́ю слове́съ  твои́хъ. 
Гро́бъ ва́шихъ не оу҆ста́ви ѧ҆зы́кѡвъ, землѧ́ же  да́льнаѧ не скры̀ словеса̀, ꙗ҆́коже пи́шетъ дв҃дъ въ  пѣ́снехъ, во всю̀ вои́стиннꙋ зе́млю проповѣ́дашасѧ. 
Ꙗ҆́коже зла́то трїѐ и҆скꙋси́вшесѧ во ѻ҆гнѝ  и҆скꙋше́нїй ѻ҆́нѣхъ, чистѣ́йшꙋ вѣ́рꙋ ва́шꙋ возрасти́сте  хрⷭ҇тꙋ̀, ѻ҆тцы̀ честні́и. 
Бг҃оро́диченъ: 
Та́йны ѻ҆́бразъ дв҃ы въ сїна́и ты̀ проѡбрази́лъ  є҆сѝ, кꙋпино́ю горѧ́щею и҆ неѡпалѧ́емою: бл҃гослове́нъ  є҆сѝ, гдⷭ҇и бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Оу҆слы́шавше, влⷣко, ѿ ѻ҆ц҃а̀  свидѣ́тельствꙋема, и҆ ꙗ҆́кѡ человѣ́ческа твердѣ́йша  зра́ка, зрѣ́ти лица̀ твоегѡ̀ блиста́нїѧ не терпѧ́ще, твоѝ  оу҆ченицы̀ на зе́млю ни́цъ па́дахꙋ, со стра́хомъ пою́ще:  свѧще́нницы бл҃гослови́те, лю́дїе превозноси́те во всѧ̑  вѣ́ки. 
Ца́рствꙋющихъ є҆сѝ цр҃ь прекра́сенъ, и҆ всю́дꙋ  владѧ́щихъ гдⷭ҇ь си́ленъ, бл҃же́нъ, и҆ во свѣ́тѣ живы́й  непристꙋ́пнѣмъ, є҆мꙋ́же оу҆ч҃ницы̀ оу҆ди́вльшесѧ,  мѡѷсе́й же и҆ и҆лїа̀, вопїѧ́хꙋ: ѻ҆́троцы благослови́те,  свѧще́нницы воспо́йте, лю́дїе превозноси́те во во всѧ̑  вѣ́ки. (с. 255) 
Ꙗ҆́кѡ нб҃омъ влⷣчествꙋющемꙋ, и҆ земле́ю  гдⷭ҇ьствꙋющемꙋ, и҆ надъ преиспо́дними ѻ҆́бласть и҆мꙋ́щемꙋ,  хрⷭ҇тѐ, предста́ша тѝ: ѿ землѝ оу҆́бѡ а҆пⷭ҇ли, ꙗ҆́кѡ  съ нб҃се́ же ѳесві́тѧнинъ и҆лїа̀, мѡѷсе́й же ѿ ме́ртвыхъ,  пою́ще согла́снѡ: лю́дїе, превозноси́те во всѧ̑ вѣ́ки. 
Оу҆ны́нїѧ ражда́ющыѧ печа̑ли на землѝ ѡ҆ста́виша  а҆пⷭ҇лѡвъ и҆збра́нїи, чл҃вѣколю́бче: ꙗ҆́кѡ тебѣ̀  послѣ́доваша, ко и҆́же ѿ землѝ преложе́нїю бжⷭ҇твеннагѡ  житїѧ̀. тѣ́мже и҆ по достоѧ́нїю твоегѡ̀ бг҃оѧвле́нїѧ  оу҆лꙋчи́вше, поѧ́хꙋ: лю́дїе, превозноси́те є҆го̀ во  вѣ́ки. 
И҆́нъ. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Тве́рдъ оу҆́мъ мꙋ́дрїи показꙋ́юще, ѕвѣре́й  стремле́нїѧ не оу҆боѧ́стесѧ, врѣ́нїѧ конѡ́бъ не  оу҆жасо́стесѧ, ни оу҆дѡ́въ ѿсѣче́нїѧ, ни мꙋчи́телей  преще́нїѧ, вопїю́ще: благослови́те, всѧ̑ дѣла̀ гдⷭ҇нѧ,  гдⷭ҇а. 
И҆сцѣлѧ́ете стра̑сти вѣ́рныхъ, и҆з̾ѡбрази́вше  стрⷭ҇ть блаже́ннꙋю ва́шими страстьмѝ ст҃і́и, и҆ ѿе́млете  недꙋ́ги, и҆ ѿгонѧ́ете лю̑тыѧ дꙋ́хи, вопїю́ще:  благослови́те, всѧ̑ дѣла̀ гдⷭ҇нѧ, гдⷭ҇а. 
Дво́ица страда́лєцъ предо́браѧ трⷪ҇цꙋ несозда́ннꙋю  и҆сповѣ́да, и҆ тмосла́вныхъ погꙋбѝ сꙋпоста̑тъ вои́стиннꙋ  по́лкъ, и҆ тма́мъ мы́сленныхъ совокꙋпи́сѧ, пою́ще:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ст҃а́ѧ дв҃о, ꙗ҆́же бг҃а прест҃а́го поро́ждши,  вѣнча́вшаго благода́тїю ст҃ы̑ѧ своѧ̑ мꙋ́ченики, спасѝ,  ѡ҆свѧтѝ на́съ, оу҆се́рднѡ пою́щихъ: благослови́те, всѧ̑  дѣла̀ гдⷭ҇нѧ, гдⷭ҇а. (с. 256) 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте, и҆ превозноси́те во всѧ̑ вѣ́ки. 
Зарю̀ бжⷭ҇твеннагѡ оу҆че́нїѧ въ се́рдцы прїе́мъ,  бг҃омꙋ́дре, просвѣще́нїемъ ра́зꙋма ѡ҆богати́лсѧ є҆сѝ, и҆  премꙋ́дрости сокро́вище вложи́лъ є҆сѝ въ дꙋ́шꙋ твою̀,  ѻ҆́ч҃е. 
Оу҆чє́нїѧ предложи́въ, бг҃облаже́нне, є҆́рєси  ѿгна́лъ є҆сѝ ѿ среды̀, и҆ хрⷭ҇тѡ́вымъ поревнова́въ  стрⷭ҇те́мъ, бы́лъ є҆сѝ же́ртва чиста̀ и҆ прїѧ́тна бг҃ꙋ  произволе́нїемъ. 
Въ чистотѣ̀ соблю́дше житїѐ, и҆ вѣ́рою  оу҆краси́вше дѣла̀, нбⷭ҇ныѧ сла́вы сподо́бистесѧ, честні́и  ѻ҆тцы̀: тѣ́мже воспѣва́ете хрⷭ҇та̀ во вѣ́ки. 
Бг҃оро́диченъ: 
Ра́дꙋйсѧ, две́ре и҆ ѡ҆дꙋшевле́нный ѻ҆́блаче:  ра́дꙋйсѧ, горо̀ и҆ кꙋпино̀ и҆ свѣ́щниче: ра́дꙋйсѧ, хра́ме  и҆ престо́ле и҆ раю̀: ра́дꙋйсѧ, ро́ждшаѧ содѣ́телѧ всѣ́хъ  бл҃гослове́ннаѧ. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречи́стꙋю бцⷣꙋ вѣ́рнїи велича́емъ. 
Да твоѐ пока́жеши ꙗ҆́вѣ неизрече́нное второ́е  сни́тїе, ꙗ҆́кѡ да вы́шнїй бг҃ъ ꙗ҆ви́шисѧ, стоѧ̀ посредѣ̀  богѡ́въ а҆пⷭ҇лъ на ѳавѡ́рѣ: мѡѷсе́а же и҆ и҆лїю̀  неизрече́ннѡ ѡ҆сїѧ́лъ є҆сѝ. тѣ́мже всѝ тѧ̀, хрⷭ҇тѐ,  велича́емъ. 
Прїи́дите, мнѣ̀ покори́тесѧ лю́дїе, возше́дше на  го́рꙋ ст҃ꙋ́ю пренбⷭ҇нꙋю, невеще́ственнѡ ста́немъ во гра́дѣ  жива́гѡ бг҃а, и҆ оу҆́зримъ мы́сленнѡ бж҃ество̀  невеще́ственное, ѻ҆ц҃а̀ и҆ дх҃а, въ сн҃ѣ є҆диноро́днѣмъ  ѡ҆блиста́ющее. 
Привле́клъ є҆сѝ любо́вїю мѧ̀, сп҃се, и҆  премѣни́лъ є҆сѝ бжⷭ҇твеннымъ твои́мъ жела́нїемъ: но  попалѝ ѻ҆гне́мъ невеще́ственнымъ грѣхѝ моѧ̑, и҆  насы́титисѧ твоеѧ̀ пи́щи (с. 257) сподо́би: да ѻ҆боѧ̀  и҆гра́ѧ, велича́ю, бл҃же, вели̑чїѧ, твоѧ̑. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Сѐ свѣ́тлый и҆ свѣтоно́сный, и҆ и҆спо́лненъ  бл҃года́ти де́нь возсїѧ̀ фѡ́тїа бжⷭ҇твеннагѡ и҆ а҆нїки́ты,  всѧ̑ просвѣща́ѧ въ не́мъ пра́зднꙋющыѧ свѣтоза́рнаѧ си́хъ  страда̑нїѧ. 
Ꙗ҆ви́стесѧ ꙗ҆́кѡ оу҆́глїе, всю̀ ве́щь ѕло́бы  попалѧ́юще, ꙗ҆ви́стесѧ ꙗ҆́кѡ честні́и а҆́гнцы, во́льнѣ  закала́еми, и҆ а҆́гнцꙋ взе́млющемꙋ грѣхѝ приводи́ми. 
Ра̑ны ва́шѧ, страстоно́сцы, страда̑нїѧ и҆ болѣ̑зни,  и҆ па́че оу҆ма̀ терпѣ́нїе, и҆ по́двиги и҆ кончи́нꙋ  пресла́внѡ сла́вѧще, дне́сь всѝ возра́дꙋемсѧ. 
Процвѣто́ша во оу҆до́лїѧхъ преподо́бнѡ  мч҃ническихъ, ꙗ҆́коже ши́покъ, преꙋдо́бреннїи страда́льцы,  и҆ сердца̀ благоꙋха́ютъ благочести́выхъ дꙋ́хомъ, смра́дъ  пре́лести ѿгонѧ́юще. 
Бг҃оро́диченъ: 
Просвѣтѝ на́съ, ро́ждшаѧ свѣ́тъ непристꙋ́пный  дв҃о, и҆спо́лни на́съ весе́лїѧ и҆ ра́дости, и҆ бжⷭ҇твеннагѡ  ра́зꙋма, чи́стымъ се́рдцемъ тѧ̀ бг҃омꙋ́дреннѡ велича́ющыѧ. 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, рождество̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Ты̀ безстра́стїемъ и҆ видѣ́нїемъ, треблаже́нне,  наꙋчи́лъ є҆сѝ словесы̀ на́съ жи́зни вѣ́чныѧ, сто́лпъ  ѡ҆дꙋшевле́нъ правосла́вїѧ мі́рови, и҆сповѣ́данїе твоѐ  ѡ҆ста́вилъ є҆сѝ. 
Ты̀ фїнее́сꙋ подо́бѧсѧ, бг҃оно́се, ꙗ҆́кѡ и҆нѣ́мъ  копїе́мъ мече́мъ сло́ва, новонасажде́ннꙋю посѣка́еши  вѣ́рꙋ, ѿрѣва́ѧ хꙋ́лѧщыѧ хрⷭ҇та̀. (с. 258) 
Вои́стиннꙋ просла́вистесѧ бг҃оно́снїи ѻ҆тцы̀,  ра́нами и҆ бїе́нїи, гоне́нїи и҆ бѣда́ми, во оу҆́захъ же и҆  темни́цахъ и҆ желѣ́захъ, и҆ въ заточе́нїихъ пострада́вше. 
Бг҃оро́диченъ: 
Кꙋпинꙋ̀ горѧ́щꙋ ѻ҆гне́мъ и҆ неѡпалѧ́емꙋ предзрѧ́ше  дре́вле мѡѷсе́й, бг҃ома́ти дв҃о, бг҃опрїѧ́тнꙋ проѡбразꙋ́ѧ  твою̀ оу҆тро́бꙋ, прїе́мшꙋю нетлѣ́нный ѻ҆́гнь. 
Свѣти́ленъ ст҃а́гѡ. Подо́бенъ: Свѣ́те  неизмѣ́нный: 
Трꙋба̀ ꙗ҆ви́лсѧ є҆сѝ премꙋ́дрости, благогла́снымъ  ѧ҆зы́комъ твои́мъ сопроти́вныхъ оу҆жаса́ѧ полкѝ,  маѯі́ме, свѣ́тъ мона́шествꙋющихъ: тѣ́мже твои́ми  пита́ющесѧ словесы̀, ра́зꙋмъ познава́емъ сꙋ́щихъ. 
Сла́ва, и҆ ны́нѣ, пра́здника: 
Свѣ́те неизмѣ́нный сло́ве, свѣ́та ѻ҆ц҃а̀  нерожде́нна, въ ꙗ҆вле́ннѣмъ свѣ́тѣ твое́мъ дне́сь на  ѳавѡ́рѣ свѣ́тъ ви́дѣхомъ, ѻ҆ц҃а̀, свѣ́тъ и҆ дх҃а,  свѣ́томъ наставлѧ́ющаго всю̀ тва́рь. 
На стїхо́внѣ стїхи̑ры пра́здника, гла́съ в҃. Поⷣ:  До́ме є҆ѵфра́ѳовъ: 
Просїѧ́лъ є҆сѝ, ѽ хрⷭ҇тѐ! ꙳ бѣло̀ па́че  снѣ́га, ꙳ твоѐ ѡ҆бнажа́ѧ оу҆ч҃никѡ́мъ сꙋщество̀, ꙳  непристꙋ́пныѧ сла́вы твоеѧ̀. 
Сті́хъ: Твоѧ̑ сꙋ́ть небеса̀, и҆ твоѧ̀ є҆́сть  землѧ̀. 
Показа́ти оу҆ч҃никѡ́мъ ꙳ сла́вꙋ твою̀ восхотѣ́въ,  ꙳ съ мѡѷсе́емъ и҆ и҆лїе́ю, ꙳ на горѣ̀ ѳавѡ́рстѣй, ꙳  ꙗ҆́кѡ ви́дѣша тѧ̀, сп҃се, оу҆жасо́шасѧ. 
Сті́хъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ  возра́дꙋетасѧ. 
Дне́сь хрⷭ҇то́съ на горѣ̀ ѳавѡ́рстѣй ꙳ а҆да́мово  ѡ҆бно́вль ѡ҆мрачи́вшеесѧ є҆стество̀, ꙳ просвѣти́въ  бг҃осодѣ́ла. 
Сла́ва, и҆ ны́нѣ, гла́съ и҆ подо́бенъ то́йже: 
Гора̀ бж҃їѧ ѳавѡ́ръ ꙳ ѡ҆ и҆́мени твое́мъ, ꙳ сп҃се,  ра́дꙋетсѧ, ꙳ ѻ҆ц҃ꙋ̀ возлю́бленна тѧ̀ сн҃а проповѣ́даѧ. 
На лїтꙋргі́и, Бл҃жє́нна пра́здника, пѣ́снь з҃-ѧ, и҆  и҃-ѧ, ѿ ѻ҆бои́хъ канѡ́нѡвъ, со і҆рмосо́мъ на ѕ҃. 


(с. 259) 
Мѣ́сѧца тогѡ́же въ г҃ї-й де́нь. 
Прпⷣбнагѡ ѻ҆ц҃а̀ на́шегѡ маѯі́ма и҆сповѣ́дника. 
Слꙋ́жба є҆гѡ̀ пое́тсѧ въ в҃ї де́нь съ мч҃ники,  ꙗ҆́коже предписа́сѧ. 
И҆ свѧти́телѧ тѵ́хѡна, є҆пі́скопа воро́нежскагѡ,  задо́нскагѡ чꙋдотво́рца. 
Слꙋ́жба є҆гѡ̀ пи́сана въ приложе́нїи. 
Въ сі́й же де́нь ѿдае́тсѧ пра́здникъ гдⷭ҇нѧ  преѡбраже́нїѧ: и҆ пое́тсѧ слꙋ́жба всѧ̀ пра́здника. 
Ве́черъ, ѻ҆бы́чнаѧ каѳі́сма. На Гдⷭ҇и,  воззва́хъ, стїхи̑ры пра́здника на ѕ҃, поє́мыѧ на са́мый  пра́здникъ: Сла́ва, и҆ ны́нѣ, пра́здника. 
А҆́ще сꙋббѡ́та, Сла́ва, пра́здника: И҆ ны́нѣ,  догма́тїкъ настоѧ́щагѡ гла́са. На стїхо́внѣ стїхи̑ры  пра́здника. Сла́ва, и҆ ны́нѣ, пра́здника. Тропа́рь  пра́здника, є҆ктенїа̀, и҆ ѿпꙋ́стъ. На повече́рїи по  трист҃о́мъ конда́къ пра́здника. Полꙋ́нощницꙋ же пое́мъ  по ѻ҆бы́чаю, съ трѡпарѝ дневны́ми. На оу҆́трени, на  Бг҃ъ гдⷭ҇ь, тропа́рь пра́здника, три́жды. По  каѳі́смахъ сѣда́льны пра́здника. Канѡ́нъ пра́здника, со  і҆рмосо́мъ на и҃: дрꙋгі́й безъ і҆рмосѡ́въ, на ѕ҃.  Катава́сїа, Крⷭ҇тъ начерта́въ: Ѻ҆́ба ли́ка вкꙋ́пѣ.  По г҃-й пѣ́сни сѣда́ленъ два́жды. По ѕ҃-й пѣ́сни  конда́къ и҆ і҆́косъ пра́здника. На ѳ҃-й пѣ́сни  Честнѣ́йшꙋю не пое́мъ: но пое́мъ припѣ́въ пра́здника.  Свѣти́ленъ пра́здника, два́жды. На хвали́техъ  стїхи̑ры пра́здника, на д҃. Сла́ва, и҆ ны́нѣ, пра́здника.  Славосло́вїе вели́кое. По трист҃о́мъ, тропа́рь пра́здника,  є҆ктєнїѝ, ѡ҆глаше́нїе, и҆ ѿпꙋ́стъ, и҆ ѻ҆бы́чное  и҆схожде́нїе, и҆ ча́съ пе́рвый, въ притво́рѣ. 
На лїтꙋргі́и, бл҃жє́нна ѻ҆бои́хъ канѡ́нѡвъ,  пѣ́снь ѳ҃-ѧ, со і҆рмосо́мъ на и҃. Тропа́рь пра́здника.  Сла́ва, и҆ ны́нѣ, конда́къ пра́здника. Прокі́менъ,  а҆ллилꙋ́їа и҆ прича́стенъ пра́здника. А҆пⷭ҇лъ, и҆ є҆ѵⷢ҇лїе  днѐ то́чїю. 
🕅 А҆́ще ли слꙋчи́тсѧ ѿда́нїе пра́здника  преѡбраже́нїе хрⷭ҇то́ва въ недѣ́лю: 
На ма́лѣй вече́рни, стїхи̑ры воскрⷭ҇ны. На  стїхо́внѣ стїхи́ра (с. 260) воскрⷭ҇на, и҆ пра́здника  стїхо́вна: съ припѣ́вы свои́ми вели́кїѧ вече́рни: Сла́ва,  и҆ ны́нѣ, пра́здника. Тропа́рь воскрⷭ҇нъ: Сла́ва, и҆  ны́нѣ, пра́здника. На вели́цѣй вече́рни, на Гдⷭ҇и,  воззва́хъ, стїхи̑ры воскрⷭ҇ны г҃. и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ пра́здника ѕ҃,  поє́мыѧ на са́мый пра́здникъ. Сла́ва, пра́здника: И҆  ны́нѣ, бг҃оро́диченъ а҃-й гла́са. На лїті́и стїхи̑ры,  и҆ Сла́ва, и҆ ны́нѣ, пра́здника. На стїхо́внѣ стїхи̑ры  воскрⷭ҇ны: Сла́ва, и҆ ны́нѣ, пра́здника. По трист҃о́мъ,  тропа́рь, Бцⷣе дв҃о: два́жды, и҆ пра́здника,  є҆ди́ножды, и҆ благослове́нїе хлѣ́бѡвъ, и҆ чте́нїе. 
На оу҆́трени, на Бг҃ъ гдⷭ҇ь, тропа́рь  воскрⷭ҇нъ, два́жды: Сла́ва, и҆ ны́нѣ, пра́здника. По  каѳі́смахъ, сѣда́льны воскрⷭ҇ны съ бг҃орѡ́дичны и҆́хъ, и҆  чте́нїе во є҆ѵⷢ҇лїи. Недѣ́лѧ рѧ́дъ, и҆ прѡ́чаѧ по  ѻ҆бы́чаю. Канѡ́нъ воскрⷭ҇нъ со і҆рмосо́мъ на д҃: и҆  бцⷣы на два̀: и҆ пра́здника ѻ҆́ба канѡ́на, на и҃.  Катава́сїа: Крⷭ҇тъ начерта́въ: ѻ҆́ба ли́ка вкꙋ́пѣ.  По г҃-й пѣ́сни конда́къ пра́здника, и҆ і҆́косъ: и҆  сѣда́ленъ пра́здника, два́жды. По ѕ҃-й пѣ́сни конда́къ  и҆ і҆́косъ воскрⷭ҇нъ. На ѳ҃-й пѣ́сни пое́мъ  Честнѣ́йшꙋю: Свѣти́ленъ воскрⷭ҇нъ: Сла́ва, и҆ ны́нѣ,  пра́здника. На хвали́техъ стїхи̑ры, воскрⷭ҇ны д҃, и҆  пра́здника д҃, со Сла́внымъ, съ припѣ́вы пра́здничными.  Сла́ва, стїхи́ра є҆ѵⷢ҇льскаѧ. И҆ ны́нѣ:  Пребл҃гослове́нна є҆сѝ: Славосло́вїе вели́кое. По  трист҃о́мъ, тропа́рь воскрⷭ҇нъ то́чїю, є҆ктєнїѝ,  ѡ҆глаше́нїе, и҆ ѿпꙋ́стъ, и҆ ча́съ а҃, въ притво́рѣ.  На часѣ́хъ тропа́рь воскрⷭ҇нъ: Сла́ва, пра́здника: И҆  ны́нѣ, бг҃оро́диченъ часѡ́въ. Конда́къ пра́здника.  Та́кожде и҆ на про́чихъ часѣ́хъ, конда́къ воскре́сенъ,  и҆ пра́здника, глаго́лемъ премѣнѧ́юще. 
На лїтꙋргі́и бл҃жє́нна гла́са, на ѕ҃: и҆  пра́здника, д҃-гѡ гла́са, пѣ́снь ѳ҃-ѧ, на д҃. Тропа́рь  воскрⷭ҇нъ и҆ пра́здника. Сла́ва, конда́къ воскрⷭ҇нъ: И҆  ны́нѣ, пра́здника. Прокі́менъ, а҆ллилꙋ́їа, и҆  прича́стенъ днѐ, и҆ пра́здника, а҆пⷭ҇лъ, и҆ є҆ѵⷢ҇лїе днѐ. 


(с. 261) 
Мѣ́сѧца тогѡ́же въ д҃ї-й де́нь. 
Предпра́зднство оу҆спе́нїѧ прест҃ы́ѧ бцⷣы: 
И҆ ст҃а́гѡ прⷪ҇ро́ка мїхе́а: 
И҆ пренесе́нїе честны́хъ моще́й прпⷣбнагѡ ѻ҆ц҃а̀  на́шегѡ ѳеодо́сїа, и҆гꙋ́мена кїевопече́рскагѡ. 
На Гдⷭ҇и, воззва́хъ, стїхи̑ры предпра́зднства,  гла́съ д҃. Подо́бенъ: Ꙗ҆́кѡ до́блѧ: 
Въ кѷмва́лѣхъ возгласи́мъ, ꙳ въ пѣ́снехъ  воскли́кнемъ, ꙳ пра́здникъ и҆схо́дный предпра́зднꙋюще, ꙳ и҆  надгро́бное пѣ́нїе свѣ́тлѡ возопїе́мъ: ꙳ мт҃и бо бж҃їѧ, ꙳  кївѡ́тъ же всезлаты́й гото́витсѧ ны́нѣ ꙳ ѿ землѝ къ  вы̑шнимъ прейтѝ, ꙳ къ па́ки живѣ́й бжⷭ҇твеннѣй ꙳  преставлѧ́ема свѣ́тлости. 
А҆пⷭ҇льскїй ли́че, ꙳ пресла́внѡ собери́сѧ ѿ  конє́цъ дне́сь: ꙳ и҆́бо ѡ҆дꙋшевле́нный гра́дъ ꙳ всѣ́ми  влⷣчествꙋющагѡ, ꙳ ѿ землѝ ѿхо́дитъ къ лꙋ́чшымъ  сла́внѡ, ꙳ ликовствова́ти съ цр҃е́мъ сн҃омъ є҆ѧ̀: ꙳ є҆ѧ́же  бжⷭ҇твенномꙋ погребе́нїю є҆диномꙋ́дреннѡ, ꙳ съ вы́шними  во́инствы, ꙳ пѣ́нїе и҆схо́дное воспо́йте. 
Свѧще́нныхъ сосло́вїе, ꙳ ца́рїе же и҆ кнѧ́зи, ꙳ съ  дѣви́ческими чи́нми, ꙳ ны́нѣ предвари́те: ꙳ всѝ лю́дїе же  стецы́тесѧ, ꙳ пѣ́снь надгро́бнꙋю возсыла́юще кꙋ́пнѡ: ꙳  и҆́бо всѣ́ми влⷣчествꙋющаѧ ꙳ хо́щетъ наꙋ́трїе дꙋ́шꙋ  преда́ти въ рꙋ́цѣ сн҃ꙋ, ꙳ преставлѧ́ема къ вѣ́чнѣй  ѻ҆би́тели. 
И҆́ны стїхи̑ры ст҃а́гѡ прⷪ҇ро́ка, гла́съ то́йже. 
Подо́бенъ: Да́лъ є҆сѝ зна́менїе: 
Го́рꙋ провозгласи́лъ є҆сѝ ꙳ ꙗ҆вле́ннꙋ и҆ высокꙋ̀,  ꙳ сп҃сово проповѣ́данїе ꙳ на ве́рхъ ꙗ҆ви́тисѧ го́ръ,  блаже́нне, ꙳ (с. 262) превысо́кое бг҃оразꙋ́мїе проѧвлѧ́ѧ, ꙳  на ню́же ꙗ҆зы́цы вѣ́рою стека́ющесѧ, ꙳ оу҆се́рднѡ  прибѣга́ютъ, ꙳ и҆ пꙋтѝ наꙋча́ютсѧ гдⷭ҇ню, ꙳ и҆ спаса́ютсѧ  спасе́нїемъ вѣ́чнымъ. 
Кн҃зь и҆зы́детъ, ꙳ и҆ оу҆пасе́тъ лю́ди своѧ̀, ꙳ ѿ  виѳлее́ма и҆зше́дъ проре́клъ є҆сѝ, ꙳ чꙋ́дный во  прⷪ҇ро́цѣхъ мїхе́е, ꙳ ѧ҆зы́комъ бг҃одохнове́ннымъ, ꙳  є҆го́же вои́стиннꙋ ѿ дне́й вѣ́ка сꙋ́ть и҆схо́ди: ꙳ и҆  ны́нѣ твоѐ прорече́нїе сбы́вшеесѧ ви́дѧще, ꙳ тобо́ю  глаго́лавшаго ꙳ бг҃омꙋ́дреннѡ сла́вимъ. 
Прⷭ҇то́лꙋ предстоѧ̀ бж҃їю, ꙳ прⷪ҇ро́че всече́стне, ꙳  и҆ ра́дости сподоблѧ́ѧсѧ, ꙳ и҆ сла́вꙋ зрѧ̀, ꙳ и҆ пи́щи  бжⷭ҇твенныѧ наслажда́ѧсѧ, ꙳ и҆ весе́лїѧ дꙋхо́внагѡ и҆  ра́дости и҆спо́лненъ, ꙳ вѣ́рою ны́нѣ па́мѧть твою̀  соверша́ющихъ назира́й, ꙳ напа́стей и҆збавлѧ́ѧ, ꙳  непреста́нными моли́твами твои́ми. 
Сла́ва, и҆ ны́нѣ, гла́съ то́йже: 
Всечестно́е твоѐ оу҆спе́нїе, прест҃а́ѧ дв҃о  чⷭ҇таѧ, а҆́гг҃лъ мно́жество на нб҃сѝ, и҆ человѣ́ческїй  ро́дъ на землѝ оу҆блажа́емъ, ꙗ҆́кѡ мт҃и была̀ є҆сѝ  творца̀ всѣ́хъ хрⷭ҇та̀ бг҃а: того̀ молѧ́щи ѡ҆ на́съ,  непреста́й, мо́лимсѧ, и҆̀же на тѧ̀ съ бг҃омъ оу҆пова́нїе  поло́жшихъ, бцⷣе всепѣ́таѧ, и҆ неискꙋсобра́чнаѧ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѽ чꙋдесѐ но́вагѡ! ꙳ ѽ зна́менїѧ стра́ннагѡ! ꙳  ка́кѡ ме́ртвость под̾ѧ́тъ, ꙳ живоно́снаѧ ѻ҆трокови́ца, ꙳  и҆ гро́бомъ ны́нѣ покрыва́етсѧ! 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Всѧ́ко земноро́дныхъ ꙳ є҆стество̀ да ликꙋ́етъ: ꙳  се́ бо дв҃а ꙳ а҆да́мова дщѝ ꙳ къ нб҃сѝ преставлѧ́етсѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Прїими́ ми во оу҆мѣ̀, ѻ҆́дръ дв҃ы, ꙳ ликѡ́мъ  а҆пⷭ҇льскимъ благолѣ́пнѡ ѡ҆крꙋжа́ющымъ, ꙳ и҆ пою́щымъ  и҆схо́дное. (с. 263) 
Сла́ва, и҆ ны́нѣ, гла́съ в҃. А҆нато́лїево: 
Ꙗ҆́же нб҃съ вы́шшаѧ сꙋ́щи, и҆ херꙋві̑мъ  сла́внѣйшаѧ, и҆ всеѧ̀ тва́ри честнѣ́йшаѧ, ꙗ҆́же  премно́гїѧ ра́ди чистоты̀, присносꙋ́щнагѡ сꙋщества̀  прїѧ́телище бы́вши, въ сн҃о́внѣ рꙋ́цѣ дне́сь всест҃ꙋ́ю  предае́тъ дꙋ́шꙋ: и҆ съ не́ю и҆сполнѧ́ютсѧ всѧ́чєскаѧ  ра́дости, и҆ на́мъ да́рꙋетъ ве́лїю ми́лость. 
Тропа́рь, гла́съ д҃: 
Лю́дїе, пред̾игра́йте, рꙋка́ми пле́щꙋще вѣ́рнѡ, и҆  любо́вїю собери́тесѧ, дне́сь ра́дꙋющесѧ, и҆ свѣ́тлѡ  восклица́юще всѝ, весе́лїемъ: бж҃їѧ бо мт҃и и҆́мать ѿ  земны́хъ къ вы̑шнимъ прейтѝ сла́внѡ, ю҆́же пѣ́сньми  при́снѡ ꙗ҆́кѡ бцⷣꙋ сла́вимъ. 
На оу҆́трени. 
По а҃-й каѳі́смѣ сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Ши́ршаѧ нб҃съ ꙗ҆́вльшисѧ на землѝ, ро́ждшаѧ  пло́тїю всѣ́хъ содѣ́телѧ, ны́нѣ въ са̑маѧ нб҃са̀ ѿ  землѝ преставлѧ́етсѧ: пра́ведныхъ оу҆́бѡ дꙋ́шы смотрѧ́юще  тѧ̀, а҆́гг҃льстїи же ли́цы зрѧ́ще, ꙗ҆́кѡ цр҃и́цѣ хвалꙋ̀  досто́йнѡ всегда̀ тебѣ̀ прино́сѧтъ. тѣ́мже молѧ́щи не  преста́й ѡ҆ воспѣва́ющихъ тѧ̀. 
Сла́ва, и҆ ны́нѣ, то́йже: 
По в҃-й каѳі́смѣ сѣда́ленъ, гла́съ є҃: 
Поⷣ: Собезнача́льное сло́во: 
А҆́гг҃лъ мно́жєства славосло́вѧтъ тѧ̀, и҆  человѣ́ческїй ро́дъ предпра́зднствєннаѧ воспѣва́етъ тѝ,  ꙗ҆́кѡ преста́виласѧ є҆сѝ ѿ землѝ къ ро́ждшемꙋсѧ и҆зъ  тебє̀, бцⷣе чⷭ҇таѧ, и҆ мо́лишисѧ прилѣ́жнѡ и҆зба́витисѧ  ѿ бѣ́дъ, вѣ́рою соверша́ющымъ твоѐ, дв҃о,  преставле́нїе. 
Сла́ва, и҆ ны́нѣ, то́йже. (с. 264) 
Канѡ́нъ предпра́зднства, со і҆рмосо́мъ на и҃: и҆  прⷪ҇ро́ка на д҃. 
Канѡ́нъ предпра́зднства. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни мы́шцею высо́кою, хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. 
Гро́бꙋ дв҃ꙋ прїе́мшꙋ пристꙋ́пимъ вѣ́рнїи,  благово́нїѧ бжⷭ҇твенна прїѧ́ти тща́щесѧ, въ се́мъ бо  и҆злїѧ́сѧ мѷрополо́жницы дыха́ющее благово́нїе, дꙋ́шы  благоꙋха́ющее. 
Взѧ́тсѧ сїѡ́нъ и҆зъ горы̀, сїѡ́нъ ѡ҆дꙋшевле́нный, и҆  почѝ во гра́дѣ геѳсїма́нїи, ꙗ҆́кѡ ѡ҆дꙋшевле́нъ, бг҃а  безсме́ртнаго прїе́мши, въ нѣ́дрѣхъ нетлѣ́нныхъ почи́ти. 
Трꙋбы̑ возшꙋмѣ́вше бг҃оно́сныхъ мꙋже́й воззови́те  вельмѝ а҆пⷭ҇льскаѧ оу҆ста̀: си̑лы, возми́те врата̀,  прїими́те цр҃и́цꙋ въ лꙋ̑чшаѧ. 
Сме́рть ка́кѡ под̾ѧ́тъ, живота̀ присносꙋ́щнаго  ꙗ҆́вѣ ро́ждшꙋю па́че є҆стества̀, всенепоро́чнꙋю; но сїю̀  ѿри́нꙋвъ влⷣка, преста́ви тѧ̀ къ прїѧ́тїю нбⷭ҇номꙋ. 
И҆́нъ канѡ́нъ прⷪ҇ро́ка. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ꙗ҆́кѡ зерца́ло вои́стиннꙋ чи́сто бж҃їе, и҆  бжⷭ҇твенныхъ сы́й, зижди́телю предстои́ши, блаже́нне.  є҆го́же молѝ, ѿ бѣ́дъ спастѝ вѣ́рою пою́щыѧ тѧ̀. 
Ра́зꙋма и҆спо́лненъ дꙋхо́внагѡ сы́й мїхе́е, и҆  премꙋ́дрости ѿ бг҃а, бꙋ́дꙋщихъ наꙋчи́лсѧ є҆сѝ, ꙗ҆́кѡ  чи́стъ оу҆́мъ, преизрѧ́дне. 
Прⷪ҇ро́чество проповѣ́даѧ благоче́стнѡ, гдⷭ҇а  ре́клъ є҆сѝ съ нб҃сѐ на землѝ ꙗ҆ви́тисѧ, блаже́нне,  пишѧ̀ є҆́же къ на́мъ тогѡ̀ ꙗ҆вле́нїе. 
Бг҃оро́диченъ: 
И҆збавлѧ́ѧ ꙗ҆ви́сѧ на землѝ пе́рвѣе плѣнє́нныѧ,  (с. 265) напослѣ́докъ дне́й пло́ти прїѧ́тїемъ, бг҃ома́ти,  пре́жде вѣ̑къ познава́емый. 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ цр҃ковь  твою̀ оу҆твердѝ, є҆ди́не бла́же и҆ чл҃вѣколю́бче. 
Пѣ̑сни надгрѡ́бныѧ ны́нѣ возсле́мъ чи́стѣй,  зижди́телѧ бг҃ороди́тельницѣ, и҆ со безпло́тными во́инствы  ѻ҆́дръ живоно́сный ѻ҆крꙋжи́мъ ра́дꙋющесѧ, ꙗ҆́кѡ престо́лъ  бжⷭ҇твенный ст҃ы́й. 
Лежа́щꙋ и҆ просте́ртꙋ ви́дѧще, ѻ҆́чи смѣжа́щꙋ,  живопода́тельный, бжⷭ҇твенный и҆ при́сный и҆сто́чникъ,  прїиди́те, вѣ́рными сердцы̀ сле́зы точа́ще, прико́снемсѧ  сеѧ̀ нетлѣ́нномꙋ тѣлесѝ. 
Бжⷭ҇твенное и҆ благоро́дное бж҃їе жили́ще,  сѣда́лище вои́стиннꙋ и҆ гра́дъ ѡ҆дꙋшевле́нъ всѣ́хъ цр҃ѧ̀  вои́стиннꙋ, пода́ждь всѣ́хъ согрѣше́нїй на́шихъ па́мѧтїю  твое́ю ѡ҆ставле́нїе, и҆ ѿ бѣ́дъ спасѝ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ѧ҆зы́къ тво́й, тро́сть бжⷭ҇твеннагѡ дх҃а бы́сть,  и҆́мже на́мъ бꙋ́дꙋщихъ ꙗ҆ви́лъ є҆сѝ сбытїѐ. 
Ты̀ превѣ́чнаго, пло́ть бы́вша, показа́лъ є҆сѝ въ  виѳлее́мѣ кн҃зѧ всѣ́хъ и҆ сп҃са и҆ наста́вника. 
Таи́нникъ и҆звѣ́стенъ сꙋ́щихъ па́че оу҆ма̀ на́мъ  бы́лъ є҆сѝ, прⷪ҇ро́ческими, сла́вне прⷪ҇ро́че,  просвѣще́нми ѡ҆зарѧ́емь. 
Бг҃оро́диченъ: 
Гора̀ ꙗ҆вле́ннѣйша ты̀ была̀ є҆сѝ, пречⷭ҇таѧ, на  ню́же возше́дъ гдⷭ҇ь ꙗ҆ви́сѧ, къ не́йже ны́нѣ  прибѣга́емъ. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Дх҃омъ, мꙋ́дре, просвѣ́щсѧ ст҃ы́мъ, проре́клъ  є҆сѝ ꙗ҆́вѣ (с. 266) бꙋ́дꙋщихъ ра́зꙋмъ, оу҆ѧсни́въ  неꙋдобопости̑жнаѧ, ѽ мїхе́е пребога́те! и҆зы́детъ бо ѿ  виѳлее́ма кн҃зь и҆ во́ждь, и҆́же оу҆пасе́тъ лю́ди своѧ̀,  хрⷭ҇то́съ, ты̀ проре́клъ є҆сѝ. 
Сла́ва, и҆ ны́нѣ, предпра́зднства, гла́съ д҃. Поⷣ:  Ско́рѡ предварѝ: 
Дѣ̑вы ѻ҆трокови̑цы, предвоспо́йте, ма́тєри,  похвали́те и҆ всѝ воспо́йте пѣ́снь происхо́днꙋю,  оу҆спе́нїе дв҃ы и҆ мт҃ре гдⷭ҇ни, пѣ́сньми бг҃окра́сными  предсоверша́юще бжⷭ҇твеннѣ: преставлѧ́етсѧ бо сла́внѡ къ  нбⷭ҇нымъ. 
Пѣ́снь д҃. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ хрⷭ҇тѐ, со тре́петомъ вопїѧ́ше тебѣ̀: во  спасе́нїе люде́й твои́хъ, спастѝ пома̑занныѧ твоѧ̑ прише́лъ  є҆сѝ. 
Нбⷭ҇нїи ли́цы веселѧ́тсѧ, и҆ оу҆готовлѧ́ютсѧ бж҃їю  чи́стꙋю мт҃рь прїѧ́ти, цр҃и́цꙋ всѣ́ми тва́рьми благоче́стнѡ  гдⷭ҇ствꙋющꙋю. 
Да оу҆клонѧ́тсѧ воздꙋ́шнїи дꙋ́си, да ѿстꙋ́питъ же  са́мый мїроде́ржецъ, да па́даетъ посра́мленъ, ви́дѧ  возноша́емꙋ бж҃їю мт҃рь. 
Не ктомꙋ̀ ѻ҆бра́знѡ въ гада́нїихъ, свѧщє́нники  ковче́гъ завѣ́та носи́мь є҆́сть: ст҃ы́ми же а҆пⷭ҇лы  вои́стиннꙋ бж҃їѧ мт҃и носи́ма є҆́сть. 
Оу҆снꙋ́вши въ бжⷭ҇твенное поко́ище, почи́ла є҆сѝ  въ жи́зненныхъ сокро́вищахъ неминꙋ́ющихъ, голꙋби́це  соломѡ́нѧ, добра́ же и҆ красна̀ и҆ всечестна̀. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Сїѧ́ньми свы́ше бж҃е́ственнагѡ дохнове́нїѧ  ѡ҆зарѧ́емь, бꙋ̑дꙋщаѧ возвѣсти́лъ є҆сѝ, ꙗ҆́кѡ настоѧ̑щаѧ  зрѧ̀, достосла́вне. 
Ѿ сїѡ́на и҆зы́де зако́нъ, ꙗ҆́коже проре́клъ  є҆сѝ, бг҃облаже́нне, и҆ протечѐ концы̀, гдⷭ҇не сло́во  проповѣ́дꙋѧ. (с. 267) 
Гдⷭ҇ствовати ꙗ҆ви́сѧ въ домꙋ̀ і҆а́кѡвли всѣ́хъ  гдⷭ҇ь и҆ въ сла́вѣ и҆́мене ꙗ҆́кѡ па́стырь оу҆паса́етъ,  всеблаже́нне, лю́ди своѧ̑. 
Бг҃оро́диченъ: 
Дв҃дово ѿро́дїе, мт҃и бж҃їѧ и҆ зижди́телѧ  вѣ́рꙋема бы́сть: пло́ть оу҆́бѡ сего̀ бы́вша ѿ неѧ̀,  несказа́ннѡ породѝ. 
Пѣ́снь є҃. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ. 
Чи́стое дх҃а прест҃а́гѡ бжⷭ҇твенное селе́нїе, на  сїна́йстѣй горѣ̀ бы́въ дохнꙋ̀, и҆ всю̀ тва́рь па́че  є҆стества̀ просвѣтѝ. 
Всегѡ̀ бж҃ества̀ была̀ є҆сѝ жили́ще: тѣ́мже тѧ̀  бжⷭ҇тво̀ всю̀, мт҃и, до конца̀ преста́ви ѿ землѝ,  бг҃ороди́тельнице, къ нб҃сѝ прехо́днꙋ. 
І҆и҃съ пребжⷭ҇твенный сла́вы гдⷭ҇ь, ѿ твоегѡ̀  чре́ва рожде́йсѧ за милосе́рдїе, са́мъ тѧ̀ преста́ви ѿ  землѝ, бг҃ома́ти, съ дꙋше́ю и҆ тѣ́ломъ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы. 
Возлюби́лъ є҆сѝ въ слѣ́дъ гдⷭ҇а ходи́ти, гото́въ  бы́въ въ пꙋте́хъ є҆гѡ̀, премꙋ́дре. 
Разꙋмѣ́лъ є҆сѝ хотѧ́щее бы́ти спасе́нїе всѣ̑мъ  ꙗ҆зы́кѡмъ ѿ і҆ꙋдє́й, чꙋ́дне. 
Благода́ть зрѧ̀, проповѣ́далъ є҆сѝ, бг҃оѧвле́нне:  къ не́йже прибѣга́ютъ ꙗ҆зы̑къ стада̀, и҆ спаса́ютсѧ. 
Бг҃оро́диченъ: 
Мѣ́сто гдⷭ҇не ты̀ была̀ є҆сѝ, бг҃ома́ти: ѿ  неѧ́же и҆зы́де, мі́ръ ѿ ле́сти и҆збавлѧ́ѧй. 
Пѣ́снь ѕ҃. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ благоꙋтро́бенъ. 
Со а҆́гг҃лы теце́мъ, со а҆рха́гг҃лы же и҆ властьмѝ,  и҆ (с. 268) нача̑лы и҆ престѡ́лы, и҆ си́лами въ сїѡ́нъ,  вели́кое чꙋ́до оу҆́зримъ. 
Ꙗ҆́же живота̀ роди́тельница, ка́кѡ под̾ѧ́тъ  сме́рть тлѣ́ннꙋ оу҆бѣжа́вши всѧ́кїѧ тлѝ; но вои́стиннꙋ  твоѧ̑ па́че є҆стества̀, чⷭ҇таѧ дв҃о, та̑инства. 
Сїѡ́нѧне є҆ли́цы свѣщы̀ возжжи́те, свѣ́томъ  ѡ҆бложе́ннꙋю, прїиди́те, оу҆срѧ́щемъ въ геѳсїма́нїи, и҆  сїю̀ пѣ́сньми прово́димъ. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Зако́нѡмъ повинꙋ́ѧсѧ бж҃їимъ, ѡ҆бличи́лъ є҆сѝ всѧ̑  престꙋпа́ющыѧ, хранѧ̀ зако́нъ, пресла́вне. 
Мїхе́е бжⷭ҇твенный, и҆ честны́й дх҃а ѻ҆рга́нъ,  мольба́ми твои́ми ѿ бѣ́дъ вѣ̑рныѧ сохранѝ. 
Бг҃оро́диченъ: 
І҆ꙋ́довъ ты̀ до́мъ свѣ́телъ, дв҃о, сотвори́ла  є҆сѝ, возсїѧ́вшаго ѿ ст҃а́гѡ твоегѡ̀ чре́ва ꙗ҆́вльши. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Въ сла́внѣй па́мѧти твое́й вселе́ннаѧ  невеще́ственнымъ дх҃омъ и҆спещре́на, оу҆́мнѡ съ весе́лїемъ  зове́тъ тебѣ̀: ра́дꙋйсѧ, дв҃о, хрⷭ҇тїа́нъ похвало̀. 
І҆́косъ: 
И҆́же на ѻ҆́блацѣхъ свѣ́тлѡ, ѿ всѣ́хъ конє́цъ  собра́вый своѧ̑ бжⷭ҇твєнныѧ а҆пⷭ҇лы, къ тѣ́лꙋ твоемꙋ̀,  чⷭ҇таѧ, показа́ тѧ всѣ̑мъ бцⷣꙋ, и҆ стра́шенъ черто́гъ  преꙋкра́шенъ, бг҃ъ и҆ сн҃ъ тво́й бы́въ, взе́мъ дꙋ́шꙋ твою̀  на рꙋ́кꙋ пречи́стꙋю, положи́лъ є҆́сть въ раѝ: та́мѡ бо  живо́тное є҆́сть дре́во, ѿ негѡ́же ꙗ҆́дше ме́ртвеннїи,  безсме́ртїе ѡ҆брѣто́ша тобо́ю. тѣ́мже и҆ вопїе́мъ тебѣ̀:  ра́дꙋйсѧ, дв҃о, хрⷭ҇тїа́нъ похвало̀. 
Пѣ́снь з҃. І҆рмо́съ: 
Превозноси́мый ѻ҆ц҃є́въ гдⷭ҇ь, пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ  є҆сѝ. (с. 269) 
Свѧще́нничестїи собо́ри, люде́й составлє́нїѧ,  ѻ҆трокови̑цы всѧ̑, дѣ̑вы ликꙋ́юще воспо́йте, дв҃ы  преставле́нїе бжⷭ҇твенное. 
Зако́на и҆ благода́ти лꙋ́чшїи, бг҃ороди́тельницы  оу҆спе́нїе хвали́те пою́ще, согла́снѡ воспѣва́юще: бж҃е,  бл҃гослове́нъ є҆сѝ. 
Въ сїѡ́нъ пречⷭ҇таѧ преставлѧ́етсѧ дне́сь, ст҃ы́хъ  во ст҃а̑ѧ, гора̀ ст҃а́ѧ и҆ вели́каѧ, є҆́йже вопїе́мъ:  ра́дꙋйсѧ, пренепоро́чнаѧ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Потре́бенъ ꙗ҆ви́лсѧ є҆сѝ влⷣцѣ всѣ́хъ, и҆  до́блѣйшїй, сꙋровство̀ владꙋ́щихъ ѡ҆блича́ѧ и҆ оу҆чѧ̀, и҆  вопїѧ̀, достосла́вне: ѻ҆тє́цъ на́шихъ бж҃е, бл҃гослове́нъ  є҆сѝ. 
Блиста́ѧ лꙋча́ми житїѧ̀ бжⷭ҇твеннагѡ, и҆ чистѣ́йшїй  прⷪ҇ро́къ показа́лсѧ є҆сѝ бжⷭ҇твеннагѡ ꙗ҆вле́нїѧ,  воспѣва́ѧ, бл҃же́нне: ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Равнодѣ́теленъ ро́ждшемꙋ, равноси́льное сло́во,  соприсносꙋ́щное, во оу҆тро́бѣ дв҃ы ѻ҆́ч҃имъ  благоволе́нїемъ зи́ждетсѧ ꙗ҆́кѡ человѣ́къ, ѻ҆тцє́въ бг҃ъ  бл҃гослове́нный. 
Пѣ́снь и҃. І҆рмо́съ: 
Тебѣ̀ вседѣ́телю, въ пещѝ ѻ҆́троцы всемі́рный  ли́къ спле́тше, поѧ́хꙋ: дѣла̀ всѧ̑каѧ, гдⷭ҇а по́йте, и҆  превозноси́те во всѧ̑ вѣ́ки. 
Цр҃и́це всѣ́хъ же́нъ дв҃о, мольбꙋ̀ принесѝ хрⷭ҇тꙋ̀  ѡ҆ соверша́ющихъ любо́вїю па́мѧть твою̀ сїю̀, и҆  превозносѧ́щихъ во всѧ̑ вѣ́ки. 
Ꙗ҆́кѡ свѣтови́дно ѡ҆свѧще́нное добро́тою  бж҃ества̀, лицѐ твоѐ, пренепоро́чнаѧ, сла́вою сїѧ́ющее  бжⷭ҇твеннагѡ дѣ́вства, преꙋкраше́ннагѡ во всѧ̑ вѣ́ки. (с.  270) 
Глаго́лати не могꙋ̀, и҆зꙋмѣва́юсѧ и҆ трепе́щꙋ, и҆  весьма̀ соскꙋ́товаюсѧ, твоѧ̑ превели̑каѧ: но любо́вь, дв҃о,  зрѧ́щи, бжⷭ҇твенными возмздѝ дарова̑нїи непреста́ннѡ. 
И҆́нъ. І҆рмо́съ: 
Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ  безчи́слєннымъ покланѧ́ющымсѧ ѻ҆́бразꙋ въ деи́рѣ, трѝ  ѻ҆́троцы не повинꙋ́вшесѧ, гдⷭ҇а воспѣва́хꙋ и҆  славосло́вѧхꙋ во всѧ̑ вѣ́ки. 
Ѿ нача́ла сы́й вѣ́ка, бж҃їе сло́во ꙗ҆ви́сѧ,  и҆збавлѧ́ѧ сꙋ́щыѧ ѿ а҆да́ма, ꙗ҆́коже мїхе́й проречѐ:  гдⷭ҇а по́йте, и҆ превозноси́те є҆го̀ во вѣ́ки. 
Мы́сленнѡ наꙋча́емь вопїѧ́лъ є҆сѝ: воли́тель  ми́лости влⷣка, ꙗ҆́кѡ ми́лостивъ ка́ѧсѧ ѡ҆ непра́вдахъ,  вѣ́рою пою́щихъ, и҆ превозносѧ́щихъ є҆го̀ во вѣ́ки. 
Ꙗ҆́коже свѣтла̀ мо́лнїѧ ꙗ҆ви́лсѧ є҆сѝ, бж҃їю  зарю̀ прїе́мъ, и҆ ꙗ҆́кѡ зерца́ло чи́сто бы́въ, мїхе́е,  гдⷭ҇а по́йте, вопїѧ̀, и҆ превозноси́те є҆го̀ во вѣ́ки. 
Бг҃оро́диченъ: 
Крѣ́пко оу҆тѣше́нїе, дв҃о, є҆́же ѿ тебє̀  рожде́ннагѡ и҆мꙋ́ще, держи́мъ а҆пⷭ҇льски честно́е  и҆сповѣ́данїе, гдⷭ҇а пою́ще, и҆ превозносѧ́ще є҆го̀ во  вѣ́ки. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆блажа́емъ. 
Бла́гоже, бла́гоже ты̀ оу҆кра́шена невѣ́сто,  бг҃ома́ти дв҃о: ѡ҆ тебѣ́ бо поползнове́нїе и҆спра́висѧ  а҆да́мово, и҆ є҆́ѵино побѣжде́нїе всегꙋби́тельное. тѣ́мъ  тѧ̀ всѝ пѣ́сньми непреста́ннѡ велича́емъ. 
Сла́вꙋ по достоѧ́нїю тебѣ̀ бг҃ъ подава́етъ, ꙗ҆́кѡ  влⷣка тво́й, дв҃о: мы́ же что̀ тебѣ̀ принесе́мъ хꙋді́и; но  прїимѝ то́чїю оу҆се́рдїе, и҆ тѧ̀ любо́вїю чтꙋ́щихъ ꙗ҆́кѡ  бцⷣꙋ, сохранѧ́й. (с. 271) 
Ꙗ҆́коже вы́шнїй соше́дъ про́йде и҆зъ бокꙋ̀ твоє́ю,  дв҃о, на́съ посѣти́лъ є҆́сть, и҆зъ тебє̀, бг҃оневѣ́сто:  подо́бѧщисѧ є҆мꙋ̀, посѣтѝ ѿ нбⷭ҇ныхъ чертѡ́гъ пѣвцы̀  твоѧ̑, па́мѧтїю твое́ю. 
Побѣ́дꙋ правосла́вномꙋ во́инствꙋ на́шемꙋ пода́ждь,  оу҆се́рднѡ и҆мꙋ́щемꙋ честно́е твоѐ погребе́нїе, во  оу҆твержде́нїе при́сное, и҆ почита́ющемꙋ па́че па́мѧть  твою̀, бг҃ома́ти, врагѝ покорѧ́ющи. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Оу҆мꙋ̀ нетлѣ́нномꙋ и҆ чистѣ́йшемꙋ, лꙋча́ми  благоче́стїѧ сїѧ́ѧ, ѡ҆ мі́рѣ молѧ́сѧ, при́снѡ предстои́ши. 
Наста̀ свѣтоно́снаѧ па́мѧть твоѧ̀, прⷪ҇ро́че,  прⷪ҇ро́ческими дарова̑нїи и҆спо́лнена, и҆ рѣ́ки покаѧ́нїѧ  и҆сточа́ющи. 
Сп҃са мі́рови прише́дша по твоемꙋ̀ прорече́нїю,  ѡ҆божа́емь па́че оу҆ма̀, весе́лїѧ, бл҃же́нне,  наслажда́ешисѧ. 
Бг҃оро́диченъ: 
Ꙗ҆́кѡ всѣ́хъ превы́шши и҆ чистѣ́йши, сквє́рны  дꙋшѝ моеѧ̀ ѡ҆чи́сти, ꙗ҆́кѡ бг҃а заче́нши пребл҃га́го. 
Свѣти́ленъ предпра́зднства. Подо́бенъ: Нб҃о  ѕвѣзда́ми: 
А҆́гг҃ли и҆ па́стыри поѧ́хꙋ ржⷭ҇тво̀ твоѐ пе́рвѣе,  и҆ ны́нѣ а҆́гг҃льстїи чи́ни, и҆ а҆пⷭ҇льскїй ли́къ, и҆  всѧ́къ ꙗ҆зы́къ, дв҃о, оу҆спе́нїе твоѐ пою́тъ. 
Сла́ва, и҆ ны́нѣ. Подо́бенъ: Жєны̀ оу҆слы́шите: 
Твоегѡ̀ честна́гѡ оу҆спе́нїѧ па́мѧть пресвѣ́тлꙋю  торжествꙋ́юще, любо́вїю воспѣва́емъ, бцⷣе: ты́ же, ꙗ҆́кѡ  мт҃и пречⷭ҇таѧ, къ сн҃ꙋ ѿходѧ́щи въ сла́вѣ твое́й и҆  гдⷭ҇ꙋ, ѡ҆ хрⷭ҇тїа́нѣхъ молѝ, вѣ́рою тѧ̀ воспѣва́ющихъ. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Глаго́лѡмъ бжⷭ҇твеннагѡ гаврїи́ла послѣ́дꙋюще,  ра́дꙋйсѧ, (с. 273) тебѣ̀ зове́мъ, чⷭ҇таѧ: ты̀ оу҆́бѡ,  прест҃а́ѧ и҆ мт҃и гдⷭ҇нѧ, къ семꙋ̀ преста́вльшисѧ, помина́й  ѡ҆ воспѣва́ющихъ тѧ̀. 
Сті́хъ: Воскреснѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Неизмѣ́рнаѧ премꙋ́дрость бж҃їѧ хра́мъ себѣ̀ па́че  оу҆ма̀, бцⷣе, созда̀, и҆зъ тебє̀ дх҃омъ ст҃ы́мъ, и҆  ны́нѣ тѧ̀ къ невеще́ствєннымъ селе́нїємъ преста́ви,  всепѣ́таѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Ра́бъ ны́нѣ прихождꙋ̀ къ тебѣ̀ мт҃ри всѣ́хъ бг҃а,  ѿ всѧ́кихъ и҆зба́витисѧ напа́стей молѧ́сѧ. но, ѽ  бг҃ороди́тельнице! црⷭ҇твꙋющи съ сн҃омъ твои́мъ,  хрⷭ҇тїа́нскїй ро́дъ сохранѧ́й. 
Сла́ва, и҆ ны́нѣ, гла́съ г҃. Ге́рманово: 
Прїиди́те, всѝ концы̀ земні́и, честно́е  преставле́нїе бг҃ома́тере восхва́лимъ: въ рꙋ́цѣ бо сн҃а  дꙋ́шꙋ непоро́чнꙋю положѝ. тѣ́мже ст҃ы́мъ оу҆спе́нїемъ  є҆ѧ̀ мі́ръ ѡ҆животвори́всѧ, во ѱалмѣ́хъ и҆ пѣ́нїихъ и҆  пѣ́снехъ дꙋхо́вныхъ, со безпло́тными и҆ а҆пⷭ҇лы пра́зднꙋетъ  свѣ́тлѡ. 
На лїтꙋргі́и, бл҃жє́нна, пѣ́снь г҃-ѧ и҆ ѕ҃-ѧ. По  вхо́дѣ тропа́рь пре́жде хра́ма хрⷭ҇то́ва, и҆  предпра́зднства, и҆ хра́ма ст҃а́гѡ. 
Сла́ва, конда́къ хра́ма ст҃а́гѡ: И҆ ны́нѣ,  предпра́зднства. 
А҆́ще слꙋчи́тсѧ предпра́зднство оу҆спе́нїѧ бцⷣы въ  недѣ́лю: И҆ пое́мъ всю̀ слꙋ́жбꙋ предпра́зднства съ  воскрⷭ҇ною, и҆ прⷪ҇ро́ческою слꙋ́жбою, ве́черъ и҆ оу҆́трѡ,  и҆ на лїтꙋргі́и, ꙗ҆́коже оу҆каза́сѧ на предпра́зднство  преѡбраже́нїѧ хрⷭ҇то́ва. То́чїю на оу҆́трени  катава́сїа: Преꙋкраше́ннаѧ: По вхо́дѣ глаго́лемъ,  тропа́рь воскрⷭ҇нъ, и҆ предпра́зднства, и҆ хра́ма ст҃а́гѡ,  и҆лѝ ст҃ы́ѧ. Та́же конда́къ воскрⷭ҇нъ: Сла́ва, ст҃а́гѡ,  и҆лѝ ст҃ы́ѧ: И҆ ны́нѣ, предпра́зднства. (с. 273) 
Слꙋ́жба пренесе́нїю честны́хъ моще́й прпⷣбнагѡ  ѻ҆ц҃а̀ на́шегѡ ѳеодо́сїа, и҆гꙋ́мена кїевопече́рскагѡ. 
На вече́рни пое́мъ Блаже́нъ мꙋ́жъ а҃ а҆нтїфѡ́нъ.  На Гдⷭ҇и, воззва́хъ, стїхи̑ры на ѕ҃. Предпра́зднства г҃,  ли́стъ р҃л. И҆ прпⷣбнагѡ г҃, гла́съ д҃ Подо́бенъ:  Зва́нный свы́ше: 
Є҆гда̀ ѡ҆ спасе́нїи твое́мъ ꙳ по́двигъ воспрїѧ́лъ  є҆сѝ, ꙳ и҆ свѣ́томъ ѡ҆сїѧ́лсѧ є҆сѝ ꙳ ѿ нб҃съ  неви́димѡ, прпⷣбне, ꙳ тогда̀ лꙋка̑вымъ дꙋхѡ́мъ прогони́тель  ꙗ҆ви́сѧ: ꙳ бг҃омъ по́сланное же тебѣ̀ зла́то прїе́мь, ꙳  ми́лостыни ще́дрый бы́лъ є҆сѝ пода́тель тре́бꙋющымъ: ꙳  пра̑здныѧ сосꙋ́ды жи́тницы напои́лъ є҆сѝ, ꙳ ѡ҆би̑димымъ  и҆зба́витель гото́вѣйшїй, ꙳ и҆ проповѣ́дникъ вѣ́ры  хрⷭ҇та̀ бг҃а на́шегѡ, ꙳ є҆го́же молѝ ꙳ спастѝ и҆  просвѣти́ти дꙋ́шы на́шѧ. 
Зарю̀ вели́кꙋю ꙗ҆́кѡ ви́дѣ, ꙳ ꙗ҆́вѣ а҆́гг҃льскꙋю  свѣ́тлость ꙳ оу҆разꙋмѣ́въ бы́ти, ꙳ ꙗ҆вле́нїе честны́хъ  твои́хъ моще́й, ꙳ въ стра́сѣ и҆ ра́дости притечѐ ско́рѡ ꙳  досточꙋ́дный стефа́нъ, ꙳ пребыва́ѧ и҆здале́ча зрѧ̀: ꙳ и҆  ви́дѣ твоѧ̑ соста́вы цѣ́лы, ꙳ и҆ нетлѣ́нны пребы́вшыѧ, ꙳  прославлѧ́ющꙋ тѧ̀ хрⷭ҇тꙋ̀ бг҃ꙋ на́шемꙋ, ꙳ є҆го́же молѝ ꙳  спастѝ и҆ просвѣти́ти дꙋ́шы на́шѧ. 
Є҆гда̀ прїидо́ша въ пеще́рꙋ твою̀. преподо́бне, ꙳  хотѧ́щїи пренестѝ тѣ́ло твоѐ, ꙳ тогда̀ гро́бъ ѿкры́вше  ра́дꙋющесѧ, ꙳ ви́дѣша лежа́щыѧ твоѧ̑ мо́щи свѧтолѣ́пнѡ, ꙳  соста́вы всѧ̑ цѣ́лы, ꙳ и҆ тлѣ́нїю неприча́стны, ꙳ и҆  главны́ѧ власы̀ присо́хша къ главѣ̀, ꙳ лице́ же  свѣ́тлостно, ꙳ ѻ҆́чи и҆ оу҆стнѣ̀ бг҃ослѡ́вныѧ  соединє́ны, ꙳ прославлѧ́ющꙋ тѧ̀ хрⷭ҇тꙋ̀ бг҃ꙋ на́шемꙋ, ꙳  є҆го́же молѝ, ꙳ спастѝ и҆ просвѣти́ти дꙋ́шы на́шѧ. (с.  274) 
Сла́ва, гла́съ ѕ҃: 
Приспѣ̀ дне́сь пра́здникъ пренесе́нїѧ честны́хъ  твои́хъ моще́й, прпⷣбне ѻ҆́ч҃е на́шъ ѳеодо́сїе, созыва́ющи  всѣ́хъ вѣ́рнѡ торжествова́ти, въ па́мѧть твою̀ глаго́люще:  ра́дꙋйсѧ, бжⷭ҇твеннагѡ дх҃а жили́ще всеѡсвѧще́нное, и҆  сто́лпе благоче́стїѧ: ра́дꙋйсѧ, и҆́же бг҃омъ да́нный тебѣ̀  тала́нтъ оу҆мно́живый, прпⷣбнымъ похвало̀: ра́дꙋйсѧ, мі́рꙋ  свѣти́льниче всесвѣ́тлый, и҆ на́ше оу҆тѣше́нїе. и҆  ны́нѣ предстоѧ̀ хрⷭ҇то́вꙋ прⷭ҇то́лꙋ, молѝ и҆зба́витисѧ  на́мъ ѿ всѧ́кагѡ гнѣ́ва и҆ ско́рби, и҆ бꙋ́дꙋщꙋю сла́вꙋ  полꙋчи́ти, вѣ́рнѡ пра́зднꙋющымъ свѧтꙋ́ю твою̀ па́мѧть. 
И҆ ны́нѣ, предпра́зднства: Всечестно́е твоѐ  оу҆спе́нїе: Ли́стъ р҃л на ѡ҆боро́тѣ. 
Вхо́дъ. Прокі́менъ днѐ. Чтє́нїѧ г҃. Ли́стъ н҃а на  ѡ҆боро́тѣ. 
На стїхо́внѣ стїхи̑ры предпра́зднства. Ли́стъ рл҃а. 
Сла́ва, прпⷣбнагѡ, гла́съ и҃: 
Мона́хѡвъ мно́жєства, наста́вника тѧ̀ почита́емъ,  ѻ҆́ч҃е на́шъ ѳеодо́сїе: твое́ю бо стезе́ю вои́стиннꙋ пра́вѡ  ходи́ти позна́хомъ. бл҃же́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́вый си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ првⷣныхъ, съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, предпра́зднства. Гла́съ в҃: Ꙗ҆́же  нб҃съ вы́шшаѧ сꙋ́щи: Ли́стъ рг҃ї. 
Тропа́рь прпⷣбнагѡ, гла́съ и҃: 
Правосла́вїѧ наста́вниче, бл҃гоче́стїѧ оу҆чи́телю  и҆ чистоты̀ вселе́нныѧ свѣти́льниче, а҆рхїере́євъ  бг҃одꙋхнове́нное оу҆добре́нїе, ѳеодо́сїе премꙋ́дре,  оу҆че́ньми твои́ми всѧ̑ просвѣти́лъ є҆сѝ, цѣвни́це  дх҃о́внаѧ, молѝ хрⷭ҇та̀ бг҃а спасти́сѧ дꙋша́мъ на́шымъ. 
Сла́ва, и҆ ны́нѣ, предпра́зднства. Лю́дїе,  пред̾игра́йте, рꙋка́ми: Ли́стъ рл҃а. 
На оу҆́трени, тропа́рь предпра́зднства и҆ ст҃а́гѡ. 
По а҃-мъ стїхосло́вїи сѣда́ленъ, гла́съ а҃: Поⷣ:  Гро́бъ тво́й, сп҃се: 
Гро́бъ, и҆дѣ́же положе́нъ бы́лъ є҆сѝ въ це́ркви  твое́й, прпⷣбне, благоꙋха́нїе и҆спꙋща́етъ приходѧ́щымъ  вѣ́рою, и҆ па́мѧть твоѧ̀ весели́тъ сердца̀ вѣ́рныхъ:  тѣ́мъ влⷣцѣ предстоѧ̀, ѻ҆́ч҃е, помина́й на́съ вѣ́рою  творѧ́щихъ па́мѧть твою̀, свѣтоно́снꙋю и҆ всеѡсвѧще́ннꙋю. 
Два́жды. 
Сла́ва, и҆ ны́нѣ, бг҃оро́диченъ: 
Всѣ́хъ творца̀, бг҃а же и҆ содѣ́телѧ,  всенепоро́чнаѧ чⷭ҇таѧ, дх҃омъ бжⷭ҇твеннымъ въ ложесна́хъ  зачала̀ є҆сѝ, є҆го́же сла́вѧще, тѧ̀ воспѣва́емъ, дв҃о,  ꙗ҆́кѡ пала́тꙋ цр҃ѧ̀ всѣ́хъ, и҆ мі́ра застꙋпле́нїе. 
По в҃-мъ стїхосло́вїи сѣда́ленъ, гла́съ є҃. Поⷣ:  Собезнача́льное сло́во: 
Ра́дꙋетсѧ цр҃ковь хрⷭ҇то́ва, ꙗ҆́кѡ на свѣ́щникъ  свѧще́нный взира́ющи: и҆ свѣти́льника свѣтоно́сна, и҆  бжⷭ҇твенное сокро́вище, ра́кꙋ моще́й твои́хъ и҆мꙋ́щи, всѧ̑  созыва́етъ въ па́мѧть твою̀ сла́вити гдⷭ҇а, є҆го́же молѝ  спасти́сѧ дꙋша́мъ на́шымъ. 
Сла́ва, и҆ ны́нѣ, предпра́зднства, гла́съ д҃. Поⷣ:  Оу҆диви́сѧ і҆ѡ́сифъ: Ши́ршаѧ нб҃съ ꙗ҆́вльшисѧ:  Ли́стъ рл҃а. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Дне́сь а҆́гг҃льскаѧ ꙗ҆влє́нїѧ ви̑дѣна бы́ша,  прпⷣбне, во ѡ҆брѣ́тенїи моще́й твои́хъ: ꙗ҆влѧ́хꙋбосѧ  всѣ̑мъ ꙗ҆́кѡ столпѝ ѻ҆́гненнїи, и҆ ꙗ҆́кѡ дꙋги̑  свѣтоза̑рны стоѧ́ще надъ пеще́рою, и҆ ѿтꙋ́дꙋ прїидо́ша на  ве́рхъ ст҃ы́ѧ це́ркве, на мѣ́сто гро́ба твоегѡ̀,  оу҆гото́ваннагѡ на положе́нїе тѣ́ла ст҃а́гѡ твоегѡ̀,  пребл҃же́нне ѳеодо́сїе, гдⷭ҇ꙋ вельмѝ тѧ̀ прославлѧ́ющꙋ.  сегѡ̀ ра́ди вопїе́мъ тѝ: молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти, пра́зднꙋющымъ любо́вїю свѧтꙋ́ю  па́мѧть твою̀. (с. 276) 
Сла́ва, и҆ ны́нѣ, предпра́зднства, гла́съ є҃: Поⷣ:  Собезнача́льное сло́во: А҆́гг҃лъ мно́жєства  славосло́вѧтъ: Ли́стъ рл҃а. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃. Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ:  Всѧ́кое дыха́нїе: Є҆ѵⷢ҇лїе прпⷣбнагѡ: 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е ѳеодо́сїе, во всю̀ зе́млю и҆зы́де  вѣща́нїе и҆справле́нїй твои́хъ: тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ. дє́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безъ поро́ка поревнова́лъ є҆сѝ,  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
Канѡ́нъ предпра́зднства со і҆рмосо́мъ на ѕ҃. Ли́стъ  рл҃а на ѡ҆б: 
И҆ прпⷣбнагѡ ѳеодо́сїа, на и҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Пренесе́нїѧ твоегѡ̀ честнꙋ́ю восхвалѧ́ющꙋ мѝ,  ѻ҆́ч҃е пребл҃же́нне, па́мѧть, съ нб҃сѐ просвѣще́нїе  пода́ти мнѣ̀ молѝ, ѳеодо́сїе, и҆ дꙋшетлѣ́нныхъ  прегрѣше́нїй проще́нїе. 
Послѣ́довати восхотѣ́въ гдⷭ҇ꙋ, блаже́нне, ко  прпⷣбномꙋ а҆нтѡ́нїю прише́лъ є҆сѝ: съ ни́мже въ пеще́рѣ  затвори́всѧ мі́ра кромѣ̀, бг҃ꙋ не ѿлꙋче́нъ пребы́лъ  є҆сѝ. 
Поревнова́въ вели́комꙋ ѳеодо́сїю, ѻ҆́бщагѡ житїѧ̀  нача́льникꙋ, нра́вомъ и҆ житїе́мъ, прпⷣбне, тогѡ̀  послѣ́дꙋѧ по́двигѡмъ и҆ трꙋдѡ́мъ, влⷣцѣ хрⷭ҇тꙋ̀  благоꙋгоди́лъ є҆сѝ. 
Бг҃оро́диченъ: 
Ѡ҆свѧтѝ, влⷣчце, ѡ҆скверне́нное се́рдце моѐ,  ꙗ҆́же прест҃о́е сло́во ро́ждшаѧ, сꙋ́щи всѣ́хъ ст҃ѣ́йшаѧ  вы́шнихъ си́лъ, є҆ди́на всепѣ́таѧ. 
Катава́сїа: Преꙋкраше́ннаѧ: (с. 277) 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Свѣ́тъ немерца́ющїй возсїѧ̀ тебѣ̀ ꙗ҆́кѡ  првⷣникꙋ, є҆го́же ѿ ю҆́ности пра́вымъ се́рдцемъ  взыска́лъ є҆сѝ, ѳеодо́сїе: сегѡ̀ ра́ди во свѣ́тѣ  непристꙋ́пномъ вѣ́чнѡ весели́шисѧ. 
Собра́сѧ тогда̀ мно́жество и҆́ночествꙋющихъ съ  наста́вникомъ, є҆́же пренестѝ мо́щи прпⷣбнагѡ ѳеодо́сїа:  съ ни́ми и҆ мы̀ дне́сь въ па́мѧть пренесе́нїѧ є҆гѡ̀  дꙋхо́внѡ пра́зднꙋемъ. 
Многолѣ́тное поще́нїе, ꙗ҆́кѡ въ чꙋжде́мъ тѣлесѝ,  страда́льчески преше́дъ, ко гдⷭ҇ꙋ взы́де, насыща́тисѧ пи́щи  нетлѣ́нныѧ со всѣ́ми ст҃ы́ми. 
Бг҃оро́диченъ: 
Кропле́нїемъ ми́лости твоеѧ̀, дв҃о, оу҆́глїе  погасѝ мои́хъ страсте́й бг҃ора́дованнаѧ, и҆ оу҆га́сшїй  возжзѝ свѣти́льникъ се́рдца моегѡ̀, златы́й свѣ́щниче,  всенепоро́чнаѧ. 
Сѣда́ленъ прпⷣбнагѡ, гла́съ д҃: Подо́бенъ:  Ꙗ҆ви́лсѧ є҆сѝ дне́сь: 
Па́мѧть боѧ́щихсѧ бг҃а, весели́тъ вѣ́рныхъ:  прїиди́те оу҆́бѡ и҆ мы̀ въ па́мѧть пренесе́нїѧ  преподо́бнагѡ ѻ҆ц҃а̀ на́шегѡ ѳеодо́сїа, воспое́мъ бг҃а,  сего̀ просла́вльшаго. 
Сла́ва, и҆ ны́нѣ, предпра́зднства, гла́съ г҃. Поⷣ:  Красотѣ̀ дѣ́вства: 
Предпра́зднствєннаѧ преставле́нїѧ торжествꙋ́юще  бг҃ома́тере, ра́дꙋющесѧ, свѣ́тлѡ къ не́й, воззове́мъ:  ра́дꙋйсѧ, взе́млющаѧсѧ ѿ землѝ къ нб҃сѝ: ра́дꙋйсѧ всѧ̑  концы̀ твои́мъ оу҆спе́нїемъ ѡ҆живи́вшаѧ. тѣ́мже ны́нѣ  преходѧ́щи, воспомина́й мі́ръ, ѡ҆бра́дованнаѧ. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. (с. 278) 
Оу҆мертви́въ плотско́е мꙋдрова́нїе, страсте́й мо́ре  мѧте́жное и҆зсꙋши́лъ є҆сѝ, є҆ди́ною наде́ждою вѣ́чныхъ  бла̑гъ оу҆крѣпи́всѧ, ꙗ҆̀же ны́нѣ прїѧ́лъ є҆сѝ,  преподо́бне, и҆звѣ́стнѡ. 
Нѣ́сть лѣ́по ѻ҆вца́мъ, своегѡ̀ лишє́ннымъ бы́ти  па́стырѧ, ни па́стырю та́кожде своѧ̑ ѻ҆́вцы ѡ҆ставлѧ́ти,  твоѝ оу҆ченицы̀ собра́вшесѧ глаго́лахꙋ, ѻ҆́ч҃е ѳеодо́сїе. 
Не добро̀ є҆́сть пребыва́ти оу҆чи́телю на́шемꙋ  внѣ̀ ѻ҆би́тели и҆ це́ркве своеѧ̀, ю҆́же са́мъ ѡ҆снова́лъ  є҆́сть, твоѝ оу҆ченицы̀ глаго́лахꙋ, ѻ҆́ч҃е преподо́бне. 
Бг҃оро́диченъ: 
Смире́нное, є҆ди́на чⷭ҇таѧ, и҆ прокаже́нное се́рдце  моѐ: нечи́стыми страсте́й наведє́нїи, ꙗ҆́кѡ вра́чь  и҆сцѣлѝ, и҆ рꙋкѝ бѣсо́вскїѧ и҆схи́ти. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Просвѣти́сѧ дне́сь пресла́внѡ хра́мъ бг҃ома́тере,  прїе́мши своего̀ слꙋжи́телѧ прпⷣбнаго, сїѧ́юща  свѣтови́днѡ, и҆ лꙋчы̀ и҆сцѣле́нїй и҆спꙋща́юща всѣ̑мъ  неѡскꙋ́днѡ, съ вѣ́рою къ немꙋ̀ приходѧ́щымъ. 
Благо́е совѣща́нїе ва́ше, ѽ бг҃облаже́ннїи  ѻ҆тцы̀! кра́сное совокꙋпле́нїе, по́стническїй собо́ре:  ꙗ҆́кѡ потща́стесѧ пренестѝ ва́шего па́стырѧ и҆  оу҆чи́телѧ, свѣтоза́рнаго свѣти́льника, бо́драго оу҆ма̀. 
Мѣ́сто, и҆дѣ́же положены̀, бы́ша честны̑ѧ мѡ́щи  твоѧ̑, прпⷣбне, прокопа́вше, є҆гда̀ ѡ҆брѣто́ша, а҆́бїе  наслади́шасѧ благоꙋха́нїѧ дх҃а ст҃а́гѡ, ѻ҆би́льнымъ  и҆сцѣле́нїемъ всѣ́хъ сердца̀ веселѧ́щагѡ. 
Бг҃оро́диченъ: 
Пѣснопою́щи тѧ̀, всепѣ́таѧ, сла́влю вели̑чїѧ  твоѧ̑. (с. 279) тѣ́мже нечи́стыхъ мѧ̀ страсте́й и҆зба́ви и҆  вѣ́чныѧ сла́вы сподо́би. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Прїиди́те вѣ́рнїи, пѣ̑сни дꙋхѡ́вныѧ приносѧ́ще,  ѳеодо́сїа любо́вїю оу҆блажи́мъ, и҆ по до́лгꙋ воспое́мъ,  па́мѧть пренесе́нїѧ є҆гѡ̀ свѣ́тлѡ пра́зднꙋюще. 
Воспое́мъ свѣ́тлаго, и҆зрѧ́днаго въ чꙋдесѣ́хъ,  вели́каго въ добродѣ́телехъ, до́блѧго житїе́мъ, сла́внаго  оу҆го́дника хрⷭ҇то́ва и҆ пречⷭ҇тыѧ бцⷣы, блаже́ннаго  ѳеодо́сїа. 
На нб҃сѣ́хъ ны́нѣ ликовствꙋ́ѧ со а҆́гг҃льскими  вѡ́инствы ра́достнѡ, ѻ҆́ч҃е пребога́те ѳеодо́сїе,  благода́ть и҆ спасе́нїе дарова́ти моли́сѧ, любо́вїю пою́щымъ  тѧ̀. 
Оу҆ма̀ моегѡ̀ оу҆врачꙋ́й сокрꙋше́нїе,  всенепоро́чнаѧ, и҆сцѣлѝ стра̑сти дꙋшѝ моеѧ̀, и҆  оу҆ны́нїѧ тмꙋ̀ потребѝ: ꙗ҆́кѡ да во хвале́нїи тѧ̀ пою̀  приснобл҃же́ннꙋю, бцⷣе всепѣ́таѧ. 
Конда́къ, гла́съ и҃. Подо́бенъ: Взбра́нной: 
Наслѣ́дникъ ѻ҆тцє́въ бы́лъ є҆сѝ, прпⷣбне,  тѣ́хъ послѣ́дꙋѧ житїю̀ и҆ оу҆че́нїю, ѻ҆бы́чаю и҆  воздержа́нїю, моли́твѣ же и҆ предстоѧ́нїю: съ ни́миже,  и҆мѣ́ѧ дерзнове́нїе ко гдⷭ҇ꙋ, проще́нїе согрѣше́нїй и҆  спасе́нїе и҆спросѝ вопїю́щымъ тѝ: ра́дꙋйсѧ, ѻ҆́ч҃е  ѳеодо́сїе. 
І҆́косъ: 
А҆́гг҃льски пожи́въ на землѝ, прпⷣбне, а҆́гг҃лѡвъ  похвалы̀ на нб҃сѝ сподо́билсѧ є҆сѝ. ка́кѡ оу҆́бѡ воспою̀  твоѐ пресвѣ́тлое житїѐ и҆ премнѡ́гїѧ твоѧ̑  добродѣ́тєли, зна́мєнїѧ же и҆ чꙋдеса̀, и҆́миже всѧ̑  просвѣща́еши ꙗ҆́кѡ сл҃нце; тѣ́мже вопїю̀ тебѣ̀ такова̑ѧ:  ра́дꙋйсѧ, ѿ младе́нства хрⷭ҇тꙋ̀ послѣ́довавый: ра́дꙋйсѧ,  всѧ̑ земна̑ѧ оу҆ме́ты вмѣни́вый: ра́дꙋйсѧ, прило́ги  страсте́й оу҆мертви́вый: ра́дꙋйсѧ ѡ҆бличи́вый нача̑ла тмы̀  и҆ вла̑сти: ра́дꙋйсѧ, нбⷭ҇ныхъ (с. 280) взыска́вый па́че  земны́хъ: ра́дꙋйсѧ, вожделѣ́вый премꙋ́дрости бж҃їѧ:  ра́дꙋйсѧ, сподо́бивыйсѧ зрѣ́ти непостижи́маго: ра́дꙋйсѧ,  трⷪ҇цы прест҃ы́ѧ проповѣ́дниче: ра́дꙋйсѧ, бцⷣы слꙋжи́телю:  ра́дꙋйсѧ, и҆́нокѡвъ сла́во и҆ похвало̀: ра́дꙋйсѧ, и҆́мже  и҆збавлѧ́емсѧ ѿ вре́да вра́жїѧ: ра́дꙋйсѧ, ѡ҆ не́мже  спаса́емсѧ всѝ: ра́дꙋйсѧ, ѻ҆́ч҃е на́шъ ѳеодо́сїе. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ  є҆сѝ. 
Мі́ра попече́нїе ѿри́нꙋвъ, и҆ сла́вꙋ є҆гѡ̀  нивочто́же вмѣни́въ, сла́вы бꙋ́дꙋщїѧ взыска́лъ є҆сѝ  молча́нїемъ возлюби́въ бг҃ꙋ оу҆годи́ти на землѝ: тѣ́мъ  то́й тѧ̀ просла́ви, преподо́бне, на нб҃сѣ́хъ. 
Плотскі̑ѧ стра̑сти ѿ ю҆́ности возненави́дѣвъ, и҆  сꙋ́етнꙋю красотꙋ̀ попра́въ, поще́нїемъ къ бг҃ꙋ  превозвы́силсѧ є҆сѝ: и҆ ны́нѣ со а҆́гг҃лы предстоѧ̀  гдⷭ҇еви, молѝ ѡ҆ чтꙋ́щихъ па́мѧть твою̀. 
Ꙗ҆влѧ́ешисѧ, преподо́бне, сокрꙋше́нномꙋ хꙋлы̀ ра́ди  васі́лїю, возвѣща́ѧ є҆мꙋ̀, коли́кїѧ сла́вы лиши́сѧ:  є҆го́же на свою̀ ра́кꙋ положи́ти повелѣ́въ, сего̀ въ то́мъ  часѣ̀ и҆сцѣли́лъ є҆сѝ. 
Бг҃оро́диченъ: 
Предста́тельство мѝ бꙋ́ди, пречⷭ҇таѧ, къ  ро́ждшемꙋсѧ и҆зъ тебє̀, ѡ҆ставле́нїе лю́тыхъ долгѡ́въ, и҆  црⷭ҇твїѧ бж҃їѧ бжⷭ҇твенный вхо́дъ, и҆ пи́щи воспрїѧ́тїе, и҆  свѣ́та прича́стїе мнѣ̀ подаю́щи. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀ и҆ превозноси́те є҆го̀ во всѧ̑  вѣ́ки. 
Дꙋше́ю живы́й въ вы́шнихъ, въ землѝ и҆́щꙋщымъ (с.  281) ꙗ҆влѧ́еши честны̑ѧ твоѧ̑ мѡ́щи, ꙗ҆̀же ви́дѣвше  цѣ̑лы и҆ не тлѣ̑нны, и҆ благоꙋха́нїе и҆спꙋща́ющыѧ,  возра́довашасѧ дꙋ́хомъ, глаго́люще: гдⷭ҇а по́йте дѣла̀, и҆  превозноси́те є҆го̀ во вѣ́ки. 
Подо́бно є҆́сть на́мъ, всегда̀ ѻ҆чи́ма на́шима  ви́дѣти честнꙋ́ю ра́кꙋ ѻ҆ц҃а̀ на́шего ѳеодо́сїа, и҆  досто́йное поклоне́нїе всегда̀ томꙋ̀ приноси́ти, преносѧ́щїи  честны̑ѧ мѡ́щи, глаго́лахꙋ, пою́ще: гдⷭ҇а по́йте дѣла̀, и҆  превозноси́те є҆го̀ во вѣ́ки. 
Мѣ́сто, на не́мже са́мъ пре́жде сме́рти своеѧ̀  проре́клъ є҆сѝ положе́нꙋ тебѣ̀ бы́ти, прїе́мши ны́нѣ  честно́е тѣ́ло твоѐ, и҆сцѣле́нїе подава́етъ приходѧ́щымъ  съ вѣ́рою. 
Бг҃оро́диченъ: 
Ꙗ҆ви́ласѧ є҆сѝ а҆́гг҃лѡвъ вы́шши, ро́ждши гдⷭ҇а:  сего̀ оу҆́бѡ молѝ, влⷣчце всенепоро́чнаѧ, плотски́хъ  вы́шшꙋ мѝ бы́ти и҆скꙋше́нїй, и҆ сꙋда̀ и҆зба́витисѧ  бꙋ́дꙋщагѡ, и҆ вѣ́чныѧ мꙋ́ки, дв҃о. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Побѣди́тель мїроде́ржца, кнѧ́зѧ тмы̀ ꙗ҆ви́лсѧ  є҆сѝ, враждє́бныѧ є҆гѡ̀ стрѣ́лы ѻ҆рꙋ́жїемъ кре́стнымъ  и҆ вѣ́рою до конца̀ сокрꙋши́въ, взыва́ѧ. бг҃ъ на́мъ  прибѣ́жище и҆ си́ла. 
Ты̀ па́стырь и҆́стинный хрⷭ҇то́ва ста́да бы́лъ  є҆сѝ, ѡ҆ не́мже моли́ти не преста́й всегда̀, прпⷣбне,  дарова́ти на́мъ согрѣше́нїй ѡ҆ставле́нїе, бжⷭ҇твенное  застꙋпле́нїе, и҆ вѣ́чное ра́дованїе. 
Прозрѧ̀ и҆схожде́нїе своѐ ѿ тѣ́ла, и҆ бꙋ́дꙋщее  тебѣ̀ воздаѧ́нїе ѿ бг҃а, моли́лсѧ є҆сѝ прилѣ́жнѡ,  прпⷣбне ѡ҆ ста́дѣ твое́мъ, и҆ си́хъ ско́рбныхъ  оу҆тѣ́шилъ є҆сѝ (с. 282) глаго́лѧ: сѐ ѡ҆бѣща́ю ва́мъ,  бра́тїе и҆ ѻ҆тцы̀, ꙗ҆́кѡ а҆́ще и҆ тѣ́ломъ ѿхождꙋ̀ ѿ  ва́съ, но дꙋ́хомъ при́снѡ бꙋ́дꙋ съ ва́ми. 
Бг҃оро́диченъ: 
Спаси́ мѧ, чⷭ҇таѧ, сп҃са ро́ждшаѧ всеще́драго:  оу҆ще́дри раба̀ твоего̀, и҆ къ покаѧ́нїѧ пꙋтѝ наста́ви,  лꙋка́вагѡ же собла́зны ѿ среды̀ ѿженѝ, и҆ тогѡ̀ мѧ̀  и҆зба́ви ловле́нїѧ, и҆ ѻ҆гнѧ̀ вѣ́чнагѡ и҆схи́ти. 
Свѣти́ленъ. Подо́бенъ: Нб҃о ѕвѣзда́ми: 
Па́мѧть пренесе́нїѧ честны́хъ твои́хъ моще́й дне́сь  пра́зднꙋюще, вопїе́мъ: со а҆́гг҃лы предстоѧ̀ въ дерзнове́нїи  мно́зѣ, всѣ́хъ на́съ, ѻ҆́ч҃е, помина́й ко влⷣцѣ  хрⷭ҇тꙋ̀. 
Сла́ва, и҆ ны́нѣ, предпра́зднства. Твоегѡ̀  честна́гѡ оу҆спе́нїѧ: Ли́стъ рл҃є. 
На хвали́техъ стїхи̑ры предпра́зднства стїхѡ́вныѧ г҃.  Ли́стъ то́йже. 
И҆ прпⷣбнагѡ, г҃. гла́съ и҃. Подо́бенъ: Ѽ  пресла́внагѡ чꙋдесѐ! 
Прпⷣбне ѻ҆́ч҃е ѳеодо́сїе, ꙳ па́стырѧ тѧ̀ поста́ви  гдⷭ҇ь ꙳ своемꙋ̀ ста́дꙋ: ꙳ ты́ бо себѐ назда́въ, ꙳ на  ѡ҆снова́нїи добродѣ́телей, ꙳ цр҃ковь бы́ти бг҃ꙋ, блаже́нне,  сподо́бисѧ, ꙳ всегда̀ разꙋ́мномꙋ свѣ́тꙋ предстоѧ̀, ꙳ по  достоѧ́нїю ѿ негѡ̀ прославлѧ́емь: тѣ́мже тѧ̀ чте́мъ и҆  оу҆блажа́емъ. 
Прпⷣбне ѻ҆́ч҃е ѳеодо́сїе, ꙳ ты̀ оу҆се́рднѡ бг҃ꙋ  послꙋжи́лъ є҆сѝ ꙳ и҆́ночествовавъ молча́нїемъ: ꙳ и҆  воздержа́нїемъ ше́ствꙋѧ, ꙳ смире́нїемъ оу҆краша́ѧсѧ, ꙳ и҆  всѣ́ми добродѣ́тельми просвѣще́нъ, ꙳ вѣ́чныхъ бла̑гъ  полꙋчи́лъ є҆сѝ: ꙳ тѣ́мъ и҆ мы̀, честнꙋ́ю твою̀ ѡ҆бстоѧ́ще  ра́кꙋ, ꙳ тѧ̀ прославлѧ́емъ. 
Прпⷣбне ѻ҆́ч҃е ѳеодо́сїе, ꙳ а҆́ще и҆ тѣ́ломъ  ѿлꙋчи́лсѧ є҆сѝ ѿ на́съ, ꙳ но дх҃омъ съ на́ми всегда̀  пребыва́еши: ꙳ се́ бо и҆ по сме́рти ꙗ҆влѧ́ѧсѧ на́съ  посѣща́еши, ꙳ ѿ напа́стей и҆збавлѧ́ѧ, ꙳ и҆ печа̑льныѧ  оу҆тѣша́ѧ, ꙳ поги̑бшаѧ ꙗ҆влѧ́ѧ, ꙳ и҆ больны̑ѧ и҆сцѣлѧ́ѧ,  предста́тельствомъ твои́мъ: ꙳ тѣ́мже тѧ̀ всѝ вѣ́рою  оу҆блажа́емъ. (с. 283) 
Сла́ва, гла́съ ѕ҃: 
Дне́сь а҆рхїере́є съ чи́нми свѧще́нныхъ прише́дше,  и҆ мно́жество и҆́ночествꙋющихъ, и҆ благовѣ́рныхъ наро́ди,  прїѧ́ша ѿ пеще́ры пречⷭ҇тны̑ѧ твоѧ̑ мѡ́щи, ѻ҆́ч҃е  ѳеодо́сїе, со свѣща́ми и҆ ѳѷмїа́момъ, че́стнѡ  провожда́юще, въ бг҃озда́ннꙋю це́рковь прине́сше, положи́ша  свѧще́ннѡ. є҆го́же мы̀ лѣ́тное воспомина́нїе пра́зднꙋемъ,  и҆ велегла́снѡ пою́ще взыва́емъ тѝ: ꙗ҆́кѡ прⷭ҇то́лꙋ  хрⷭ҇то́вꙋ предстоѧ̀, прпⷣбне, не преста́й молѧ́сѧ  и҆зба́витисѧ всѣ̑мъ ѿ всѧ́кагѡ вре́да вра́жїѧ, и҆  спасти́сѧ дꙋша́мъ на́шымъ. 
И҆ ны́нѣ: предпра́зднства, гла́съ г҃: Прїиди́те,  всѝ концы̀ земні́и: Ли́стъ рл҃є на ѡ҆б: 
Славосло́вїе вели́кое и҆ ѿпꙋ́стъ. На лїтꙋргі́и  слꙋ́жба прпⷣбнагѡ. 


(с. 283) 
Мѣ́сѧца тогѡ́же въ є҃ї-й де́нь. 
Оу҆спе́нїе прест҃ы́ѧ сла́вныѧ влⷣчцы на́шеѧ бцⷣы и҆  приснодв҃ы марі́и. 
[Зрѝ] Чи́нъ погребе́нїѧ бж҃їѧ мт҃ре пи́санъ въ  приложе́нїи. 
На ма́лѣй вече́рни, на Гдⷭ҇и, воззва́хъ, стїхи̑ры  на д҃, гла́съ а҃. Подо́бенъ: Нбⷭ҇ныхъ чинѡ́въ: 
Безсме́ртнымъ оу҆спе́нїемъ бж҃їѧ мт҃ре, ꙳  а҆́гг҃льскїй собо́ръ ра́дꙋетсѧ: ꙳ и҆ сїѧ̀ ѿходѧ́щи, ꙳ во  ѻ҆би́тєли вѣ̑чныѧ вселѧ́етсѧ, ꙳ и҆ къ весе́лїю нбⷭ҇номꙋ  преходѧ́щи, ꙳ въ бж҃е́ственнꙋю ра́дость ꙳ и҆ вѣ́чное  наслажде́нїе. 
Жи́зни вы́шнїѧ жела́ющи, ꙳ сїю̀ ѡ҆ста́вила є҆сѝ,  бг҃ороди́тельнице ꙳ ѻ҆трокови́це, дѣ́вства цвѣ́те, ꙳  хрⷭ҇та̀ ро́ждшаѧ всѣ́хъ живота̀: ꙳ благоговѣ́йнѡ  предстоѧ́ше а҆пⷭ҇льскїй собо́ръ ꙳ честно́мꙋ твоемꙋ̀  погребе́нїю, бг҃оневѣ́стнаѧ. 
Твои́мъ и҆схо́днымъ пѣ́нїемъ и҆ надгро́бнымъ, ꙳  воздꙋ́хъ оу҆́бѡ ѡ҆свѧти́сѧ, ꙳ восхожде́нїемъ твои́мъ, мт҃и  бг҃а (с. 284) чл҃вѣколю́бца, ꙳ чꙋ́до стра́шное, бцⷣе  неискꙋсомꙋ́жнаѧ. ꙳ тѣ́мже вѣ́рнѡ покланѧ́емтисѧ вѣ́рнїи,  ꙳ бцⷣе неискꙋсобра́чнаѧ. 
Сла́ва, и҆ ны́нѣ, гла́съ ѕ҃: 
Прїиди́те, всемі́рное оу҆спе́нїе всенепоро́чныѧ  бцⷣы пра́зднꙋемъ: дне́сь бо а҆́гг҃ли торжествꙋ́ютъ честно́е  преставле́нїе бж҃їѧ мт҃ре и҆ къ весе́лїю на́съ земны́хъ  призыва́ютъ, вопи́ти немо́лчнымъ гла́сомъ: ра́дꙋйсѧ,  преста́вльшаѧсѧ ѿ землѝ и҆ къ нбⷭ҇нымъ ѻ҆би́телемъ  пресе́льшаѧсѧ: ра́дꙋйсѧ, ꙗ҆́же оу҆чени́ческїй ли́къ  ѻ҆́блакомъ ле́гкимъ во є҆ди́но собра́вшаѧ: ра́дꙋйсѧ,  оу҆пова́нїе и҆ спасе́нїе на́ше: тѧ́ бо хрⷭ҇тїа́нскїй ро́дъ  непреста́ннѡ оу҆блажа́етъ. 
Прокі́менъ днѐ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Собо́ръ оу҆ч҃ни̑къ, ꙳ и҆ бжⷭ҇твенныхъ а҆пⷭ҇лъ, ꙳  собра́сѧ погребстѝ ꙳ бг҃опрїѧ́тное тѣ́ло є҆ди́ныѧ  бг҃ома́тере. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Ты̀, и҆́же и҆зъ неѧ̀ ꙳ возсїѧ́вый неизрече́ннѡ, ꙳  сн҃олѣ́пнѡ дꙋ́хъ всечи́стый, ꙳ рꙋка́ми твои́ми прїимѝ, ꙳  бцⷣы, влⷣко. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Є҆гда̀ ко и҆зъ тебє̀ ꙳ ро́ждшемꙋсѧ преста́виласѧ  є҆сѝ, ꙳ снидо́шасѧ на ѻ҆́блацѣхъ, ꙳ тѣ́ло твоѐ  погребстѝ, ꙳ дв҃о, а҆пⷭ҇ли. 
Сла́ва, и҆ ны́нѣ: 
Двє́ри нбⷭ҇ныѧ возми́тесѧ, ꙳ зрѧ́ще две́рь  вы́шнѧгѡ, ꙳ и҆дꙋ́щꙋ со сла́вою ꙳ къ сн҃ꙋ и҆ бг҃ꙋ. (с. 285) 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ, бцⷣе, преста́виласѧ  є҆сѝ къ животꙋ̀, мт҃и сꙋ́щи живота̀: и҆ моли́твами твои́ми  и҆збавлѧ́еши ѿ сме́рти дꙋ́шы на́шѧ. 
Є҆ктенїа̀ ма́лаѧ. И҆ ѿпꙋ́стъ. 
На вели́цѣй вече́рни, пое́мъ: Блаже́нъ мꙋ́жъ, а҃  а҆нтїфѡ́нъ. 
На Гдⷭ҇и, воззва́хъ, ста́вимъ стїхѡ́въ и҃, и҆  пое́мъ стїхи̑ры, гла́съ а҃: 
Ѽ ди́вное чꙋ́до! и҆сто́чникъ жи́зни во гро́бѣ  полага́етсѧ, и҆ лѣ́ствица къ нб҃сѝ гро́бъ быва́етъ:  весели́сѧ, геѳсїма́нїе, бг҃оро́диченъ ст҃ы́й до́ме.  возопїе́мъ вѣ́рнїи, гаврїи́ла и҆мꙋ́ще чинонача́льника:  бл҃года́тнаѧ, ра́дꙋйсѧ, съ тобо́ю гдⷭ҇ь, подаѧ́й мі́рови  тобо́ю ве́лїю ми́лость. 
Три́жды. 
Ди̑вны твоѧ̑ та̑йны, бцⷣе, вы́шнѧгѡ прⷭ҇то́лъ  ꙗ҆ви́ласѧ є҆сѝ, влⷣчце, и҆ ѿ землѝ къ нб҃сѝ  преста́виласѧ є҆сѝ дне́сь. сла́ва твоѧ̀ бг҃олѣ́пнаѧ,  бг҃оподо́бными сїѧ́ющи чꙋдесы̀. дѣ̑вы съ мт҃рїю цр҃е́вою на  высотꙋ̀ вознеси́тесѧ. бл҃года́тнаѧ, ра́дꙋйсѧ, съ тобо́ю  гдⷭ҇ь, подаѧ́й мі́рови тобо́ю ве́лїю ми́лость. 
Три́жды. 
Твоѐ сла́вѧтъ оу҆спе́нїе вла̑сти и҆ прⷭ҇то́ли,  нача̑ла и҆ гдⷭ҇ьства, си̑лы и҆ херꙋві́ми и҆ стра́шнїи  серафі́ми, ра́дꙋютсѧ земноро́днїи, ѡ҆ бжⷭ҇твеннѣй твое́й  сла́вѣ красѧ́щесѧ. припа́даютъ ца́рїе, со а҆рха́гг҃лы и҆  а҆́гг҃лы, и҆ воспѣва́ютъ: бл҃года́тнаѧ, ра́дꙋйсѧ, съ тобо́ю  гдⷭ҇ь, подаѧ́й мі́рови тобо́ю ве́лїю ми́лость. 
Два́жды. 
Сла́ва, и҆ ны́нѣ, гла́съ то́йже. 
Бг҃онача́льнымъ манове́нїемъ, ѿвсю́дꙋ бг҃оно́снїи  а҆пⷭ҇ли ѻ҆́блаки высо́цѣ взима́еми, доше́дше пречⷭ҇тагѡ и҆  живонача́льнагѡ твоегѡ̀ тѣ́ла, любе́знѡ лобыза́хꙋ. (с. 286)  превы̑шнїѧ же нбⷭ҇ныѧ си̑лы, съ свои́мъ влⷣкою прише́дше,  бг҃опрїѧ́тное и҆ пречⷭ҇тое тѣ́ло предсыла́юще, оу҆́жасомъ  ѡ҆держи́ми: прекра́снѡ же пред̾идѧ́хꙋ, и҆ неви́димѡ  вопїѧ́хꙋ превы́шнимъ чинонача́лїемъ: сѐ всецр҃и́ца  бг҃оѻтрокови́ца прїи́де. возми́те врата̀, и҆ сїю̀ премі́рнѡ  под̾ими́те, присносꙋ́щнагѡ мт҃рь свѣ́та. то́ѧ бо ра́ди  всеро́дное человѣ́кѡмъ спасе́нїе бы́сть. на ню́же взира́ти  не мо́жемъ, и҆ то́й досто́йнꙋю че́сть возда́ти немо́щно:  тоѧ́ бо преизѧ́щное прехо́дитъ всѧ́къ оу҆́мъ. тѣ́мже,  пречⷭ҇таѧ бцⷣе, при́снѡ съ живоно́снымъ цр҃е́мъ и҆  ржⷭ҇тво́мъ живꙋ́щи, моли́сѧ вы́нꙋ сохрани́ти и҆ спастѝ ѿ  всѧ́кагѡ прило́га проти́внагѡ но́выѧ лю́ди твоѧ̑: твое́ бо  предста́тельство стѧжа́хомъ, во вѣ́ки свѣтоѧвле́ннѡ  блажа́ще. 
Вхо́дъ. Прокі́менъ днѐ. Чтє́нїѧ трѝ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ въ харра́нь. И҆ ѡ҆брѣ́те мѣ́сто,  и҆ спа̀ та́мѡ, за́йде бо со́лнце: и҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ и҆ со́нъ ви́дѣ: И҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до нб҃съ,  и҆ а҆́гг҃ли бж҃їи восхожда́хꙋ и҆ низхожда́хꙋ по не́й. Гдⷭ҇ь  же оу҆твержда́шесѧ на не́й, и҆ речѐ: а҆́зъ бг҃ъ  а҆враа́мовъ, ѻ҆тца̀ твоегѡ̀, и҆ бг҃ъ і҆саа́ковъ, не бо́йсѧ.  Землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆  сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ  земны́й, и҆ распространи́тсѧ на мо́ре и҆ лі́вꙋ, и҆ сѣ́веръ,  и҆ на восто́ки: и҆ возблагословѧ́тсѧ ѡ҆ тебѣ̀ всѧ̑ колѣ̑на  земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю  сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆  возвращꙋ́ тѧ въ зе́млю сїю̀, ꙗ҆́кѡ не и҆́мамъ тебѐ  ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ (с. 287)  своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ,  а҆́зъ же не вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ  стра́шно мѣ́сто сїѐ, нѣ́сть сїѐ, но до́мъ бж҃їй, и҆ сїѧ̑  врата̀ небє́снаѧ. 
Прⷪ҇ро́чества і҆езекі́илева чте́нїе. 
[Глава̀ м҃г и҆ м҃д] Та́кѡ глаго́летъ гдⷭ҇ь: бꙋ́детъ  ѿ днѐ ѻ҆сма́гѡ и҆ про́чее, сотворѧ́тъ і҆ерє́и на  ѻ҆лтарѝ всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ,  и҆ прїимꙋ̀ вы̀, глаго́летъ а҆дѡнаі̀ и҆ гдⷭ҇ь. И҆ ѡ҆брати́ мѧ  на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆  сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ  по пꙋтѝ вра́тъ ст҃ы́хъ, сꙋ́щихъ къ сѣ́верꙋ, прѧ́мѡ хра́мꙋ,  и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑ созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀, и҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете: и҆ взыщи́те ра́зꙋма, да поживетѐ, и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀  безче́стїе: ѡ҆блича́ѧй же нечести́ваго, ѡ҆поро́читъ себѐ:  ѡ҆бличе́нїе бо нечести́вомꙋ, ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебє̀, ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшїй  бꙋ́детъ: сказꙋ́й пра́ведномꙋ, и҆ приложи́тъ прїима́ти.  Нача́ло премꙋ́дрости, (с. 288) стра́хъ гдⷭ҇ень, и҆ совѣ́тъ  ст҃ы́хъ, ра́зꙋмъ: разꙋмѣ́ти бо зако́нъ, по́мысла є҆́сть  блага́гѡ: си́мъ бо ѻ҆́бразомъ мно́гое поживе́ши вре́мѧ, и҆  приложа́тсѧ тебѣ̀ лѣ̑та живота̀. 
На лїті́и стїхи̑ры самогла́сны, гла́съ а҃: 
Подоба́ше самови́дцємъ сло́ва и҆ слꙋга́мъ, и҆  є҆́же по пло́ти мт҃ре є҆гѡ̀ оу҆спе́нїе ви́дѣти,  коне́чное є҆ли́ко на не́й та́инство: ꙗ҆́кѡ да не то́кмѡ  є҆́же ѿ землѝ сп҃сово восхожде́нїе оу҆́зрѧтъ, но и҆  ро́ждшїѧ є҆го̀ преставле́нїю свидѣ́тельствꙋютъ. тѣ́мже  ѿвсю́дꙋ бжⷭ҇твенною си́лою собра́вшесѧ, сїѡ́на достиго́ша,  и҆ на нб҃о и҆дꙋ́щꙋю предсыла́хꙋ, вы́шшꙋю херꙋві̑мъ: є҆́йже  и҆ мы̀ съ ни́ми покланѧ́емсѧ, ꙗ҆́кѡ молѧ́щейсѧ ѡ҆ дꙋша́хъ  на́шихъ. 
Гла́съ в҃: А҆нато́лїево: 
Ꙗ҆́же нб҃съ вы́шшаѧ сꙋ́щи, и҆ херꙋві̑мъ  сла́внѣйшаѧ, и҆ всеѧ̀ тва́ри честнѣ́йшаѧ, ꙗ҆́же  премно́гїѧ ра́ди чистоты̀, присносꙋ́щнагѡ сꙋщества̀  прїѧ́телище бы́вши, въ сн҃о́внѣ рꙋ́цѣ дне́сь всест҃ꙋ́ю  предае́тъ дꙋ́шꙋ: и҆ съ не́ю и҆сполнѧ́етсѧ всѧ́чєскаѧ  ра́дость, и҆ на́мъ да́рꙋетъ ве́лїю ми́лость. 
І҆ѡа́нново: 
Всенепоро́чнаѧ невѣ́ста и҆ мт҃и благоволе́нїе  ѻ҆́ч҃а, ꙗ҆́же бг҃ꙋ пронарече́ннаѧ во своѐ є҆мꙋ̀ жили́ще  несли́тнагѡ соедине́нїѧ, дне́сь пречи́стꙋю дꙋ́шꙋ творцꙋ̀ и҆  бг҃ꙋ предае́тъ, ю҆́же безпло́тныхъ си̑лы бг҃олѣ́пнѡ  под̾е́млютъ, и҆ къ животꙋ̀ преставлѧ́етсѧ, сꙋ́щаѧ мт҃и  живота̀, свѣща̀ непристꙋ́пнагѡ свѣ́та, спасе́нїе вѣ́рныхъ  и҆ оу҆пова́нїе дꙋ́шъ на́шихъ. 
Гла́съ г҃. Ге́рманово: 
Прїиди́те, всѝ концы̀ земні́и, честно́е  преставле́нїе бг҃ома́тере восхва́лимъ: въ рꙋ́цѣ бо сн҃а  дꙋ́шꙋ непоро́чнꙋю положѝ. тѣ́мже ст҃ы́мъ оу҆спе́нїемъ  є҆ѧ̀ мі́ръ ѡ҆животвори́сѧ, во ѱалмѣ́хъ и҆ пѣ́нїихъ и҆  пѣ́снехъ дꙋхо́вныхъ, со безпло́тными и҆ а҆пⷭ҇лы пра́зднꙋетъ  свѣ́тлѡ. (с. 289) 
Сла́ва, гла́съ є҃. Ѳеофа́ново: 
Прїиди́те, празднолю́бныхъ собо́ръ, прїиди́те и҆  ли́къ соста́вимъ, прїиди́те, вѣнча́емъ пѣ́сньми цр҃ковь,  оу҆покое́нїемъ ковче́га бж҃їѧ. дне́сь бо нб҃о простира́етъ  нѣ̑дра, прїе́млѧ ро́ждшꙋю всѣ́ми невмѣсти́маго: и҆ землѧ̀  и҆сто́чникъ жи́зни, ѿдаю́щи благослове́нїе, оу҆краша́етсѧ  благолѣ́пїемъ. а҆́гг҃ли ли́къ составлѧ́ютъ со а҆пⷭ҇лы,  оу҆жа́снѡ взира́юще, ѿ живота̀ въ живо́тъ преставлѧ́емꙋ,  ро́ждшꙋю нача́льника жи́зни. всѝ поклони́мсѧ є҆́й,  молѧ́щесѧ: сро́днагѡ присвое́нїѧ не забꙋ́ди, влⷣчце,  вѣ́рнѡ пра́зднꙋющихъ всест҃о́е твоѐ оу҆спе́нїе. 
И҆ ны́нѣ, гла́съ то́йже: 
Воспо́йте, лю́дїе мт҃ри бг҃а на́шегѡ, воспо́йте:  дне́сь бо всесвѣ́тлꙋю дꙋ́шꙋ свою̀ въ пречⷭ҇тыѧ дла̑ни,  и҆́же и҆зъ неѧ̀ вопло́щшагѡсѧ безъ сѣ́мене, предае́тъ:  є҆го́же и҆ мо́литъ непреста́ннѡ, дарова́ти вселе́ннѣй  ми́ръ и҆ ве́лїю ми́лость. 
На стїхо́внѣ стїхи̑ры самогла́сны, гла́съ д҃: 
Прїиди́те, воспое́мъ лю́дїе, прест҃ꙋ́ю дв҃ꙋ чⷭ҇тꙋю,  и҆зъ неѧ́же неизрече́ннѡ про́йде, вопло́щшеесѧ сло́во  ѻ҆́ч҃ее, зовꙋ́ще и҆ глаго́люще: бл҃гослове́на ты̀ въ  жена́хъ, блаже́нное чре́во вмѣсти́вшее хрⷭ҇та̀. тогѡ̀  ст҃ы̑мъ рꙋка́мъ дꙋ́шꙋ преда́вши, моли́сѧ, пречⷭ҇таѧ,  спасти́сѧ дꙋша́мъ на́шымъ. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀ и҆  кївѡ́тъ свѧты́ни твоеѧ̀. 
Дв҃дскꙋю пѣ́снь дне́сь лю́дїе воспое́мъ хрⷭ҇тꙋ̀  бг҃ꙋ: приведꙋ́тсѧ, речѐ, цр҃ю̀ дѣ̑вы въ слѣ́дъ є҆ѧ̀, и҆  и҆́скрєннѧѧ є҆ѧ̀ приведꙋ́тсѧ въ весе́лїи и҆ ра́дованїи.  и҆́бо ѿ сѣ́мене дв҃дова, є҆ѧ́же ра́ди мы̀ ѡ҆божи́хомсѧ,  въ рꙋ́цѣ своегѡ̀ сн҃а и҆ влⷣки, сла́внѡ и҆ па́че сло́ва  прелага́етсѧ, ю҆́же ꙗ҆́кѡ мт҃рь бж҃їю воспѣва́юще,  вопїе́мъ и҆ глаго́лемъ: спасѝ на́съ и҆сповѣ́дающихъ тѧ̀  бцⷣꙋ, ѿ всѧ́кагѡ ѡ҆бстоѧ́нїѧ, и҆ и҆зба́ви ѿ бѣ́дъ  дꙋ́шы на́шѧ. (с. 290) 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Всечестно́е твоѐ оу҆спе́нїе, прест҃а́ѧ дв҃о  чⷭ҇таѧ, а҆́гг҃лъ мно́жество на нб҃сѝ, и҆ человѣ́ческїй  ро́дъ на землѝ оу҆блажа́емъ, ꙗ҆́кѡ мт҃и была̀ є҆сѝ  творца̀ всѣ́хъ хрⷭ҇та̀ бг҃а: того̀ молѧ́щи не преста́й ѡ҆  на́съ, мо́лимсѧ, и҆̀же на тѧ̀ съ бг҃омъ оу҆пова́нїе  поло́жшихъ, бцⷣе всепѣ́таѧ, и҆ неискꙋсобра́чнаѧ. 
Сла́ва, и҆ ны́нѣ, гла́съ то́йже: 
Є҆гда̀ и҆зшла̀ є҆сѝ, бцⷣе дв҃о, ко и҆зъ тебє̀  ро́ждшемꙋсѧ неизрече́ннѡ, бѧ́ше і҆а́кѡвъ, бра́тъ бж҃їй и҆  пе́рвый свѧщеннонача́льникъ, пе́тръ же, честнѣ́йшїй  верхо́вникъ, бг҃осло́вѡвъ нача́льникъ и҆ ве́сь бжⷭ҇твенный  а҆пⷭ҇льскїй ли́къ, ꙗ҆вле́ннымъ бг҃осло́вїемъ пѣсносло́вѧще  бжⷭ҇твенное и҆ стра́шное хрⷭ҇та̀ бг҃а смотре́нїѧ та́инство,  и҆ живонача́льное и҆ бг҃опрїѧ́тное твоѐ тѣ́ло погре́бше,  ра́довахꙋсѧ, всепѣ́таѧ. превы́ше же прест҃ы̑ѧ и҆  старѣ́йшыѧ а҆́гг҃льскїѧ си̑лы, чꙋдесѝ дивѧ́щесѧ, прини́кше  дрꙋ́гъ ко дрꙋ́гꙋ глаго́лахꙋ: возьми́те ва̑ша врата̀, и҆  воспрїими́те ро́ждшꙋю нб҃сѐ и҆ землѝ творца̀,  славословле́ньми же воспое́мъ честно́е и҆ ст҃о́е тѣ́ло,  вмѣсти́вшее на́ми неви́димаго и҆ гдⷭ҇а. тѣ́мже и҆ мы̀  па́мѧть твою̀ пра́зднꙋюще, вопїе́мъ тѝ, препѣ́таѧ:  хрⷭ҇тїа́нскїй ро́гъ вознесѝ, и҆ спасѝ дꙋ́шы на́шѧ. 
На благослове́нїи хлѣ́бѡвъ тропа́рь, гла́съ а҃. 
Въ ржⷭ҇твѣ̀ дѣ́вство сохрани́ла є҆сѝ:  три́жды. 
Пи́санъ на ма́лѣй вече́рни. И҆ чте́нїе. 
На оу҆́трени, на Бг҃ъ гдⷭ҇ь, тропа́рь пра́здника,  три́жды. 
По а҃-й стїхоло́гїи сѣда́ленъ, гла́съ а҃. 
Подо́бенъ: Гро́бъ тво́й, сп҃се: 
Всечестны́й ли́къ премꙋ́дрыхъ а҆пⷭ҇лъ собра́сѧ  чꙋ́днѡ погребстѝ сла́внѡ тѣ́ло твоѐ пречⷭ҇тое, бцⷣе  всепѣ́таѧ. съ (с. 291) ни́миже воспѣ́ша и҆ а҆́гг҃лъ  мно́жество, преставле́нїе твоѐ че́стнѡ хва́лѧще, є҆́же  вѣ́рою пра́зднꙋемъ. 
Сла́ва, и҆ ны́нѣ, то́йже. И҆ чте́нїе. 
По а҃-й стїхоло́гїи сѣда́ленъ, гла́съ г҃. Подо́бенъ:  Красотѣ̀ дѣ́вства: 
Въ ржⷭ҇твѣ̀ твое́мъ зача́тїе безсѣ́менное, во  оу҆спе́нїи твое́мъ ме́ртвость нетлѣ́ннаѧ, чꙋ́до въ чꙋдесѝ  сꙋгꙋ́бо стече́тсѧ, бцⷣе: ка́кѡ бо неискꙋсомꙋ́жнаѧ,  младопита́тельница чиста̀ сꙋ́щи; ка́кѡ же мт҃и бг҃ꙋ  мертвоно́сна мѷроꙋха́ющи; тѣ́мже со а҆́гг҃ломъ вопїе́мъ  тѝ: ра́дꙋйсѧ, бл҃года́тнаѧ. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Возопі́й, дв҃де: что̀ се́й пра́здникъ, є҆го́же  воспѣ́лъ є҆сѝ дре́вле въ кни́зѣ ѱало́мстѣй; ꙗ҆́кѡ  дще́рь бг҃оѻтрокови́цꙋ и҆ дв҃ꙋ, преложѝ ю҆̀ на ѻ҆́ны  ѻ҆би́тєли хрⷭ҇то́съ, и҆́же и҆зъ неѧ̀ безъ сѣ́мене  ро́ждсѧ: и҆ сегѡ̀ ра́ди ра́дꙋютсѧ ма́тєри и҆ дщє́ри, и҆  невѣ̑сты хрⷭ҇то́вы, вопїю́ще: ра́дꙋйсѧ, преста́вившаѧсѧ къ  вы́шнемꙋ црⷭ҇твїю. 
Сла́ва, и҆ ны́нѣ, то́йже: 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. Всѧ́кое дыха́нїе да хва́литъ гдⷭ҇а.  Є҆ѵⷢ҇лїе лꙋкѝ, зача́ло д҃. 
По н҃-мъ ѱалмѣ̀ стїхи́ра, гла́съ ѕ҃.  Вѷзанті́ево: 
Є҆гда̀ преставле́нїе пречⷭ҇тагѡ твоегѡ̀ тѣ́ла  готовлѧ́шесѧ, тогда̀ а҆пⷭ҇ли, ѡ҆бстоѧ́ще ѻ҆́дръ, съ  тре́петомъ зрѧ́хꙋ тѧ̀: и҆ ѻ҆́ви оу҆́бѡ взира́юще на  тѣ́ло, оу҆́жасомъ ѡ҆держи́ми бѧ́хꙋ, пе́тръ же со слеза́ми  вопїѧ́ше тѝ: ѽ дв҃о, ви́ждꙋ тѧ̀ ꙗ҆́снѡ просте́ртꙋ  про́стꙋ, живота̀ всѣ́хъ, и҆ оу҆дивлѧ́юсѧ, въ не́йже  всели́сѧ бꙋ́дꙋщїѧ жи́зни наслажде́нїе, но, ѽ пречⷭ҇таѧ,  моли́сѧ прилѣ́жнѡ сн҃ꙋ и҆ бг҃ꙋ твоемꙋ̀, спасти́сѧ ста́дꙋ  твоемꙋ̀ невреди́мꙋ. (с. 292) 
Канѡ́на два̀, кѵ́ръ космы̀ и҆ кѵ́ръ і҆ѡа́нна. І҆рмосы̀  ѻ҆бои́хъ канѡ́нѡвъ по два́жды: тропарѝ же на в҃ї.  Катава́сїа: кі́йждо ли́къ сво́й і҆рмо́съ. Канѡ́нъ пе́рвый,  є҆гѡ́же краегране́сїе: Да торжествꙋ́ютъ бг҃омꙋ́дрїи. 
Гла́съ а҃. Пѣ́снь а҃. І҆рмо́съ: 
Преꙋкраше́ннаѧ бжⷭ҇твенною сла́вою, свѧще́ннаѧ и҆  сла́внаѧ, дв҃о, па́мѧть твоѧ̀ всѧ̑ собра̀ къ весе́лїю  вѣ̑рныѧ, начина́ющей марїа́мѣ, съ ли̑ки и҆ тѷмпа́ны,  твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ просла́висѧ. 
Да провожда́ютъ невеще́ственнїи чи́нове  нб҃оше́ственное въ сїѡ́нъ бжⷭ҇твенное тѣ́ло твоѐ, внеза́пꙋ  же сте́кшесѧ а҆пⷭ҇лъ мно́жество ѿ конє́цъ, бцⷣе, тебѣ̀  предста́ша а҆́бїе: съ ни́миже, чⷭ҇таѧ, твою̀ честнꙋ́ю, дв҃о,  па́мѧть сла́вимъ. 
Побѣ̑дныѧ по́чєсти взѧла̀ є҆сѝ на є҆стество̀,  чⷭ҇таѧ, бг҃а ро́ждши: ѻ҆ба́че же подо́бѧщисѧ творцꙋ̀  твоемꙋ̀ и҆ сн҃ꙋ, па́че є҆стества̀ повинꙋ́ешисѧ  є҆сте́ствєннымъ зако́нѡмъ: тѣ́мже оу҆ме́рши, съ сн҃омъ  востае́ши вѣ́чнꙋющи. 
Дрꙋгі́й канѡ́нъ і҆ѡа́нна дамаски́на. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ оу҆спе́нїе. 
Дѣ̑вы ѻ҆трокѡви́цы съ марїамі́ею прⷪ҇ро́чицею  пѣ́снь и҆схо́днꙋю ны́нѣ воскли́кните: дв҃а бо и҆ є҆ди́на  бг҃ома́ти ко прїѧ́тїю нбⷭ҇номꙋ преставлѧ́етсѧ. 
Досто́йнѡ ꙗ҆́кѡ ѡ҆дꙋшевле́нное тѧ̀ нб҃о, прїѧ́ша  нбⷭ҇наѧ пречⷭ҇таѧ бжⷭ҇твєннаѧ селє́нїѧ: и҆ предста̀  свѣ́тлѡ оу҆кра́шена, ꙗ҆́кѡ невѣ́ста всенепоро́чнаѧ,  цр҃ю̀ и҆ бг҃ꙋ. 
Пѣ́снь г҃. І҆рмо́съ: 
Содѣ́тельнаѧ и҆ содержи́тельнаѧ всѣ́хъ бж҃їѧ  мꙋ́дросте и҆ си́ло, непрекло́ннꙋ, недви́жимꙋ цр҃ковь  оу҆твердѝ, хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ  почива́ѧй. (с. 293) 
Женꙋ́ тѧ ме́ртвеннꙋ, но па́че є҆стества̀ и҆ мт҃рь  бж҃їю ви́дѣвше, всенепоро́чнаѧ, сла́внїи а҆пⷭ҇ли,  оу҆жа́снѡ прикаса́хꙋсѧ рꙋка́ми сла́вою ѡ҆блиста́ющей,  ꙗ҆́кѡ бг҃опрїѧ́тное селе́нїе ви́дѧще. 
Пости́же рꙋ́цѣ досади́тєльныѧ де́рзагѡ,  оу҆сѣче́нїемъ сꙋ́дъ нане́съ, бг҃ꙋ сохра́ншꙋ че́сть,  ѡ҆дꙋшевле́нномꙋ кївѡ́тꙋ, сла́вою бж҃ества̀ въ не́мже сло́во  пло́ть бы́сть. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бж҃е́ственнѣй па́мѧти твое́й вѣнцє́въ  сла́вы сподо́би. 
Ѿ ме́ртвыхъ чре́слъ произве́дшисѧ, є҆стество́мъ  подо́бна, чⷭ҇таѧ, и҆схожде́нїе разрѣшѝ: ро́ждши же сꙋ́щꙋю  жи́знь, къ жи́зни преста́висѧ бжⷭ҇твеннѣй и҆ ѵ҆поста́снѣй. 
Ли́къ бг҃осло́вѡвъ ѿ конє́цъ, свы́ше же а҆́гг҃лъ  мно́жєства къ сїѡ́нꙋ и҆дѧ́хꙋ, всеси́льнымъ манове́нїемъ,  достодо́лжнѡ, влⷣчце, твоемꙋ̀ погребе́нїю слꙋжа́ще. 
Ѵ҆пакоѝ, гла́съ и҃: 
Блажи́мъ тѧ̀ всѝ ро́ди, бцⷣе дв҃о, въ тѧ́ бо  невмѣсти́мый хрⷭ҇то́съ бг҃ъ на́шъ вмѣсти́тисѧ бл҃говолѝ.  бл҃же́ни є҆смы̀ и҆ мы̀, предста́тельство тѧ̀ и҆мꙋ́ще: де́нь  бо и҆ но́щь мо́лишисѧ ѡ҆ на́съ, и҆ ски́птры црⷭ҇твїѧ твои́ми  моли́твами оу҆твержда́ютсѧ. тѣ́мъ воспѣва́юще вопїе́мъ  тѝ: ра́дꙋйсѧ, бл҃года́тнаѧ, гдⷭ҇ь съ тобо́ю. 
Пѣ́снь д҃. І҆рмо́съ: 
Рѣ̑чи прⷪ҇ро́кѡвъ и҆ гада̑нїѧ воплоще́нїе проѧви́ша  ѿ дв҃ы твоѐ, хрⷭ҇тѐ: сїѧ́нїе блиста́нїѧ твоегѡ̀ во  свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна  съ весе́лїемъ: си́лѣ твое́й сла́ва, чл҃вѣколю́бче. 
Ви́дите лю́дїе и҆ чꙋди́тесѧ: гора́ бо ст҃а́ѧ, и҆  ꙗ҆́вственнаѧ бг҃ꙋ, въ нбⷭ҇ныѧ ѻ҆би́тєли превы́шше  взе́млетсѧ, нб҃о земно́е въ нбⷭ҇ное и҆ нетлѣ́нное селе́нїе  вселѧ́емо. (с. 294) 
Жи́зни присносꙋ́щныѧ и҆ лꙋ́чшїѧ сме́рть твоѧ̀ бы́сть  прехожде́нїе, чⷭ҇таѧ, ѿ привре́менныѧ къ бжⷭ҇твеннѣй  вои́стиннꙋ и҆ непреходи́мѣ, преставлѧ́ѧ тѧ̀, чⷭ҇таѧ, въ  весе́лїи сн҃а зрѣ́ти твоего̀ и҆ гдⷭ҇а. 
Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша: и҆  прїѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋві́ми  под̾ѧ́ша тѧ̀ съ весе́лїемъ, серафі́ми же сла́вѧтъ  ра́дꙋющесѧ. 
И҆́нъ. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Чꙋ́до бѧ́ше зрѣ́ти, нб҃о всѣ́хъ цр҃ѧ̀  ѡ҆дꙋшевле́нное, и҆спражнє́нїѧ преходѧ́щее земна̑ѧ, ꙗ҆́кѡ  чꙋ́дна дѣла̀ твоѧ̑: сла́ва си́лѣ твое́й, гдⷭ҇и. 
А҆́ще и҆ непости́жный сеѧ̀ пло́дъ, и҆́мже нб҃са̀  бы́ша, погребе́нїе прїѧ́тъ во́лею, ꙗ҆́кѡ ме́ртвъ: ка́кѡ  погребе́нїѧ ѿве́ржетсѧ, неискꙋсобра́чнѡ ро́ждшаѧ; 
Въ преставле́нїи твое́мъ, мт҃и бж҃їѧ,  простра́ннѣйшее тѣ́ло твоѐ и҆ бг҃опрїѧ́тное, а҆́гг҃льскаѧ  вѡ́инства свѧще́нными кри́лы, тре́петомъ и҆ ра́достїю  покрыва́хꙋ. 
Пѣ́снь є҃. І҆рмо́съ: 
Бж҃їю и҆ неизрече́ннꙋю добро́тꙋ добродѣ́телей  твои́хъ, хрⷭ҇тѐ, и҆сповѣ́мъ: ѿ присносꙋ́щныѧ бо сла́вы  соприсносꙋ́щное и҆ ѵ҆поста́сное возсїѧ́вый сїѧ́нїемъ, и҆зъ  дѣ́вственныѧ оу҆тро́бы, сꙋ́щымъ во тмѣ̀ и҆ сѣ́ни,  вопло́щсѧ, возсїѧ́лъ є҆сѝ сл҃нце. 
Ꙗ҆́кѡ на ѻ҆́блацѣ, дв҃о, а҆пⷭ҇льскїй ли́къ  носи́мь, къ сїѡ́нꙋ ѿ конє́цъ, слꙋжи́ти тебѣ̀, ѻ҆́блакꙋ  ле́гкомꙋ собира́шесѧ: ѿ неѧ́же вы́шнїй бг҃ъ сꙋ́щымъ во  тмѣ̀ и҆ сѣ́ни пра́ведное возсїѧ̀ сл҃нце. 
Трꙋ́бъ бг҃опрїѧ́тнїи ѧ҆зы́цы бг҃осло́вныхъ мꙋже́й  бл҃гогла́снѣйше бцⷣѣ вопїѧ́хꙋ, и҆схо́днꙋю возглаша́юще  пѣ́снь (с. 295) дх҃омъ: ра́дꙋйсѧ, нетлѣ́нный и҆сто́чниче  бж҃їѧ живонача́льнагѡ и҆ спаси́тельнагѡ всѣ̑мъ воплоще́нїѧ. 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ честнѣ́мъ оу҆спе́нїи  твое́мъ: ты́ бо, неискꙋсобра́чнаѧ дв҃о, ѿ землѝ  преста́виласѧ є҆сѝ къ вѣ́чнымъ ѻ҆би́телемъ, и҆ къ  безконе́чнѣй жи́зни, всѣ̑мъ воспѣва́ющымъ тѧ̀ спасе́нїе  подава́ющаѧ. 
Да возгласѧ́тъ трꙋбы̑ бг҃осло́вѡвъ дне́сь: ѧ҆зы́къ  же многовѣща́нный человѣ́ческїй ны́нѣ да восхва́литъ: да  ѡ҆гласи́тъ же воздꙋ́хъ, безмѣ́рнымъ сїѧ́ѧ свѣ́томъ:  а҆́гг҃ли да пою́тъ пречⷭ҇тыѧ дв҃ы оу҆спе́нїе. 
Сосꙋ́дъ подоба́ше и҆збра́нный, пѣ́нїемъ тѝ ве́сь  оу҆дивлѧ́емь, дв҃и́це, и҆схо́денъ, ве́сь ѡ҆сщ҃е́нъ бг҃ови,  всѣ̑мъ бг҃опрїѧ́тенъ, и҆ се́й и҆́стиннѡ ꙗ҆влѧ́емый, бцⷣе  всепѣ́таѧ. 
Пѣ́снь ѕ҃. І҆рмо́съ: 
Морскі́й пꙋчиноро́дный ки́товъ внꙋ́треннїй ѻ҆́гнь,  тридне́внагѡ твоегѡ̀ погребе́нїѧ проѡбраже́нїе, є҆гѡ́же  і҆ѡ́на прⷪ҇ро́къ показа́сѧ: спасе́нъ бо ꙗ҆́кѡ и҆  предпосла́сѧ неврежде́нъ вопїѧ́ше: пожрꙋ́ ти со гла́сомъ  хвале́нїѧ, гдⷭ҇и. 
Дае́тъ тебѣ̀, же превы́ше є҆стества̀, цр҃ь всѣ́хъ  бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, та́кѡ во  гро́бѣ тѣ́ло соблюдѐ нетлѣ́нно, и҆ спросла́ви  бжⷭ҇твеннымъ преставле́нїемъ, че́сть тебѣ̀ ꙗ҆́кѡ сн҃ъ  мт҃ри да́рꙋѧ. 
Вои́стиннꙋ тѧ̀ ꙗ҆́кѡ свѣ́телъ свѣ́щникъ  невеще́ственнагѡ свѣ́та, кади́льницꙋ златꙋ́ю бжⷭ҇твеннагѡ  оу҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ,  скрижа́ль бг҃опи́саннꙋю, ковче́гъ ст҃ы́й, трапе́зꙋ сло́ва  жи́зни, дв҃о ржⷭ҇тво̀ твоѐ. 
И҆́нъ. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. (с. 296) 
И҆зъ тебє̀ жи́знь возсїѧ̀, ключѝ дѣ́вства не  рꙋши́вши: ка́кѡ оу҆́бѡ пречи́стое и҆ живонача́льное твоѐ  тѣ́ло и҆скꙋше́нїѧ сме́рти бы́сть прича́стно. 
Жи́зни бы́вши хра́мъ, жи́знь присносꙋ́щнꙋю  оу҆лꙋчи́ла є҆сѝ: сме́ртїю бо къ животꙋ̀ преминꙋ́ла  є҆сѝ, ꙗ҆́же жи́знь ро́ждши воѷпоста́снꙋю. 
Конда́къ, гла́съ в҃: 
Въ моли́твахъ неꙋсыпа́ющꙋю бцⷣꙋ и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ мт҃рь,  къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: 
Ѡ҆градѝ моѧ̑ помышлє́нїѧ хрⷭ҇тѐ мо́й, и҆́бо  стѣ́нꙋ мі́ра воспѣ́ти дерза́ю, чи́стꙋю мт҃рь твою̀, на  столпѣ̀ глагѡ́лъ оу҆крѣпи́ мѧ, и҆ въ тѧ́жкихъ мы́слехъ  застꙋпи́ мѧ: ты́ бо взыва́ющымъ, и҆ просѧ́щымъ вѣ́рою,  молє́нїѧ и҆сполнѧ́еши. ты̀ мнѣ̀ оу҆́бѡ да́рꙋй ѧ҆зы́къ  прино́сенъ, и҆ по́мыслъ непосты́денъ: всѧ́кое бо даѧ́нїе  сїѧ́нїѧ ѿ тебє̀ низпосыла́етсѧ свѣтопода́телю, во  оу҆тро́бꙋ всели́выйсѧ приснодѣ́вственнꙋю. 
Пѣ́снь з҃. І҆рмо́съ: 
Безстꙋ́днѣй ꙗ҆́рости же и҆ ѻ҆гню̀, бжⷭ҇твенное  жела́нїе сопротивлѧ́ѧсѧ, ѻ҆́гнь оу҆́бѡ ѡ҆роша́ше,  ꙗ҆́рости же смѣѧ́шесѧ, бг҃одохнове́нною слове́сною  прпⷣбныхъ тривѣща́нною цѣвни́цею, противовѣща́ѧ  мꙋсїкі̑йскимъ ѻ҆рга́нѡмъ посредѝ пла́мене:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Бг҃одѣ̑ланныѧ скрижа̑ли мѡѷсе́й, пи̑санныѧ  бжⷭ҇твеннымъ дх҃омъ, ꙗ҆́ростїю сокрꙋ́шъ: но сего̀ влⷣка.  ро́ждшꙋю неврежде́ннꙋ въ нбⷭ҇ныѧ сохра́нь до́мы, ны́нѣ  внꙋ́трь вселѝ. съ не́ю и҆гра́юще вопїе́мъ хрⷭ҇тꙋ̀:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Въ кѷмва́лѣхъ оу҆сты̀ чи́стыми, мꙋсїкі́йски же  се́рдцемъ (с. 297) свѣ́тлымъ, доброгла́сною трꙋбо́ю,  высо́кою мы́слїю, дв҃ы и҆ чи́стыѧ въ наро́читый и҆збра́нный  де́нь преставле́нїѧ, дѣ́тельными пле́щꙋще рꙋка́ми,  вопїе́мъ: препросла́вленный ѻ҆тцє́въ и҆ на́шъ бж҃е,  бл҃гослове́нъ є҆сѝ. 
Бг҃омꙋ́дрїи собери́тесѧ лю́дїе: бж҃їѧ бо сла́вы  селе́нїе, ѿ сїѡ́на преставлѧ́етсѧ къ нбⷭ҇номꙋ жили́щꙋ,  и҆дѣ́же гла́съ чи́стъ пра́зднꙋющихъ, гла́съ несказа́ннагѡ  ра́дованїѧ, и҆ въ весе́лїи вопїю́щихъ хрⷭ҇тꙋ̀:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Ю҆́ношы и҆ дв҃ы, дв҃ыѧ же и҆ бг҃ома́тере па́мѧть  чтꙋ́ще, ста́рцы и҆ мона́си, ца́рїе и҆ сꙋдїи̑ по́йте:  ѻ҆тє́цъ на́шихъ гдⷭ҇и и҆ бж҃е, бл҃гослове́нъ є҆сѝ. 
Да вострꙋ́бѧтъ трꙋбо́ю дх҃о́вною го́ры нбⷭ҇ныѧ: да  ра́дꙋютсѧ хо́лми, и҆ да и҆гра́ютъ бжⷭ҇твеннїи а҆пⷭ҇ли:  цр҃и́ца къ сн҃ꙋ преставлѧ́етсѧ, съ ни́мъ ца́рствꙋющи. 
Всесвѧще́нное преставле́нїе, бжⷭ҇твенныѧ твоеѧ̀ и҆  нетлѣ́нныѧ мт҃ре, премі́рныѧ вы́шнихъ си́лъ совокꙋпѝ  чи́ны, весели́тисѧ съ сꙋ́щими на землѝ тебѣ̀ пою́щими:  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Пла́мень ѡ҆роша́ющь прпⷣбныѧ, ѕлочести̑выѧ же  попалѧ́ющь, а҆́гг҃лъ бж҃їй всемо́щный, показа̀ ѻ҆трокѡ́мъ,  живонача́льный же и҆сто́чникъ содѣ́ла бцⷣꙋ, тлю̀ сме́рти,  и҆ живо́тъ точа́щꙋ пою́щымъ: содѣ́телѧ є҆ди́наго пои́мъ  и҆збавле́нїи, и҆ превозно́симъ во всѧ̑ вѣ́ки. 
Глаго́лы послѣ́довахꙋ бжⷭ҇твенномꙋ ковче́гꙋ  свѧще́нномꙋ, всѐ мно́жество бг҃осло́вѡвъ въ сїѡ́нѣ: ка́мѡ  и҆́деши ны́нѣ, ски́нїе, зовꙋ́ще, бг҃а жива́гѡ; не преста́й  призира́ющи вѣ́рою пою́щыѧ: содѣ́телѧ є҆ди́наго пое́мъ  и҆збавле́ннїи и҆ превозно́симъ во всѧ̑ вѣ́ки. (с. 298) 
Ꙗ҆́коже воздѣ́вши рꙋ́цѣ, и҆схо́диши,  всенепоро́чнаѧ, рꙋ́цѣ, и҆́миже бг҃а носи́ла є҆сѝ пло́тїю,  со дерзнове́нїемъ ꙗ҆́кѡ мт҃и рекла̀ є҆сѝ къ рожде́нномꙋ:  ꙗ҆̀же мѝ да́лъ є҆сѝ, во вѣ́ки сохранѝ, вопїю́щыѧ  тебѣ̀: содѣ́телѧ є҆ди́наго пое́мъ и҆зба́вленнїи и҆  превозно́симъ во всѧ̑ вѣ́ки. 
И҆́нъ. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Па́мѧть твою̀, чⷭ҇таѧ дв҃о, нача̑ла же и҆ вла̑сти и҆  си̑лы, а҆́гг҃ли, а҆рха́гг҃ли, прⷭ҇то́ли, гдⷭ҇ьства,  херꙋві́ми сла́вѧтъ, и҆ стра́шнїи серафі́ми: чл҃вѣ́ческїй же  ро́дъ пое́мъ и҆ превозно́симъ во всѧ̑ вѣ́ки. 
И҆́же стра́ннѡ всели́выйсѧ, бцⷣе, въ чи́стое чре́во  твоѐ воплоща́емь, се́й всесщ҃е́нный дх҃ъ тво́й прїе́мъ,  оу҆ себє̀ оу҆поко́и: ꙗ҆́кѡ должни́къ сн҃ъ. тѣ́мже тѧ̀  пое́мъ, дв҃о, и҆ превозно́симъ во всѧ̑ вѣ́ки. 
Ѽ вы́ше оу҆ма̀ чꙋде́съ приснодв҃ы же и҆  бг҃ома́тере! во гро́бъ бо все́льшисѧ, показа̀ ра́й, є҆мꙋ́же  предстоѧ́ще дне́сь, ра́дꙋющесѧ пое́мъ: гдⷭ҇и по́йте дѣла̀,  и҆ превозноси́те є҆го̀ во всѧ̑ вѣ́ки. 
На ѳ҃-й пѣ́сни Честнѣ́йшꙋю не пое́мъ, но пое́мъ  припѣ́вы пра́здника: 
Ро́ди всѝ блажи́мъ тѧ̀ є҆ди́нꙋ бцⷣꙋ. 
И҆лѝ: А҆́гг҃ли, оу҆спе́нїе пречⷭ҇тыѧ ви́дѣвше,  оу҆диви́шасѧ, ка́кѡ дв҃аѧ восхо́дитъ ѿ землѝ на нб҃о. 
Та́же і҆рмо́съ: Побѣжда́ютсѧ є҆стества̀  оу҆ста́вы: И҆ вторы́й ли́къ пое́тъ то́йже припѣ́въ и҆  і҆рмо́съ. И҆ на кі́йждо тропа́рь пою́тъ то́йже припѣ́въ, по  є҆ди́ножды. 
Пѣ́снь ѳ҃. І҆рмо́съ:  
Побѣжда́ютсѧ є҆стества̀ оу҆ста́вы въ тебѣ̀, дв҃о  чⷭ҇таѧ: (с. 299) дѣ́вствꙋетъ бо ржⷭ҇тво̀, и҆ живо́тъ  пред̾ѡбрꙋча́етъ сме́рть: по рождествѣ̀ дв҃а, и҆ по сме́рти  жива̀, спаса́еши при́снѡ, бцⷣе, наслѣ́дїе твоѐ. 
Дивлѧ́хꙋсѧ а҆́гг҃льскїѧ си̑лы, въ сїѡ́нѣ смотрѧ́юще  своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ  бо ро́ждшей, сынолѣ́пнѡ провозглаша́ше: грѧдѝ, чⷭ҇таѧ, съ  сн҃омъ и҆ бг҃омъ просла́влена бꙋ́ди. 
Ѡ҆прѧ́та ли́къ а҆по́стольскїй бг҃опрїѧ́тное тѣ́ло  твоѐ, со стра́хомъ зрѧ́ще, и҆ гла́сомъ ве́лїимъ вѣща́юще:  въ нбⷭ҇ныѧ до́мы къ сн҃ꙋ восходѧ́щи, спаса́еши при́снѡ,  бцⷣе, наслѣ́дїе твоѐ. 
Посе́мъ пе́рвый ли́къ пое́тъ втора́гѡ канѡ́на  припѣ́въ:  
Велича́й, дꙋшѐ моѧ̀, ѿ землѝ на нб҃о чⷭ҇тно́е  преставле́нїе бж҃їѧ мт҃ре. 
И҆ і҆рмо́съ: Всѧ́къ земноро́дный: И҆ вторы́й ли́къ  пое́тъ то́йже припѣ́въ и҆ і҆рмо́съ. И҆ на кі́йждо тропа́рь  пою́тъ то́йже припѣ́въ по є҆ди́ножды. 
И҆́нъ. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное преставле́нїе  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе,  чⷭ҇таѧ приснодв҃о. 
Прїиди́те въ сїѡ́нъ, на бжⷭ҇твеннꙋю и҆ тꙋ́чнꙋю го́рꙋ  жива́гѡ бг҃а, возра́дꙋемсѧ, бцⷣꙋ зрѧ́ще: къ ѕѣлѡ́ бо  лꙋ́чшей и҆ бжⷭ҇твеннѣй сѣ́ни, ꙗ҆́кѡ мт҃рь сїю̀ во ст҃а̑ѧ  ст҃ы́хъ хрⷭ҇то́съ преста́ви. 
Прїиди́те, вѣ́рнїи, ко гро́бꙋ пристꙋ́пимъ бж҃їѧ  мт҃ре, и҆ ѡ҆б̾и́мемъ сердцы̀ и҆ оу҆стна́ми, ѻ҆чесы̀ и҆  лице́мъ чи́стѡ прикаса́ющесѧ, и҆ почерпа́юще и҆сцѣле́нїй  незави̑стныѧ да́ры ѿ и҆сто́чника приснотекꙋ́щагѡ. 
Прїимѝ ѿ на́съ пѣ́снь и҆схо́днꙋю, мт҃и жива́гѡ  бг҃а, (с. 300) и҆ свѣтоно́сною твое́ю и҆ бжⷭ҇твенною  ѡ҆сѣнѝ бл҃года́тїю, во́инствꙋ побѣди́тєльнаѧ,  хрⷭ҇толю̑бнымъ лю́демъ ми́ръ, ѡ҆ставле́нїе пою́щымъ, и҆  дꙋша́мъ спасе́нїе подаю́щи. 
Та́же ѻ҆́ба ли́ка, сше́дшесѧ вкꙋ́пѣ, пою́тъ пе́рвагѡ  канѡ́на припѣ́въ, и҆ і҆рмо́съ: Побѣжда́ютсѧ є҆стества̀:  И҆ втора́гѡ канѡ́на припѣ́въ, и҆ і҆рмо́съ: Всѧ́къ  земноро́дный: 
И҆ покло́нъ. 
Свѣти́ленъ. Подо́бенъ: Не́бо ѕвѣзда́ми: 
А҆пⷭ҇ли ѿ конє́цъ совокꙋ́пльшесѧ здѣ̀, въ  геѳсїмані́йстѣй ве́си погреби́те тѣ́ло моѐ: и҆ ты̀, сн҃е  и҆ бж҃е мо́й,прїимѝ дꙋ́хъ мо́й. 
Три́жды. 
На хвали́техъ стїхи̑ры на д҃, гла́съ д҃. Подо́бенъ:  Ꙗ҆́кѡ до́блѧ: 
Въ сла́вномъ оу҆спе́нїи твое́мъ ꙳ нб҃са̀ ра́дꙋютсѧ,  ꙳ и҆ а҆́гг҃льскаѧ возра́довашасѧ вѡ́инства, ꙳ всѧ́ же землѧ̀  весели́тсѧ, ꙳ пѣ́снь тебѣ̀ и҆схо́днꙋю провозглаша́ющи, ꙳  мт҃ри всѣ́ми влⷣчествꙋющагѡ, ꙳ неискꙋсобра́чнаѧ прест҃а́ѧ  дв҃о, ꙳ ꙗ҆́же ро́дъ человѣ́ческїй и҆зба́вльшаѧ ꙳  прароди́тельнагѡ ѡ҆сꙋжде́нїѧ. 
Два́жды. 
Ѿ конє́цъ стеко́шасѧ ꙳ а҆пⷭ҇лѡвъ лꙋ́чшїи, ꙳  бг҃онача́льнымъ манове́нїемъ, погребсти́ тѧ, и҆ ѿ землѝ  взе́млемꙋ тѧ̀ ꙳ къ высотѣ̀ зрѧ́ще, ꙳ гла́съ гаврїи́ловъ  ра́достїю вопїѧ́хꙋ тебѣ̀: ꙳ ра́дꙋйсѧ, носи́ло бж҃ества̀  всегѡ̀: ра́дꙋйсѧ, є҆ди́на, земна̑ѧ съ вы́шними ꙳ ржⷭ҇тво́мъ  твои́мъ совокꙋ́пльшаѧ. 
Ꙗ҆́же живо́тъ ро́ждшаѧ, ꙳ къ жи́зни преминꙋ́ла  є҆сѝ ꙳ честны́мъ оу҆спе́нїемъ твои́мъ безсме́ртнѣй, ꙳  дорѷносѧ́щымъ тѧ̀ а҆́гг҃лѡмъ, ꙳ нача́лѡмъ и҆ си́ламъ, ꙳  а҆пⷭ҇лѡмъ и҆ прⷪ҇ро́кѡмъ, ꙳ и҆ все́й тва́ри, прїе́мшꙋ же  нетлѣ́нными дла́ньми сн҃ꙋ твоемꙋ̀ ꙳ непоро́чнꙋю дꙋ́шꙋ  твою̀, дв҃о мт҃и бг҃оневѣ́сто. 
Сла́ва, и҆ ны́нѣ, гла́съ ѕ҃: 
На безсме́ртное твоѐ оу҆спе́нїе, бцⷣе мт҃и  живота̀, ѻ҆́блацы а҆пⷭ҇лы по воздꙋ́хꙋ восхища́хꙋ, и҆ по  мі́рꙋ разсѣ̑ѧнныѧ, во є҆ди́номъ ли́цѣ предста́ша  прест҃о́мꙋ твоемꙋ̀ (с. 301) тѣ́лꙋ, є҆́же и҆ погре́бше  че́стнѡ, гла́съ тебѣ̀ гаврїи́ловъ пою́ще вопїѧ́хꙋ:  ра́дꙋйсѧ, бл҃года́тнаѧ, дв҃о мт҃и безневѣ́стнаѧ, гдⷭ҇ь съ  тобо́ю. съ ни́миже ꙗ҆́кѡ сн҃а твоего̀ и҆ бг҃а на́шего  молѝ, спасти́сѧ дꙋша́мъ на́шымъ. 
Славосло́вїе вели́кое. И҆ ѿпꙋ́стъ, и҆ дае́тсѧ  є҆ле́й ѿ канди́ла прест҃ы́ѧ бцⷣы, и҆ ча́съ а҃, и҆  коне́чный ѿпꙋ́стъ. 
На лїтꙋргі́и: Блажє́нна, а҃-гѡ канѡ́на, пѣ́снь г҃-ѧ,  на д҃: и҆ в҃-гѡ канѡ́на пѣ́снь ѕ҃-ѧ, на д҃. По вхо́дѣ  тропа́рь пра́здника: Сла́ва, и҆ ны́нѣ, конда́къ.  Прокі́менъ, пѣ́снь бцⷣы, гла́съ г҃: Вели́читъ дꙋша̀ моѧ̀  гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ.  Сті́хъ: Ꙗ҆́кѡ призрѣ̀ на смире́нїе рабы̀ своеѧ̀, се́  бо ѿны́нѣ оу҆блажа́тъ мѧ̀ всѝ ро́ди. А҆пⷭ҇лъ къ  фїлїпписі́ємъ, зача́ло с҃м. А҆ллилꙋ́їа, гла́съ в҃:  Воскреснѝ, гдⷭ҇и, въ поко́й тво́й: Сті́хъ: Клѧ́тсѧ  гдⷭ҇ь дв҃дꙋ и҆́стиною: Є҆ѵⷢ҇лїе лꙋкѝ, зача́ло н҃д.  Вмѣ́стѡ Досто́йна, пое́мъ і҆рмо́съ: Побѣжда́ютсѧ  є҆стества̀ оу҆ста́вы: и҆ до ѿда́нїѧ. Прича́стенъ:  Ча́шꙋ спасе́нїѧ прїимꙋ̀: 
На трапе́зѣ оу҆тѣше́нїе бра́тїи. А҆́ще ли  бꙋ́детъ пра́здникъ се́й въ сре́дꙋ, и҆лѝ въ пѧто́къ:  Разрѣша́емъ то́чїю на ры́бꙋ и҆ вїно̀. А҆́ще ли въ  понедѣ́льникъ: И҆ мїрѧ́не разрѣша́ютъ на мѧ́со, и҆  сы́ры, и҆ ꙗ҆́ица: мона́си же то́чїю на ры́бꙋ и҆ вїно̀.  Пра́зднꙋетсѧ оу҆́бѡ се́й пра́здникъ де́вѧть дні́й. 
🕅 Подоба́етъ вѣ́дати: а҆́ще слꙋчи́тсѧ  пра́здникъ пресвѧты́ѧ бцⷣы оу҆спе́нїѧ въ недѣ́лю: 
Въ сꙋббѡ́тꙋ, на ма́лѣй вече́рни: на Гдⷭ҇и,  воззва́хъ, стїхи̑ры воскрⷭ҇ны гла́са, д҃: Сла́ва, и҆ ны́нѣ,  пра́здника. На стїхо́внѣ стїхи́ра, воскрⷭ҇на є҆ди́на,  и҆ пра́здника, стїхо́вна вели́кїѧ вече́рни, съ припѣ́вы  пра́здника. Сла́ва, и҆ ны́нѣ, пра́здника. Тропа́рь  воскрⷭ҇нъ. Сла́ва, и҆ ны́нѣ, пра́здника. Є҆ктенїа̀ ма́лаѧ,  и҆ ѿпꙋ́стъ. 
На вели́цѣй вече́рни. По ѻ҆бы́чной каѳі́смѣ, на  Гдⷭ҇и, воззва́хъ, стїхи̑ры воскрⷭ҇ны трѝ: и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ пра́здника ѕ҃:  Сла́ва, и҆ ны́нѣ, пра́здника. Вхо́дъ. Прокі́менъ днѐ:  и҆ чтє́нїѧ (с. 302) трѝ, пра́здника. На лїті́и  стїхи̑ры, и҆ Сла́ва, и҆ ны́нѣ, пра́здника. На  стїхо́внѣ стїхи̑ры воскрⷭ҇ны. Сла́ва, и҆ ны́нѣ,  пра́здника. На благослове́нїи хлѣ́бѡвъ тропа́рь  пра́здника, три́жды, и҆ чте́нїе въ посла́нїихъ. 
На оу҆́трени, на Бг҃ъ гдⷭ҇ь, тропа́рь  воскрⷭ҇нъ, два́жды. Сла́ва, и҆ ны́нѣ, пра́здника. По  ѻ҆бы́чныхъ каѳі́смахъ, сѣда́льны воскрⷭ҇ны съ бг҃орѡ́дичны  и҆́хъ. И҆ чте́нїе во є҆ѵⷢ҇лїи толково́мъ, недѣ́лѧ  рѧдова́ѧ. Та́же многоми́лостиво: и҆ тропарѝ,  А҆́гг҃льскїй собо́ръ: и҆ сѣда́льны всѝ пра́здника, по  є҆ди́ножды. И҆ чте́нїе пра́здника. Степє́нна гла́са.  Прокі́менъ, и҆ є҆ѵⷢ҇лїе пра́здника. Та́же,  Воскресе́нїе хрⷭ҇то́во: Ѱало́мъ н҃. И҆ цѣлова́нїе  є҆ѵⷢ҇лїа, по ѻ҆бы́чаю. Посе́мъ Сла́ва, Моли́твами  бцⷣы: И҆ ны́нѣ, то́йже. Стїхи́ра пра́здника. Канѡ́нъ  воскрⷭ҇нъ со і҆рмосо́мъ на д҃: и҆ бцⷣы на в҃: и҆ пра́здника  ѻ҆́ба канѡ́на на и҃. Катава́сїа, і҆рмосы̀ пра́здника,  ѻ҆бои́хъ канѡ́нѡвъ. По г҃-й пѣ́сни конда́къ воскрⷭ҇нъ,  ѵ҆пакоѝ пра́здника є҆ди́ножды. По ѕ҃-й пѣ́сни  конда́къ пра́здника и҆ і҆́косъ. И҆ чте́мъ про́логъ. На  ѳ҃-й пѣ́сни припѣ́вы не пое́мъ, но Честнѣ́йшꙋю:  Свѣти́ленъ воскре́сенъ. Сла́ва, и҆ ны́нѣ, пра́здника.  На хвали́техъ стїхи̑ры воскрⷭ҇ны д҃: и҆ пра́здника д҃,  съ припѣ́вы пра́здника, Сла́ва, пра́здника: И҆ ны́нѣ,  Пребл҃гослове́нна є҆сѝ: и҆ славосло́вїе вели́кое.  Трⷭ҇то́е. Тропа́рь воскрⷭ҇нъ то́чїю. Є҆ктєнїѝ, и҆  ѿпꙋ́стъ. Дае́тсѧ же и҆ є҆ле́й ѿ канди́ла пра́здника.  Та́же стїхи́ра є҆ѵⷢ҇льскаѧ, и҆ ѡ҆глаше́нїе, и҆ ѻ҆бы́чное  и҆схожде́нїе. И҆ ча́съ а҃ въ притво́рѣ. На а҃-мъ часѣ̀  тропа́рь воскрⷭ҇нъ. Сла́ва, пра́здника: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ  воскре́сенъ: и҆ ѿпꙋ́стъ. Та́коже и҆ на про́чихъ часѣ́хъ  тропа́рь воскре́сенъ. Сла́ва, пра́здника: И҆ ны́нѣ,  бг҃оро́диченъ часѡ́въ. Конда́къ пра́здника, и҆ воскре́сенъ,  глаго́лемъ премѣнѧ́юще. 
На лїтꙋргі́и, Бл҃жє́нна воскре́сна гла́са на ѕ҃: и҆  пра́здника, пѣ́снь г҃, на д҃. По вхо́дѣ тропа́рь  воскре́сенъ, и҆ пра́здника. Сла́ва, конда́къ воскре́сенъ: И҆  ны́нѣ, пра́здника. Прокі́менъ, а҆пⷭ҇лъ, а҆ллилꙋ́їа, и҆  є҆ѵⷢ҇лїе, и҆ прича́стенъ днѐ, и҆ пра́здника. 


(с. 303) 
Мѣ́сѧца тогѡ́же въ ѕ҃ї-й де́нь. 
Ѿ є҆де́са пренесе́нїе въ кѡнстанті́нь гра́дъ  нерꙋкотворе́ннагѡ ѻ҆́браза, гдⷭ҇а на́шегѡ і҆и҃са хрⷭ҇та̀,  ре́кше ст҃а́гѡ оу҆брꙋ́са: 
И҆ ст҃а́гѡ мꙋ́ченика дїоми́да. 
На Гдⷭ҇и, воззва́хъ, стїхи̑ры на ѕ҃: оу҆спе́нїѧ,  г҃: и҆ ѻ҆́браза, г҃. 
Стїхи̑ры оу҆спе́нїѧ, гла́съ в҃. Подо́бенъ: Кі́ими  похва́льными: 
Кі́ими недосто́йными оу҆стна́ми оу҆блажи́мъ бцⷣꙋ,  честнѣ́йшꙋю тва́ри, и҆ ст҃ѣ́йшꙋю сꙋ́щꙋ херꙋві̑мъ, и҆  всѣ́хъ а҆́гг҃лъ: престо́лъ ца́рскїй недви́жимый: до́мъ, въ  не́мже всели́сѧ превы́шнїй: спасе́нїе мі́ра, бж҃їе  свѧще́нїе, подаю́щꙋю вѣ̑рнымъ въ бжⷭ҇твеннѣй па́мѧти є҆ѧ̀  бога́тнѡ ве́лїю ми́лость; 
Ка̑ѧ стра̑шнаѧ пѣ̑нїѧ, ꙗ҆̀же принесо́ша тѝ  тогда̀, дв҃о, ѻ҆́крестъ твоегѡ̀ ѻ҆дра̀ стоѧ́щїи, всѝ,  и҆̀же сло́ва а҆пⷭ҇ли; и҆ оу҆жа́снѣ вопїю́ще: ѿхо́дитъ  цр҃е́ва пала́та, возвыша́етсѧ кївѡ́тъ свѧще́нїѧ, двє́ри  возми́тесѧ, ꙗ҆́кѡ да бж҃їѧ две́рь вни́детъ въ ра́дость,  мі́рꙋ непреста́ннѡ просѧ́щи ве́лїѧ ми́лости. 
Ка̑ѧ дꙋхѡ́внаѧ пѣ̑нїѧ ны́нѣ принесе́мъ тебѣ̀,  всест҃а́ѧ; безсме́ртнымъ бо оу҆спе́нїемъ твои́мъ ве́сь  мі́ръ ѡ҆свѧти́ла є҆сѝ, и҆ ко премі̑рнымъ прешла̀ є҆сѝ,  добро́тꙋ разꙋмѣва́ти вседержи́телѧ, и҆ семꙋ̀ ꙗ҆́коже мт҃и  сра́доватисѧ, а҆́гг҃льскимъ тѧ̀ чинѡ́мъ дорѷносѧ́щымъ,  чⷭ҇таѧ, и҆ дꙋша́мъ првⷣныхъ, съ ни́миже просѝ на́мъ ми́ра,  и҆ ве́лїѧ ми́лости. 
И҆́ны стїхи̑ры ѻ҆́браза, гла́съ и҆ подо́бенъ  то́йже: 
Кі́има земноро́днїи ѻ҆чи́ма воззри́мъ на ѻ҆́бразъ  тво́й, (с. 304) є҆го́же а҆́гг҃льскаѧ вѡ́инства зрѣ́ти  оу҆до́бь не мо́гꙋтъ, свѣ́томъ бжⷭ҇твеннымъ блиста́ющаго;  ѿхо́дитъ бо ѿ землѝ невѣ́рныхъ дне́сь, и҆ ко гра́дꙋ  ца́рствꙋющемꙋ и҆ благочєсти́вымъ лю́демъ прихо́дитъ,  бжⷭ҇твеннымъ ма́нїемъ: на є҆гѡ́же восхожде́нїе ꙗ҆влѧ́ютсѧ  ца́рїе, припа́дающе семꙋ̀ со стра́хомъ, хрⷭ҇тѐ, и҆ вѣ́рою. 
Кі́ими земні́и ѡ҆сѧ́жемъ ѻ҆́бразъ тво́й, сло́ве,  дла́ньми ѡ҆скверне́ны грѣхмѝ, безгрѣ́шнагѡ бг҃а на́шегѡ,  и҆́же во ѡ҆скверне́нныхъ непристꙋ́пнагѡ; покрыва́ютъ  херꙋві́ми ѻ҆чеса̀ трепе́щꙋще, не терпѧ́тъ серафі́ми зрѣ́ти  сла́вы твоеѧ̀: стра́хомъ тебѣ̀ рабо́таетъ тва́рь. да не  оу҆̀бо ѡ҆сꙋ́диши на́съ, недосто́йнѣ тво́й зра́къ, хрⷭ҇тѐ,  съ тре́петомъ цѣлꙋ́ющихъ вѣ́рнѡ. 
Па́ки влⷣчнѧгѡ торжества̀ наста̀ бжⷭ҇твенный де́нь,  се́ бо въ вы́шнихъ сѣдѧ́й, ны́нѣ ꙗ҆́вѣ на́съ посѣтѝ,  честны́ѧ ра́ди є҆гѡ̀ і҆кѡ́ны: и҆́же въ вы́шнихъ херꙋві́мы  сы́й неви́димый, зри́тсѧ пи́саннѣ, и҆́мже оу҆подо́бисѧ,  пе́рстомъ пречⷭ҇тымъ ѻ҆́ч҃имъ и҆з̾ѡбраже́нъ неизрече́ннѡ,  по подо́бїю тогѡ̀. є҆́йже вѣ́рою и҆ любо́вїю покланѧ́ющесѧ  ѡ҆свѧща́емсѧ. 
Сла́ва, гла́съ и҃: 
Чл҃вѣколю́бче влⷣко, вели́ка твоегѡ̀ смотре́нїѧ  бе́здна: въ ро́ды бо родѡ́въ твоѐ благодѣ́тельствꙋѧ  созда́нїе, пречⷭ҇тагѡ твоегѡ̀ лица̀ зра́къ и҆з̾ѡбрази́въ,  а҆́ѵгарю вѣ́рномꙋ посла́лъ є҆сѝ возжела́вшꙋ тѧ̀ ви́дѣти,  по бж҃ествꙋ̀ херꙋві́мы неви́димаго: ꙗ҆́кѡ да тво́й  ѻ҆́бразъ зрѧ́ще, на́съ ра́ди вопло́щшагѡсѧ, и҆  пострада́вшагѡ во́лею, къ твое́й любвѝ распала́емсѧ, ю҆́же  на на́съ и҆злїѧ̀ вели́кїѧ ра́ди твоеѧ̀ ми́лости. 
И҆ ны́нѣ, гла́съ то́йже: 
Дв҃и́честїи ли́цы дне́сь та́йнѡ ѻ҆дрꙋ̀ дв҃ы и҆  мт҃ре ѻ҆́крестъ предстоѧ́тъ, и҆ дꙋ́шы првⷣныхъ  ѡ҆бстꙋпи́вше цр҃и́цꙋ (с. 305) сла́вѧтъ. ѻ҆́ви оу҆́бѡ  ꙗ҆́кѡ да́ръ дѣ́вство вмѣ́стѡ мѵ́ра прино́сѧтъ: ѻ҆́ви же  невеще́ственное пѣ́нїе съ добродѣ́телїю прино́сѧтъ,  подоба́етъ бо мт҃ри бж҃їи ꙗ҆́кѡ цари́цѣ ца́рскими  добродѣ́тельми свѣтлосїѧ́ющими дорѷноси́тисѧ. съ ни́миже  и҆ мы̀, житїѐ чи́стое совне́сше, и҆зы́демъ къ погребе́нїю  сꙋ́щїѧ мт҃ре бг҃а на́шегѡ, пѣ́ньми и҆ пѣ́сньми дꙋхо́вными  согла́снѡ ю҆̀ оу҆блажа́юще. 
На стїхо́внѣ стїхи̑ры оу҆спе́нїѧ, гла́съ д҃. 
Подо́бенъ: Да́лъ є҆сѝ зна́менїе: 
Не колесни́ца ѻ҆гнезра́чнаѧ ꙳ ѿ земны́хъ тѧ̀  преста́ви, ꙳ ꙗ҆́коже и҆лїю̀ пра́веднаго: ꙳ но са́мое сл҃нце  пра́вды, ꙳ на рꙋкꙋ̀ своє́ю прест҃ꙋ́ю твою̀ дꙋ́шꙋ, ꙳ ꙗ҆́кѡ  непоро́чнꙋю прїе́мъ, ꙳ въ себѣ̀ оу҆поко́и, ꙳ и҆ пресла́внѡ  тѧ̀, чⷭ҇таѧ, преста́вивъ почтѐ, ꙳ въ ра́дости па́че  оу҆ма̀. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀ и҆  кївѡ́тъ свѧты́ни твоеѧ̀. 
Прїиди́те, ѽ празднолю́бцы! ꙳ бж҃їѧ мт҃ре дне́сь ꙳  ст҃о́е преставле́нїе свѣ́тлѡ соверши́мъ: ꙳ въ рꙋ́цѣ бо  и҆́стиннѡ, ꙳ ѿ нетлѣ́нна ѻ҆ц҃а̀ возсїѧ́вшагѡ пе́рвѣе, ꙳  и҆ напослѣ́докъ и҆зъ оу҆тро́бы є҆ѧ̀, ꙳ бжⷭ҇твеннꙋю и҆  пречⷭ҇тꙋю дꙋ́шꙋ предадѐ ра́дꙋющисѧ, ꙳ і҆и҃са бг҃а на́шегѡ,  ꙳ и҆ мо́литъ спасти́сѧ на́мъ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Чꙋ́до преꙋжа́сно, ꙳ ꙗ҆́же во оу҆тро́бѣ  невмѣсти́маго цр҃ѧ̀ носи́вшаѧ, ꙳ во гро́бѣ полага́етсѧ: ꙳  и҆ а҆́гг҃льстїи собо́ри со а҆пⷭ҇лы, со стра́хомъ погреба́ютъ  ꙳ тоѧ̀ бг҃опрїѧ́тное тѣ́ло и҆ честно́е: ꙳ и҆ сїѐ  возвы́сивъ, на нб҃са̀ возведѐ, ꙳ і҆и҃съ сн҃ъ є҆ѧ̀, ꙳ и҆  спа́съ дꙋ́шъ на́шихъ. 
Сла́ва, гла́съ ѕ҃: 
Гдⷭ҇и, воплоти́лсѧ є҆сѝ, ꙗ҆́коже восхотѣ́лъ,  и҆зво́лилъ є҆сѝ воспрїѧ́ти нищетꙋ̀ на́шꙋ, и҆ бога́тство  благосе́рдїѧ показа́лъ є҆сѝ, и҆́мже мѧ̀ пе́рсть ѡ҆божи́лъ  є҆сѝ. сла́вимъ тѧ̀, (с. 306) чл҃вѣколю́бче, смотре́нїѧ  ѻ҆́бразъ ви́дѧще зра́ка твоегѡ̀: си́мъ невозбра́ннѡ во  є҆де́мъ вхо́дъ, сп҃се, да́рꙋй рабѡ́мъ твои̑мъ, презира́ѧ  всѧ̑ прегрѣшє́нїѧ. 
И҆ ны́нѣ, гла́съ и҃. Леѡ́нта деспо́та: 
Оу҆вѣрѧ́ѧ і҆и҃съ сн҃ъ тво́й, бцⷣе, и҆ бг҃ъ на́шъ,  два̀ є҆стества̀ своѧ̑, ꙗ҆́кѡ оу҆́бѡ чл҃вѣ́къ  оу҆мира́етъ, и҆ ꙗ҆́коже бг҃ъ востае́тъ. и҆ тѧ̀, бг҃ома́ти,  зако́номъ є҆стества̀ оу҆мре́ти благоизво́ли, да не  невѣ̑рнымъ привидѣ́нїе мни́тсѧ смотре́нїе. прешла́ бо  є҆сѝ къ нбⷭ҇нѣй странѣ̀, нбⷭ҇наѧ невѣ́сто, ꙗ҆́кѡ ѿ  черто́га селе́нїѧ твоегѡ̀ ѿ землѝ взѧта̀, ѡ҆свѧти́сѧ  воздꙋ́хъ восхожде́нїемъ твои́мъ, ꙗ҆́кѡ просвѣти́сѧ землѧ̀  ржⷭ҇тво́мъ твои́мъ: предпосыла́ютъ а҆пⷭ҇ли, и҆ а҆́гг҃ли  под̾е́млютъ. тѣ́мже, погре́бше пречⷭ҇тое тѣ́ло твоѐ и҆  надгро́бное пѣ́нїе воспѣ́вше, оу҆жа́снѡ зрѧ́хꙋ и҆ со  стра́хомъ глаго́лахꙋ: сїѧ̀ и҆змѣ́на десни́цы вы́шнѧгѡ, то́й  бо посредѝ тебє̀, и҆ не подви́жешисѧ, но, ѽ многопѣ́таѧ  мт҃и, не ѿстꙋпа́й на́съ назира́ющи: мы́ бо лю́дїе твоѝ,  и҆ ѻ҆́вцы па́жити твоеѧ̀, и҆ и҆́мѧ твоѐ призыва́емъ,  просѧ́ще тебє̀ ра́ди спасе́нїѧ и҆ ве́лїѧ ми́лости. 
Тропа́рь, гла́съ в҃: 
Пречⷭ҇томꙋ твоемꙋ̀ ѻ҆́бразꙋ покланѧ́емсѧ, бл҃гі́й,  просѧ́ще проще́нїѧ прегрѣше́нїй на́шихъ, хрⷭ҇тѐ бж҃е:  во́лею бо благоволи́лъ є҆сѝ пло́тїю взы́ти на крⷭ҇тъ, да  и҆зба́виши ꙗ҆̀же созда́лъ є҆сѝ, ѿ рабо́ты вра́жїѧ.  тѣ́мже благода́рственнѡ вопїе́мъ тѝ: ра́дости и҆спо́лнилъ  є҆сѝ всѧ̑, сп҃се на́шъ, прише́дый спастѝ мі́ръ. 
Сла́ва, и҆ ны́нѣ, пра́здника, гла́съ а҃: 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ, бцⷣе. преста́виласѧ  є҆сѝ къ животꙋ̀, мт҃и сꙋ́щи живота̀: и҆ моли́твами твои́ми  и҆збавлѧ́еши ѿ сме́рти дꙋ́шы на́шѧ. (с. 307) 
На оу҆́трени, на Бг҃ъ гдⷭ҇ь, тропа́рь ѻ҆́браза,  два́жды. 
Сла́ва, и҆ ны́нѣ, пра́здника бцⷣы. 
По а҃-й каѳі́смѣ сѣда́ленъ, гла́съ а҃. Подо́бенъ:  Гро́бъ тво́й: 
Благода́ть твоѧ̀, сп҃се, на на́съ и҆злїѧ́сѧ, ви́димꙋ  бы́вшꙋ тебѣ̀, непостижи́ме, и҆ пре́лести тма̀ оу҆гасѐ:  тѣ́мъ во свѣ́тѣ лица̀ твоегѡ̀ стѡпы̀ на́шѧ напра́ви, да  въ за́повѣдехъ твои́хъ ходѧ́ще, тебѐ сподо́бимсѧ  оу҆зрѣ́ти, свѣ́те непристꙋ́пный. 
Два́жды. 
Сла́ва, и҆ ны́нѣ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Зрѧ́ще вои́стиннꙋ а҆́гг҃льскаѧ вѡ́инства  преставле́нїе твоѐ, прест҃а́ѧ влⷣчце чⷭ҇таѧ,  бл҃гослове́ннаѧ всепѣ́таѧ бцⷣе, и҆мꙋ́ще во́лею рожде́нна  и҆зъ тебє̀, ли́къ оу҆чєни́къ собра́вшесѧ, съ весе́лїемъ  ноша́хꙋ честно́е въ ра́й тѣ́ло твоѐ, хрⷭ҇та̀ пою́ще  живода́вца сꙋ́ща во вѣ́ки. 
По в҃-й каѳі́смѣ сѣда́ленъ, гла́съ є҃. 
Подо́бенъ: Собезнача́льное сло́во: 
Собезнача́льный сн҃ъ ѻ҆ц҃ꙋ̀ и҆ превѣ́чный, и҆  неви́димый сꙋщество́мъ, и҆ неѡсѧза́емый, подъ лѣ́томъ бы́въ  за ми́лость неизрече́ннꙋю, ѡ҆пи́санныѧ пло́ти твоеѧ̀,  влⷣко, на́мъ ѡ҆ста́ви сла́дкое и҆з̾ѡбраже́нїе, на  спасе́нїе дꙋша́мъ на́шымъ. 
Два́жды. 
Сла́ва, и҆ ны́нѣ, пра́здника, гла́съ д҃. 
Подо́бенъ: Оу҆диви́сѧ і҆ѡ́сифъ: 
Въ рꙋ́цѣ на́съ ра́ди вочеловѣ́чшагѡсѧ и҆зъ тебє̀  преда́вши дꙋ́шꙋ, ꙗ҆́кѡ зижди́телю твоемꙋ̀ и҆ бг҃ꙋ, къ  жи́зни нетлѣ́ннѣй преста́виласѧ є҆сѝ. тѣ́мже тѧ̀  че́стнѡ оу҆блажа́емъ є҆ди́нꙋ чⷭ҇тꙋю и҆ нескве́рнꙋю, и҆  бцⷣꙋ всѝ и҆́стиннѡ и҆сповѣ́дающе, взыва́емъ: хрⷭ҇та̀  молѝ, къ немꙋ́же преста́виласѧ є҆сѝ, спастѝ дꙋ́шы на́шѧ.  (с. 308) 
Канѡ́нъ пра́здника бцⷣы, со і҆рмосо́мъ на ѕ҃: и҆  ѻ҆́браза на ѕ҃. 
Канѡ́нъ бцⷣы, кѵ́ръ космы̀. 
Гла́съ а҃. Пѣ́снь а҃. І҆рмо́съ: 
Преꙋкраше́ннаѧ бжⷭ҇твенною сла́вою сщ҃е́ннаѧ и҆  сла́внаѧ, дв҃о, па́мѧть твоѧ̀, всѧ̑ собра̀ къ весе́лїю  вѣ̑рныѧ, начина́ющей марїа́мѣ, съ ли̑ки и҆ тѷмпа́ны,  твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ просла́висѧ. 
Да провожда́ютъ невеще́ственнїи чи́нове  небоше́ственное въ сїѡ́нъ бжⷭ҇твенное тѣ́ло твоѐ, внеза́пꙋ  же сте́кшесѧ а҆пⷭ҇лъ мно́жество ѿ конє́цъ, бцⷣе, тебѣ̀  предста́ша а҆́бїе: съ ни́миже, чⷭ҇таѧ, твою̀ честнꙋ́ю, дв҃о,  па́мѧть сла́вимъ. 
Побѣ̑дныѧ по́чєсти взѧла̀ є҆сѝ на є҆стество̀,  чⷭ҇таѧ, бг҃а ро́ждши: ѻ҆ба́че же подо́бѧщисѧ творцꙋ̀  твоемꙋ̀ и҆ сн҃ꙋ, па́че є҆стества̀ повинꙋ́ешисѧ  є҆сте́ствєннымъ зако́нѡмъ: тѣ́мже оу҆ме́рши, съ сн҃омъ  востае́ши вѣ́чнꙋющи. 
Канѡ́нъ ѻ҆́браза, є҆гѡ́же краегране́сїе: 
Напеча́таннагѡ твоегѡ̀, сп҃се, зрѣ́нїѧ почита́ю. 
Творе́нїе ге́рмана патрїа́рха. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
Пло́тски и҆з̾ѡбрази́тисѧ по на́мъ, и҆́же пре́жде  безпло́тный, благоволе́нїемъ ѻ҆́ч҃имъ, не ѿвергі́йсѧ  зра́ка, дарова̀ на́мъ бжⷭ҇твенное и҆з̾ѡбраже́нїе. 
Неизмѣ́нное є҆стество̀, ѻ҆́ч҃їй предѣ́лъ  и҆звѣ́стнѣйшїй, въ человѣ́ческꙋю пло́ть прише́дый  свѡ́йства на землѝ ѡ҆ста́вилъ є҆́сть на́мъ, возше́дый на  небеса̀. 
Коле́блемое ле́стїю сопроти́вныхъ достоѧ́нїе твоѐ  ѡ҆правда́лъ є҆сѝ, хрⷭ҇тѐ, честны́ми твои́ми сїю̀  оу҆тверди́въ стрⷭ҇тьмѝ, и҆ зра́ка и҆з̾ѡбраже́нїемъ. (с.  309) 
Подоба́ше принести́сѧ къ ца́рствꙋющемꙋ всѣ́ми  гра̑ды, нб҃сѐ и҆ землѝ гра́дъ, ѻ҆́браза начерта́нїе:  є҆́же ѻ҆́нъ воплоще́йсѧ самодѣ́тельнѡ ѡ҆мочи́лъ є҆́сть,  царѧ̀ и҆ хрⷭ҇толюби́выхъ поспѣше́ньми. 
Бг҃оро́диченъ: 
Ѿ чⷭ҇тыхъ твои́хъ ложе́снъ преесте́ственнѣ пло́ть  заи́мствовавый, и҆́же всѣ̑мъ подаѧ́й є҆́же бы́ти  человѣ́кѡмъ, пренепоро́чнаѧ, ви́дѧшесѧ, не ѿстꙋ́пль,  и҆дѣ́же бѣ̀ пе́рвѣе. 
Катава́сїа пра́здника: Преꙋкраше́ннаѧ: 
Пѣ́снь г҃. І҆рмо́съ: 
Содѣ́тельнаѧ и҆ содержи́тельнаѧ всѣ́хъ бж҃їѧ  мꙋ́дросте и҆ си́ло, непрекло́ннꙋ, недви́жимꙋ цр҃ковь  оу҆твердѝ, хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ  почива́ѧй. 
Женꙋ̀ тѧ̀ ме́ртвеннꙋ, но па́че є҆стества̀ и҆ мт҃рь  бж҃їю, ви́дѣвше, всенепоро́чнаѧ, сла́внїи а҆пⷭ҇ли,  оу҆жа́снѡ прикаса́хꙋсѧ рꙋка́ми сла́вою ѡ҆блиста́ющей,  ꙗ҆́кѡ бг҃опрїѧ́тное селе́нїе ви́дѧще. 
Пости́же рꙋ́цѣ досади́тєльныѧ де́рзагѡ,  оу҆сѣче́нїемъ сꙋ́дъ нане́съ, бг҃ꙋ сохра́ншꙋ че́сть,  ѡ҆дꙋшевле́нномꙋ кївѡ́тꙋ, сла́вою бжⷭ҇тва̀, въ не́мже сло́во  пло́ть бы́сть. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Ѻ҆де́ждею добродѣ́телей ѡ҆дѣ́ѧлъ є҆сѝ, сп҃се,  честнꙋ́ю цр҃ковь, подви́гнꙋвъ царе́во се́рдце, защище́нїе  взыска́ти твоегѡ̀ подо́бїѧ. 
Ѡ҆бнажи́ти хотѧ̀ дѡ́браѧ, и҆ вре́менемъ оу҆ма́лити,  и҆́же за́висти роди́тель, рꙋка́мъ сквє́рнымъ сїѧ̑ предадѐ  безстꙋ́днѣ: но ѡ҆бличи́сѧ, всꙋ́е помышлѧ́ѧ. 
Свѣ́тлѡ ра́довашесѧ и҆ногда̀ дв҃дъ, ликꙋ́ѧ предъ  кївѡ́томъ ст҃ы́мъ: и҆ ны́нѣ ски́птры прїе́мъ оу҆правлѧ́ти  ца́рскїѧ, мно́жае ра́дꙋетсѧ бжⷭ҇твенномꙋ и҆зѡбраже́нїю. (с.  310) 
Тебѣ̀ созда́вшемꙋ человѣ́ка по ѻ҆́бразꙋ пе́рвѣе,  во є҆́же воѡбрази́лсѧ є҆сѝ а҆́бїе за милосе́рдїе. тѣ́мъ  прїе́мша тѧ̀ вои́стиннꙋ подо́бїе неизмѣ́нное, со а҆́гг҃лы,  хрⷭ҇тѐ, сла́вимъ. 
Бг҃оро́диченъ: 
И҆зъ ко́рене всѧ́кагѡ ѿсѣщѝ пра́ѻтца хотѧ́й,  тво́й сн҃ъ, дв҃о, прозѧ́бшее преслꙋша́нїе, и҆зъ чре́ва  твоегѡ̀, чⷭ҇таѧ, прїе́млетъ всѐ человѣ́ческое. 
Конда́къ пра́здника бцⷣы, гла́съ в҃: 
Въ моли́твахъ неꙋсыпа́ющꙋю бцⷣꙋ, и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ мт҃рь,  къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: 
Ѡ҆градѝ моѧ̑ помышлє́нїѧ хрⷭ҇тѐ, мо́й, и҆́бо  стѣ́нꙋ мі́ра воспѣ́ти дерза́ю, чⷭ҇тꙋю мт҃рь твою̀: на  столпѣ̀ глагѡ́лъ оу҆крѣпи́ мѧ, и҆ въ тѧ́жкихъ мы́слехъ  застꙋпи́ мѧ: ты́ бо взыва́ющымъ, и҆ просѧ́щымъ вѣ́рою,  молє́нїѧ и҆сполнѧ́еши. ты̀ мнѣ̀ оу҆́бѡ да́рꙋй ѧ҆зы́къ  прино́сенъ, и҆ по́мыслъ непосты́денъ: всѧ́кое бо даѧ́нїе  сїѧ́нїѧ, ѿ тебє̀ низпосыла́етсѧ, свѣтопода́телю, во  оу҆тро́бꙋ всели́выйсѧ приснодѣ́вственнꙋю. 
Сѣда́ленъ ѻ҆́браза, гла́съ а҃. Подо́бенъ: Гро́бъ  тво́й, сп҃се: 
Є҆де́сскїй ца́рь всѣ́хъ цр҃ѧ̀, не ски́птры, нижѐ  вѡ́и, но мно́жєства чꙋде́съ сло́вомъ и҆зносѧ́щаго, позна́въ  тѧ̀, молѧ́ше бг҃очеловѣ́чное къ себѣ̀ полꙋчи́ти. во  ѻ҆́бразѣ же ꙗ҆́кѡ оу҆зрѣ́ тѧ, взыва́ше: бг҃ъ ты̀ и҆  гдⷭ҇ь. 
Два́жды. 
Сла́ва, и҆ ны́нѣ, гла́съ то́йже. Подо́бенъ: Ка́мени  запеча́танꙋ: 
Ли́къ бжⷭ҇твенныхъ а҆пⷭ҇лъ собра́сѧ, погребсти́ тѧ  прече́стнѡ, бцⷣе всечⷭ҇таѧ: съ ни́миже и҆ а҆́гг҃льстїи  чи́ни воспѣва́хꙋ преставле́нїе твоѐ, взыва́юще  прехва́льнѡ. съ ни́миже и҆ мы̀ любо́вїю и҆гра́юще, чⷭ҇таѧ,  хвалꙋ̀ тебѣ̀ (с. 311) прино́симъ, гла́сы пѣ́сненными  вѣ́рнїи, и҆ вопїе́мъ: ра́дꙋйсѧ, предста́тельнице  присночтꙋ́щихъ тѧ̀. 
Пѣ́снь д҃. І҆рмо́съ: 
Рѣ̑чи проро́кѡвъ и҆ гада̑нїѧ воплоще́нїе проѧви́ша  ѿ дв҃ы твоѐ, хрⷭ҇тѐ: сїѧ́нїе блиста́нїѧ твоегѡ̀, во  свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна  съ весе́лїемъ: си́лѣ твое́й сла́ва, человѣколю́бче. 
Ви́дите, лю́дїе, и҆ чꙋди́тесѧ: гора́ бо ст҃а́ѧ, и҆  ꙗ҆́вственнаѧ бг҃ꙋ, въ нбⷭ҇ныѧ ѻ҆би́тєли превы́шше  взе́млетсѧ, не́бо земно́е въ нбⷭ҇ное и҆ нетлѣ́нное селе́нїе  вселѧ́емо. 
Жи́зни присносꙋ́щныѧ и҆ лꙋ́чшїѧ, сме́рть твоѧ̀  бы́сть прехожде́нїе, чⷭ҇таѧ, ѿ привре́менныѧ къ  бжⷭ҇твеннѣй вои́стиннꙋ и҆ непроходи́мѣй, преставлѧ́ѧ тѧ̀,  чⷭ҇таѧ, въ весе́лїи сн҃а зрѣ́ти твоего̀ и҆ гдⷭ҇а. 
Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша, и҆  прїѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋві́ми  под̾ѧ́ша тѧ̀ съ весе́лїемъ, серафі́ми же сла́вѧтъ  ра́дꙋющесѧ. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆  гдⷭ҇ѣ пра́зднꙋющи. 
Сла́дкое оу҆́бѡ со́лнце, ѡ҆зарѧ́ющее ѻ҆чеса̀:  сладча́йшее же зрѣ́нїе твоегѡ̀, хрⷭ҇тѐ, подо́бїѧ: ꙗ҆́кѡ  то̀ оу҆̀бо чꙋ́вствєннаѧ, сїе́ же оу҆́мнаѧ свѣтозарѧ́етъ. 
Крѣ́пость ѡ҆скꙋдѣ̀ і҆сма́ильтескаѧ: десни́цы бо  ѻ҆рꙋ́жїѧ крⷭ҇тнагѡ всѐ ѡ҆гражде́нїе державномꙋ́дренный  ца́рь въ свое́й землѝ положѝ. 
Кнѧ́зи всѝ и҆ сꙋдїи̑ землѝ, благослови́те хрⷭ҇та̀  съ первосвѧщє́нники и҆ ст҃и́тєли дне́сь и҆ всѣ́ми  людьмѝ, тогѡ̀ зрѣ́нїѧ сподо́бльшїисѧ. 
Бг҃оро́диченъ: 
Соблюде́ннꙋ бы́ти твоемꙋ̀ гра́дꙋ, пречⷭ҇таѧ,  невреди́мѡ, (с. 312) ѿ наше́ствїѧ ва́рварскагѡ, моли́сѧ,  мо́лимсѧ: се́ бо коли́кѡ на́нь навѣ̑тницы созида́ютъ. 
Пѣ́снь є҃. І҆рмо́съ: 
Бж҃їю и҆ неизрече́ннꙋю добро́тꙋ добродѣ́телей  твои́хъ, хрⷭ҇тѐ, и҆сповѣ́мъ: ѿ присносꙋ́щныѧ бо сла́вы,  соприсносꙋ́щное и҆ ѵ҆поста́сное возсїѧ́вый сїѧ́нїе, и҆зъ  дѣ́вственныѧ оу҆тро́бы, сꙋ́щымъ во тмѣ̀ и҆ сѣ́ни,  вопло́щсѧ, возсїѧ́лъ є҆сѝ сл҃нце. 
Ꙗ҆́кѡ на ѻ҆́блацѣ, дв҃о, а҆пⷭ҇льскїй ли́къ  носи́мь, къ сїѡ́нꙋ ѿ конє́цъ, слꙋжи́ти тебѣ̀ ѻ҆́блакꙋ  ле́гкомꙋ, собира́шесѧ: ѿ неѧ́же вы́шнїй бг҃ъ, сꙋ́щымъ во  тмѣ̀ и҆ сѣ́ни, пра́ведное возсїѧ̀ сл҃нце. 
Трꙋ́бъ бг҃опрїѧ́тнїи ѧ҆зы́цы бг҃осло́вныхъ мꙋже́й,  бл҃гогла́снѣйше бцⷣѣ вопїѧ́хꙋ, и҆схо́днꙋю возглаша́юще  пѣ́снь дх҃омъ: ра́дꙋйсѧ, нетлѣ́нный и҆сто́чниче, бж҃їѧ  живонача́льнагѡ и҆ спаси́тельнагѡ всѣ̑мъ воплоще́нїѧ. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ма́лъ тебѣ̀ гра́дъ прїѧ́телище дре́вле  пред̾ꙋгото́ва, хрⷭ҇тѐ: є҆го́же ѳадде́а прише́ствїе  недꙋ́гъ премѣнѧ́етъ, и҆ рꙋкѝ твоеѧ̀ писа́нїе и҆  бжⷭ҇твенное напеча́танїе лица̀ твоегѡ̀. 
Бл҃года́тей твои́хъ дарова̑нїѧ, хрⷭ҇тѐ,  преꙋмно́жишасѧ: ꙗ҆̀же бо пе́рвѣе є҆де́са нѣ́дрствовавши  хвалѧ́шесѧ, но́вый же прїе́мши ри́мъ, ра́дꙋетсѧ. 
Ѻ҆́чи гдⷭ҇ни на пра́вєдныѧ лю́ди, и҆ оу҆́ши на  моли́твꙋ люде́й благочестивномꙋ́дрствꙋющихъ, чтꙋ́щымъ є҆го̀  подо́бїе благолѣ́пнѡ, самопи́санное. 
Бг҃оро́диченъ: 
Оу҆ста́ви, дв҃о, врагѡ́въ настоѧ̑нїѧ ча̑стаѧ,  разрꙋшѝ совѣ́ты и҆́хъ, достоѧ́нїю твоемꙋ̀ помозѝ: зри́ши  бо ꙗ҆́кѡ ѿча́ѧхомсѧ ѡ҆ѕло́бленнїи. (с. 313) 
Пѣ́снь ѕ҃. І҆рмо́съ: 
Морскі́й пꙋчиноро́дный ки́товъ внꙋ́треннїй ѻ҆́гнь,  тридне́внагѡ твоегѡ̀ погребе́нїѧ проѡбраже́нїе, є҆гѡ́же  і҆ѡ́на прⷪ҇ро́къ показа́сѧ: спасе́нъ бо ꙗ҆́кѡ и҆  предпосла́сѧ, неврежде́нъ вопїѧ́ше: пожрꙋ́ ти со гла́сомъ  хвале́нїѧ, гдⷭ҇и. 
Дае́тъ тебѣ̀ ꙗ҆̀же превы́ше є҆стества̀ цр҃ь  всѣ́хъ бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, та́кѡ  во гро́бѣ тѣ́ло соблюдѐ нетлѣ́нно: и҆ спросла́ви  бжⷭ҇твеннымъ преставле́нїемъ, че́сть тебѣ̀ ꙗ҆́кѡ сн҃ъ  мт҃ри да́рꙋѧ. 
Вои́стиннꙋ тѧ̀ ꙗ҆́кѡ свѣ́телъ свѣ́щникъ  невеще́ственнагѡ свѣ́та, кади́льницꙋ златꙋ́ю бжⷭ҇твеннагѡ  оу҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ,  скрижа́ль бг҃опи́саннꙋю, ковче́гъ ст҃ы́й, трапе́зꙋ сло́ва  жи́зни, дв҃о, ржⷭ҇тво̀ твоѐ. 
И҆́нъ. І҆рмо́съ: 
Ꙗ҆́тъ бы́сть, но не оу҆держа́нъ въ пе́рсехъ  ки́товыхъ і҆ѡ́на: тво́й бо ѻ҆́бразъ носѧ̀, страда́вшагѡ, и҆  погребе́нїю да́вшагѡсѧ, ꙗ҆́кѡ ѿ черто́га ѿ ѕвѣ́рѧ  и҆зы́де. Приглаша́ше же кꙋстѡді́и, хранѧ́щїи сꙋ́єтнаѧ и҆  лѡ́жнаѧ, ми́лость сїю̀ ѡ҆ста́вили є҆стѐ. 
Краснѣ́йшїй добро́тою, сп҃се, па́че всѣ́хъ сынѡ́въ  человѣ́ческихъ: а҆́ще бо ни видѣ́нїѧ и҆мѧ́ше, нижѐ  добро́ты во вре́мѧ стрⷭ҇ти, но сꙋ́щымъ всѧ̑ просвѣща́ше, и҆  ꙗ҆влѧ́ше твоегѡ̀ зра́ка видѣ́нїе: є҆гѡ́же подо́бїѧ на  ѡ҆бетша́вшемъ рꙋ́бѣ и҆з̾ѡбраже́нїе, ꙗ҆́коже сокро́вище  на́мъ дарова́сѧ. 
Крѣ́пости нанесе́нныѧ ѿ а҆га́рѧнскагѡ мно́жества,  ꙗ҆́коже ѿ и҆ноплеме́нныхъ кївѡ́тъ і҆и҃лю но́вомꙋ, лица̀  твоегѡ̀ ны́нѣ къ семꙋ̀ дадѐ и҆з̾ѡбраже́нїе твоѐ,  хрⷭ҇тѐ, и҆ сла́вꙋ, ю҆́же стѧжа̀: ниже́ бо подоба́ше лжѣ̀,  ст҃а̑ѧ псѡ́мъ предпомета́ти. 
Невѣ́дꙋщꙋ ѡ҆ црⷭ҇твїи твое́мъ нбⷭ҇нѣмъ, къ немꙋ́же  на́съ бл҃гі́й и҆зъ тлѣ́нныхъ и҆ до́лꙋ лежа́щихъ возве́лъ  є҆сѝ, и҆́же невеще́ственными херꙋві́мы непристꙋ́пенъ  снизше́лъ є҆сѝ (с. 314) да́же до а҆́да, твоего̀ а҆пⷭ҇ла ко  а҆́ѵгарю, хрⷭ҇тѐ, посла́лъ є҆сѝ, та́инство оу҆мꙋдрѧ́юща. 
Бг҃оро́диченъ: 
Ѿ крѣ́пости рꙋкѝ твоеѧ̀, сп҃се, ны́нѣ ѡ҆ста́хъ  а҆́зъ: но ра̑ны твоѧ̑ оу҆дали́лъ є҆сѝ ѿ менє̀,  моли́твами неискꙋсобра́чнѡ ро́ждшїѧ тѧ̀, сло́ве: да не  ѡ҆ста́виши менѐ бꙋ́рею грѣхо́вною погрꙋжа́тисѧ, и҆ лю́тѣ  пла́вати, є҆ди́не и҆зба́вителю. 
Конда́къ, гла́съ в҃. Подо́бенъ: Въ моли́твахъ: 
Неизрече́ннагѡ и҆ бжⷭ҇твеннагѡ твоегѡ̀ къ  человѣ́кѡмъ смотре́нїѧ неѡпи́санное сло́во ѻ҆́ч҃ее, и҆  ѻ҆́бразъ непи́санный, и҆ бг҃опи́санный побѣди́теленъ,  вѣ́дꙋще нело́жнагѡ твоегѡ̀ воплоще́нїѧ, почита́емъ того̀  лобыза́юще. 
І҆́косъ: 
Оу҆вѣрѧ́ѧ человѣ́кѡмъ гдⷭ҇ь вочл҃вѣ́ченїѧ  своегѡ̀ та́йнꙋ оу҆жа́снꙋю, самописꙋ́етъ бг҃омꙋ́жный сво́й  ѻ҆́бразъ на оу҆брꙋ́сѣ, и҆ первоѻбра́зное оу҆́бѡ  возне́съ ѿ горы̀ є҆леѡ́нскїѧ, на прⷭ҇то́лѣ спосажда́етъ  ѻ҆́ч҃и, покланѧ́тисѧ ѿ безтѣле́сныхъ а҆́гг҃лъ. подо́бїю  же первоѻбра́знагѡ на́мъ дарова̀ покланѧ́тисѧ: є҆го́же  ѡ҆б̾е́млюще дꙋше́ю же и҆ се́рдцемъ, почита́емъ того̀  лобыза́юще. 
Пѣ́снь з҃. І҆рмо́съ: 
Безстꙋ́днѣй ꙗ҆́рости же и҆ ѻ҆гню̀, бжⷭ҇твенное  жела́нїе сопротивлѧ́ѧсѧ, ѻ҆́гнь оу҆́бѡ ѡ҆роша́ше,  ꙗ҆́рости же смѣѧ́шесѧ, бг҃одꙋхнове́нною слове́сною  прпⷣбныхъ тривѣща́нною цѣвни́цею, противовѣща́ѧ  мꙋсїкі̑йскимъ ѻ҆рга́нѡмъ посредѝ пла́мене:  препросла́вленный ѻ҆ц҃є́въ и҆ на́шъ бж҃е, благослове́нъ  є҆сѝ. 
Бг҃одѣ̑ланныѧ скрижа̑ли мѡѷсе́й, пи̑санныѧ  бжⷭ҇твеннымъ дх҃омъ, ꙗ҆́ростїю сокрꙋ́шъ: но сего̀ влⷣка,  ро́ждшꙋю неврежде́ннꙋ въ нбⷭ҇ныѧ сохра́нь до́мы, ны́нѣ  внꙋ́трь вселѝ. съ не́ю и҆гра́юще вопїе́мъ хрⷭ҇тꙋ̀,  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. (с. 315) 
Въ кѷмва́лѣхъ оу҆сты̀ чи́стыми, мꙋсїкі́йски же  се́рдцемъ свѣ́тлымъ, доброгла́сною трꙋбо́ю, высо́кою  мы́слїю, дв҃ы и҆ чⷭ҇тыѧ въ наро́читый и҆збра́нный де́нь  преставле́нїѧ, дѣ́тельными пле́щꙋще рꙋка́ми, вопїе́мъ:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Бг҃омꙋ́дрїи собери́тесѧ лю́дїе: бж҃їѧ бо сла́вы  селе́нїе ѿ сїѡ́на преставлѧ́етсѧ къ нбⷭ҇номꙋ жили́щꙋ,  и҆дѣ́же гла́съ чи́стъ пра́зднꙋющихъ, гла́съ несказа́ннагѡ  ра́дованїѧ, и҆ въ весе́лїи вопїю́щихъ хрⷭ҇то́ви:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Глаго́ломъ оу҆́бѡ всѧ́кꙋ болѣ́знь, сло́ве бж҃їй,  ѿгна́лъ є҆сѝ, по землѝ ходѧ́й: но ко ѻ҆ч҃ескомꙋ  прⷭ҇то́лꙋ восходѧ́й, и҆зѡбраже́нїемъ и҆сцѣлѧ́еши на́шꙋ  болѣ́знь. 
Сло́вомъ всѧ́чєскаѧ созда́вый, и҆ воѡбра́жсѧ въ  чꙋжде́е, зра́ка своегѡ̀ ѡ҆ста́вилъ є҆́сть на́мъ  сво́йствєннаѧ, ꙗ҆̀же под̾е́млюще, въ ра́дости весели́мсѧ. 
Ѿ всеѧ̀ дꙋшѝ поиска́въ сво́йства твоегѡ̀  напеча́танїе вѣ́рный ца́рь, ꙗ҆́коже и҆ска́ше, та́кѡ и҆  полꙋчѝ, гдⷭ҇и, взаи́мъ ѡ҆брѣ́тъ бжⷭ҇твеннагѡ жела́нїѧ  и҆сполне́нїе. 
Къ бг҃овидѣ́нїю ѻ҆́чи оу҆гото́вимъ, и҆ досто́йнѡ  потщи́мсѧ ви́дѣти ѻ҆́бразъ хрⷭ҇то́въ всечестны́й, во  спасе́нїе на́ше. 
Бг҃оро́диченъ: 
Ѡ҆сꙋжде́нїѧ дре́внѧгѡ разрѣши́сѧ человѣ́чество  ржⷭ҇тво́мъ твои́мъ: тѧ́ бо є҆ди́нꙋ нб҃съ ши́ршꙋю ѡ҆брѣ́тъ,  всенепоро́чнаѧ, бг҃ъ въ тѧ̀ всели́сѧ. 
Пѣ́снь и҃. І҆рмо́съ: 
Пла́мень ѡ҆роша́ющь прпⷣбныѧ, ѕлочести̑выѧ же  попалѧ́ющь, а҆́гг҃лъ бж҃їй всемо́щный, показа̀ ѻ҆трокѡ́мъ,  живонача́льный же (с. 316) и҆сто́чникъ содѣ́ла бцⷣꙋ, тлю̀  сме́рти и҆ живо́тъ точа́щꙋ пою́щымъ: содѣ́телѧ є҆ди́наго  пои́мъ и҆збавле́ннїи, и҆ превозно́симъ во всѧ̑ вѣ́ки. 
Глаго́лы послѣ́довахꙋ бжⷭ҇твенномꙋ ковче́гꙋ  свѧще́нномꙋ, всѐ мно́жество бг҃осло́вѡвъ въ сїѡ́нѣ: ка́мѡ  и҆́деши ны́нѣ, ски́нїе, зовꙋ́ще, бг҃а жива́гѡ; не преста́й  призира́ющи вѣ́рою пою́щыѧ: содѣ́телѧ є҆ди́наго пое́мъ  и҆зба́вленнїи, и҆ превозно́симъ во всѧ̑ вѣ́ки. 
Ꙗ҆́коже воздѣ́вши рꙋ́цѣ, и҆схо́диши,  всенепоро́чнаѧ, рꙋ́цѣ, и҆́миже бг҃а носи́ла є҆сѝ пло́тїю,  со дерзнове́нїемъ ꙗ҆́кѡ мт҃и рекла̀ є҆сѝ къ рожде́нномꙋ:  ꙗ҆̀же мѝ да́лъ є҆сѝ, во вѣ́ки сохранѝ вопїю́щыѧ  тебѣ̀: содѣ́телѧ є҆ди́наго пое́мъ и҆зба́вленнїи, и҆  превозно́симъ во всѧ̑ вѣ́ки. 
И҆́нъ. І҆рмо́съ: 
За зако́ны ѻ҆ч҃єскїѧ блаже́ннїи въ вавѷлѡ́нѣ  ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени и҆́мже не свари́шасѧ ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Ꙗ҆́коже оу҆́бѡ лице́мъ къ лицꙋ̀ надѣ́ющесѧ тѧ̀  гдⷭ҇а прїитѝ, всѝ гра́да и҆збра́ннѣйшїи лю́дїе срѣ́тенїе  чꙋде́сно тѝ сотворѧ́ютъ. а҆рхїере́ѡвъ бжⷭ҇твенный  предводѧ́й ли́къ, на и҆́хже ра́мѣхъ носи́мый, и҆ къ  достоѧ́нїю твоемꙋ̀ влага́емь ще́дрый, почи́лъ є҆сѝ въ  хра́мѣ мт҃ре твоеѧ̀. 
Оу҆ста̀ неѕло́бивыхъ дѣте́й къ  прⷪ҇рокоꙋбі́йственномꙋ тѧ̀ дре́вле ше́ствꙋюща гра́дꙋ  пѣсносло́вѧхꙋ, но со́нмъ собо́рища є҆вре́йскагѡ  беззако́нный оу҆бі́йственнꙋю рꙋ́кꙋ воѡрꙋжа́ше  свирѣ́пѣющꙋю на тѧ̀. ны́нѣ же зако́нный гра́дъ, всѝ  кꙋ́пнѡ предте́кши ꙗ҆́кѡ содѣ́телѧ тѧ̀ зрѧ̀, ра́дꙋетсѧ,  прїе́млѧ ѻ҆́бразъ зра́ка твоегѡ̀. 
Па́че мѡѷсе́а бг҃ови́дца, бг҃опи̑санныѧ скрижа̑ли  прїе́мшагѡ, возвели́чилсѧ є҆сѝ честны́й мѣстонача́льниче  прїе́мъ (с. 317) честно́е посла́нїе бж҃їѧ сло́ва, блажа́щее  тѧ̀ благоче́стїю вѣ́ровавшаго, и҆́же ника́коже ви́дѣ  чꙋдодѣ́йствїѧ. 
Бг҃оро́диченъ: 
Пло́ть произво́ливый носи́ти, вели́кагѡ совѣ́та  ѻ҆́ч҃а а҆́гг҃лъ, во оу҆тро́бѣ твое́й, пречⷭ҇таѧ,  соверше́ннѡ дѣ́йствовасѧ: и҆ тѧ̀ мт҃рь до́лѣ ѡ҆писа̀,  чⷭ҇таѧ, и҆ и҆стлѣ́вшее ѡ҆бновѝ человѣ́ческое є҆стество̀.  є҆го́же бл҃гослови́мъ всѝ ꙗ҆́кѡ зижди́телѧ, и҆  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Побѣжда́ютсѧ є҆стества̀ оу҆ста́вы въ тебѣ̀, дв҃о  чи́стаѧ: двⷭ҇твꙋетъ бо рождество̀, и҆ живо́тъ  пред̾ѡбрꙋча́етъ сме́рть: по рождествѣ̀ дв҃а, и҆ по сме́рти  жива̀, спаса́еши при́снѡ, бцⷣе, наслѣ́дїе твоѐ. 
Дивлѧ́хꙋсѧ а҆́гг҃льскїѧ си̑лы, въ сїѡ́нѣ смотрѧ́юще  своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ  бо ро́ждшей, сынолѣ́пнѡ провозглаша́ше: грѧдѝ, чⷭ҇таѧ, съ  сн҃омъ и҆ бг҃омъ просла́влена бꙋ́ди. 
Ѡ҆прѧ́та ли́къ а҆пⷭ҇льскїй бг҃опрїѧ́тное тѣ́ло  твоѐ, со стра́хомъ зрѧ́ще, и҆ гла́сомъ ве́лїимъ вѣща́юще:  въ нбⷭ҇ныѧ до́мы къ сн҃ꙋ восходѧ́щи, спаса́еши при́снѡ,  бцⷣе наслѣ́дїе твоѐ. 
И҆́нъ. І҆рмо́съ: 
Стра́нствїѧ влⷣчнѧ, и҆ безсме́ртныѧ трапе́зы на  го́рнѣмъ мѣ́стѣ, высо́кими оу҆мы̀, вѣ́рнїи, прїиди́те,  наслади́мсѧ, возше́дша сло́ва, ѿ сло́ва наꙋчи́вшесѧ:  є҆го́же велича́емъ. 
И҆зблева̀ на тѧ̀ наро́дъ неразꙋ́мный, сп҃се, и҆  вмѣ́стѡ благодѣ́тельства, безмѣ̑стнаѧ де́рзостнѣ тѝ  протѧжѐ: но мы̀, и҆̀же дале́че ѿстоѧ́щїи, стрⷭ҇тьмѝ  твои́ми сыноположи́хомсѧ. 
По́мощь на врагѝ, благочести̑вымъ и҆ вѣ̑рнымъ  пода́ждь лю́демъ, ꙗ҆́кѡ зна́менїе пло́ти твоеѧ̀, ꙗ҆́коже  неѡбори́мое, влⷣко, стѧжа́вше ѡ҆гражде́нїе, си́ми да  ви́дѧтъ спасе́нїе своѐ. (с. 318) 
Ѻ҆́бразе неизмѣ́нный ѻ҆ч҃ь, сїѧ́нїе сла́вы  присносꙋ́щнагѡ свѣ́та, печа́ть вы́шнѧгѡ, сло́ве, си́ло и҆  мꙋ́дросте, тѧ̀ бг҃осло́вѧщымъ благопремѣни́тель бꙋ́ди. 
Бг҃оро́диченъ: 
Ви́дѣно бы́сть на землѝ плотоно́сное сло́во,  сꙋгꙋ́бо є҆стество́мъ и҆зъ тебє̀, всенепоро́чнаѧ,  возда́нїемъ бжⷭ҇тва̀, въ є҆ди́ной ѵ҆поста́си, несмѣ́снѣ  соедини́всѧ смѣше́нїю: є҆го́же сла́вимъ. 
Свѣти́ленъ ѻ҆́браза. Подо́бенъ: Жєны̀  оу҆слы́шите: 
Свѣ́тъ невече́рнїй, хрⷭ҇тѐ, просвѣтѝ на́съ лица̀  твоегѡ̀ зра́комъ, и҆ свѣ́тлости ст҃ы́хъ сподо́би, є҆гда̀  сѧ́деши возда́ти комꙋ́ждо по дѣлѡ́мъ є҆гѡ̀, моли́твами  ро́ждшїѧ тѧ̀ бцⷣы. 
Два́жды. 
Сла́ва, и҆ ны́нѣ, пра́здника. Подо́бенъ: то́йже: 
Ѽ коли̑ка вели̑чїѧ тебѣ̀ си́льный сотворѝ, ѿ  непло́дныѧ бо родила́сѧ є҆сѝ, родила́ же є҆сѝ дв҃а, и҆  дв҃а па́ки пребы́вши: пребыва́еши же по сме́рти, сме́рти  вы́шши, чⷭ҇таѧ, и҆ не ѡ҆ставлѧ́ющи мі́ра, ѡ҆ мі́рѣ  мо́лишисѧ. 
На хвали́техъ стїхи̑ры ѻ҆́браза, на д҃. гла́съ д҃.  Подо́бенъ: Зва́нный свы́ше: 
И҆́же во зра́цѣ бж҃їи бг҃ъ сы́й, ꙳ ꙗ҆́кѡ сла́вы  сїѧ́нїе, ꙳ и҆ и҆з̾ѡбраже́нїе ѻ҆́ч҃ее, ꙳ за милосе́рдїе  безмѣ́рное, ꙳ хотѣ́нїемъ бжⷭ҇твеннымъ ѻ҆́бразъ ви́дѣнъ  бы́сть, ꙳ раба̀ носи́въ зра́къ. ꙳ сегѡ̀ подо́бїе є҆ди́нъ, ꙳  ꙗ҆́коже вѣ́сть са́мъ, ꙳ и҆звѣ́стнѡ воѡбразѝ  бг҃оначерта́ннѡ, ꙳ въ подо́бїи лица̀ своегѡ̀: ꙳ є҆гѡ́же  прише́ствїемъ, ꙳ совокꙋпѝ съ человѣ́ки а҆́гг҃лъ  мно́жество, ꙳ и҆ просвѣтѝ мі́ръ ви́димый и҆ неви́димый. 
Два́жды. 
И҆́же бг҃овидѣ́нїемъ и҆ногда̀ за́днихъ, ꙳  мѡѷсе́ово лицѐ просла́вивый бг҃ъ, ꙳ и҆ тѣ́мъ  бг҃оначерта́нный зако́нъ посла́въ, ꙳ невѣ́рꙋющымъ  і҆и҃льтєскимъ лю́демъ, ꙳ сѐ прїи́де (с. 319) ꙗ҆́кѡ ѿ  є҆гѵ́пта, ꙳ ѿ землѝ и҆норо́дныѧ прише́дъ, ꙳ во  хрⷭ҇тоимени́тый гра́дъ но́выхъ люде́й, ꙳ бжⷭ҇твеннымъ  начерта́нїемъ ꙳ первоѻбра́знагѡ є҆гѡ̀ стра́шнагѡ  ѻ҆́браза. ꙳ є҆го́же лице́мъ къ лицꙋ̀ ꙳ ви́дѣти  сподоблѧ́емїи сла́вимъ. 
И҆́же црⷭ҇твꙋѧй тва́рїю все́ю, ꙳ нищетꙋ̀ во́льнꙋю  прїе́мь, ꙳ ѡ҆богаща́етъ бж҃ество́мъ, ꙳ позна́вшихъ є҆гѡ̀  гдⷭ҇ьство: ꙳ тѣ́мже и҆ ко а҆́ѵгарю ꙳ бг҃оначерта́нна  пи́смена посла́въ, ꙳ просѧ́щемꙋ спасе́нїѧ и҆ здра́вїѧ семꙋ̀,  ꙳ є҆́же ѿ подо́бїѧ твоегѡ̀ зра́ка бжⷭ҇твеннагѡ. ꙳  є҆гѡ́же прише́ствїе ꙳ ра́достнѡ пра́зднꙋюще ны́нѣ, ꙳  возвесели́мсѧ вѣ́рою, ꙳ просвѣще́нїе почерпа́юще. 
Сла́ва, гла́съ то́йже: 
Да ка́плютъ ѻ҆́блацы сла́дость, и҆ го́ры да  взыгра́ютсѧ ра́достнѡ, ѡ҆ пресла́вныхъ вели́чїихъ хрⷭ҇та̀  бг҃а на́шегѡ: вчера́ бо на ѳавѡ́рстѣй горѣ̀ свѣ́тъ  ѡ҆блиста̀ бж҃ества̀, оу҆вѣрѧ́ѧ оу҆ч҃никѡ́въ верхѡ́вныѧ,  мѡѷсе́а же и҆ и҆лїю̀ со сла́вою предста́ви, того̀  свидѣ́тельствꙋющихъ зако́номъ ѡ҆блада́юща, и҆ живы́ми и҆  ме́ртвыми владѧ́ща. дне́сь посредѝ вселе́нныѧ,  свѣтоза́рное воѡбраже́нїе возсїѧ̀, оу҆вѣрѧ́ѧ всѧ́чєскаѧ,  ꙗ҆́кѡ то́й є҆́сть вочл҃вѣ́чивыйсѧ бг҃ъ на́шъ, є҆мꙋ́же  вопїе́мъ: сла́ва, хрⷭ҇тѐ, чл҃вѣколю́бїю твоемꙋ̀. 
И҆ ны́нѣ, гла́съ а҃: 
Подоба́ше самови́дцємъ сло́ва и҆ слꙋга́мъ, и҆  є҆́же по пло́ти мт҃ре є҆гѡ̀ оу҆спе́нїе ви́дѣти,  коне́чное є҆ли́кѡ на не́й та́инство: ꙗ҆́кѡ да не то́кмѡ  є҆́же ѿ землѝ сп҃сово восхожде́нїе оу҆́зрѧтъ, но и҆  ро́ждшїѧ є҆го̀ преставле́нїю свидѣ́тельствꙋютъ. тѣ́мже  ѿсю́дꙋ бжⷭ҇твенною си́лою собра́вшесѧ, сїѡ́на достиго́ша,  и҆ на нб҃о и҆дꙋ́щꙋю предсыла́хꙋ, вы́шшꙋю херꙋві̑мъ: є҆́йже  и҆ мы̀ съ ни́ми покланѧ́емсѧ, ꙗ҆́кѡ молѧ́щейсѧ ѡ҆ дꙋша́хъ  на́шихъ. 
Славосло́вїе вели́кое. По трист҃о́мъ тропа́рь  ѻ҆́браза. Сла́ва, и҆ ны́нѣ, пра́здника бцⷣы. (с. 320) 
На лїтꙋргі́и, Бл҃жє́нна пра́здника, пѣ́снь а҃, на  д҃, и҆ ѻ҆́браза, пѣ́снь ѕ҃, на д҃. Прокі́менъ гла́съ д҃:  Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ  гдⷭ҇ь. Сті́хъ: Ви́дѣша всѝ концы̀ землѝ спасе́нїе  бг҃а на́шегѡ. А҆пⷭ҇лъ къ колосса́ємъ, зача́ло с҃н: и҆лѝ  къ корі́нѳѧнѡмъ, зача́ло рѻ҃г. Та́же, рѧдовы́й а҆пⷭ҇лъ.  А҆ллилꙋ́їа, гла́съ д҃: Гдⷭ҇и, во свѣ́тѣ лица̀ твоегѡ̀  по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.  Є҆ѵⷢ҇лїе лꙋкѝ, зача́ло м҃и ѿ полꙋ̀. Прича́стенъ:  Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени  твое́мъ возра́дꙋемсѧ во вѣ́ки. 
Слꙋ́жба ст҃а́гѡ дїоми́да пое́тсѧ на повече́рїи. 
Канѡ́нъ ст҃а́гѡ дїоми́да. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Свѣ́томъ ѡ҆зарѧ́емь трисо́лнечнымъ, разрѣшѝ  мра́къ, бл҃же́нне, неразꙋ́мїѧ моегѡ̀: ꙗ҆́кѡ да воспою̀  свѣтоно́снꙋю твою̀ па́мѧть, и҆ и҆справле́нїе житїѧ̀  твоегѡ̀. 
Страсте́й непрїѧ́тенъ по́мыслъ содѣ́лавъ,  прїѧ́телище, сла́вне, ꙗ҆ви́лсѧ є҆сѝ дх҃а, и҆ и҆сточи́лъ  є҆сѝ и҆сцѣле́нїй пꙋчи́нꙋ, всю̀ потоплѧ́ющꙋю недꙋ́гѡвъ  скве́рнꙋ. 
Жи́зни жела́ѧ безконе́чныѧ, ча́шꙋ сме́ртнꙋю,  прехва́льне, и҆спи́ти потща́лсѧ є҆сѝ, ю҆́же и҆ полꙋчи́лъ  є҆сѝ, ꙗ҆́коже вѣ́сть зва́вый тѧ̀ къ вѣнцꙋ̀  неꙋвѧда́ющемꙋ, мꙋ́чениче непобѣди́мый. 
Бг҃оро́диченъ: 
Гра́де ѡ҆дꙋшевле́нный цр҃ѧ̀, всенепоро́чнаѧ,  стра́нное (с. 321) рождество̀ и҆ бжⷭ҇твенное оу҆спе́нїе  показа́вшаѧ, гра́дъ тво́й ѿ всѧ́кагѡ трꙋ́са и҆ паде́нїѧ,  покажѝ невреди́мь. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Неизглаго́ланнымъ и҆ бжⷭ҇твеннымъ рꙋкодѣ́йствомъ  ѡ҆чища́ѧ стра̑сти человѣ́кѡвъ, ѿ бг҃а дарова́лсѧ є҆сѝ  вѣ̑рнымъ вра́чь и҆зрѧ́денъ, и҆ моли́твенникъ те́плъ, тѧ̀  чтꙋ́щымъ, пребога́те. 
Въ пꙋ́ть свидѣ́нїй твои́хъ текꙋ̀, и҆ твое́й  подо́бѧсѧ стра́сти во́льнѣй, мꙋ́ченикъ взыва́ше, на  заколе́нїе влеко́мь, къ тебѣ̀ є҆ди́номꙋ бг҃ꙋ на́шемꙋ. 
Сла́вный мꙋ́ченикъ дїоми́дъ, на́съ созва́въ та́йнѡ  на трапе́зꙋ дне́сь, предлага́етъ страда̑нїѧ своѧ̑ ꙗ҆́коже  бра́шно невеще́ственное, вѣ́рнїи, прїиди́те, наслади́мсѧ. 
Бг҃оро́диченъ: 
Гра́дъ тво́й се́й, ѿ всѧ́кагѡ трꙋ́са и҆ паде́нїѧ,  чⷭ҇таѧ, ꙗ҆́кѡ на тѧ̀, бг҃облагода́тнаѧ, возложе́нъ є҆́сть,  и҆зба́ви, и҆ въ ми́рѣ сохранѝ и҆ є҆диномы́слїи,  бг҃оневѣ́сто. 
Сѣда́ленъ ст҃а́гѡ, гла́съ д҃. Подо́бенъ:  Вознесы́йсѧ: 
Дарѡ́въ бжⷭ҇твенныхъ и҆спо́лненъ, дꙋ́шъ показа́лсѧ  є҆сѝ вра́чь и҆ тѣле́съ, и҆ мꙋ́ченическимъ благосла́вїемъ  ѡ҆богати́всѧ ꙗ҆́вѣ, ра́дꙋѧсѧ преше́лъ є҆сѝ ко  ѻ҆би́телемъ присноживѡ́тнымъ. тѣ́мже свѧтꙋ́ю твою̀  пра́зднꙋюще па́мѧть, взыва́емъ: помѧнѝ на́съ тѧ̀ чтꙋ́щихъ,  бг҃омꙋ́дре и҆ пребога́те. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Сло́во бжⷭ҇твеннагѡ ра́зꙋма, ꙗ҆́кѡ рѣкꙋ̀ носѧ̀ въ  се́рдцы, (с. 322) потопѝ пре́лести пото́ки, и҆ і҆́дѡльскꙋю  крѣ́пость до конца̀ погрꙋзѝ мꙋ́ченикъ дїоми́дъ сла́вный. 
Возсїѧ̀ ꙗ҆́кѡ со́лнце на землѝ, заре́ю  добродѣ́телей, и҆ чꙋде́съ бога́тствомъ, и҆ просвѣтѝ  вѣ́рныхъ правосла̑вныѧ собо́ры, мꙋ́ченикъ дїоми́дъ  всемꙋ́дрый. 
Врачество̀ безме́здно тво́й хра́мъ, всѣ̑мъ вѣ́рою  притека́ющымъ ꙗ҆ви́сѧ, пребл҃же́нне, и҆ забра́ло тве́рдо  ца́рскомꙋ гра́дꙋ, оу҆пражнѧ́ѧ нашє́ствїѧ и҆ноплеме́нныхъ  вра̑гъ. 
Бг҃оро́диченъ: 
Стра́нно твоѐ ржⷭ҇тво̀, ꙗ҆́кѡ и҆ честно́е  оу҆спе́нїе показа́сѧ, пренепоро́чнаѧ, бл҃гослове́ннаѧ:  є҆́же гра́дъ тво́й почита́етъ, и҆ноплеме́нныхъ и҆збѣга́ѧ  вре́дѡвъ, те́плымъ твои́мъ предста́тельствомъ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Ꙗ҆ви́лсѧ є҆сѝ безъ кро́ве мꙋ́ченикъ досточꙋ́денъ,  безъ болѣ́зней вѣне́чникъ, безъ ꙗ҆́звъ побѣди́тель  и҆зрѧ́денъ, полкѝ врагѡ́въ низлага́ѧ твои́ми пѡ́двиги,  дїоми́де блаже́нне. 
Свѣ́тъ тебѣ̀ возсїѧ̀ сꙋ́щꙋ пра́веднꙋ неꙋгаси́мый,  сегѡ́ же сꙋпрꙋ́гъ, бг҃омꙋ́дре, тебѣ̀ весе́лїе послѣ́дова,  ꙗ҆́кѡ пра́вꙋ и҆мꙋ́щꙋ дꙋ́шꙋ, всѣ̑мъ послѣ́дꙋющꙋ сп҃са  повелѣ́нїємъ. 
Свѣ́та лиша́ютсѧ оу҆́бѡ тѣле́снагѡ мꙋчи́тели,  твою̀ главꙋ̀ по кончи́нѣ ѿсѣ́кшїи: но дꙋше́внїи  свѣтоза́рнѡ зѣ̑ницы ѿверза́ютсѧ, хрⷭ҇тꙋ̀ вѣ́рою  пристꙋ́пльше, дїоми́де чꙋ́дный. 
Бг҃оро́диченъ: 
Забра́ло и҆мѣ́ѧ ца́рскїй гра́дъ, тѧ̀ цр҃и́цꙋ и҆  гпⷭ҇жꙋ̀, побѣжда́етъ ва́рварѡвъ ѕвѣри́на стремлє́нїѧ,  и҆збавлѧ́етсѧ (с. 323) всѧ́кихъ напа́стей, расте́тъ и҆  оу҆твержда́етсѧ, бг҃ома́ти всенепоро́чнаѧ. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Твои́хъ пѡ́двигъ тече́нїемъ погрꙋзи́лъ є҆сѝ врага̀  безпло́тнаго, и҆ чꙋде́съ твои́хъ и҆сточе́нїемъ ѡ҆мыва́еши  страсте́й многови̑дныѧ сквє́рны, досточꙋ́дне. 
Бжⷭ҇твенными дыха̑нїи дви́жимь, вы́шнимъ  манове́нїемъ ѡ҆кормлѧ́емь, къ ти́хомꙋ приста́нищꙋ пра́вѣ  дости́глъ є҆сѝ, ѡ҆ на́съ моли́сѧ, мꙋ́чениче прехва́льне. 
Страсте́й па̑жити потреблѧ́ютсѧ неизглаго́ланнымъ  рꙋкодѣ́йствїемъ твои́мъ, сла́вне, и҆ ѿгонѧ́етсѧ по́лкъ  де́мѡнскїй бжⷭ҇твеннымъ твои́мъ предста́тельствомъ мꙋ́чениче  присноблаже́нне. 
Бг҃оро́диченъ: 
Ѡ҆ тебѣ̀, дв҃о, хва́лимсѧ, тобо́ю ѿ вра̑гъ  и҆збавлѧ́емсѧ, надѣ́ѧнїемъ твои́мъ наше́ствїѧ не  оу҆бои́мсѧ вра̑гъ и҆ноплеме́нныхъ, воспѣва́ющїи тѧ̀. 
Конда́къ, гла́съ в҃. Подо́бенъ: Вы́шнихъ и҆щѧ̀: 
И҆́стинный и҆ непобѣди́мый страстоте́рпецъ,  благоче́стїѧ и҆ благода́ти нбⷭ҇ный таи́нникъ ꙗ҆́вльсѧ,  дїоми́де пресла́вне, побѣди́въ мꙋчи́телѧ, и҆ побѣдоно́сецъ  бы́въ, вѣнцы̑ побѣ́дными просла́висѧ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Ѿсѣ́чена бы́вши глава̀ твоѧ̀, свѣ́тъ ѡ҆блиста̀  сꙋемꙋ̑дрымъ, ю҆́же ꙗ҆́кѡ жи́вꙋ ви́дѣвъ, оу҆стыдѣ́сѧ  мꙋчи́тель, оу҆мерщвле́нъ оу҆мо́мъ, не разꙋмѣ́ же вопи́ти,  пресла́вне: бж҃е, бл҃гослове́нъ є҆сѝ. 
Совле́клсѧ є҆сѝ оу҆мерщвле́нїѧ, сла́вне, ри́зы  ѕлоѻбра́зныѧ, (с. 324) въ безсме́ртїѧ ѻ҆де́ждꙋ краснꙋ̀  благода́тїю ѡ҆бле́клсѧ. тѣ́мже влⷣцѣ твоемꙋ̀ вопїе́ши  ра́дꙋѧсѧ: бж҃е, бл҃гослове́нъ є҆сѝ. 
Ѻ҆гне́мъ терпѣ́нїѧ попали́лъ є҆сѝ ве́щнꙋю ле́сть  врагѡ́въ: бг҃осїѧ́нна же ѕвѣзда̀ ꙗ҆ви́лсѧ є҆сѝ  и҆сцѣле́нїй, мꙋ́чениче, ѡ҆блиста́ѧ лꙋчы̀ зовꙋ́щымъ:  ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Цр҃и́ца мі́ра ро́ждшаѧ цр҃ѧ̀ хрⷭ҇та̀, и҆зба́ви тлѝ  и҆ трꙋ́са, и҆ ꙗ҆зы̑къ наи́тїѧ, ца́рствꙋющїй гра́дъ,  влⷣчце, бл҃гослове́нъ, пою́щїй, пло́дъ чре́ва твоегѡ̀. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть. тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Но́ги честны̑ѧ твоѧ̑, страстоте́рпче, ко стезѧ́мъ  мꙋче́нїѧ напра́вишасѧ: хо́дѧтъ же ны́нѣ ра́дꙋющесѧ во  странѣ̀ живꙋ́щихъ, премꙋ́дре въ ра́йстѣй пи́щи. тѣ́мже и҆  соше́дшесѧ чти́мъ, воспѣва́ющи хрⷭ҇та̀ во вѣ́ки. 
И҆сплете́сѧ тебѣ̀ вѣне́цъ нетлѣ́нїѧ, тве́рдѡ  подви́гшꙋсѧ и҆ побѣди́вшꙋ ѕмі́ѧ ѕлонача́льнаго, мꙋ́чениче  достохва́льне, и҆ страда́льческїй ли́къ тѧ̀ прїѧ́тъ, гдⷭ҇а  по́йте, вопїю́ща, и҆ превозноси́те є҆го̀ во вѣ́ки. 
Чꙋде́съ и҆спꙋща́еши лꙋчы̀, бжⷭ҇твенною ѡ҆дѣ́ѧнъ,  мꙋ́чениче, си́лою, оу҆ставлѧ́еши болѣ̑зни, рѣши́ши  недꙋ́ги, ѿгонѧ́еши дꙋ́хи лꙋка̑выѧ, вопїѧ̀: гдⷭ҇а по́йте  дѣла̀, и҆ превозноси́те є҆го̀ во вѣ́ки. 
Бг҃оро́диченъ: 
Мно́гими прилѡ́ги грѣхо́вными преклоне́ни, къ  твоемꙋ̀ непрекло́нномꙋ покро́вꙋ прибѣга́емъ: оу҆твердѝ  рабы̑ твоѧ̑, на стра̑сти оу҆крѣпѝ, и҆ ѿ трꙋ́са и҆  гла́да и҆ ꙗ҆зы̑къ наше́ствїѧ, дв҃о, и҆зба́ви твоѐ ста́до,  ꙗ҆́кѡ на тѧ̀ возложе́но є҆́сть. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да (с. 325) торжествꙋ́етъ же безпло́тныхъ  оу҆мѡ́въ є҆стество̀, почита́ющее свѧще́нное торжество̀  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе,  чⷭ҇таѧ приснодв҃о. 
Ѡ҆брѣ́лъ є҆сѝ возме́здїе трꙋдѡ́въ горѣ̀ тебѣ̀  оу҆гото́вльшꙋюсѧ пи́щꙋ, и҆дѣ́же водворѧ́ѧсѧ, оу҆кра́шенъ  мꙋ́ченическими добро́тами, наслажда́ешисѧ зижди́телѧ твоегѡ̀  красоты̀, просѧ̀, мꙋ́чениче, чтꙋ́щымъ тѧ̀ ѡ҆чище́нїѧ и҆  ѕѡ́лъ и҆збавле́нїѧ. 
Сто́лпъ добродѣ́телей, и҆ вѣ́ры оу҆твержде́нїе,  забра́ло недви́жимо, и҆ стѣна̀ непреклони́ма, показа́лсѧ  є҆сѝ, мꙋ́чениче, цр҃кви хрⷭ҇то́вѣ, и҆ рѣка̀  и҆сцѣле́нїй, и҆сточа́ѧ то́ки врачева́нїѧ безме́здна  любо́вїю творѧ́щымъ твою̀ па́мѧть, пресла́вне. 
Ѿгна́лъ є҆сѝ ѿ землѝ і҆́дѡльское безбо́жїе,  потреби́лъ є҆сѝ мглꙋ̀, и҆ къ невече́рнѣй зарѝ  преложи́лсѧ є҆сѝ свѣтонача́льныѧ жи́зни, є҆ѧ́же  ꙗ҆вле́нїѧ, сла́вне, пе́рвѣе стѧжа́лъ є҆сѝ, ѿѻнꙋ́дными  сїѧ̑нїи ѡ҆зарѧ́емь, и҆ ра́дости присносꙋ́щныѧ и҆сполнѧ́ѧсѧ. 
Бг҃оро́диченъ: 
Гра́де бж҃їй, въ ѻ҆́ньже са́мъ всели́сѧ, вои́стиннꙋ  непоколеби́мый, и҆зба́ви ста́до твоѐ трꙋ́са, дв҃о, и҆  паде́нїѧ, ва́рварскагѡ плѣне́нїѧ, ѻ҆гнѧ̀ и҆ меча̀  врагѡ́въ, ѿ всѧ́кагѡ, пречⷭ҇таѧ, ѡ҆ѕлобле́нїѧ, те́плымъ ко  хрⷭ҇тꙋ̀ предста́тельствомъ твои́мъ. 
Стїхи̑ры ст҃а́гѡ дїоми́да, гла́съ д҃. Подо́бенъ:  Ꙗ҆́кѡ до́блѧ: 
И҆сцѣли́ти стра̑сти, ѿгони́ти недꙋ́ги, прогна́ти  дꙋ́хи лꙋка̑выѧ, дѣ́йствомъ ст҃а́гѡ дх҃а, пребл҃же́нне,  сподо́билсѧ є҆сѝ, потреби́въ мꙋ́жески є҆́ллинскїѧ  слꙋ́жбы, противле́нїемъ страда́нїѧ, мꙋ́чениче вѣнчено́сче,  сограждани́не а҆́гг҃лѡмъ, страстоте́рпцємъ  є҆диносе́льниче. 
По́двигомъ подвиза́лсѧ є҆сѝ, и҆ тече́нїе сконча́лъ  є҆сѝ, и҆ вѣ́рꙋ, сла́вне, соблю́лъ є҆сѝ, и҆ къ бг҃ꙋ  ѿше́лъ є҆сѝ, (с. 326) дарова́нїе чꙋде́съ ѿ негѡ̀  прїе́мъ: и҆ побѣ́ды вѣне́цъ неꙋвѧда́емый, ꙗ҆́кѡ  непобѣди́мь мч҃никъ, ꙗ҆́кѡ вы́шнѧгѡ црⷭ҇твїѧ наслѣ́дникъ,  ѡ҆ мі́рѣ моли́сѧ. 
Сла́ва: 
Въ пꙋтѝ мꙋче́нїѧ твоегѡ̀, ꙗ҆́кѡ въ бога́тствѣ  красꙋ́ѧсѧ дїоми́дъ, гдⷭ҇и, во́лею твое́ю, сво́й дꙋ́хъ въ  рꙋ́цѣ твоѝ, хрⷭ҇тѐ, предадѐ, оу҆сѣ́ченъ въ главꙋ̀, и҆  по кончи́нѣ бл҃же́ннѣй бы́въ наста́вникъ и҆́стинный  безбѡ́жнымъ, ѡ҆слѣ́пшымъ и҆ пресла́внѡ вѣ́рою  прозрѣ́вшымъ. 
И҆ ны́нѣ: вмѣ́стѡ бг҃оро́дична, и҆лѝ  крⷭ҇тобг҃оро́дична, пое́мъ: Досто́йно є҆́сть. 
А҆́ще хра́мъ нерꙋкотворе́ннагѡ ѻ҆́браза, и҆лѝ  настоѧ́тель и҆зво́литъ, твори́мъ бдѣ́нїе. 
На ма́лѣй вече́рни стїхи̑ры на д҃, гла́съ а҃. Поⷣ:  Нбⷭ҇ныхъ чинѡ́въ: 
Почита́ѧ сп҃съ чл҃вѣ́ческїй ѻ҆́бразъ, ꙳  воѡбрази́сѧ по на́мъ, ꙳ непрело́жный человѣ́чествомъ, ꙳ и҆  ꙗ҆́кѡ са́мꙋю и҆́стинꙋ своегѡ̀ пречⷭ҇тагѡ ѻ҆́браза ꙳  дале́че сꙋ́щымъ посла̀, ꙳ приложе́нїемъ оу҆брꙋ́са. 
Два́жды. 
Возводѧ̀ на первоѡбра́зное сп҃съ, ꙳ ѻ҆́бразъ  а҆да́мовъ, попо́лзшїйсѧ, ꙳ на землѝ съ человѣ̑ки поживѐ:  ꙳ зри́мь же и҆ ѡ҆сѧза́емь, ꙳ и҆ ѡ҆писꙋ́емь неѡпи́санный  сꙋщество́мъ. 
Ѡ҆бновлѧ́етъ тва́рь ꙳ ѡ҆бетша́вшꙋю сп҃съ, ꙳ въ  ра́бїй ѻ҆́бразъ ѡ҆блече́сѧ ꙳ и҆́стиною, а҆ не  привидѣ́нїемъ, ꙳ и҆ самоѡбра́зное на черта́нїе ꙳ лю́бѧщымъ  предадѐ на поклоне́нїе. (с. 327) 
Сла́ва, и҆ ны́нѣ, гла́съ ѕ҃: 
Преклони́лъ є҆сѝ нб҃са̀, непостижи́ме гдⷭ҇и,  сше́лъ є҆сѝ во чре́во дв҃ыѧ, неѡпи́санне, бы́въ и҆з̾ неѧ̀  чл҃вѣ́къ сꙋщество́мъ же и҆ є҆стество́мъ, да спасе́ши  человѣ́чество кра́йнїѧ ра́ди твоеѧ̀ ми́лости. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѱало́мски торжествꙋ́емъ, ꙳ дꙋхо́внѡ веселѧ́щесѧ, ꙳  съ дв҃домъ вопїю́ще: ꙳ зна́менасѧ дне́сь на на́съ ꙳ свѣ́тъ  лица̀ твоегѡ̀, гдⷭ҇и. 
Сті́хъ: Зна́менасѧ на на́съ свѣ́тъ лица̀ твоегѡ̀,  гдⷭ҇и. 
Въ кѷмва́лѣхъ дꙋхо́вныхъ ꙳ воспле́щемъ ра́дꙋющесѧ,  ꙳ и҆ че́стнѡ пред̾ꙋсрѧ́щемъ ꙳ влⷣчнѧгѡ ѻ҆́браза ꙳ ст҃о́е  и҆зѡбраже́нїе. 
Сті́хъ: Гдⷭ҇и, во свѣ́тѣ лица̀ твоегѡ̀ по́йдемъ,  и҆ ѡ҆ и҆́мени твое́мъ возра́дꙋемсѧ во вѣ́ки. 
Ѿ восто́ка къ за́падꙋ ꙳ со сла́вою прино́ситсѧ, ꙳  спаси́тельнагѡ зра́ка ꙳ тождеѡбра́знаѧ печа́ть, ꙳ сїѧ́ѧ  ꙗ҆́кѡ сл҃нце незаходи́мо. 
Сла́ва, и҆ ны́нѣ: 
Пода́ждь пѣвцє́мъ ѻ҆́браза ꙳ пречⷭ҇тагѡ твоегѡ̀,  ѽ гдⷭ҇и, ꙳ крѣ́пость на бори́телѧ, ꙳ и҆ грѣхѡ́въ  ѡ҆ставле́нїе, ꙳ моли́твами чⷭ҇тыѧ бг҃ома́тере. 
Тропа́рь, гла́съ в҃: 
Пречⷭ҇томꙋ твоемꙋ̀ ѻ҆́бразꙋ покланѧ́емсѧ, бл҃гі́й,  просѧ́ще проще́нїѧ прегрѣше́нїй на́шихъ, хрⷭ҇тѐ бж҃е:  во́лею бо благоволи́лъ є҆сѝ пло́тїю взы́ти на крⷭ҇тъ, да  и҆зба́виши, ꙗ҆̀же созда́лъ є҆сѝ, ѿ рабо́ты вра́жїѧ.  тѣ́мъ благода́рственнѡ вопїе́мъ тѝ: ра́дости и҆спо́лнилъ  є҆сѝ всѧ̑, сп҃се на́шъ, прише́дый спастѝ мі́ръ. 
На вели́цѣй вече́рни, на Гдⷭ҇и, воззва́хъ,  стїхи̑ры на и҃, гла́съ д҃. 
Подо́бенъ: Зва́нный свы́ше: 
И҆́же во зра́цѣ бж҃їи бг҃ъ сы́й, ꙳ ꙗ҆́кѡ сла́вы  сїѧ́нїе, ꙳ и҆ (с. 328) и҆зѡбраже́нїе ѻ҆́ч҃ее, ꙳ за  милосе́рдїе безмѣ́рное, ꙳ хотѣ́нїемъ бжⷭ҇твеннымъ  ѻ҆́бразъ ви́дѣнъ бы́сть, ꙳ раба̀ носи́въ зра́къ. ꙳ сегѡ̀  подо́бїе є҆ди́нъ, ꙳ ꙗ҆́коже вѣ́сть са́мъ, ꙳ и҆звѣ́стнѡ  воѡбразѝ бг҃оначерта́ннѡ, ꙳ въ подо́бїи лица̀ своегѡ̀. ꙳  є҆гѡ́же прише́ствїемъ ꙳ совокꙋпѝ съ человѣ̑ки а҆́гг҃лъ  мно́жество, ꙳ и҆ просвѣтѝ мі́ръ ви́димый и҆ неви́димый. 
Два́жды. 
И҆́же бг҃овидѣ́нїемъ и҆ногда̀ за́днихъ, мѡѷсе́ово  лицѐ просла́вивый бг҃ъ, ꙳ и҆ тѣ́мъ бг҃оначерта́нный  зако́нъ посла́лъ, ꙳ невѣ́рꙋющымъ і҆и҃льтєскимъ лю́демъ, ꙳  сѐ прїи́де ꙗ҆́кѡ ѿ є҆гѵ́пта, ꙳ ѿ землѝ и҆норо́дныѧ  прише́дъ, ꙳ во хрⷭ҇тоимени́тый гра́дъ но́выхъ люде́й, ꙳  бжⷭ҇твеннымъ начерта́нїемъ ꙳ первоѻбра́знагѡ є҆гѡ̀  стра́шнагѡ ѻ҆́браза: є҆го́же лице́мъ къ лицꙋ̀ ви́дѣти  сподоблѧ́емїи, сла́вимъ. 
И҆́же црⷭ҇твꙋѧй тва́рїю все́ю, ꙳ нищетꙋ̀ во́льнꙋю  прїе́мь, ꙳ ѡ҆богаща́етъ бжⷭ҇тво́мъ, ꙳ позна́вшихъ є҆гѡ̀  гдⷭ҇ьство. ꙳ тѣ́мже и҆ ко а҆́ѵгарю ꙳ бг҃оначерта̑нна  пи́смена посла́въ, ꙳ просѧ́щемꙋ спасе́нїѧ и҆ здра́вїѧ семꙋ̀,  ꙳ є҆́же ѿ подо́бїѧ твоегѡ̀ зра́ка бжⷭ҇твеннагѡ. ꙳  є҆гѡ́же прише́ствїе ꙳ ра́достнѡ пра́зднꙋюще ны́нѣ, ꙳  возвесели́мсѧ вѣ́рою, ꙳ просвѣще́нїе почерпа́юще. 
И҆́ны стїхи́ры, гла́съ ѕ҃: 
Гдⷭ҇и, и҆́же бж҃ество́мъ всѧ̑ и҆сполнѧ́ѧй,  бла́гостїю къ человѣ́кѡмъ оу҆едини́всѧ, є҆ди́нъ ѿ двою̀  проше́дъ ѿ чⷭ҇тыѧ, неви́димь сы́й ви́дѣнъ бы́лъ є҆сѝ,  зра́ка же плотска́гѡ сотворѧ́еши ѻ҆́бразъ: є҆го́же  прїи́мше, на не́мъ покланѧ́емсѧ тебѣ̀ ꙗ҆́кѡ влⷣцѣ,  содѣ́телѧ позна́вше. 
Два́жды. 
Гдⷭ҇и, непостижи́мое смотре́нїе, є҆́же ѿ вѣ́ка  пронарече́нное, прише́дъ назна́менꙋеши, и҆ то̀ оу҆вѣрѧ́ѧ  писа́нїѧ ра́ди, є҆́же ко а҆́ѵгарю, тво́й показа́лъ є҆сѝ  мі́рови ѻ҆́бразъ, и҆спо́лнилъ є҆сѝ всѧ́чєскаѧ ра́дости.  и҆ ны́нѣ оу҆краша́еши (с. 329) вѣне́цъ ца́рски, и҆  оу҆строѧ́еши, и҆ ѡ҆бновлѧ́еши па́ки на́мъ ѻ҆́бразъ:  бл҃гослове́нъ є҆сѝ, сп҃се, поми́лꙋй на́съ. 
Гдⷭ҇и, просла́влєна непостижи́магѡ соше́ствїѧ  твоегѡ̀ дѣла̀, въ вы́шнихъ и҆ земны́хъ ви́дѣвше,  вознесе́ни бы́хомъ, тѧ̀, и҆́же въ нѣ́дрѣхъ ѻ҆́ч҃ихъ,  зра́ка ѡ҆брѣто́хомъ ѻ҆́бразъ тво́й, и҆збавлѧ́емсѧ ѿ  страсте́й є҆гѡ̀ ра́ди, ѡ҆живлѧ́емсѧ, сп҃се, ѕмі́ѧ  стропти́ваго оу҆мерщвлѧ́емъ, чтꙋ́щїи тѧ̀ на не́мъ влⷣкꙋ:  бл҃гослове́нъ є҆сѝ, сп҃се, поми́лꙋй на́съ. 
Сла́ва, гла́съ и҃: 
Чл҃вѣколю́бче влⷣко, вели́ка твоегѡ̀ смотре́нїѧ  бе́здна: въ ро́ды бо родѡ́въ твоѐ бл҃годѣ́тельствꙋѧ  созда́нїе, пречⷭ҇тагѡ твоегѡ̀ лица̀ зра́къ и҆з̾ѡбрази́въ,  а҆́ѵгарю вѣ́рномꙋ посла́лъ є҆сѝ, возжела́вшꙋ тѧ̀  ви́дѣти, по бжⷭ҇твꙋ̀ херꙋві́мы неви́димаго. ꙗ҆́кѡ да тво́й  ѻ҆́бразъ зрѧ́ще, на́съ ра́ди вопло́щшагѡсѧ, и҆  пострада́вшагѡ во́лею, къ твое́й любвѝ распала́емсѧ, ю҆́же  на на́съ и҆злїѧ́лъ є҆сѝ, вели́кїѧ ра́ди твоеѧ̀ ми́лости. 
И҆ ны́нѣ, гла́съ то́йже. 
Дѣви́честїи ли́цы дне́сь та́йнѡ ѻ҆дрꙋ̀ дв҃ы и҆  мт҃ре ѻ҆́крестъ предстоѧ́тъ, и҆ дꙋ́шы првⷣныхъ  ѡ҆бстꙋпи́вше цр҃и́цꙋ сла́вѧтъ: ѻ҆́ви оу҆́бѡ ꙗ҆́кѡ да́ръ  дѣ́вство, вмѣ́стѡ мѵ́ра прино́сѧтъ: ѻ҆́ви же  невеще́ственное пѣ́нїе съ добродѣ́телїю прино́сѧтъ.  подоба́етъ бо мт҃ри бж҃їи ꙗ҆́кѡ цр҃и́цѣ, ца́рскими  добродѣ́тельми, свѣтлосїѧ́ющими дорѷноси́тисѧ: съ ни́миже  и҆ мы̀ житїѐ чи́стое совне́сше, и҆зы́демъ къ погребе́нїю  сꙋ́щїѧ мт҃ре бг҃а на́шегѡ, пѣ́ньми и҆ пѣ́сньми дꙋхо́вными  согла́снѡ ю҆̀ оу҆блажа́юще. 
Вхо́дъ. Прокі́менъ днѐ. Чтє́нїѧ трѝ. 
Втора́гѡ зако́на чте́нїе. 
[Глава̀ д҃] Речѐ мѡѷсе́й къ лю́демъ: ны́нѣ  слы́ши, і҆и҃лю, ѡ҆правда̑нїѧ и҆ сꙋдьбы̑, є҆ли̑ка а҆́зъ  наꙋчꙋ̀ ва́съ дне́сь твори́ти, да жи́ви бꙋ́дете, и҆  сохрани́те и҆ сотвори́те, ꙗ҆́кѡ сїѧ̀ (с. 330) премꙋ́дрость  ва́ша, и҆ ра́зꙋмъ предъ всѣ́ми ꙗ҆зы́ки, є҆ли́цы а҆́ще  оу҆слы́шатъ ѡ҆правда̑нїѧ сїѧ̑, и҆ рекꙋ́тъ: сі́и лю́дїе  мꙋ́дри и҆ хꙋдо́жни, и҆ ꙗ҆зы́къ вели́кїй се́й. Ꙗ҆́кѡ гдⷭ҇ь,  бг҃ъ на́шъ є҆́сть во всѣ́хъ, и҆́же а҆́ще того̀ призове́мъ.  И҆ ны́нѣ внемли́те себѣ̀ ве́сь до́мъ і҆и҃левъ, и҆  сохрани́те дꙋ́шы своѧ̑ ѕѣлѡ̀, и҆ не забꙋ́дите всѧ̑  словеса̀, ꙗ҆̀же ви́дѣша ѻ҆́чи ва́ши, и҆ да не ѿстꙋ́пѧтъ  ѿ серде́цъ ва́шихъ во всѧ̑ дни̑ живота̀ ва́шегѡ. И҆  приведо́сте сы́ны ва́шѧ, и҆ сы́ны сынѡ́въ ва́шихъ въ де́нь,  въ ѻ҆́ньже ста́сте предъ гдⷭ҇емъ бг҃омъ въ хѡри́вѣ, въ  де́нь, въ ѻ҆́ньже речѐ гдⷭ҇ь ко мнѣ̀: соберѝ въ цр҃ковь  лю́ди, и҆ да оу҆слы́шатъ глаго́лы моѧ̑, ꙗ҆́кѡ да  навы́кнꙋтъ боѧ́тисѧ менє̀ во всѧ̑ дни̑, є҆ли́ки поживꙋ́тъ  ѻ҆нѝ на землѝ, и҆ сы́ны своѧ̑ да наꙋча́тъ. И҆  пристꙋпи́сте и҆ ста́сте подъ горо́ю, и҆ гора̀ горѧ́ше  ѻ҆гне́мъ да́же до нб҃сѐ, тма̀, сꙋмра́къ и҆ ды́мъ. И҆  глаго́ла гдⷭ҇ь бг҃ъ къ ва́мъ на горѣ̀ ѿ среды̀ ѻ҆гнѧ̀.  Гла́съ слове́съ є҆гѡ̀ вы̀ слы́шасте, и҆ подо́бїѧ не  ви́дѣсте: но гла́съ. И҆ возвѣстѝ ва́мъ завѣ́тъ сво́й,  и҆́же завѣща̀ ва́мъ твори́ти. И҆ мнѣ̀ завѣща̀ гдⷭ҇ь во  вре́мѧ ѻ҆́но, наꙋчи́ти ва́съ ѡ҆правда́нїємъ и҆ сꙋдьба́мъ,  твори́ти ва́мъ та̑ на землѝ. Глаго́ла гдⷭ҇ь къ ва́мъ на  горѣ̀ въ хѡри́вѣ ѿ среды̀ ѻ҆гнѧ̀. 
Втора́гѡ зако́на чте́нїе. 
[Глава̀ є҃] Собра̀ мѡѷсе́й всѧ̑ лю́ди  і҆и҃льтєскїѧ, и҆ речѐ къ ни̑мъ: слы́ши, і҆и҃лю, всѣ́хъ  ѡ҆правда́нїй мои́хъ, и҆ сꙋде́бъ мои́хъ, є҆ли́кѡ а҆́зъ  глаго́лю во оу҆́ши ва́шѧ: во дни̑ ты́ѧ наꙋчи́тесѧ и҆̀мъ и҆  сохрани́ти ѧ҆̀, и҆ сотвори́ти. Гдⷭ҇ь бг҃ъ завѣща̀ ва́мъ  завѣ́тъ въ хѡри́вѣ, не є҆ди̑нымъ ѻ҆тцє́мъ ва́шымъ  завѣща̀ гдⷭ҇ь завѣ́тъ се́й, но и҆ ва́мъ: лице́мъ къ лицꙋ̀  гл҃го́ла гдⷭ҇ь въ хѡри́вѣ и҆зъ среды̀ ѻ҆гнѧ̀ на горѣ̀.  А҆́зъ же стоѧ́хъ междꙋ̀ гдⷭ҇емъ и҆ ва́ми во вре́мѧ (с. 331)  ѻ҆́но, возвѣсти́ти ва́мъ гл҃го́лы гдⷭ҇ни, гл҃го́лѧ: а҆́зъ  є҆́смь бг҃ъ тво́й, и҆зведы́й тѧ̀ и҆зъ землѝ є҆гѵ́петскїѧ,  и҆зъ до́мꙋ рабо́ты, не сꙋ́ть бо́зи и҆́ни ра́звѣ менє̀:  а҆́зъ бо є҆́смь гдⷭ҇ь бг҃ъ тво́й ревни́тель, творѧ̀  ми́лость ты́сѧщами лю́бѧщымъ мѧ̀ и҆ хранѧ́щымъ за́пѡвѣди  моѧ̑. И҆ бы́сть ꙗ҆́кѡ оу҆слы́шасте гла́съ посредѝ  ѻ҆гнѧ̀, и҆ гора̀ горѧ́ше ѻ҆гне́мъ, и҆ пристꙋпи́сте ко  мнѣ̀ всѝ, и҆ реко́сте: сѐ показа̀ гдⷭ҇ь бг҃ъ на́шъ на́мъ  сла́вꙋ свою̀, и҆ гла́съ слы́шахомъ посредѝ ѻ҆гнѧ̀: въ  де́нь ѻ҆́нъ ви́дѣхомъ: ꙗ҆́кѡ возгл҃го́летъ гдⷭ҇ь бг҃ъ къ  человѣ́кꙋ, и҆ жи́въ бꙋ́детъ, и҆ ны́нѣ не оу҆́мретъ.  Ꙗ҆́кѡ погꙋби́тъ ны̀ ѻ҆́гнь вели́кїй се́й, а҆́ще приложи́мъ  послꙋ́шати гла́съ гдⷭ҇а бг҃а на́шегѡ и҆ є҆щѐ, оу҆́мремъ:  ка́ѧ бо пло́ть, и҆лѝ кто̀ слы́ша гла́съ бг҃а гл҃го́люща  посредѝ ѻ҆гнѧ̀, и҆ жи́въ бꙋ́детъ; И҆ слы́ша гдⷭ҇ь бг҃ъ  гла́съ слове́съ глаго́лющихъ ко мнѣ̀, и҆ рѣ́хъ къ ни̑мъ  за́пѡвѣди, ѡ҆правда̑нїѧ и҆ сꙋды̀, є҆ли́кѡ заповѣ́да ва́мъ  гдⷭ҇ь бг҃ъ: да оу҆боите́сѧ всѣ́хъ ѡ҆правда́нїй є҆гѡ̀, да  ми́лостивъ бꙋ́детъ, и҆ оу҆мно́житесѧ на землѝ. Слы́ши,  і҆и҃лю, гдⷭ҇ь бг҃ъ на́шъ, гдⷭ҇ь є҆ди́нъ є҆́сть. И҆  возлю́биши гдⷭ҇а бг҃а твоего̀ ѿ всегѡ̀ помышле́нїѧ  твоегѡ̀, и҆ ѿ всегѡ̀ се́рдца твоегѡ̀, и҆ ѿ всеѧ̀ дꙋшѝ  твоеѧ̀, и҆ ѿ всеѧ̀ крѣ́пости твоеѧ̀. И҆ тогѡ̀  оу҆бои́шисѧ, и҆ томꙋ̀ є҆ди́номꙋ послꙋ́жиши, и҆ къ немꙋ̀  прилѣпи́шисѧ, и҆ и҆́менемъ є҆гѡ̀ клене́шисѧ, и҆  оу҆гѡ́днаѧ є҆мꙋ̀ сотвори́ши: да добро̀ тебѣ̀ бꙋ́детъ. 
Ца́рствъ тре́тїихъ чте́нїе. 
[Глава̀ и҃] Ста̀ соломѡ́нъ предъ лице́мъ  же́ртвенника гдⷭ҇нѧ, предъ всѣ́мъ собо́ромъ і҆и҃левымъ: и҆  воздѣ́въ рꙋ́цѣ своѝ на нб҃о, и҆ речѐ: гдⷭ҇и бж҃е  і҆и҃левъ, нѣ́сть бг҃ъ, ꙗ҆́коже ты̀ на нб҃сѝ горѣ̀, и҆ на  землѝ до́лѣ. А҆́ще бо нб҃о и҆ нб҃о нб҃сѐ не довлѣ́ютъ  тебѣ̀: ка́кѡ до́мъ се́й, є҆го́же созда́хъ и҆́мени твоемꙋ̀;  ѻ҆ба́че и҆ при́зриши на моли́твꙋ мою̀, (с. 332) гдⷭ҇и бж҃е  і҆и҃левъ, оу҆слы́шати молє́нїѧ и҆ моли́твꙋ, є҆́юже ра́бъ  тво́й мо́литсѧ предъ тобо́ю къ тебѣ̀ дне́сь. Да бꙋ́дꙋтъ  ѻ҆́чи твоѝ ѿве́рсты на до́мъ се́й де́нь и҆ но́щь, на  мѣ́сто сїѐ, ѡ҆ не́мже гл҃го́лалъ є҆сѝ: бꙋ́детъ и҆́мѧ  моѐ та́мѡ, є҆́же оу҆слы́шати моли́твꙋ, є҆́юже мо́литсѧ  ра́бъ тво́й на мѣ́стѣ се́мъ, во днѝ и҆ но́щи: И҆  послꙋ́шати мольбы̑ раба̀ твоегѡ̀, и҆ люде́й твои́хъ і҆и҃лѧ.  И҆ є҆ли̑ка а҆́ще помо́лѧтсѧ къ тебѣ̀ на мѣ́стѣ се́мъ, и҆  ты̀ оу҆слы́шиши на мѣ́стѣ жили́ща твоегѡ̀ на нб҃сѝ: и҆  сотвори́ши, и҆ ми́лостивъ бꙋ́деши и҆̀мъ. 
На лїті́и стїхи̑ры, гла́съ а҃: 
Прїиди́те, вѣ́рныхъ совокꙋпле́нїе, прїиди́те, ли́къ  соста́вимъ, въ наро́читомъ пра́здницѣ сла́внагѡ  пренесе́нїѧ, бг҃омꙋ́жнагѡ ѻ҆́браза сп҃сова, и҆ возопїи́мъ:  бл҃гослове́нъ грѧды́й во и҆́мѧ гдⷭ҇не, ѻ҆́бразъ и҆  начерта́нїе первоѻбра́знагѡ. благословѝ на́съ твои́мъ  ꙗ҆вле́нїемъ и҆ це́рковь соблюдѝ ѿ є҆́реси, въ не́йже  вѣ́рнѡ покланѧ́емтисѧ. 
Мона́шєскаѧ мно́жєства дне́сь оу҆се́рднѡ  собери́тесѧ, на срѣ́тенїе ѻ҆́браза, рꙋка́ми человѣ́ки  созда́вшагѡ, добродѣ́тєли томꙋ̀ вмѣ́стѡ дарѡ́въ  приносѧ́ще, пою́ще и҆ глаго́люще: да зна́менаетсѧ на на́съ  свѣ́тъ лица̀ твоегѡ̀, гдⷭ҇и. тогѡ̀ си́лою сохранѝ ста́до  твоѐ, во́лки тѧ̑жкїѧ ѿгонѧ̀, оу҆мире́нїе подаѧ̀  вселе́ннѣй и҆ дꙋша́мъ на́шымъ ве́лїю ми́лость. 
Ра́дꙋйсѧ, ца́рствꙋющїй гра́де, сла́ва бо гдⷭ҇нѧ на  тебѣ̀ возсїѧ̀, прише́ствїемъ оу҆брꙋ́са, небе́съ  простра́ннѣйшагѡ: є҆де́са бо не ѡ҆ста́вль, къ тебѣ̀  принесе́сѧ, дѣ́йствꙋѧ чꙋдеса̀ пресла̑внаѧ, и҆ прогонѧ̀  дꙋ́хъ лꙋка́вствїѧ. во́инствꙋ благочести́вомꙋ на ва́рвары  подаѧ̀ крѣ́пость, стѣна́ же и҆ забра́ло быва́етъ, вѣ́рою  томꙋ̀ покланѧ́ющымсѧ. 
Сла́ва, и҆ ны́нѣ, гла́съ ѕ҃. 
Нѣ́дръ не ѿлꙋчи́всѧ ѻ҆ч҃ескихъ, многоми́лостиве  гдⷭ҇и, (с. 333) съ человѣ́ки пожи́лъ є҆сѝ, ꙗ҆́коже  подоба́ше, и҆сполнѧ́ѧ твоегѡ̀ чл҃вѣколю́бїѧ, ѿ вѣкѡ́въ  та́йнꙋ сокрове́ннꙋю, и҆ не́мощь поне́съ человѣ́ческꙋю,  непрело́жнѡ въ ню̀ ѡ҆бле́ксѧ, ѿ приснодв҃ы бцⷣы: и҆  пречⷭ҇тагѡ твоегѡ̀ зра́ка воѡбраже́нїе на́мъ на ѡ҆свѧще́нїе  ѡ҆ста́вилъ є҆сѝ, оу҆жѐ къ стрⷭ҇ти во́льнѣй гото́вѧсѧ,  сла́ва мно́гомꙋ твоемꙋ̀ ѡ҆ на́съ милосе́рдїю. 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
На го́рꙋ вчера̀ влⷣка ꙳ возведѐ ꙗ҆̀же ѡ҆ петрѣ̀,  ꙳ предъ ни́ми преѡбрази́сѧ, ꙳ ꙗ҆влѧ́ѧ бжⷭ҇тва̀ свѣ́тлость,  и҆ зарѝ несозда́нныѧ: ꙳ и҆ дне́сь на́мъ показа̀ своѐ  воѡбраже́нїе. ꙳ є҆мꙋ́же покланѧ́емсѧ, ꙳ и҆ любо́вїю  цѣлꙋ́емъ, ꙳ сла́вѧще смотре́нїе і҆и҃са чл҃вѣколю́бца ꙳ и҆  сп҃са дꙋ́шъ на́шихъ. 
Сті́хъ: Зна́менасѧ на на́съ свѣ́тъ лица̀ твоегѡ̀,  гдⷭ҇и. 
Па́дше поклони́шасѧ ꙳ на горѣ̀ ст҃ѣ́й верхо́внїи,  ꙳ влⷣкꙋ ꙗ҆́кѡ оу҆зрѣ́ша, ꙳ зарю̀ ѡ҆бнажи́вша бжⷭ҇твенныѧ  свѣ́тлости, ꙳ и҆ ны́нѣ мы̀ припа́даемъ нерꙋкотворе́нномꙋ  ѻ҆́бразꙋ, ꙳ па́че со́лнца сїѧ́ющꙋ, ꙳ сла́вѧще дарова́вшаго  на́мъ сего̀ на оу҆тѣше́нїе, ꙳ і҆и҃са чл҃вѣколю́бца и҆  сп҃са дꙋ́шъ на́шихъ. 
Сті́хъ: Гдⷭ҇и, во свѣ́тѣ лица̀ твоегѡ̀ по́йдемъ,  и҆ ѡ҆ и҆́мени твое́мъ возра́дꙋемсѧ во вѣ́ки. 
Оу҆бѣли́въ ѡ҆чернѣ́вшїй человѣ́чь ѻ҆́бразъ,  созда́телю, ꙳ на ѳавѡ́рѣ показа́лъ є҆сѝ, ꙳ петрꙋ̀ и҆  сынѡ́мъ гро́мѡвымъ, ꙳ ѿе́млѧ сомнѣ́нїе є҆́же ѡ҆ крⷭ҇тѣ̀  и҆ стрⷭ҇ти, ꙳ и҆ свѣ́тлости наказꙋ́ѧ ꙳ втора́гѡ твоегѡ̀  прише́ствїѧ. ꙳ и҆ ны́нѣ на́съ, чл҃вѣколю́бче, благословѝ,  ꙳ и҆ ѡ҆свѧтѝ ѡ҆заре́нїемъ, гдⷭ҇и, ꙳ пречⷭ҇тагѡ твоегѡ̀  ѻ҆́браза. 
Сла́ва, гла́съ ѕ҃: 
Гдⷭ҇и, воплоти́лсѧ є҆сѝ, ꙗ҆́коже восхотѣ́лъ,  и҆зво́лилъ є҆сѝ воспрїѧ́ти нищетꙋ̀ на́шꙋ, и҆ бога́тство  благосе́рдїѧ показа́лъ є҆сѝ, и҆́мже мѧ̀ пе́рсть ѡ҆божи́лъ  є҆сѝ. сла́вимъ тѧ̀ человѣколю́бче, смотре́нїѧ ѻ҆́бразъ  ви́дѧще зра́ка (с. 334) твоегѡ̀: си́мъ невозбра́ннѡ, є҆́же  во є҆де́мъ вхо́дъ, сп҃се, да́рꙋй рабѡ́мъ твои̑мъ, презира́ѧ  всѧ̑ прегрѣшє́нїѧ. 
И҆ ны́нѣ, гла́съ и҃: Леѡ́нта де́спота: 
Оу҆вѣрѧ́ѧ і҆и҃съ сн҃ъ тво́й, бцⷣе, и҆ бг҃ъ на́шъ,  два̀ є҆стєства̀ своѧ̑, ꙗ҆́кѡ оу҆́бѡ человѣ́къ  оу҆мира́етъ, и҆ ꙗ҆́коже бг҃ъ востае́тъ, и҆ тѧ̀, бг҃ома́ти,  зако́номъ є҆стества̀ оу҆мре́ти благоизво́ли, да не  невѣ̑рнымъ привидѣ́нїе мни́тсѧ смотре́нїе: прешла́ бо  є҆сѝ къ нбⷭ҇нѣй странѣ̀, нбⷭ҇наѧ невѣ́сто, ꙗ҆́кѡ ѿ  черто́га селе́нїѧ твоегѡ̀ ѿ землѝ взѧта̀. ѡ҆ст҃и́сѧ  воздꙋ́хъ восхожде́нїемъ твои́мъ, ꙗ҆́кѡ просвѣти́сѧ землѧ̀  ржⷭ҇тво́мъ твои́мъ: предпосыла́ютъ а҆пⷭ҇ли, и҆ а҆́гг҃ли  под̾е́млютъ. тѣ́мже, погре́бше пречⷭ҇тое тѣ́ло твоѐ, и҆  надгро́бное пѣ́нїе воспѣ́вше, оу҆жа́снѡ зрѧ́хꙋ, и҆ со  стра́хомъ глаго́лахꙋ: сїѧ̀ и҆змѣ́на десни́цы вы́шнѧгѡ, то́й  бо посредѝ тебє̀, и҆ не подви́жешисѧ. но, ѽ многопѣ́таѧ  мт҃и! не ѿстꙋпа́й, на́съ назира́ющи: мы́ бо лю́дїе твоѝ,  и҆ ѻ҆́вцы па́жити твоеѧ̀ и҆ и҆́мѧ твоѐ призыва́емъ,  просѧ́ще тебє̀ ра́ди спасе́нїѧ и҆ ве́лїѧ ми́лости. 
На благослове́нїи хлѣ́бѡвъ, тропа́рь, гла́съ в҃: 
Пречи́стомꙋ твоемꙋ̀ ѻ҆́бразꙋ: 
Два́жды. 
Пи́санъ на ма́лѣй вече́рни, и҆ оу҆спе́нїѧ а҃. 
На оу҆́трени. 
По а҃-й стїхоло́гїи сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Бл҃года́ть твоѧ̀, сп҃се, на на́съ и҆злїѧ́сѧ, ви́димꙋ  бы́вшꙋ тебѣ̀, непостижи́ме, и҆ пре́лести тма̀ оу҆гасѐ:  тѣ́мъ во свѣ́тѣ лица̀ твоегѡ̀ стѡпы̀ на́шѧ напра́ви, да  въ за́повѣдехъ твои́хъ ходѧ́ще, тебѐ сподо́бимсѧ  оу҆зрѣ́ти, свѣ́те непристꙋ́пный. 
Два́жды. 
Сла́ва, и҆ ны́нѣ, гла́съ то́йже. Подо́бенъ: Ка́мени  запеча́танꙋ: 
Ли́къ бжⷭ҇твенныхъ а҆пⷭ҇лъ собра́сѧ, погребсти́ тѧ  (с. 335) прече́стнѡ, бцⷣе всечⷭ҇таѧ: съ ни́миже и҆  а҆́гг҃льстїи чи́ни воспѣва́хꙋ преставле́нїе твоѐ,  взыва́юще прехва́льнѡ. съ ни́миже и҆ мы̀ любо́вїю и҆гра́юще,  чⷭ҇таѧ, хвалꙋ̀ тебѣ̀ прино́симъ, гла́сы пѣ́сненными  вѣ́рнїи, и҆ вопїе́мъ: ра́дꙋйсѧ, предста́тельнице  присночтꙋ́щихъ тѧ̀. 
По в҃-й стїхоло́гїи сѣда́ленъ, гла́съ є҃. Поⷣ:  Собезнача́льное сло́во: 
Собезнача́льный сн҃ъ ѻ҆ц҃ꙋ̀ и҆ превѣ́чный, и҆  неви́димый сꙋщество́мъ, и҆ неѡсѧза́емый, подъ лѣ́томъ бы́въ  за ми́лость неизрече́ннꙋю ѡ҆пи́санныѧ пло́ти твоеѧ̀, влⷣко,  на́мъ ѡ҆ста́ви сла́дкое и҆з̾ѡбраже́нїе на спасе́нїе дꙋ́шъ  на́шихъ. 
Два́жды. 
Сла́ва, и҆ ны́нѣ, гла́съ д҃. Подо́бенъ: Оу҆диви́сѧ  і҆ѡ́сифъ: 
Зрѧ́ще вои́стиннꙋ а҆́гг҃льскаѧ вѡ́инства  преставле́нїе твоѐ, прест҃а́ѧ влⷣчце чⷭ҇таѧ,  бл҃гослове́ннаѧ всепѣ́таѧ бцⷣе, и҆мꙋ́ще во́лю рожде́нна  и҆зъ тебє̀, ли́къ оу҆ч҃ни̑къ собра́вшесѧ, съ весе́лїемъ  ноша́хꙋ честно́е въ ра́й тѣ́ло твоѐ, хрⷭ҇та̀ пою́ще  живода́вца сꙋ́ща во вѣ́ки. 
Припѣ́въ: 
Велича́емъ тѧ̀, живода́вче хрⷭ҇тѐ, и҆ почита́емъ  пречⷭ҇тагѡ лица̀ твоегѡ̀ пресла́вное воѡбраже́нїе. 
И҆́но велича́нїе: 
Велича́емъ тѧ̀, живода́вче хрⷭ҇тѐ, и҆ чти́мъ  ѻ҆́бразъ тво́й ст҃ы́й, и҆́мже на́съ спа́слъ є҆сѝ ѿ  рабо́ты вра́жїѧ. 
Ѱало́мъ и҆збра́нный: 
Ве́лїй гдⷭ҇ь и҆ хва́ленъ ѕѣлѡ̀. Пи́санъ  преѡбраже́нїю. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Не ктомꙋ̀ сѣ́тованїе на лицѣ̀ а҆да́мовѣ, во  а҆да́ма ѡ҆бле́кшꙋсѧ того̀ созда́вшемꙋ, и҆ лица̀ подо́бїемъ  себѐ всѣ̑мъ ꙗ҆влѧ́ющꙋ, и҆ къ любвѝ подви́жꙋщꙋ,  благочести́выхъ составлє́нїѧ, є҆диногла́снѡ вопи́ти:  сла́ва, чл҃вѣколю́бче, кра́йнемꙋ твоемꙋ̀ схожде́нїю. 
Два́жды. (с. 336) 
Сла́ва, и҆ ны́нѣ, гла́съ и҆ подо́бенъ то́йже: 
Возопі́й, дв҃де: что̀ се́й пра́здникъ, є҆го́же  воспѣ́лъ є҆сѝ дре́вле въ кни́зѣ ѱало́мстѣй; ꙗ҆́кѡ  дще́рь бг҃оѻтрокови́цꙋ и҆ дв҃ꙋ, преложѝ ю҆̀ на ѻ҆́ны  ѻ҆би́тєли хрⷭ҇то́съ, и҆́же и҆зъ неѧ̀ безъ сѣ́мене  ро́ждсѧ: и҆ сегѡ̀ ра́ди ра́дꙋютсѧ ма́тєри и҆ дщє́ри, и҆  невѣ̑сты хрⷭ҇тѡ́вы, вопїю́ще: ра́дꙋйсѧ преста́вившаѧсѧ къ  вы́шнемꙋ црⷭ҇твїю. 
Степє́нна а҃ а҆нтїфѡ́нъ д҃-гѡ гла́са. Прокі́менъ:  Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени  твое́мъ возра́дꙋемсѧ во вѣ́ки. Сті́хъ: Ви́дѣша всѝ  концы̀ землѝ спасе́нїе бг҃а на́шегѡ. Є҆ѵⷢ҇лїе лꙋкѝ,  зача́ло м҃и ѿ полꙋ̀. По н҃-мъ ѱалмѣ̀ стїхи́ра, гла́съ  ѕ҃: Гдⷭ҇и, воплоти́лсѧ є҆сѝ, ꙗ҆́коже восхотѣ́лъ:  Пи́сана на стїхо́внѣ. 
Канѡ́нъ оу҆спе́нїѧ а҃-гѡ гла́са, со і҆рмосо́мъ на ѕ҃:  и҆ ѻ҆́браза два̀ канѡ́на на и҃. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Ѿве́рземъ оу҆ста̀ человѣ́цы, и҆ ѧ҆зы́къ  оу҆ѧсни́мъ, въ наро́читый де́нь пра́здника на́шегѡ,  ꙗ҆вле́нїе бжⷭ҇твеннагѡ ѻ҆́браза хрⷭ҇та̀ бг҃а на́шегѡ  свѣ́тлѡ сла́вѧще. 
Свѣ́тъ превѣ́чный ѻ҆́ч҃а и҆сполнѧ́ѧ словеса̀,  ѻ҆бразноподо́бїемъ пло́ти пре́жде ви́дѣнъ бы́сть  человѣ́кѡмъ: ны́нѣ же ꙗ҆ви́сѧ ѻ҆́бразомъ  нерꙋкотворе́ннымъ, бжⷭ҇твеннагѡ воплоще́нїѧ свѣ́тъ  ѡ҆блиста́ѧ на́мъ. 
Сказа́ти хотѧ̀ свою̀ благода́ть вы́шнїй, прїѧ́тъ  ра́бїй ѻ҆́бразъ на́съ ра́ди, и҆ на оу҆вѣре́нїе  є҆стества̀ человѣ́ческагѡ, зра́ка подо́бїе вѣ̑рнымъ  дне́сь дарова̀. 
Бг҃оро́диченъ: 
Сказа́нїе дне́сь вои́стиннꙋ бг҃очеловѣ́чнагѡ  твоегѡ̀ ржⷭ҇тва̀ (с. 337) позна́хомъ, тѧ̀ чтꙋ́ще, всечⷭ҇таѧ,  сподо́блени бы́вше ви́дѣти зра́ка ѻ҆́бразъ  нерꙋкотворе́нный ро́ждшагѡсѧ и҆зъ тебє̀. 
Дрꙋгі́й канѡ́нъ. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю, скры́вшаго дре́вле гони́телѧ  мꙋчи́телѧ, подъ земле́ю скры́ша спасе́нныхъ ѻ҆́троцы: но  мы̀, ꙗ҆́кѡ ѻ҆трокови̑цы, гдⷭ҇еви пои́мъ: сла́внѡ бо  просла́висѧ. 
Свы́ше бл҃года́ть бжⷭ҇твеннаѧ, мі́ръ ны́нѣ земны́й  ѡ҆зарѧ́ющи, свои́ми дарова̑нїи наполнѧ́етъ воспѣва́ющыѧ:  гдⷭ҇еви пои́мъ, сла́внѡ бо просла́висѧ. 
Подоба́ше принести́сѧ къ ца́рствꙋющемꙋ всѣ́ми  гра̑ды, нб҃сѐ и҆ землѝ цр҃ѧ̀, ѻ҆́браза начерта́нїю:  є҆́же ѻ҆́нъ вопло́щсѧ самодѣ́льнѡ ѡ҆мочѝ, царе́й  хрⷭ҇толюби́выхъ поспѣше́ньми. 
Бг҃оза̑рныѧ лꙋчѝ и҆сполнѧ́хꙋ, всѐ оу҆ѧснѧ́юще, и҆  оу҆краша́юще человѣ́ческое сꙋщество̀, ѿ ѻ҆́браза  и҆сходѧ́ще, є҆го́же покрыва́ютъ серафі́ми сла́вою  хрⷭ҇то́вою. 
Бг҃оро́диченъ: 
Возвраща́ема къ землѝ, и҆́же ѿ землѝ,  бг҃облагода́тнаѧ, пре́лестїю врага̀: на тѧ́ бо соше́дшаго  вопло́щши бг҃а па́че оу҆ма̀, ѿ землѝ взе́мши, къ нб҃сѝ  вознесла̀ є҆сѝ. 
Катава́сїа: Преꙋкраше́ннаѧ: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Влⷣка сы́й по сꙋществꙋ̀, соедини́всѧ съ рабы̑  пло́тїю, и҆ на́ше дѣ́тельствꙋѧ разли́чнѡ спасе́нїе,  хрⷭ҇тѐ, є҆́же и҆ ны́нѣ промышлѧ́ѧ, свои́мъ ѻ҆́бразомъ  ви́дѣнъ бы́лъ є҆сѝ на́ми. 
Є҆де́съ честнѣ́йшїй гра́дъ, честны́й бжⷭ҇твенный  ѻ҆́бразъ тво́й, и҆́же тве́рдый зало́гъ вѣ́ры ра́ди  прїѧ́тъ: ца́рскїй же тво́й гра́дъ, да́ръ ꙗ҆́кѡ лꙋ́чшїй  прїе́млетъ ны́нѣ. (с. 338) 
Живо́тъ ѵ҆поста́сный ны́нѣ вкꙋсѝ сме́рти  плотскі́ѧ, є҆́юже живо́тъ и҆сточи́лъ є҆сѝ мє́ртвымъ,  воста́нїемъ твои́мъ, хрⷭ҇тѐ: ны́нѣ же ꙗ҆́кѡ живота̀  хода́таѧ, зра́ка ѻ҆́бразъ тво́й по́далъ є҆сѝ на́мъ. 
Бг҃оро́диченъ: 
И҆зъ тебє̀ спасе́нїе, и҆̀же сꙋ́ть въ мі́рѣ,  возсїѧ̀ пре́жде пло́тїю, ны́нѣ же живо́тъ ꙗ҆ви́сѧ въ  мі́рѣ вѣ̑рнымъ, хода́тайствомъ твои́мъ, свѣтоно́сное  прише́ствїе пре́жде ѻ҆бра́знагѡ подо́бїѧ хрⷭ҇то́ва. 
И҆́нъ. І҆рмо́съ: 
Тебѐ на вода́хъ повѣ́сившаго всю̀ зе́млю  неѡдержи́мѡ тва́рь ви́дѣвши на ло́бнѣмъ ви́сима,  оу҆́жасомъ мно́гимъ содрога́шесѧ, нѣ́сть свѧ́тъ, ра́звѣ  тебє̀, гдⷭ҇и, взыва́ющи. 
Тебѐ сотво́ршаго человѣ́ка по ѻ҆́бразꙋ пе́рвѣе,  въ ѻ҆́ньже воѡбрази́сѧ а҆́бїе за милосе́рдїе, прїе́мша  вои́стиннꙋ подо́бїе неизмѣ́нное, со а҆́гг҃лы, хрⷭ҇тѐ,  сла́вимъ. 
Ты̀ жела́ющымъ благопристꙋ́пенъ, и҆́щꙋщымъ же  всѣ̑мъ благопослꙋшли́въ, ще́дре, за мно́гꙋю благосты́ню,  є҆ѧ́же ра́ди приближе́нїемъ, влⷣко, красотѣ̀ твоегѡ̀  раче́нїѧ чꙋди́мсѧ. 
Оу҆ста́вилъ є҆сѝ мѣ́стномꙋ кнѧ́зю жела̑нїѧ,  є҆́же къ тебѣ̀ любо́вь, вкꙋ́пѣ же и҆ недꙋ́гъ, ти́химъ  твои́мъ пода́нїемъ, вседѣ́тельною держа́вою твое́ю,  ви́дѣвшꙋ тѧ̀, сп҃се, во и҆з̾ѡбраже́нїи. 
Бг҃оро́диченъ: 
Мѣ́сто тѧ̀ гдⷭ҇не, всепѣ́таѧ, дв҃дъ преднаписа̀,  хотѧ́щее ꙗ҆ви́тисѧ: и҆́же бо ника́коже вмѣсти́мый, въ  твоѐ чре́во вмѣсти́сѧ, и҆ ѡ҆блага́етсѧ пло́тїю ве́щною  невеще́ственный. 
Конда́къ оу҆спе́нїѧ, и҆ і҆́косъ. 
Сѣда́ленъ, гла́съ д҃. Подо́бенъ: Вознесы́йсѧ: 
Сше́дый съ нб҃сѐ за милосе́рдїе ми́лости,  благоꙋтро́бне сп҃се, пло́ти твоеѧ̀ прест҃ы́ѧ дне́сь  пречи́стый зра́къ, гра́дꙋ чтꙋ́щемꙋ тѧ̀, и҆ лю́демъ  хрⷭ҇тоимени̑тымъ сокро́вище по́далъ є҆сѝ, ꙗ҆́кѡ тве́рдо  всеѻрꙋ́жїе: ѿ негѡ́же почерпа́юще ѡ҆свѧще́нїе, сего̀  вѣ́рою те́плѣ прїи́мемъ. 
Два́жды. (с. 339) 
Сла́ва, и҆ ны́нѣ, подо́бенъ то́йже: 
Въ рꙋ́цѣ сн҃а твоегѡ̀ и҆ бг҃а ны́нѣ преда́вши  дꙋ́шꙋ свѧтꙋ́ю, ни тѣ́ло же ѡ҆ста́вила є҆сѝ во гро́бѣ:  ꙗ҆́коже бо прїѧ́тъ жи́знь всѣ́хъ, си́це по сме́рти къ  животꙋ̀ преста́вльшисѧ, бцⷣꙋ тѧ̀ и҆́стиннꙋю вѣ́дꙋщымъ  и҆сточа́еши живо́тъ вѣ́чный. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й, гдⷭ҇и. 
Плотоподо́бный бжⷭ҇твенный ѻ҆́бразъ, пло́тїю  прибли́жшагѡсѧ человѣ́кѡмъ, прїи́де къ новоизбра́нномꙋ  і҆и҃лю, ꙗ҆́кѡ и҆зъ є҆гѵ́пта дне́сь, и҆ просвѣща́етъ  концы̀. 
Бг҃овидѣ́нїѧ сла́вы дре́вле те́мнѡ твои́хъ за́днихъ  сподо́бисѧ мѡѷсе́й проси́въ: но́вый же і҆и҃ль лице́мъ  ны́нѣ въ лицѐ тѧ̀ и҆зба́вителѧ ви́дитъ ꙗ҆́снѡ. 
Ви́дите чꙋ̑днаѧ всѝ лю́дїе, и҆ дх҃о́внѡ ны́нѣ  возвесели́тесѧ, хрⷭ҇та̀ пою́ще дарова́вшаго на́мъ, ꙗ҆́кѡ  многоцѣ́нное бога́тство, своегѡ̀ зра́ка воѡбраже́нїе. 
Бг҃оро́диченъ: 
Ꙗ҆́кѡ на ѻ҆́блацѣ оу҆́бѡ дре́вле хрⷭ҇то́съ  ꙗ҆ви́сѧ на землѝ сꙋ́щымъ, сѣдѧ̀ на твоє́ю рꙋкꙋ̀: ны́нѣ  же напослѣ́докъ лю́демъ чтꙋ́щымъ тѧ̀, всечⷭ҇таѧ,  бжⷭ҇твеннымъ ѻ҆́бразомъ ꙗ҆ви́сѧ. 
И҆́нъ. І҆рмо́съ: 
На крⷭ҇тѣ̀ твоѐ бжⷭ҇твенное и҆стоща́нїе прови́дѧ  а҆ввакꙋ́мъ, оу҆жа́ссѧ вопїѧ́ше: ты̀ си́льныхъ пресѣ́клъ  є҆сѝ держа́вꙋ, бл҃же, приѡбща́ѧсѧ сꙋ́щымъ во а҆́дѣ,  ꙗ҆́кѡ всеси́ленъ. 
И҆́же ца́рскимъ благолѣ́пїемъ ѡ҆бложе́ни ны́нѣ,  и҆̀же ѿ негѡ́же ца́рствовати оу҆чини́шасѧ, сла́вѧще,  благолѣ́пное ѿ подо́бїѧ видѣ́нїе є҆гѡ̀ прїе́млютъ. 
И҆́же прⷪ҇ро́кѡмъ жада́емый пе́рвѣе сп҃совъ зра́къ,  лю́дїе (с. 340) зрѧ́тъ, всѣ́ми оу҆блажа́емый, въ  самодѣ́йствїи нерꙋкотво́рнѣ воѡбраже́ный. 
Кнѧ́зи всѝ и҆ сꙋдїи̑ землѝ благослови́те хрⷭ҇та̀  съ первосвѧщє́нники и҆ свѧти́тєли дне́сь и҆ со всѣ́ми  людьмѝ, и҆̀же тогѡ̀ зрѣ́нїѧ сподо́бленнїи. 
Бг҃оро́диченъ: 
Присносꙋ́щнагѡ тѧ̀ мт҃рь хрⷭ҇та̀ человѣ́кѡмъ  позна́вшымъ блаже́нство нбⷭ҇ное и҆спросѝ, и҆̀же твоѐ  неизрече́нное ржⷭ҇тво̀ вѣ́рнѡ пѣсносло́вѧтъ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Воспле́щемъ дне́сь рꙋка́ми, и҆ воскли́кнемъ  хвалє́нїѧ гдⷭ҇еви: се́ бо вои́стиннꙋ прїи́де, и҆ ꙗ҆ви́сѧ  всѧ̑ ѡ҆зарѧ́ѧ вѣ̑рныѧ, бжⷭ҇твеннымъ подо́бїемъ чⷭ҇тыѧ  пло́ти є҆гѡ̀. 
Просвѣти́сѧ дне́сь правосла́вныхъ со́нмище:  є҆реті́ческїй же по́лкъ да посрами́тсѧ, покланѧ́емь ви́дѧ  нерꙋкотворе́нный ѻ҆́бразъ, пло́тїю на́мъ и҆зба́вителѧ  предло́жшїйсѧ. 
Та́йна вели́ка прише́дшее торжество̀: свѣ́тъ бо  лица̀ гдⷭ҇нѧ мі́рови провозсїѧ̀, благоꙋстро́еннымъ  ѻ҆́бразомъ, и҆ бг҃очерта́нными самагѡ̀ рꙋкѝ бжⷭ҇твенными  писа́нїй, и҆́миже оу҆крѣпи́сѧ пре́жде а҆́ѵгарь. 
Бг҃оро́диченъ: 
Да ка́плютъ ны́нѣ свы́ше ѻ҆́блацы земны̑мъ  сла́дость, хода́тайствомъ твои́мъ, дв҃о: мі́ръ бо оу҆ще́дри  тво́й сн҃ъ и҆ бг҃ъ, ро́гъ вѣ̑рнымъ спасе́нїѧ дне́сь  дарова̀, сво́й бжⷭ҇твенный ѻ҆́бразъ. 
И҆́нъ. І҆рмо́съ: 
Къ тебѣ̀ оу҆́треннюю, милосе́рдїѧ ра́ди себѐ  и҆стощи́вшемꙋ непрело́жнѡ, и҆ до страсте́й безстра́стнѡ  прекло́ншемꙋсѧ, сло́ве бж҃їй, ми́ръ пода́ждь мѝ па́дшемꙋ,  чл҃вѣколю́бче. 
Не въ багрѧни́цѣ, не въ червлени́цѣ, ни въ  вѣнцѣ̀ (с. 341) че́стнѣ, бжⷭ҇твеннїи вѣнцено́сцы, но ѡ҆  гдⷭ҇ѣ бз҃ѣ красѧ́щесѧ ра́дꙋютсѧ. є҆гѡ́же добро́тꙋ зрѧ́ще  оу҆краша́ютсѧ. 
На пра́вєдныѧ ѻ҆́чи гдⷭ҇ни люде́й, и҆ оу҆́ши на  моли́твꙋ люде́й, благоче́стнѡ мꙋ́дрствꙋющихъ, чтꙋ́щымъ  є҆гѡ̀ подо́бїе благолѣ́пїѧ самопи́санное. 
Ны́нѣ зрѧ́ще неизмѣ́ннагѡ бг҃а и҆ сп҃са, и҆  неизчерта́емагѡ зра́ка ви́дъ, человѣ́ческое ви́дѣти  предстоѧ́тъ, ꙗ҆́кѡ ѡ҆дꙋшевле́ннꙋ притека́ти и҆  просвѣти́тисѧ. 
Бг҃оро́диченъ: 
Ни чистотꙋ̀ поколеба́вши чⷭ҇тымъ твои́мъ ржⷭ҇тво́мъ,  и҆ мт҃и позна́ласѧ є҆сѝ, а҆́ще и҆ мт҃рское не под̾ѧ́ла:  ѻ҆боѧ́ бо на тебѣ̀, бг҃ома́ти, соверша́ше бжⷭ҇твенное  хотѣ́нїе. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Мє́ртвымъ живо́тъ возсїѧ̀, слѣпы̑мъ свѣ́тъ  оу҆жѐ прише́ствова, немощны̑мъ лю́тѣ врачевство̀  ѿве́рзесѧ, и҆ всѣ̑мъ спасе́нїе дне́сь прибли́жисѧ. 
Стра́нствꙋетъ всѧ́къ ра́зꙋмъ, невеще́ственна зра́ка  ви́дѧ бжⷭ҇твенный ѻ҆́бразъ хрⷭ҇то́въ воѡбраже́нъ ны́нѣ  ꙗ҆́снѡ, и҆ просвѣще́нїе и҆сточа́ѧ покланѧ́ющымсѧ є҆мꙋ̀. 
Пꙋ́ть хрⷭ҇то́въ оу҆гото́вимъ, и҆ ны́нѣ ѡ҆са́нна  хрⷭ҇тꙋ̀ зовꙋ́ще: бл҃гослове́но бж҃їѧ сла́вы и҆́мѧ, є҆́же на  ѻ҆́бразѣ бж҃е́ственнѣ ꙗ҆́вльшеесѧ сꙋ́щымъ на землѝ. 
Бг҃оро́диченъ: 
Зна́емо ꙗ҆ви́сѧ страна́мъ, бг҃ома́ти чⷭ҇таѧ,  спасе́нїе, воѡбраже́нїе сп҃са на́шегѡ ро́ждшагѡсѧ и҆зъ  тебє̀ ви́дѣти твои́мъ хода́тайствомъ ны́нѣ сподо́бихомсѧ. 
И҆́нъ. І҆рмо́съ: 
Ꙗ҆́тъ бы́сть, но не оу҆держа́нъ въ пе́рсѣхъ  ки́товыхъ і҆ѡ́на: (с. 342) тво́й бо ѻ҆́бразъ носѧ̀,  страда́вшагѡ и҆ погребе́нїю да́вшагѡсѧ, ꙗ҆́кѡ ѿ черто́га  ѿ ѕвѣ́рѧ и҆зы́де, приглаша́ше же кꙋстѡді́и, хранѧ́щїи  сꙋ́єтнаѧ и҆ лѡ́жнаѧ, ми́лость сїю̀ ѡ҆ста́вили є҆стѐ. 
Содержи̑мыѧ вре́домъ человѣ́ки, и҆ подпа́дшыѧ въ  тлѣ́нїе, не презрѣ̀ стерпѣ́ти, содѣ́телю и҆ ѡ҆бнови́телю  ро́да, но и҆злїѧ́въ себѐ вы́шнїй и҆ ꙗ҆́вльсѧ въ подо́бїе  моѐ и҆ смире́нїе, назда̀ премꙋ́дрѣ, добро́тꙋ пода́въ мѝ  первоѻбра́знꙋю. 
Невѣ́дꙋщꙋ ѡ҆ црⷭ҇твїи твое́мъ нбⷭ҇нѣмъ, къ немꙋ́же  на́съ благі́й, тлѣ̑нныѧ и҆ до́лꙋ лежа́щыѧ возведѐ, и҆́же  невеще́ственными херꙋві́мы непристꙋ́пенъ, сни́де же мѝ до  а҆́да, твоего̀ а҆пⷭ҇ла а҆́ѵгарю царю̀, хрⷭ҇тѐ, посла́лъ  є҆сѝ, та́инство оу҆вѣрѧ́юща. 
Ви́дѣвъ твоего̀, сло́ве, и҆ мꙋ́дросте, всеси́льнаго  ѻ҆ц҃а̀, неви́димаго бг҃а, неѿстꙋ́пнѣ пре́жде вѣ̑къ,  ѻ҆́браза всечеловѣкозра́чна, дивлѧ́шесѧ, бг҃а вѣ́дый,  пло́ть и҆ кро́вь и҆ дꙋ́шꙋ оу҆́мнꙋ прїе́мша тѧ̀, мѣ́стный  нача́льникъ. 
Бг҃оро́диченъ: 
Невѣ́рїемъ ѡ҆ бжⷭ҇твеннѣй, сотво́ршимъ є҆го̀,  дв҃о, стра́шнѣй за́повѣди, родонача́льника безсме́ртна,  всегꙋби́тель премѣни́лъ є҆́сть: жи́зни же пода́телѧ  сꙋ́щымъ ро́ждши, нетлѣ́нїемъ на́съ є҆ди́на си́лою  оу҆тверди́ла є҆сѝ. 
Конда́къ, гла́съ в҃. Подо́бенъ: Въ моли́твахъ: 
Неизрече́ннагѡ и҆ бжⷭ҇твеннагѡ твоегѡ̀ къ  человѣ́кѡмъ смотре́нїѧ, неѡпи́санное сло́во ѻ҆́ч҃ее, и҆  ѻ҆́бразъ непи́санный, и҆ бг҃опи́санный побѣди́теленъ,  вѣ́дꙋще нело́жнагѡ твоегѡ̀ воплоще́нїѧ, почита́емъ того̀  лобыза́юще. 
І҆́косъ: 
Оу҆вѣрѧ́ѧ человѣ́кѡмъ гдⷭ҇ь вочл҃вѣ́ченїѧ  своегѡ̀ та́йнꙋ оу҆жа́снꙋю, самописꙋ́етъ бг҃омꙋ́жный сво́й  ѻ҆́бразъ на оу҆брꙋ́сѣ, и҆ первоѻбра́зное оу҆́бѡ  возне́съ ѿ горы̀ (с. 343) є҆леѡ́нскїѧ, на престо́лѣ  спосажда́етъ ѻ҆́ч҃и, покланѧ́тисѧ ѿ безтѣле́сныхъ  а҆́гг҃лъ, подо́бїю же первоѻбра́знагѡ на́мъ дарова̀  покланѧ́тисѧ: є҆го́же ѡ҆б̾е́млюще дꙋше́ю же и҆ се́рдцемъ,  почита́емъ того̀ лобыза́юще. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Всѧ́къ гра́дъ ра́дꙋетсѧ пра́зднꙋѧ вѣ́рнѡ съ но́вымъ  сїѡ́номъ: цр҃ь бо є҆гѡ̀ кро́ткѡ прише́лъ є҆́сть не на  жребѧ́ти, ꙗ҆́коже пре́жде, на ѻ҆́бразѣ же, спаса́ѧ  вѣ́рою пою́щыѧ: бж҃е, бл҃гослове́нъ є҆сѝ. 
Рѣ́чь бжⷭ҇твеннаѧ безпло́тныхъ и҆спо́лнисѧ, и҆̀же  гла́са гдⷭ҇нѧ оу҆слы́шавше пре́жде, ны́нѣ ви́дѣхомъ  ѡ҆бли́чїе є҆гѡ̀, ꙗ҆́снѡ просвѣща́еми свѣтода́тельными  сїѧ̑нїи тогѡ̀ ꙗ҆вле́нїѧ. 
Веселѧ́тсѧ съ земны́ми нбⷭ҇наѧ, и҆ сра́дꙋютсѧ  всѣ́хъ свѧты́хъ мно́жество. мона́си и҆ прості́и, бога́тїи  и҆ оу҆бо́зїи пра́зднꙋютъ, ꙗ҆́вльшꙋсѧ дне́сь бжⷭ҇твенномꙋ  ѻ҆́бразꙋ. 
Бг҃оро́диченъ: 
Свѧще́нницы въ пра́вдꙋ ѡ҆блецы́тесѧ, и҆ всѝ  прпⷣбнїи возра́дꙋйтесѧ свѣ́тлѡ: сѐ оу҆́бѡ оу҆гото́ва  свѣти́льникъ на́мъ хрⷭ҇то́съ, є҆́же ѻ҆́браза своегѡ̀  бг҃одѣ́льное подо́бїе, є҆́же прїѧ́тъ ѿ дв҃ы. 
И҆́нъ. І҆рмо́съ: 
Неизрече́нное чꙋ́до: въ пещѝ и҆зба́вивый прпⷣбныѧ  ѻ҆́троки и҆зъ пла́мене во гро́бѣ ме́ртвъ бездыха́ненъ  полага́етсѧ, во спасе́нїе на́съ пою́щихъ: и҆зба́вителю бж҃е,  бл҃гослове́нъ є҆сѝ. 
Къ бг҃овидѣ́нїю ѻ҆́чи оу҆гото́вимъ, и҆ досто́йнѡ  потщи́мсѧ ѻ҆́бразъ ви́дѣти хрⷭ҇то́въ всѣ̑мъ честны́й, во  спасе́нїе на́мъ пою́щымъ: и҆зба́вителю бж҃е, бл҃гослове́нъ  є҆сѝ. 
Ꙗ҆́коже на ѳавѡ́рскꙋю го́рꙋ возноси́ми, восхо́дными  ѻ҆чесы̀ оу҆ма̀ зарю̀ свѣ́тлꙋ въ бг҃овочеловѣ́ченїи  хрⷭ҇то́вѣ (с. 344) ви́дѧще, є҆диноѷпоста́снѣ, въ двꙋ́ же  є҆стєствꙋ̀ бг҃осло́вѧще є҆го̀ во вѣ́ки. 
Пра́зднꙋющихъ и҆ веселѧ́щихсѧ, оу҆се́рднѡ же ѡ҆  гдⷭ҇ѣ всѣ́хъ гла́съ, пѣ́нїе на́ше да соста́витсѧ, и҆ да  и҆спо́лнитсѧ согла́снѡ пою́щихъ: и҆зба́вителю бж҃е  бл҃гослове́нъ є҆сѝ. 
Бг҃оро́диченъ: 
Въ дѣ́вства ꙗ҆́кѡ свѣтла̀ є҆ди́на добро́тахъ,  содѣ́телѧ была̀ є҆сѝ пита́тельница, скве́рнꙋ на́шꙋ всю̀  ѡ҆чи́стила є҆сѝ, бг҃ороди́тельнице, сꙋ́щꙋю ѿ грѣха̀  вопїю́щихъ: бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Соверше́нъ сы́й по сꙋществꙋ̀ бг҃ъ и҆ чл҃вѣ́къ  ви́дѣнъ бы́сть, соверше́ннѡ спаса́ѧ по ѻ҆боемꙋ̀ своѧ̑  вои́стиннꙋ свѡ́йства: ꙗ҆́кѡ бг҃ъ бо человѣ́ческїй  ѻ҆́бразъ оу҆вѣрѧ́ѧ, безпло́тнѣ воѡбразѝ, є҆го́же на́мъ  ꙗ҆́кѡ стѣ́нꙋ и҆ покро́въ дарова́лъ є҆́сть. 
Вознесѝ ро́гъ, бж҃їй сло́ве, и҆сповѣ́дающихъ тѧ̀  бг҃а и҆ чл҃вѣ́ка, и҆ бг҃оначерта́нномꙋ ѻ҆́бразꙋ  покланѧ́ющихсѧ, и҆́мже живо́тъ вѣ́чный всѣ̑мъ дарова́сѧ  вѣ̑рнымъ, и҆ оу҆празднѝ пога̑нскаѧ шата̑нїѧ, твоеѧ̀  невѣ́дꙋщихъ бжⷭ҇твенныѧ си́лы. 
Свѣ́титсѧ но́ваѧ цр҃ковь, сла́вы бо свѣ́тъ  возсїѧ́лъ є҆́сть, плотоподобозра́чное ѻ҆бли́чїе бг҃а  на́шегѡ: безпло́тное же оу҆красѝ, є҆ди́нъ ꙗ҆́коже  вѣ́сть са́мъ, лицѐ своѐ просвѣти́въ, на спасе́нїе люде́й  хрⷭ҇тоимени́тыхъ. 
Бг҃оро́диченъ: 
Всю̀ ѡ҆ст҃и́лъ є҆́сть тва́рь, пре́жде ѿ ст҃а́гѡ  твоегѡ̀ возсїѧ̀ чре́ва, дв҃о, но превозсїѧ́лъ є҆́сть тогѡ̀  па́че дне́сь, (с. 345) ꙗ҆́кѡ ѿ незаходи́мыхъ ꙗ҆́вльшꙋсѧ,  тогѡ̀ бжⷭ҇твенномꙋ ѻ҆́бразꙋ, ѿ землѝ пога́нскїѧ  пресла́внѡ, да́въ на спасе́нїе вѣ̑рнымъ лю́демъ и҆ гра́дꙋ. 
И҆́нъ. І҆рмо́съ: 
Сто́лпъ ѕло́бы бг҃опроти́вныѧ бжⷭ҇твеннїи ѻ҆́троцы  ѡ҆бличи́ша: на хрⷭ҇та́ же шата́ющеесѧ беззако́нныхъ  собо́рище совѣ́тꙋетъ тщє́тнаѧ, оу҆би́ти поꙋча́етсѧ  живо́тъ держа́щаго дла́нїю. є҆го́же всѧ̀ тва́рь  благослови́тъ, сла́вѧщи во вѣ́ки. 
По бжⷭ҇твенномꙋ є҆стествꙋ̀, сп҃се, сы́й всѣ̑мъ  неви́димь, по человѣ́ческомꙋ же, а҆́ще и҆ ви́димь  человѣ́къ, пи́санъ безъ шарѡ́въ, воѡбрази́въ себѐ  просвѣще́нїемъ твоегѡ̀ лица̀ самозри́магѡ, твоегѡ̀ раба̀ не  лиши́лъ є҆сѝ, пою́ща: благослови́те, всѧ̑ дѣла̀ гдⷭ҇нѧ,  гдⷭ҇а. 
Самоначерта́нное первоѻбра́зное сп҃са  и҆з̾ѡбраже́нїе подобозра́чно, бг҃одѣ́тельный ѻ҆́бразъ  зрѧ́ще, и҆́же всѣ́ми владѧ́щїй и҆збра́нный, со  благоговѣ́нїемъ и҆ че́стїю, ꙗ҆́кѡ надѣ́ющїисѧ на́нь  покрыва́ютсѧ и҆ оу҆твержда́ютсѧ. 
Па́че мѡѷсе́а бг҃ови́дца бг҃опи̑санныѧ скрижа̑ли  прїе́мшагѡ, возвели́чилсѧ є҆сѝ честны́й мѣстонача́льниче,  прїѧ́тъ чⷭ҇тно́е посла́нїе бж҃їѧ сло́ва, блажа́щее тѧ̀,  благоче́стїю вѣ́ровавша, и҆́же ника́коже ви́дѣ  чꙋдодѣ́йствїѧ. 
Бг҃оро́диченъ: 
Во двою̀ є҆стєствꙋ̀ несмѣ́снѡ, бг҃ома́ти,  є҆ди́нꙋ ѵ҆поста́сь воплоще́ннагѡ ѿ пречⷭ҇тыхъ твои́хъ  крове́й ви́дѧще, бг҃а же и҆ чл҃вѣ́ка и҆сповѣ́дꙋемъ,  того́же ѿ ѻ҆ц҃а̀ безлѣ́тна пре́жде вѣ́къ, безстра́стнѡ  и҆ неслїѧ́ннѡ рожде́нна. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Ра́дꙋйсѧ та́йнѡ, бж҃їй хрⷭ҇толюби́вый ны́нѣ  вели́кїй (с. 346) гра́де: къ тебѣ́ бо прїи́де црⷭ҇твꙋѧй  все́ю тва́рїю, бжⷭ҇твеннагѡ ра́ди ѡ҆бли́чїѧ первоѻбра́знагѡ  подо́бїѧ, и҆ тебѐ и҆зво́лилъ є҆́сть и҆збра́ти себѣ̀ въ  жили́ще. 
Пое́мъ бг҃ꙋ пѣ́снь благода́рнꙋю, и҆зво́лившемꙋ  бога́тство превели́ко на́мъ пода́ти, стѣ́нꙋ неѡбори́мꙋ, и҆  небла́зненно оу҆твержде́нїе, бг҃овоѡбраже́нный зра́къ  бжⷭ҇твенныѧ пло́ти є҆гѡ̀: є҆го́же чтꙋ́ще вѣ́рнїи  велича́емъ. 
Ѽ па́че оу҆ма̀ чꙋде́съ твои́хъ, гдⷭ҇и, ꙗ҆̀же  сотвори́лъ є҆сѝ на́мъ на тѧ̀ надѣ́ющымсѧ. ꙗ҆́коже бо  и҆мѣ́лъ є҆сѝ неизрече́нно ржⷭ҇тво̀, та́кѡ и҆ стра́нно  всѣ̑мъ показа́лъ є҆сѝ воѡбраже́нїе зра́ка твоегѡ̀  недоразꙋмѣва́емое: є҆го́же чтꙋ́щыѧ ны̀ и҆зба́ви ѿ  всѧ́кагѡ гнѣ́ва. 
Бг҃оро́диченъ: 
Высота̀ вои́стиннꙋ, и҆ глꙋбина̀ неизрече́нна твоеѧ̀  та́йны, чⷭ҇таѧ: ꙗ҆́коже бо и҆зы́де несказа́ннѡ и҆зъ тебє̀  вы́шнїй, та́кѡ и҆ ви́дѣнъ бы́сть, дне́сь прише́дъ къ на́мъ  безпло́тнымъ свѣ́томъ зра́ка є҆гѡ̀, пло́тїю смѣ́шсѧ ве́щи  съ земны́ми. 
И҆́нъ. І҆рмо́съ: 
Честнѣ́йшꙋю херꙋві̑мъ, и҆ сла́внѣйшꙋю без̾  сравне́нїѧ серафі̑мъ, безъ и҆стлѣ́нїѧ бг҃а сло́ва ро́ждшꙋю,  сꙋ́щꙋю бцⷣꙋ тѧ̀ велича́емъ. 
Добро́та недомы́слима вои́стиннꙋ, красо́тъ  краснѣ́йши па́че є҆стества̀, сѐ зри́тсѧ досто́йнѡ  жела́ющымъ, притеце́мъ ли́ца ѡ҆свѧща́юще. 
Стѣна̀ и҆ оу҆твержде́нїе держа́вно, ѻ҆рꙋ́жїе  ми́рно, забра́ло неѡбори́мо, невреди́мо всѣ́ми хитростьмѝ  сопроти́вными, ѡ҆гражде́нїе гра́дꙋ на́шемꙋ дарова́сѧ. 
Ѻ҆́бразе неизмѣ́нный ѻ҆ч҃ь, сїѧ́нїе сла́вы  присносꙋ́щнагѡ свѣ́та, печа́ть вы́шнѧгѡ, сло́ве, си́ло и҆  мꙋ́дросте, тѧ̀ бг҃осло́вствꙋющымъ благопремѣни́тель бꙋ́ди. 
Бг҃оро́диченъ: 
Оу҆ста́вила є҆сѝ поноше́нїе жена́мъ, взѧла̀  є҆сѝ ѿ (с. 347) человѣ̑къ, и҆ потреби́ла є҆сѝ  клѧ́твꙋ, и҆сточи́ла є҆сѝ всѣ̑мъ ра́дость и҆  благослове́нїе, дв҃о пречⷭ҇таѧ бг҃ороди́тельнице. 
Свѣти́ленъ. Подо́бенъ: Жєны̀ оу҆слы́шите: 
Свѣ́тъ невече́рнїй хрⷭ҇тѐ, просвѣтѝ на́съ лица̀  твоегѡ̀ зра́комъ, и҆ свѣ́тлости ст҃ы́хъ сподо́би, є҆гда̀  сѧ́деши возда́ти комꙋ́ждо по дѣлѡ́мъ є҆гѡ̀, моли́твами  ро́ждшїѧ тѧ̀ бцⷣы. 
Два́жды. 
Сла́ва, и҆ ны́нѣ, оу҆спе́нїѧ. Подо́бенъ. Нб҃о  ѕвѣзда́ми: 
А҆пⷭ҇ли, ѿ конє́цъ совокꙋ́пльшесѧ здѣ̀, въ  геѳсїмані́йстѣй ве́си погреби́те тѣ́ло моѐ: и҆ ты̀, сн҃е  и҆ бж҃е мо́й, прїимѝ дꙋ́хъ мо́й. 
На хвали́техъ стїхи̑ры на д҃, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, пречестны́й ѻ҆́бразе, а҆́гг҃лы  покланѧ́емый, и҆ а҆да́мꙋ созда́тельный, человѣ́кѡмъ  возжелѣ́нный и҆ бѣсѡ́мъ вои́стиннꙋ стра́шный: любвѐ бж҃їѧ  и҆звѣще́нїе, начерта́нїе сла́дкагѡ і҆и҃са, бꙋ́дꙋщихъ бла̑гъ  ѡ҆брꙋче́нїе, вели́кое сокро́вище вселе́нныѧ, никогда́же  нищеты̀ боѧ́щеесѧ. да́рꙋй на́мъ є҆диномы́слїе, ми́ръ и҆  ве́лїю ми́лость. 
Два́жды. 
Ра́дꙋйсѧ, бжⷭ҇твенный ѻ҆́бразе, є҆го́же херꙋві́ми  ѡ҆бстоѧ́тъ, и҆ серафі́ми слꙋ́жатъ, и҆ всѧ̑ нбⷭ҇ныѧ си̑лы  трепе́щꙋтъ, всѧ́ка же тва́рь послꙋ́шаетъ, и҆ бє́здны  боѧ́тсѧ: и҆́мже тма̀ ѿгна́на бы́сть, и҆ дїа́волъ  оу҆праздни́сѧ, и҆ свободи́сѧ а҆да́мъ ѿ грѣхо́вныхъ  оу҆́зъ, и҆ є҆́ѵины оу҆толи́шасѧ сле́зы. да́рꙋй на́мъ  є҆диномы́слїе, ми́ръ и҆ ве́лїю ми́лость. 
Ра́дꙋйсѧ, ца́рскїй ѻ҆́бразе, краснѣ́йшагѡ  добро́тою па́че всѣ́хъ сынѡ́въ человѣ́ческихъ, і҆и҃са  и҆зба́вителѧ, пло́тїю покры́вшагѡсѧ, и҆ на взыска́нїе  прише́дшагѡ, заблꙋ́ждшагѡ волкохи́щнагѡ ѻ҆вча́те, и҆ на  ра́мꙋ поне́сшагѡ, и҆ ѻ҆ц҃ꙋ̀ прине́сшагѡ крⷭ҇то́мъ и҆  кро́вїю ѡ҆чище́но, да́рꙋй вселе́ннѣй є҆диномы́слїе, ми́ръ  и҆ ве́лїю ми́лость. (с. 348) 
Сла́ва, гла́съ д҃: 
Да ка́плютъ ѻ҆́блацы сла́дость, и҆ го́ры да  взыгра́ютсѧ ра́достнѡ, ѡ҆ пресла́вныхъ вели́чїихъ хрⷭ҇та̀  бг҃а на́шегѡ. вчера́ бо на ѳавѡ́рстѣй горѣ̀, свѣ́тъ  ѡ҆блиста̀ бж҃ества̀, оу҆вѣрѧ́ѧ оу҆ч҃никѡ́въ верхѡ́вныѧ,  мѡѷсе́а же и҆ и҆лїю̀ со сла́вою предста́ви, того̀  свидѣ́тельствꙋющихъ зако́номъ ѡ҆блада́юща, и҆ живы́ми и҆  ме́ртвыми владѧ́ща. дне́сь посредѝ вселе́нныѧ,  свѣтоза́рное воѡбраже́нїе возсїѧ̀, оу҆вѣрѧ́ѧ всѧ́чєскаѧ,  ꙗ҆́кѡ то́й є҆́сть вочл҃вѣ́чивыйсѧ бг҃ъ на́шъ, є҆мꙋ́же  вопїе́мъ: сла́ва, хрⷭ҇тѐ, чл҃вѣколю́бїю твоемꙋ̀. 
И҆ ны́нѣ, гла́съ а҃: 
Подоба́ше самови́дцємъ сло́ва и҆ слꙋга́мъ, и҆  є҆́же по пло́ти мт҃ре є҆гѡ̀ оу҆спе́нїе ви́дѣти,  коне́чное є҆ли́ко на не́й та́инство: ꙗ҆́кѡ да не то́кмѡ  є҆́же ѿ землѝ сп҃сово восхожде́нїе оу҆́зрѧтъ, но и҆  ро́ждшїѧ є҆гѡ̀ преставле́нїю свидѣ́тельствꙋютъ. тѣ́мже  ѿвсю́дꙋ бжⷭ҇твенною си́лою собра́вшесѧ, сїѡ́на достиго́ша,  и҆ на нб҃о и҆дꙋ́щꙋю предсыла́хꙋ, вы́шшꙋю херꙋві̑мъ: є҆́йже  и҆ мы̀ съ ни́ми покланѧ́емсѧ, ꙗ҆́кѡ молѧ́щейсѧ ѡ҆ дꙋша́хъ  на́шихъ. 
Славосло́вїе вели́кое, и҆ про́чее, и҆ ѿпꙋ́стъ. 
На лїтꙋргі́и, Бл҃жє́нна оу҆спе́нїѧ, ѿ канѡ́на а҃- гѡ гла́са, пѣ́снь а҃-ѧ, на д҃: и҆ оу҆брꙋ́са, ѿ канѡ́на  д҃-гѡ гла́са пѣ́снь ѕ҃, на д҃. По вхо́дѣ тропа́рь  оу҆брꙋ́са, и҆ оу҆спе́нїѧ. Сла́ва, конда́къ оу҆брꙋ́са: И҆  ны́нѣ, конда́къ оу҆спе́нїѧ. Прокі́менъ, гла́съ д҃:  Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ  гдⷭ҇ь. Сті́хъ: Ви́дѣша всѝ концы̀ землѝ спасе́нїе  бг҃а на́шегѡ. А҆пⷭ҇лъ къ колосса́ємъ, зача́ло с҃н: и҆лѝ  къ корі́нѳѧнѡмъ, зача́ло рѻ҃г. А҆ллилꙋ́їа, гла́съ д҃:  Гдⷭ҇и, во свѣ́тѣ лица̀ твоегѡ̀ по́йдемъ: Є҆ѵⷢ҇лїе  лꙋкѝ, зача́ло м҃и, ѿ полꙋ̀. Прича́стенъ: Гдⷭ҇и, во  свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ  возра́дꙋемсѧ во вѣ́ки. 
🕅 Подоба́етъ вѣ́дати, ꙗ҆́кѡ а҆́ще слꙋчи́тсѧ  попра́зднство (с. 349) оу҆спе́нїѧ бцⷣы, и҆  нерꙋкотворе́ннагѡ ѻ҆́браза, въ недѣ́лю, кромѣ̀ хра́ма. 
Въ сꙋббѡ́тꙋ на ма́лѣй вече́рни, стїхи̑ры воскрⷭ҇ны,  и҆ бцⷣы по ѻ҆бы́чаю. На вели́цѣй вече́рни, по  каѳі́смѣ, на Гдⷭ҇и, воззва́хъ, стїхи̑ры воскрⷭ҇ны, г҃:  и҆ пра́здника, г҃: и҆ ѻ҆́браза д҃. Сла́ва, ѻ҆́браза: И҆  ны́нѣ, бг҃оро́диченъ а҃-й гла́са. Вхо́дъ. На лїті́и  стїхи̑ры пра́здника, стїхо́вна вече́рнѧѧ тогѡ̀ днѐ. Сла́ва,  ѻ҆́браза: и҆ ны́нѣ, пра́здника. гла́съ є҃: Воспо́йте  лю́дїе: На стїхо́внѣ стїхи̑ры воскрⷭ҇ны: Сла́ва,  ѻ҆́браза: И҆ ны́нѣ, пра́здника. На благослове́нїи  хлѣ́бѡвъ тропа́рь пра́здника два́жды, и҆ ѻ҆́браза  є҆ди́ножды. А҆́ще нѣ́сть бдѣ́нїѧ, по Ны́нѣ  ѿпꙋща́еши, тропа́рь воскрⷭ҇нъ. Сла́ва, ѻ҆́браза: И҆  ны́нѣ, пра́здника. На повече́рїи по Досто́йнѣ,  конда́къ ѻ҆́браза: Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды. Сла́ва, ѻ҆́браза: И҆ ны́нѣ, пра́здника. И҆  про́чее пое́мъ и҆ до канѡ́на воскрⷭ҇но. Канѡ́нъ  воскрⷭ҇нъ, со і҆рмосо́мъ на д҃: и҆ пра́здника на д҃: и҆  ѻ҆́браза на ѕ҃. Катава́сїа пра́здника:  Преꙋкраше́ннаѧ: По г҃-й пѣ́сни конда́къ и҆ і҆́косъ  пра́здника: и҆ сѣда́ленъ ѻ҆́браза: Сла́ва, и҆ ны́нѣ,  пра́здника. По ѕ҃-й пѣ́сни конда́къ и҆ і҆́косъ  ѻ҆́браза. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскрⷭ҇нъ: Сла́ва, ѻ҆́браза: И҆ ны́нѣ,  пра́здника. На хвали́техъ стїхи̑ры воскрⷭ҇ны д҃, и҆  ѻ҆́браза д҃, съ припѣ́вы є҆гѡ̀. Сла́ва, стїхи́ра  є҆ѵⷢ҇льскаѧ. И҆ ны́нѣ, Пребл҃гослове́нна є҆сѝ: и҆  Славосло́вїе вели́кое. Та́же тропа́рь воскрⷭ҇нъ, и҆  є҆ктєнїѝ, и҆ ѿпꙋ́стъ, и҆ ѡ҆глаше́нїе, и҆ и҆схожде́нїе  въ притво́ръ и҆ ча́съ а҃. На часѣ́хъ же глаго́лемъ  тропа́рь воскрⷭ҇нъ: Сла́ва, ѻ҆́браза: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ  воскрⷭ҇нъ. На г҃-мъ часѣ̀ тропа́рь воскрⷭ҇нъ: Сла́ва,  пра́здника: И҆ ны́нѣ, бг҃оро́диченъ часѡ́въ. По Ѻ҆́ч҃е  на́шъ, конда́къ ѻ҆́браза. Та́кожде глаго́лемъ и҆ на  про́чихъ часѣ́хъ тропа́рь воскрⷭ҇нъ: ѻ҆́браза же и҆  пра́здника тропа́рь и҆ конда́къ премѣнѧ́емъ. 
На лїтꙋргі́и, Бл҃жє́нна гла́са на д҃: и҆ пра́здника  пѣ́снь а҃, на (с. 350) д҃: и҆ ѻ҆́браза пѣ́снь ѕ҃-ѧ, на  д҃. По вхо́дѣ тропа́рь воскрⷭ҇нъ, и҆ ѻ҆́браза, и҆  пра́здника. Конда́къ воскрⷭ҇нъ: Сла́ва, ѻ҆́браза: И҆  ны́нѣ, пра́здника. Прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе, и҆ прича́стенъ воскрⷭ҇нъ, и҆ ѻ҆́браза. 
[зрѝ] А҆́ще слꙋчи́тсѧ попра́зднство оу҆спе́нїѧ бцⷣы  въ сꙋббѡ́тꙋ: 
Глаго́лемъ на Гдⷭ҇и, воззва́хъ, Сла́ва,  пра́здника: И҆ ны́нѣ, бг҃оро́диченъ а҃-й, настоѧ́щагѡ  гла́са. На оу҆́трени канѡ́нъ пра́здника на ѕ҃. И҆  ст҃а́гѡ на ѕ҃. 
🕅 А҆́ще слꙋчи́тсѧ попра́зднство оу҆спе́нїѧ  прест҃ы́ѧ бцⷣы въ недѣ́лю, кромѣ̀ пра́здника  нерꙋкотворе́ннагѡ ѻ҆́браза: 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны,  и҆ бцⷣы, по ѻ҆бы́чаю. На вели́цѣй вече́рни, на  Гдⷭ҇и, воззва́хъ, стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ а҃: и҆ пра́здника тогѡ̀ днѐ на  рѧдꙋ̀ г҃: и҆ мине́и ст҃а́гѡ г҃. Сла́ва, пра́здника, и҆лѝ  ст҃а́гѡ: И҆ ны́нѣ, бг҃оро́диченъ а҃-й гла́са. Вхо́дъ,  прокі́менъ днѐ: и҆ є҆ктєнїѝ. На лїті́и стїхи̑ры  пра́здника, стїхо́вна вече́рнѧѧ, тогѡ̀ днѐ. Сла́ва, и҆  ны́нѣ, пра́здника. На стїхо́внѣ стїхи̑ры воскрⷭ҇ны.  Сла́ва, ст҃а́гѡ. А҆́ще ли нѝ: Сла́ва, и҆ ны́нѣ,  пра́здника. На благослове́нїи хлѣ́бѡвъ, тропа́рь,  Бцⷣе дв҃о, ра́дꙋйсѧ: два́жды, и҆ пра́здника  є҆ди́ножды. И҆ чте́нїе во а҆пⷭ҇льскихъ посла́нїихъ. На  оу҆́трени, тропа́рь воскрⷭ҇нъ два́жды: Сла́ва, ст҃а́гѡ.  А҆́ще ли нѝ: Сла́ва, и҆ ны́нѣ, пра́здника. По  каѳі́смахъ сѣда́льны воскрⷭ҇ны, съ бг҃орѡ́дичны и҆́хъ, и҆  чте́нїе во є҆ѵⷢ҇лїи толково́мъ. Та́же непоро́чны: и҆  тропарѝ, А҆́гг҃льскїй собо́ръ: и҆ ѵ҆пакоѝ гла́са, и҆  чте́нїе. Степє́нна, и҆ прокі́менъ гла́са. Є҆ѵⷢ҇лїе  воскрⷭ҇ное. Воскресе́нїе хрⷭ҇то́во: и҆ ѱало́мъ н҃. И҆  про́чее воскрⷭ҇но. Канѡ́нъ воскрⷭ҇нъ, со і҆рмосо́мъ на  д҃: и҆ бцⷣы на в҃: и҆ пра́здника на д҃: и҆ ст҃а́гѡ на д҃.  Катава́сїа пра́здника. По г҃ пѣ́сни конда́къ и҆  і҆́косъ пра́здника, и҆лѝ ст҃а́гѡ, и҆ сѣда́ленъ: Сла́ва, и҆  ны́нѣ, пра́здника. По ѕ҃ пѣ́сни конда́къ воскрⷭ҇нъ, и҆  і҆́косъ. На ѳ҃-й пѣ́сни пое́мъ: Честнѣ́йшꙋю:  Свѣти́ленъ воскрⷭ҇нъ: (с. 351) Сла́ва, ст҃а́гѡ. А҆́ще  ли нѝ: Сла́ва, и҆ ны́нѣ, пра́здника. На хвали́техъ  стїхи̑ры воскрⷭ҇ны д҃: и҆ пра́здника д҃: стїхо́вна тогѡ̀  днѐ, со Сла́внымъ, съ припѣ́вы пра́здника. Сла́ва,  стїхи́ра є҆ѵⷢ҇льскаѧ, И҆ ны́нѣ: Пребл҃гослове́нна  є҆сѝ: По Славосло́вїи тропа́рь воскрⷭ҇нъ то́чїю, и҆  є҆ктєнїѝ, и҆ ѿпꙋ́стъ, и҆ ѡ҆глаше́нїе. И҆  и҆схожде́нїе въ притво́ръ, и҆ ча́съ а҃. На а҃-мъ часѣ̀  тропа́рь воскрⷭ҇нъ: Сла́ва, пра́здника: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ  пра́здника: и҆ коне́чный ѿпꙋ́стъ. На г҃-мъ часѣ̀  тропа́рь воскрⷭ҇нъ: Сла́ва, ст҃а́гѡ: А҆́ще ли нѝ:  Сла́ва, пра́здника. По трист҃о́мъ, конда́къ пра́здника,  и҆ воскрⷭ҇нъ, глаго́лемъ премѣнѧ́юще. 
На лїтꙋргі́и бл҃жє́нна гла́са на ѕ҃: и҆ пра́здника,  ѿ канѡ́на пѣ́снь рѧдовꙋ́ю, на д҃. По вхо́дѣ тропа́рь  воскрⷭ҇нъ, и҆ пра́здника, и҆ хра́ма ст҃а́гѡ, и҆ ст҃а́гѡ,  а҆́ще є҆́сть. Та́же конда́къ воскрⷭ҇нъ, и҆ хра́ма ст҃а́гѡ,  и҆лѝ ст҃ы́ѧ. Сла́ва, ст҃а́гѡ, а҆́ще є҆́сть: а҆́ще ли нѝ:  Сла́ва, хра́ма ст҃а́гѡ: И҆ ны́нѣ, пра́здника.  Прокі́менъ, воскрⷭ҇нъ гла́са, и҆ пра́здника. А҆пⷭ҇лъ,  а҆ллилꙋ́їа, и҆ є҆ѵⷢ҇лїе днѐ. Прича́стенъ: Хвали́те  гдⷭ҇а съ нб҃съ: и҆ пра́здника. А҆́ще и҆́мать ст҃ы́й  а҆пⷭ҇лъ и҆ є҆ѵⷢ҇лїе, тогда̀ пое́мъ прокі́менъ воскрⷭ҇нъ  гла́са, и҆ ст҃а́гѡ: а҆пⷭ҇лъ, и҆ є҆ѵⷢ҇лїе днѐ, и҆ ст҃а́гѡ.  Прича́стенъ: Хвали́те гдⷭ҇а съ нб҃съ: и҆ ст҃а́гѡ. 


(с. 351) 
Мѣ́сѧца тогѡ́же въ з҃ї-й де́нь. 
Ст҃а́гѡ мꙋ́ченика мѵ́рѡна. 
На Гдⷭ҇и, воззва́хъ, стїхи̑ры пра́здника, гла́съ  д҃. Подо́бенъ: Зва́нный свы́ше: 
Ю҆́же жи́знь, бцⷣе, заче́ншаѧ, ꙳ оу҆мира́еши  зако́номъ є҆стества̀, ꙳ и҆ прехо́диши ѿ землѝ къ  нбⷭ҇нымъ, ꙳ ма́нїемъ вопло́щшагѡсѧ ꙳ ѿ пречⷭ҇тыхъ и҆  бжⷭ҇твенныхъ крове́й (с. 352) твои́хъ. ꙳ тѣ́мже ѿ  конє́цъ тебѣ̀ всѝ предста́ша, ꙳ бг҃огла́снїи а҆пⷭ҇ли тѧ̀  погребстѝ, ꙳ пѣ́сненнѡ тебѣ̀ вѣща́юще: ꙳ ѡ҆дꙋшевле́нный  прⷭ҇то́ле всѣ́хъ цр҃ѧ̀, ꙳ и҆ чⷭ҇тны́ѧ ст҃ы́ни ковче́же, ꙳  ра́дꙋйсѧ, є҆ди́на ро́ждшаѧ ꙳ сп҃са дꙋ́шъ на́шихъ. 
Свѣ́та чистѣ́йшагѡ прїѧ́тєлища, ꙳ свѣти̑льницы,  разо́ршїи но́щь многобо́жнꙋю, ꙳ сп҃совы а҆пⷭ҇ли, ꙳ ѻ҆́блакъ  бжⷭ҇твенный, ꙳ и҆зъ негѡ́же незаходи́мый свѣ́тъ возсїѧ̀, ꙳  є҆гда̀ дꙋ́хомъ преста́вленꙋ тѧ̀ ѿ мїрски́хъ ꙳  оу҆вѣ́дѣша, бл҃гослове́ннаѧ, ꙳ къ премі́рнѣй ра́дости ꙳  ѻ҆́блакомъ преидо́ша, ꙳ и҆схо́дными пѣ́сньми тѧ̀  проводи́вше ꙳ ко гро́бꙋ живоно́сномꙋ, ꙳ бцⷣе, оу҆пова́нїе  на́ше. 
Да пра́зднꙋетъ тва́рь моле́бнѡ, ꙳ всѣ́хъ цр҃и́ца ꙳  къ ца́рствꙋ мы́сленномꙋ пре́йде ꙳ сцⷭ҇ртвовати црⷭ҇твꙋющемꙋ  ꙳ все́ю тва́рїю. ꙳ є҆ѧ́же ра́ди разрꙋши́сѧ а҆́дово  ца́рство, ꙳ и҆ мы̀ ѿ землѝ вознесо́хомсѧ, ꙳ и҆ со  а҆́гг҃лы жи́ти сподо́бихомсѧ. ꙳ є҆ѧ́же оу҆спе́нїемъ  собра́сѧ ꙳ мы́сленное є҆стество̀ всѐ, ꙳ патрїа́рси,  прⷪ҇ро́цы ꙳ и҆ съ мꙋ́чєники а҆пⷭ҇ли. 
Стїхи̑ры ст҃а́гѡ, гла́съ в҃. Подо́бенъ: Є҆гда̀ ѿ  дре́ва: 
Є҆гда̀ безбо́жное разжже́нїе всѧ́кꙋ попалѧ́ше  странꙋ̀, пребл҃же́нне, тогда̀ разжже́сѧ теплото́ю дх҃а, ѿ  дв҃ы бг҃оѻтрокови́цы проповѣ́далъ є҆сѝ сло́ва въ пло́ть  ѡ҆бле́кшасѧ за бла́гость. тѣ́мъ и҆ ѻ҆гнѧ̀ и҆ мꙋ́къ  претерпѣ́лъ є҆сѝ лю̑таѧ томлє́нїѧ, си́лою  оу҆крѣплѧ́емь благода́ти. 
Є҆гда̀ ѕлоимени́тый вра́гъ тща́шесѧ ласка́ньми  оу҆кра́сти твою̀ мы́сль, тогда̀ мꙋ́жествомъ оу҆добрѧ́емь,  сопроти́вилсѧ є҆сѝ тве́рдѣ, и҆ претерпѣ́лъ є҆сѝ  бѡлѣ́зни, къ неболѣ́зненномꙋ поко́ю приводѧ́щыѧ тѧ̀,  мꙋ́чениче достохва́льне мѵ́рѡне, небе́сномꙋ црⷭ҇твїю и҆  вѣ́чномꙋ наслажде́нїю. 
Є҆гда̀ волꙋ́ѧми жи́лами тѧ̀ вра́гъ бїѧ́ше,  строга̑нїи непреста́нными и҆знꙋрѧ́ѧ, мꙋ́чениче, пло́ть твою̀  свѧще́ннꙋю, ко хрⷭ҇тꙋ̀ взира́лъ є҆сѝ подвигополо́жникꙋ,  рꙋ́кꙋ тебѣ̀ (с. 353) простира́ющꙋ бжⷭ҇твенныѧ си́лы.  тѣ́мже, сконча́въ тече́нїе, оу҆лꙋчи́лъ є҆сѝ по́чєсти  вели́ки, мѵ́рѡне страда́льче предо́блїй. 
Сла́ва, и҆ ны́нѣ, гла́съ то́йже. Самогла́сенъ: 
Ꙗ҆́же нб҃съ вы́шшаѧ сꙋ́щи, и҆ херꙋві̑мъ  сла́внѣйшаѧ, и҆ всеѧ̀ тва́ри чⷭ҇тнѣ́йша, ꙗ҆́же премно́гїѧ  ра́ди чистоты̀, прⷭ҇носꙋ́щнагѡ сꙋщества̀ прїѧ́телище бы́вши,  въ сн҃о́внѣ рꙋ́цѣ дне́сь всест҃ꙋ́ю предае́тъ дꙋ́шꙋ, и҆ съ  не́ю и҆сполнѧ́ютсѧ всѧ́чєскаѧ ра́дости, и҆ на́мъ да́рꙋетъ  ве́лїю ми́лость. 
На стїхо́внѣ стїхи̑ры самогла́сны, гла́съ в҃. Поⷣ:  До́ме є҆ѵфра́ѳовъ: 
Пѣ́сньми твоѐ честно́е, ꙳ и҆ бг҃опрїѧ́тное тѣ́ло,  ꙳ провожда́юще бжⷭ҇твеннїи ꙳ а҆пⷭ҇ли, вопїѧ́хꙋ: ꙳ гдѣ̀  ны́нѣ ѿхо́диши, влⷣчце; 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀ и҆  кївѡ́тъ свѧты́ни твоеѧ̀. 
Прїиди́те, земноро́днїи, ꙳ соста́вимъ ли́къ, ꙳  и҆схо́дное вопїю́ще ꙳ на преставле́нїе бцⷣы дне́сь. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Землѧ̀ оу҆́бѡ твои́мъ погребе́нїемъ ꙳  благослови́сѧ, дв҃о: ꙳ воздꙋ́хъ же восхожде́нїемъ ꙳  ѡ҆свѧти́сѧ стра́ннымъ, ꙳ зако́номъ оу҆ме́рши є҆стества̀. 
Сла́ва, и҆ ны́нѣ, гла́съ то́йже. Самогла́сенъ: 
Всенепоро́чнаѧ невѣ́ста, и҆ мт҃и бл҃говоле́нїѧ  ѻ҆́ч҃а, ꙗ҆́же бг҃ꙋ пронарече́ннаѧ во своѐ є҆мꙋ̀ жили́ще,  несли́тнагѡ соедине́нїѧ, дне́сь пречⷭ҇тꙋю дꙋ́шꙋ творцꙋ̀ и҆  бг҃ꙋ предае́тъ: ю҆́же безпло́тныхъ си̑лы бг҃олѣ́пнѡ  под̾е́млютъ, и҆ къ животꙋ̀ преставлѧ́етсѧ, сꙋ́щаѧ мт҃и  живота̀, свѣща̀ непристꙋ́пнагѡ свѣ́та, спасе́нїе  вѣ́рныхъ, и҆ оу҆пова́нїе дꙋ́шъ на́шихъ. 
Тропа́рь пра́здника, гла́съ а҃: 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ, бцⷣе. преста́виласѧ  є҆сѝ къ животꙋ̀, мт҃и сꙋ́щи живота̀, и҆ моли́твами твои́ми  и҆збавлѧ́еши ѿ сме́рти дꙋ́шы на́шѧ. (с. 354) 
На оу҆́трени, по а҃-й стїхоло́гїи сѣда́ленъ, гла́съ  г҃. 
Подо́бенъ: Красотѣ̀ дѣ́вства: 
Въ нбⷭ҇наѧ мы́слєннаѧ твоѧ̀ дꙋша̀, въ ра́й чⷭ҇тое  твоѐ тѣ́ло преста́висѧ, ѿ тлѝ, пренепоро́чнаѧ, въ  мѣ́сто свѣ́тло: сегѡ̀ ра́ди возда́стъ беззакѡ́ннымъ гдⷭ҇и,  ле́сть бо содѣ́лаша честно́мꙋ твоемꙋ̀ тѣ́лꙋ. тѣ́мже со  а҆пⷭ҇лы вопїе́мъ: ра́дꙋйсѧ, бл҃года́тнаѧ. 
Сла́ва, и҆ ны́нѣ, то́йже: 
По в҃-й стїхоло́гїи сѣда́ленъ, гла́съ д҃. Поⷣ:  Оу҆диви́сѧ і҆ѡ́сифъ: 
Въ рꙋ́цѣ на́съ ра́ди вочл҃вѣ́чшагѡсѧ и҆зъ тебє̀,  преда́вши дꙋ́шꙋ, ꙗ҆́кѡ зижди́телю твоемꙋ̀ и҆ бг҃ꙋ, къ  жи́зни нетлѣ́ннѣй преста́виласѧ є҆сѝ. тѣ́мже тѧ̀  че́стнѡ оу҆блажа́емъ, є҆ди́нꙋ чи́стꙋю и҆ нескве́рнꙋю,  бцⷣꙋ всѝ и҆́стиннѡ и҆сповѣ́дающе, взыва́емъ: хрⷭ҇та̀  молѝ къ немꙋ́же преста́виласѧ є҆сѝ, спастѝ дꙋ́шы на́шѧ. 
Сла́ва, и҆ ны́нѣ, то́йже. 
Канѡ́нъ пра́здника, со і҆рмосо́мъ на и҃. Кѵ́ръ  і҆ѡа́нна дамаскина̀. 
Гла́съ а҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ оу҆спе́нїе. 
Дѣ̑вы ѻ҆трокови̑цы съ марїамі́ею прⷪ҇ро́чицею  пѣ́снь и҆схо́днꙋю ны́нѣ воскли́кните: дв҃а бо и҆ є҆ди́на  бг҃ома́ти ко прїѧ́тїю нбⷭ҇номꙋ преставлѧ́етсѧ. 
Досто́йно ꙗ҆́кѡ ѡ҆дꙋшевле́нное тѧ̀ не́бо, прїѧ́ша  нбⷭ҇наѧ, пречⷭ҇таѧ, бжⷭ҇твєннаѧ селє́нїѧ: и҆ предста̀  свѣ́тлѡ оу҆кра́шена, ꙗ҆́кѡ невѣ́ста всенепоро́чнаѧ,  цр҃ю̀ и҆ бг҃ꙋ. 
Канѡ́нъ ст҃а́гѡ, на д҃, є҆гѡ́же краегране́сїе: 
Пою̀, мѵ́рѡне, твою̀ мѷродохнове́ннꙋю бл҃года́ть.  І҆ѡ́сифъ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. (с. 355) 
Хвалꙋ̀ бг҃ꙋ, въ па́мѧти ликꙋ́юще страда́льца  мѵ́рѡна, дне́сь воспое́мъ, оу҆крѣ́пльшемꙋ сего̀, держа́вꙋ  погꙋби́ти борца̀. 
Да́ръ са́мъ себѐ благодѣ́телю прине́слъ є҆сѝ, и҆  свѧще́нно возложе́нїе, и҆ добро̀ заколе́нїе, и҆ благово́ннꙋ  же́ртвꙋ, зако́ннѡ пострада́въ, мꙋ́чениче многострада́льне. 
Ꙗ҆́кѡ мꙋ́дръ, ꙗ҆́кѡ чи́стъ хра́мъ, сла́вне, ѿ  дв҃ы возсїѧ́вшагѡ, оу҆стреми́вшагосѧ возмꙋти́ти бжⷭ҇твенное  ста́до, дꙋшетлѣ́ннаго во́лка ѿгна́лъ є҆сѝ. 
Бг҃оро́диченъ: 
Є҆ди́на бг҃а неискꙋсобра́чнѡ родила̀ є҆сѝ,  є҆го́же страстоте́рпцы мꙋ́чєницы и҆сповѣ́давше на́мъ  оу҆подо́бльшасѧ, оу҆праздни́ша пре́лесть, чⷭ҇таѧ влⷣчце. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бж҃е́ственнѣй па́мѧти твое́й вѣнцє́въ  сла́вы сподо́би. 
Ѿ ме́ртвыхъ чре́слъ произве́дшисѧ, є҆стество́мъ  подо́бна, чⷭ҇таѧ, и҆схожде́нїе разрѣшѝ: ро́ждши же сꙋ́щꙋю  жи́знь, къ жи́зни преста́висѧ бжⷭ҇твеннѣй и҆ ѵ҆поста́снѣй. 
Ли́къ бг҃осло́вѡвъ ѿ конє́цъ, свы́ше же а҆́гг҃лъ  мно́жєства къ сїѡ́нꙋ и҆дѧ́хꙋ, всеси́льнымъ манове́нїемъ,  достодо́лжнѡ, влⷣчце, твоемꙋ̀ погребе́нїю слꙋжа́ще. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Возвы́сивъ твоѐ жела́нїе серде́чное ко гдⷭ҇ꙋ, на  крⷭ҇тъ возне́сшемꙋсѧ, вознесе́нъ бы́лъ є҆сѝ, пресла́вне,  на дре́вѣ стрꙋ́жемь, оу҆се́рднѡ же вопїѧ̀: ꙗ҆́кѡ нѣ́сть  пра́веденъ па́че тебє̀, гдⷭ҇и. (с. 356) 
Глагѡ́лъ твои́хъ стрѣла́ми ѻ҆́стрыми пронзи́лъ  є҆сѝ мꙋчи́телѧ въ се́рдце, до́блїй во́ине цр҃ѧ̀ хрⷭ҇та̀,  всехва́льне, и҆ поѧ̀ глаго́лалъ є҆сѝ: нѣ́сть пра́веденъ  па́че тебє̀, гдⷭ҇и. 
Ꙗ҆́кѡ оу҆́тро, ꙗ҆́кѡ де́нь возсїѧ́въ, разори́лъ  є҆сѝ мра́къ невѣ́дѣнїѧ, просвѣти́лъ є҆сѝ пою́щыѧ  всегда̀, мѵ́рѡне многострада́льне: ты̀ є҆сѝ бг҃ъ на́шъ, и҆  нѣ́сть пра́веденъ па́че тебє̀, гдⷭ҇и. 
Бг҃оро́диченъ: 
Недꙋ́гꙋющꙋю безбо́жїемъ тва́рь всю̀, бг҃а ро́ждши  и҆сцѣли́телѧ, дв҃о, и҆сцѣли́ла є҆сѝ пресла́внѡ. тѣ́мже  благодарѧ́ще взыва́емъ тѝ: нѣ́сть пречⷭ҇ты па́че тебє̀,  влⷣчце. 
Конда́къ ст҃а́гѡ, гла́съ д҃. Подо́бенъ: Вознесы́йсѧ: 
И҆змла́да хрⷭ҇та̀ возлюби́въ, пресла́вне, и҆ тогѡ̀  соблюда́ѧ бжⷭ҇твєнныѧ за́пѡвѣди, къ томꙋ̀ прите́клъ є҆сѝ  ве́сь цѣ́лъ, мѵ́рѡне всече́стне, и҆ со а҆́гг҃лы мо́лишисѧ  прилѣ́жнѡ. просѝ всѣ̑мъ почита́ющымъ па́мѧть твою̀  ѡ҆ставле́нїѧ грѣхѡ́въ. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Ѻ҆гнедохнове́нно показа́лсѧ є҆сѝ благово́нїе,  страда́нїемъ ѡ҆бонева́еши на̑ша тезоиме́ннѡ сердца̀,  мꙋ́ченикѡвъ оу҆краше́нїе, и҆ вѣ́рныхъ оу҆добре́нїе.  тѣ́мже дне́сь всесвѧтꙋ́ю твою̀ па́мѧть пра́зднꙋюще,  ѡ҆свѧща́емсѧ всѝ любо́вїю чтꙋ́щїи тѧ̀. 
Сла́ва, и҆ ны́нѣ, гла́съ и҆ подо́бенъ то́йже: 
Всечестны́й ли́къ премꙋ́дрыхъ а҆пⷭ҇лъ, собра́сѧ  чꙋ́днѡ, погребстѝ сла́внѡ тѣ́ло твоѐ пречⷭ҇тое, бцⷣе  всепѣ́таѧ: съ ни́миже воспѣ́ша и҆ а҆́гг҃лъ мно́жество,  преставле́нїе твоѐ че́стнѡ хва́лѧще, є҆́же вѣ́рою  пра́зднꙋемъ. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. (с. 357) 
Чꙋ́до бѧ́ше зрѣ́ти, нб҃о всѣ́хъ цр҃ѧ̀  ѡ҆дꙋшевле́нное, и҆спражднє́нїѧ преходѧ́щее земна̑ѧ, ꙗ҆́кѡ  чꙋ́дна дѣла̀ твоѧ̑. сла́ва си́лѣ твое́й, гдⷭ҇и. 
А҆́ще и҆ непости́жный сеѧ̀ пло́дъ, и҆́мже нб҃са̀  бы́ша, погребе́нїе прїѧ́тъ во́лею, ꙗ҆́кѡ ме́ртвъ: ка́кѡ  погребе́нїѧ ѿве́ржетсѧ, неискꙋсобра́чнѡ ро́ждшаѧ; 
Въ преставле́нїи твое́мъ, мт҃и бж҃їѧ,  простра́ннѣйшее тѣ́ло твоѐ и҆ бг҃опрїѧ́тное, а҆́гг҃льскаѧ  вѡ́инства свѧще́нными кри́лы, тре́петомъ и҆ ра́достїю  покрыва́хꙋ. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Сп҃са и҆ бг҃а и҆ гдⷭ҇а возсїѧ́вшаго ѿ дв҃ы,  и҆сповѣ́дꙋѧ, сла́вне, посредѝ сꙋди́ща, мꙋчи́телей шата́нїе  терпѣ́нїемъ смири́лъ є҆сѝ, и҆ многобо́жїе потреби́лъ  є҆сѝ. 
Ника́коже оу҆страши́всѧ стрꙋ́жемь и҆ бїе́мь,  доблемꙋ́дренне, а҆́гг҃лы оу҆диви́лъ є҆сѝ зрѧ́щыѧ твоѐ  терпѣ́нїе: и҆́мже врагѝ безплѡ́тныѧ погꙋби́въ,  побѣдоно́сенъ мч҃никъ бы́лъ є҆сѝ. 
Сы́й бжⷭ҇твенныѧ росы̀ и҆спо́лненъ, проше́лъ є҆сѝ  доблемꙋ́дреннѡ ѻ҆́гненнꙋю пе́щь, зри́мь въ не́й, мѵ́рѡне  мꙋ́дре, со а҆́гг҃лы ра́дꙋющсѧ, и҆ ника́коже, бл҃же́нне,  ѡ҆палѧ́емь. 
Бг҃оро́диченъ: 
Ве́лїе и҆ стра́шное та́инство ржⷭ҇тва̀ твоегѡ̀  оу҆дивлѧ́етъ всѧ́къ, чⷭ҇таѧ, оу҆́мъ: ꙗ҆́кѡ бг҃ъ  вочл҃вѣ́читисѧ и҆зъ тебє̀ бл҃гостїю и҆зво́ли, во спасе́нїе  мі́ра и҆ назда́нїе. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ честнѣ́мъ оу҆спе́нїи  твое́мъ: ты́ бо, неискꙋсобра́чнаѧ дв҃о, ѿ землѝ,  преста́виласѧ є҆сѝ къ вѣ̑чнымъ ѻ҆би́телемъ, и҆ къ  безконе́чнѣй жи́зни, всѣ̑мъ воспѣва́ющымъ тѧ̀ спасе́нїе  подава́ющаѧ. (с. 358) 
Да возгласѧ́тъ трꙋбы̑ бг҃осло́вѡвъ дне́сь: ѧ҆зы́къ  же многовѣща́нный человѣ́ческїй ны́нѣ да восхва́литъ: да  ѡ҆гласи́тъ же воздꙋ́хъ, безмѣ́рнымъ сїѧ́ѧ свѣ́томъ:  а҆́гг҃ли да пою́тъ пречⷭ҇тыѧ дв҃ы оу҆спе́нїе. 
Сосꙋ́дъ подоба́ше и҆збра́нный, пѣ́нїемъ тѝ ве́сь  оу҆дивлѧ́емь, дв҃и́це, и҆схо́денъ, ве́сь ѡ҆сщ҃е́нъ бг҃ꙋ,  всѣ̑мъ бг҃опрїѧ́тенъ, и҆ се́й и҆́стиннѡ ꙗ҆влѧ́емый, бцⷣе  всепѣ́таѧ. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Бг҃оза́рнаѧ и҆ свѣтоно́снаѧ твоѧ̀ па́мѧть, ст҃а́гѡ  дх҃а си́лою въ ве́сь мі́ръ простира́ема, просвѣще́нїемъ  благоче́стїѧ ѡ҆зарѧ́етъ сїю̀ чтꙋ́щыѧ, и҆ до́блєсти твоѧ̑  возвѣща́ющыѧ. 
Ю҆́ношски гѡ́рькаѧ томлє́нїѧ претерпѣ́лъ є҆сѝ,  ꙗ҆́кѡ безпло́тенъ, до́блїй мꙋ́чениче: ѡ҆дира́емѣ бо ко́жѣ  терпѣ́лъ є҆сѝ, ꙗ҆́коже и҆но́мꙋ стра́ждꙋщꙋ, сла́вне,  си́лою неви́димою ꙗ҆́вѣ оу҆крѣплѧ́емь. 
Мѵ́ро твоѧ̑ и҆ска́паше бѡлѣ́зни, мꙋ́чениче,  благово́нно, всѧ́къ смра́дъ ѿгонѧ̀ безбо́жїѧ, хрⷭ҇то́вꙋ же  ст҃ꙋ́ю цр҃ковь благово́нствꙋѧ при́снѡ, вѣ́рнѡ тѧ̀ и҃  любо́вїю ꙗ҆́вѣ бл҃жа́щꙋю. 
Бг҃оро́диченъ: 
Ѡ҆ на́съ и҆зъ тебє̀ воплоще́ннагѡ неизглаго́ланнымъ  сло́вомъ, пречи́стаѧ, молѝ, бл҃гослове́ннаѧ, ꙗ҆́кѡ да  и҆зба́вимсѧ ви́димыхъ всѣ́хъ и҆ неви́димыхъ вра̑гъ,  всенепоро́чнаѧ, тѧ̀ бцⷣꙋ при́снѡ и҆сповѣ́дающїи. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. (с. 359) 
И҆зъ тебє̀ жи́знь возсїѧ̀, ключѝ дѣ́вства не  рꙋши́вши: ка́кѡ оу҆́бѡ пречи́стое и҆ живонача́льное твоѐ  тѣ́ло и҆скꙋше́нїѧ сме́рти бы́сть прича́стно; 
Жи́зни бы́вши хра́мъ, жи́знь присносꙋ́щнꙋю  оу҆лꙋчи́ла є҆сѝ: сме́ртїю бо къ животꙋ̀ преминꙋ́ла  є҆сѝ, ꙗ҆́же жи́знь ро́ждши воѷпоста́снꙋю. 
И҆́нъ. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ  и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю во  гла́сѣ хвале́нїѧ, и҆́стины же дꙋ́хомъ пожрꙋ̀ тебѣ̀. 
Кропле́нїемъ твои́хъ крове́й свѧще́нныхъ, потопи́лъ  є҆сѝ де́мѡнскїѧ полкѝ, во́ине до́блїй: и҆ вѣне́цъ носѧ̀,  къ бг҃ꙋ восте́клъ є҆сѝ, побѣдоно́сецъ бы́въ и҆зрѧ́денъ. 
Ви́дѣвше твоѐ лицѐ просвѣти́вшеесѧ мꙋчи́тели,  бж҃е́ственными свѣтлостьмѝ, страстоте́рпче, оу҆диви́шасѧ,  не позна́вше же бг҃а, тмꙋ̀ прїѧ́ша, въ вѣ́чнꙋю мꙋ́кꙋ  ѿсыла́еми. 
Повелѣ́нїемъ сꙋро́вагѡ мꙋчи́телѧ, терпѣ́лъ є҆сѝ  ко́жи ѿѧ́тїе, па́че є҆стества̀, достохва́льне, показа́въ  є҆́же къ бг҃ꙋ чи́стое твоѐ жела́нїе, и҆ при́сное,  всеблаже́нне, воззрѣ́нїе. 
Бг҃оро́диченъ: 
Зако́ны въ тебѣ̀ ѡ҆бновлѧ́ютсѧ, дв҃о, є҆стества̀:  па́че бо є҆стества̀, є҆стество́мъ непостижи́маго, бг҃а  є҆мманꙋ́ила пресла́внѡ родила̀ є҆сѝ, въ на́ше вѣ́рныхъ  порожде́нїе. 
Конда́къ пра́здника гла́съ, в҃: 
Въ моли́твахъ неꙋсыпа́ющꙋю бцⷣꙋ, и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ мт҃рь,  къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: 
Ѡ҆градѝ моѧ̑ помышлє́нїѧ хрⷭ҇тѐ мо́й, и҆́бо  стѣ́нꙋ мі́ра воспѣ́ти дерза́ю, чи́стꙋю мт҃рь твою̀, на  столпѣ̀ глагѡ́лъ оу҆крѣпи́ мѧ, и҆ въ тѧ́жкихъ мы́слехъ  застꙋпи́ мѧ: ты́ (с. 360) бо взыва́ющымъ, и҆ просѧ́щымъ  вѣ́рою, молє́нїѧ и҆сполнѧ́еши. ты̀ мнѣ̀ оу҆́бѡ да́рꙋй  ѧ҆зы́къ доброрѣ́чивъ, и҆ по́мыслъ непосты́денъ: всѧ́кое бо  даѧ́нїе сїѧ́нїѧ ѿ тебє̀ низпосыла́етсѧ, свѣтопода́телю,  во оу҆тро́бꙋ всели́выйсѧ приснодѣ́вственнꙋю. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Ю҆́ношы и҆ дѣ́вы, дв҃ыѧ же и҆ бг҃ома́тере па́мѧть  чтꙋ́ще, ста́рцы и҆ мона́си, ца́рїе и҆ сꙋдїи̑ по́йте:  ѻ҆тє́цъ на́шихъ гдⷭ҇и и҆ бж҃е, бл҃гослове́нъ є҆сѝ. 
Да вострꙋ́бѧтъ трꙋбо́ю дх҃о́вною го́ры нбⷭ҇ныѧ. да  ра́дꙋютсѧ хо́лми, и҆ да и҆гра́ютъ бжⷭ҇твеннїи а҆пⷭ҇ли:  цр҃и́ца къ сн҃ꙋ преставлѧ́етсѧ, съ ни́мъ ца́рствꙋющи. 
Всесвѧще́нное преставле́нїе, бжⷭ҇твенныѧ твоеѧ̀ и҆  нетлѣ́нныѧ мт҃ре, премі́рныѧ вы́шнихъ си́лъ совокꙋпѝ  чи́ны, весели́тисѧ съ сꙋ́щими на землѝ тебѣ̀ пою́щими:  бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Оу҆́мъ тво́й свѣ́тлѡ распалѧ́емь, мꙋ́дре,  бжⷭ҇твеннымъ жела́нїемъ ра́довашесѧ и҆ веселѧ́шесѧ посредѝ  пла́мене стоѧ́щꙋ тебѣ̀, ꙗ҆́коже трїе́мъ ю҆́ношамъ, съ  ни́миже вѣ́рнѡ взыва́лъ є҆сѝ: бл҃гослове́нъ є҆сѝ, бж҃е  ѻ҆тє́цъ на́шихъ. 
Зрѧ́ще въ пла́мени стоѧ́ща тѧ̀, мꙋ́дре, посредѝ  а҆́гг҃лъ, зра́комъ неизглаго́ланнымъ блиста́юща, зри́тели  оу҆диви́шасѧ, и҆ къ пѣ́нїю прело́жшесѧ, влⷣцѣ взыва́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆мо́мъ чи́стымъ стоѧ̀ со оу҆́мными пое́ши  а҆́гг҃лы, посредѝ пе́щи ра́дꙋѧсѧ, преблага́го гдⷭ҇а,  ꙗ҆́коже (с. 361) ѡ҆бꙋзда́юща пла́мень, и҆ пою́ща тѧ̀  спаса́юща: бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Вмѣсти́лище бж҃їе, и҆ пала́та красна̀, и҆  бжⷭ҇твенный престо́лъ, на не́мже сѣ́де, оу҆гото́ва всѣ̑мъ  сѣдѣ́нїе нбⷭ҇ное, ꙗ҆ви́ласѧ є҆сѝ, пречⷭ҇таѧ дв҃о. сегѡ̀  ра́ди взыва́емъ: бл҃гослове́ннаѧ, ꙗ҆́же бг҃а пло́тїю  ро́ждшаѧ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Па́мѧть твою̀, чⷭ҇таѧ дв҃о, нача̑ла же и҆ вла̑сти и҆  си̑лы, а҆́гг҃ли, а҆рха́гг҃ли, прⷭ҇то́ли, гдⷭ҇ьства,  херꙋві́ми сла́вѧтъ, и҆ стра́шнїи серафі́ми: человѣ́ческїй  же ро́дъ пое́мъ и҆ превозно́симъ во всѧ̑ вѣ́ки. 
И҆́же стра́ннѡ всели́выйсѧ, бцⷣе, въ чи́стое чре́во  твоѐ воплоща́емь, се́й всесщ҃е́нный дх҃ъ тво́й прїе́мъ,  оу҆ себє̀ оу҆поко́и: ꙗ҆́кѡ должни́къ сн҃ъ. тѣ́мже тѧ̀  пое́мъ, дв҃о, и҆ превозно́симъ во всѧ̑ вѣ́ки. 
Ѽ вы́ше оу҆ма̀ чꙋде́съ приснодв҃ы же и҆  бг҃ома́тере! во гро́бъ бо все́льшисѧ, показа̀ ра́й, є҆мꙋ́же  предстоѧ́ще дне́сь, ра́дꙋющесѧ пое́мъ: гдⷭ҇а по́йте дѣла̀,  и҆ превозноси́те є҆го̀ во всѧ̑ вѣ́ки. 
И҆́нъ. І҆рмо́съ: 
Въ пещѝ ѻ҆́трочестѣй проѡбрази́лъ є҆сѝ и҆ногда̀  твою̀ мт҃рь, гдⷭ҇и, ѻ҆́бразъ же сїѧ̀ и҆зъ ѻ҆гнѧ̀  и҆з̾има́ше, неѡпа́льнѡ входѧ́щыѧ: ю҆́же пое́мъ ꙗ҆́вльшꙋюсѧ  тобо́ю концє́мъ дне́сь, и҆ превозно́симъ во всѧ̑ вѣ́ки. 
Непобѣди́ма зрѧ̀ безꙋ́мный мꙋчи́тель, тѧ̀  доблемꙋ́дренне, є҆гда̀ реме́нїе кроѧ́ще да́же до са́мыхъ  косте́й, приложѝ ногтьмѝ терза́ти тѧ̀, ꙗ҆́звами  нестерпи́мыми оу҆ѧзви́всѧ неисцѣ́льнѡ. (с. 362) 
Глаго́лъ бж҃їй съ нб҃сѐ, во оу҆слы́шанїе всегѡ̀  наро́да, мꙋ́чениче, принесе́сѧ тебѣ̀, мѵ́рѡне, ко ѻ҆́нѣмъ  тѧ̀ призыва́ющь неизречє́ннымъ поко́ищємъ, сла́вне, и҆  а҆́гг҃льскимъ кра̑снымъ ликостоѧ́нїємъ. 
Стоѧ́лъ є҆сѝ ꙗ҆́коже данїи́лъ посредѝ ѕвѣре́й,  стыдѧ́щихсѧ блаже́нныѧ стра́сти, и҆ подвигѡ́въ твои́хъ,  преблаже́нне, неизче́тнагѡ вели́чества, живы́мъ же гла́сомъ  твои́мъ застꙋпа́емыхъ. 
Бг҃оро́диченъ: 
Оу҆стрѣле́нъ стрѣло́ю врага̀, дꙋ́шꙋ до конца̀  оу҆ѧзви́хъ, и҆ неисцѣ́льнѡ страждꙋ̀: ꙗ҆́же сп҃са хрⷭ҇та̀  неизрече́ннѡ ро́ждши, пренепоро́чнаѧ, и҆сцѣли́ мѧ и҆  спасѝ, оу҆пова́нїе ненаде́ждныхъ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное преставле́нїе  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе,  чⷭ҇таѧ приснодв҃о. 
Прїиди́те въ сїѡ́нъ, на бжⷭ҇твеннꙋю и҆ тꙋ́чнꙋю го́рꙋ  жива́гѡ бг҃а, возра́дꙋемсѧ, бцⷣꙋ зрѧ́ще: къ ѕѣлѡ́ бо  лꙋ́чшей и҆ бжⷭ҇твеннѣй сѣ́ни, ꙗ҆́кѡ мт҃рь, сїю̀ во ст҃а̑ѧ  ст҃ы́хъ хрⷭ҇то́съ преста́ви. 
Прїиди́те, вѣ́рнїи, ко гро́бꙋ пристꙋ́пимъ бж҃їѧ  мт҃ре, и҆ ѡ҆б̾и́мемъ сердцы̀ и҆ оу҆стна́ми, ѻ҆чесы̀ и҆  лице́мъ чи́стѡ прикаса́ющесѧ, и҆ почерпа́юще и҆сцѣле́нїй  незави̑стныѧ да́ры ѿ и҆сто́чника приснотекꙋ́щагѡ. 
Прїимѝ ѿ на́съ пѣ́снь и҆схо́днꙋю, мт҃и жива́гѡ  бг҃а, и҆ свѣтоно́сною твое́ю и҆ бжⷭ҇твенною ѡ҆сѣнѝ  бл҃года́тїю, во́инствꙋ побѣди́тєльнаѧ, хрⷭ҇толю̑бнымъ  лю́демъ ми́ръ, ѡ҆ставле́нїе пою́щымъ, и҆ дꙋша́мъ спасе́нїе  подаю́щи. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы (с. 363) неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Да бꙋ́дꙋщꙋю сла́вꙋ и҆ несказа́ннꙋю добро́тꙋ, хрⷭ҇та̀  подвигополо́жника ви́дѣти сподо́бишисѧ до́блественнѣ,  прекланѧ́еши вы́ю, и҆ прїе́млеши ме́чное оу҆сѣче́нїе, и҆  ра́дости мꙋ́чєникъ и҆сполнѧ́еши бжⷭ҇твєнныѧ полкѝ. 
Ꙗ҆́коже сладкодохнове́нное мѵ́ро, достохва́льне  мѵ́рѡне, благово́нствꙋющее сердца̀ вѣ́рныхъ, достохва́льнаѧ  па́мѧть твоѧ̀ жела́ющымъ наста̀, въ не́йже торжествꙋ́ющихъ  на́съ благово́нїѧ бжⷭ҇твеннагѡ твои́ми моли́твами и҆спо́лни. 
Твои́ми а҆ха́їа хва́литсѧ пелена́ми и҆ страда́нїи,  до́блїй гдⷭ҇нь страда́льче: мно́жае же кра́ситсѧ кѵ́зїкъ,  многострада́льное тѣ́ло держа̀, ꙗ҆́кѡ бога́тство  и҆́стинное, и҆ и҆сто́чникъ и҆сцѣле́нїй, и҆ недꙋ́гѡвъ  ѡ҆чисти́лище. 
Ст҃ы́хъ всѣ́хъ, и҆збра́нный въ вы́шнихъ, ма́ти  градѡ́въ сїѡ́нъ мы́сленный, пе́рвенецъ, ꙗ҆́коже пи́шетъ,  кра́снаѧ цр҃ковь, ꙗ҆́кѡ мꙋ́ченика ѡ҆ на́съ молѧ́щасѧ, тѧ̀  и҆́мать мꙋ́ченикѡвъ ве́рхъ. 
Бг҃оро́диченъ: 
Гла́съ вопїе́мъ тѝ всѝ а҆́гг҃ловъ, дв҃о, пала́то,  и҆ престо́ле бж҃їй, ра́дꙋйсѧ, є҆́юже сподо́бихомсѧ нбⷭ҇нагѡ  ца́рствїѧ, дре́вле ѿринове́ннїи тлѣ́нїемъ, и҆ добро́тꙋ  пе́рвꙋю несмы́сленнѡ погꙋби́вшїи. 
Свѣти́ленъ пра́здника. Подо́бенъ: Оу҆ченикѡ́мъ  зрѧ́щымъ: 
Ѿ землѝ на нб҃са̀ преста́вльшисѧ, твоегѡ̀  наслѣ́дїѧ, чⷭ҇таѧ, не ѡ҆ста́ви: ро́ди хрⷭ҇тїа́нстїи  оу҆твердѝ, ꙗ҆зы́ки оу҆кротѝ, и҆ проле́й ми́ръ въ концы̀  мі́ра. 
Сла́ва, и҆ ны́нѣ, то́йже. 
На стїхо́внѣ стїхи́ра, гла́съ ѕ҃. Подо́бенъ:  Тридне́венъ: 
Глаго́лѡмъ бжⷭ҇твеннагѡ гаврїи́ла послѣ́дꙋюще, ꙳  ра́дꙋйсѧ, тебѣ̀ зове́мъ, чⷭ҇таѧ. ꙳ ты̀ оу҆́бѡ прест҃а́ѧ и҆  мт҃и (с. 364) гдⷭ҇нѧ, ꙳ къ семꙋ̀ преста́вльшисѧ, ꙳ помина́й  ѡ҆ воспѣва́ющихъ тѧ̀. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ ст҃ы́ни твоеѧ̀. 
Неизмѣ́рнаѧ премꙋ́дрость бж҃їѧ, ꙳ хра́мъ себѣ̀  па́че оу҆ма̀, бцⷣе, созда̀ ꙳ и҆зъ тебє̀ дх҃омъ ст҃ы́мъ: ꙳  и҆ ны́нѣ тѧ̀ къ невеще́ствєннымъ селе́нїємъ ꙳ преста́ви,  всепѣ́таѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Ра́бъ ны́нѣ прихождꙋ̀ къ тебѣ̀ мт҃ри всѣ́хъ бг҃а,  ѿ всѧ́ческихъ и҆зба́витисѧ напа́стей молѧ́сѧ. но, ѽ  бг҃ороди́тельнице, црⷭ҇твꙋющи съ сн҃омъ твои́мъ,  хрⷭ҇тїа́нскїй ро́дъ сохранѧ́й. 
Сла́ва, и҆ ны́нѣ, гла́съ г҃: 
Прїиди́те, всѝ концы̀ земні́и, честно́е  преставле́нїе бг҃ома́тере восхва́лимъ: въ рꙋ́цѣ бо сн҃а  дꙋ́шꙋ непоро́чнꙋю положѝ. тѣ́мже ст҃ы́мъ оу҆спе́нїемъ  є҆ѧ̀ мі́ръ ѡ҆животвори́сѧ: во ѱалмѣ́хъ и҆ пѣ́нїихъ и҆  пѣ́снехъ дꙋхо́вныхъ, со безпло́тными и҆ а҆пⷭ҇лы пра́зднꙋетъ  свѣ́тлѡ. 
На лїтꙋргі́и блажє́нна пра́здника, пѣ́снь г҃,  ѻ҆бою̀ канѡ́нѡвъ, со і҆рмосо́мъ на ѕ҃. 


(с. 364) 
Мѣ́сѧца тогѡ́же въ и҃ї-й де́нь. 
Ст҃ы́хъ мꙋ́чєникъ, флѡ́ра и҆ ла́ѵра. 
На Гдⷭ҇и, воззва́хъ, стїхи̑ры пра́здника, гла́съ  в҃. Подо́бенъ: Кі́ими похва́льными: 
Кі́ими недосто́йными оу҆стна́ми оу҆блажи́мъ бцⷣꙋ,  честнѣ́йшꙋю тва́ри, и҆ ст҃ѣ́йшꙋю сꙋ́щꙋ херꙋві̑мъ и҆  всѣ́хъ а҆́гг҃лъ, прⷭ҇то́лъ ца́рскїй недви́жимый, до́мъ, въ  не́мже всели́сѧ превы́шнїй, спасе́нїе мі́ра, бж҃їе  свѧще́нїе, подаю́щꙋю (с. 365) вѣ̑рнымъ въ бжⷭ҇твеннѣй  па́мѧти є҆ѧ̀ бога́тнѡ ве́лїю ми́лость; 
Ка̑ѧ стра̑шнаѧ пѣ̑нїѧ, ꙗ҆̀же принесо́ша тѝ  тогда̀, дв҃о, ѻ҆́крестъ твоегѡ̀ ѻ҆дра̀ стоѧ́щїи, всѝ  и҆̀же сло́ва а҆пⷭ҇ли, и҆ оу҆жа́снѣ вопїю́ще: ѿхо́дитъ  цр҃е́ва пала́та, возвыша́етсѧ кївѡ́тъ свѧще́нїѧ! двє́ри,  возьми́тесѧ, ꙗ҆́кѡ да бж҃їѧ две́рь вни́детъ въ ра́дость,  мі́рꙋ непреста́ннѡ просѧ́щи ве́лїѧ ми́лости. 
Ка̑ѧ дꙋхо́внаѧ пѣ̑нїѧ ны́нѣ принесе́мъ тебѣ̀,  всест҃а́ѧ; безсме́ртнымъ бо оу҆спе́нїемъ твои́мъ ве́сь  мі́ръ ѡ҆ст҃и́ла є҆сѝ, и҆ ко премі̑рнымъ прешла̀ є҆сѝ,  добро́тꙋ разꙋмѣва́ти вседержи́телѧ, и҆ семꙋ̀ ꙗ҆́коже мт҃и  сра́доватисѧ, а҆́гг҃льскимъ тѧ̀ чинѡ́мъ дорѷносѧ́щымъ,  чⷭ҇таѧ, и҆ дꙋша́мъ првⷣныхъ. съ ни́миже просѝ на́мъ ми́ра  и҆ ве́лїѧ ми́лости. 
И҆́ны стїхи̑ры ст҃ы́хъ, гла́съ д҃: Подо́бенъ: Да́лъ  є҆сѝ зна́менїе: 
Ка́менїе пресоверше́ни, ꙳ мꙋче́нїемъ сѣко́ми, ꙳ и҆  ка́зньми и҆стеса́еми свѧті́и ꙗ҆ви́вшесѧ, ꙳ созда́стесѧ въ  це́рковь гдⷭ҇ню, ꙳ и҆ і҆́дѡльскїѧ хра́мы и҆ трє́бища ꙳  низло́жше на зе́млю. ꙳ тѣ́хъ оу҆̀бо оу҆блажа́емъ, ꙳  ꙗ҆́кѡ раѧ̀ жи́телей, ꙳ ꙗ҆́кѡ хра́ма возложє́нїѧ нбⷭ҇нагѡ  сꙋ́щѧ. 
Благода́ть почерпи́те, ꙳ и҆ просвѣще́нїе прїими́те,  ꙳ весе́лїе и҆ ми́лость, ꙳ мощє́мъ прикоснꙋ́вшїисѧ  свѧще́нныхъ мꙋ́чєникъ ꙳ флѡ́ра же и҆ ла́ѵра: ꙳ и҆зъ ни́хже  и҆стека́етъ бога́тнѡ и҆сцѣле́нїй бжⷭ҇твенное дѣ́йство. ꙳  и҆ си́хъ оу҆блажа́юще ꙗ҆́кѡ гдⷭ҇ни оу҆го́дники, ꙳  прилѣ́жнѡ возопїе́мъ: ꙳ бж҃е на́шъ, сла́ва тебѣ̀. 
Въ ро́вѣ затворе́ни, ꙳ и҆ подъ земле́ю покрыва́еми,  ꙳ повелѣ́нїемъ мꙋчи́телѧ, ꙳ бжⷭ҇твенными повѣ́даньми ꙳ и҆  ѿкрове́нїемъ дх҃а ст҃а́гѡ ꙳ ꙗ҆вле́ни бы́сте на́мъ  ꙗ҆́коже ѕвѣ́зды, ꙳ ѡ҆блиста́юще зна́мєнїѧ и҆ чꙋдеса̀ ꙳ и҆  и҆сцѣле́нїй дарова̑нїѧ, ꙳ страстоте́рпцы самобра́тнїи, ꙳  а҆́гг҃лѡвъ кꙋпножи́тели. (с. 366) 
Сла́ва, гла́съ в҃: 
Ревни́тели ст҃і́и, самобра́тнїи хрⷭ҇то́вы, флѡ́ре и҆  ла́ѵре, хвала́ми досто́йными почте́ни бꙋ́дите: вы́ бо  крѣ́пкѡ подви́гшесѧ, є҆́же къ бг҃ꙋ и҆сповѣ̑данїи тве́рдѡ  пострада́вше, побѣ̑дныѧ вѣнцы̀ оу҆лꙋчи́сте. тѣ́мъ со  а҆́гг҃лы въ вы́шнихъ ликовствꙋ́ете, прилѣ́жнѡ молѧ́ще  свѧтꙋ́ю трⷪ҇цꙋ, оу҆мири́ти мі́ръ, и҆ спастѝ дꙋ́шы на́шѧ. 
Прїиди́те, воспое́мъ лю́дїе прест҃ꙋ́ю дв҃ꙋ чⷭ҇тꙋю,  и҆зъ неѧ́же неизрече́ннѡ про́йде вопло́щсѧ сло́во ѻ҆́ч҃ее,  зовꙋ́ще и҆ глаго́люще: бл҃гослове́на ты̀ въ жена́хъ,  блаже́нное чре́во вмѣсти́вшее хрⷭ҇та̀. тогѡ̀ ст҃ы̑мъ  рꙋка́мъ дꙋ́шꙋ преда́вши, моли́сѧ, пречⷭ҇таѧ, спасти́сѧ  дꙋша́мъ на́шымъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Всѝ нбⷭ҇нїи ꙳ воспо́йте ли́цы, и҆́бо дв҃а мт҃и ꙳  преста́висѧ пресла́внѡ ꙳ ѿ землѝ къ нбⷭ҇нымъ. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Собра́сѧ ли́къ оу҆ч҃ни̑къ ꙳ пресла́внѡ,  ѻ҆трокови́це, ꙳ ѿ конє́цъ мі́ра, погребстѝ твоѐ тѣ́ло  ꙳ бжⷭ҇твенное и҆ нетлѣ́нное. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Двє́ри нбⷭ҇ныѧ, возми́тесѧ, ꙳ зрѧ́ще две́рь  вы́шнѧгѡ, ꙳ и҆дꙋ́щꙋ къ вы̑шнимъ, є҆ди́нꙋ бг҃ома́терь. 
Сла́ва, и҆ ны́нѣ, гла́съ д҃: 
Дв҃дскꙋю пѣ́снь дне́сь лю́дїе воспое́мъ хрⷭ҇тꙋ̀  бг҃ꙋ: приведꙋ́тсѧ, речѐ, цр҃ю̀ дѣ̑вы во слѣ́дъ є҆ѧ̀, и҆  и҆́скрєннїѧ є҆ѧ̀ приведꙋ́тсѧ въ весе́лїи и҆ ра́дованїи.  и҆́бо ѿ сѣ́мене дв҃дова, є҆ѧ́же ра́ди мы̀ ѡ҆божи́хомсѧ,  въ рꙋ́цѣ своегѡ̀ сн҃а и҆ влⷣки сла́внѡ и҆ па́че сло́ва  прелага́етсѧ. ю҆́же ꙗ҆́кѡ мт҃рь бж҃їю воспѣва́юще,  вопїе́мъ и҆ глаго́лемъ: спасѝ на́съ (с. 367)  и҆сповѣ́дающихъ тѧ̀ бцⷣꙋ ѿ всѧ́кагѡ ѡ҆бстоѧ́нїѧ, и҆  и҆зба́ви ѿ бѣ́дъ дꙋ́шы на́шѧ. 
Тропа́рь ст҃ы́хъ, гла́съ д҃: 
Преꙋдо́бреннꙋю и҆ бг҃омꙋ́дрꙋю дво́ицꙋ пресвѣ́тлꙋю  восхва́лимъ вѣ́рнїи по достоѧ́нїю, флѡ́ра преблаже́ннаго и҆  ла́ѵра всечестна́го, и҆̀же оу҆се́рднѡ трⷪ҇цꙋ несозда́ннꙋю  ꙗ҆́снѡ проповѣ́дасте всѣ̑мъ. тѣ́мже пострада́вше до  кро́ве, и҆ вѣнцы̑ пресвѣ́тлыми оу҆вѧзо́стесѧ, моли́тесѧ  хрⷭ҇тꙋ̀ бг҃ꙋ, да спасе́тъ дꙋ́шы на́шѧ. 
Сла́ва, и҆ ны́нѣ, пра́здника, гла́съ а҃: 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ, бцⷣе. преста́виласѧ  є҆сѝ къ животꙋ̀, мт҃и сꙋ́щи живота̀: и҆ моли́твами твои́ми  и҆збавлѧ́еши ѿ сме́рти дꙋ́шы на́шѧ. 
На оу҆́трени. 
По а҃-й стїхоло́гїи сѣда́ленъ, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Въ сла́внѣй па́мѧти твое́й вселе́ннаѧ  невеще́ственнымъ дꙋ́хомъ прекра́шена, оу҆́мнѡ съ весе́лїемъ  зове́тъ тѝ: ра́дꙋйсѧ, дв҃о, хрⷭ҇тїа́нъ похвало̀. 
Сла́ва, и҆ ны́нѣ, то́йже: 
По в҃-й стїхоло́гїи сѣда́ленъ, гла́съ ѕ҃. Подо́бенъ:  Милосе́рдїѧ двє́ри: 
Твоѐ преставле́нїе, чⷭ҇таѧ, всѝ вѣ́рнїи  восхвалѧ́юще, пое́мъ тѧ̀: преста́виласѧ бо ѿ землѝ, ѿ  живота̀ въ живо́тъ, и҆ сꙋ́щи на нб҃сѣ́хъ бг҃ꙋ молѧ́щисѧ,  и҆зба́витисѧ ѿ бѣ́дъ ро́дꙋ человѣ́ческомꙋ. 
Сла́ва, и҆ ны́нѣ, то́йже: 
Канѡ́нъ пра́здника со і҆рмосо́мъ на и҃, кѵ́ръ  космы̀: 
Гла́съ а҃. Пѣ́снь а҃. І҆рмо́съ: 
Преꙋкраше́ннаѧ бжⷭ҇твенною сла́вою, свѧще́ннаѧ и҆  сла́внаѧ, дв҃о, па́мѧть твоѧ̀, всѧ̑ собра̀ къ весе́лїю  вѣ̑рныѧ, начина́ющей (с. 368) марїа́мѣ, съ ли̑ки и҆  тѷмпа́ны, твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ  просла́висѧ. 
Да провожда́ютъ невеще́ственнїи чи́нове  небоше́ственное въ сїѡ́нъ бжⷭ҇твенное тѣ́ло твоѐ, внеза́пꙋ  же сте́кшесѧ а҆пⷭ҇лъ мно́жество ѿ конє́цъ, бцⷣе, тебѣ̀  предста́ша а҆́бїе: съ ни́миже, чⷭ҇таѧ, твою̀ честнꙋ́ю, дв҃о,  па́мѧть сла́вимъ. 
Побѣ̑дныѧ по́чєсти взѧла̀ є҆сѝ на є҆стество̀,  чⷭ҇таѧ, бг҃а ро́ждши: ѻ҆ба́че же подо́бѧщисѧ творцꙋ̀  твоемꙋ̀ и҆ сн҃ꙋ, па́че є҆стества̀ повинꙋ́ешисѧ  є҆сте́ствєннымъ зако́нѡмъ: тѣ́мже оу҆ме́рши, съ сн҃омъ  востае́ши вѣ́чнꙋющи. 
И҆́нъ канѡ́нъ ст҃ы́хъ, на д҃, є҆гѡ́же  краегране́сїе: 
Кра́снꙋю воспою̀ мꙋ́ченикѡвъ дво́ицꙋ. Творе́нїе  і҆ѡ́сифово. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Свѣтоза́рными блиста̑нїи дх҃а просвѣща́еми,  мра̑чныѧ ѻ҆́блаки дꙋшѝ моеѧ̀ разори́те: ꙗ҆́кѡ да воспою̀  ра́дꙋѧсѧ свѣтоно́снꙋю ст҃і́и, и҆ честнꙋ́ю ва́шꙋ па́мѧть,  мꙋ́чєницы хрⷭ҇то́вы предо́блїи. 
На ка́мени непоро́чныѧ вѣ́ры созда́вше,  добродѣ́тельми бжⷭ҇твенными са́ми себѐ, блаже́ннїи,  предо́бръ показа́стесѧ и҆ красе́нъ хра́мъ, въ него́же ѻ҆ц҃ъ  всели́сѧ и҆ сн҃ъ и҆ дх҃ъ ст҃ы́й. 
И҆зъ ко́рене посѣка́юще пре́лести те́рнїе,  великоимени́тїи, посѣка́тельнымъ сло́вомъ бжⷭ҇твенныѧ  вѣ́ры сердца̀ ѡ҆бнови́ша ѡ҆лѧденѣ̑вшаѧ ле́стїю, и҆  плодонѡ́сна показа́ша, вѣ́рꙋ процвѣта́юща непоро́чнꙋю. 
Бг҃оро́диченъ: 
Ѿ дв҃и́ческїѧ оу҆тро́бы прозѧбла̀ є҆сѝ ко́ренѧ  ненапое́ннаго, сади́телѧ всѣ̑мъ, чл҃вѣ́ка бы́вша и҆  стрⷭ҇ти (с. 369) претерпѣ́вша. є҆гѡ́же жела́юще  бжⷭ҇твеннїи, вѣ́рнѡ пострада́ша мꙋ́чєницы, пречⷭ҇таѧ дв҃о  всепѣ́таѧ. 
Пѣ́снь г҃. І҆рмо́съ: 
Подѣ́тельнаѧ и҆ содержи́тельнаѧ всѣ́хъ бж҃їѧ  мꙋ́дросте и҆ си́ло, непрекло́ннꙋ, недви́жимꙋ цр҃ковь  оу҆твердѝ, хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ  почива́ѧй. 
Женꙋ́ тѧ ме́ртвеннꙋ, но па́че є҆стества̀ и҆ мт҃рь  бж҃їю ви́дѣвше, всенепоро́чнаѧ, сла́внїи а҆пⷭ҇ли,  оу҆жа́снѡ прикаса́хꙋсѧ рꙋка́ми сла́вою ѡ҆блиста́ющей,  ꙗ҆́кѡ бг҃опрїѧ́тное селе́нїе ви́дѧще. 
Пости́же рꙋ́цѣ досади́тєльныѧ де́рзагѡ,  оу҆сѣче́нїемъ сꙋ́дъ нане́съ, бг҃ꙋ сохра́ншꙋ че́сть,  ѡ҆дꙋшевле́нномꙋ кївѡ́тꙋ, сла́вою бж҃ества̀ въ не́мже сло́во  пло́ть бы́сть. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Зако́нъ бжⷭ҇твенный и҆сполнѧ́юще, прехва́льнїи  мꙋ́чєницы, ни́щымъ бога́тнѡ хлѣ́бъ пода́сте, и҆ ко  благоче́стїю наста́висте бжⷭ҇твенномꙋ, спасе́нїѧ хода́таи  си̑мъ бы́вше. 
Дво́ица свѣтоно́сныхъ страда́лєцъ, возсїѧ́вши  чꙋде́сными зарѧ́ми, тмꙋ̀ ѿгна̀ пре́лести многобо́жныѧ, и҆  прельщє́нныѧ къ сїѧ́нїю бжⷭ҇твенныѧ вѣ́ры всѧ̑  наста́висте. 
Младе́нствꙋющїй наро́дъ, благочести́вїи мꙋ́чєницы,  бж҃е́ственными оу҆чє́нїи къ стезѝ бжⷭ҇твеннагѡ ра́зꙋма  наста́висте, и҆ трє́бища дє́мѡнскаѧ моли́твою, блаже́ннїи,  низложи́сте. 
Бг҃оро́диченъ: 
Неискꙋсобра́чнаѧ дв҃о, є҆ѧ́же ра́ди на́мъ возсїѧ̀  сло́во, є҆́же вы́ше всѧ́кагѡ нача́ла разꙋмѣва́емо, спаса́й  ста́до твоѐ, и҆ всѧ́къ гра́дъ и҆ странꙋ̀, ѿ всѧ́кагѡ  ѡ҆бстоѧ́нїѧ, бг҃ора́дованнаѧ. (с. 370) 
Конда́къ ст҃ы́хъ, гла́съ и҃. Подо́бенъ: Ꙗ҆́кѡ  нача́тки: 
Ꙗ҆́кѡ благоче́стїѧ мꙋ́ченики, и҆ страда́льцы  хрⷭ҇то́вы бг҃омꙋ́дрены, вселе́ннаѧ, пресла́внѡ почита́етъ  флѡ́ра и҆ ла́ѵра дне́сь: ꙗ҆́кѡ да оу҆лꙋчи́мъ благода́ть и҆  ми́лость моли́твами и҆́хъ, и҆ и҆зба́вимсѧ бѣ́дъ и҆  напа́стей, гнѣ́ва же и҆ ско́рби въ де́нь сꙋ́дный. 
Сѣда́ленъ, гла́съ и҃. Подо́бенъ: Премꙋ́дрости. 
Зо́дчїи показа́стесѧ дꙋхо́внїи, назда́сте вѣ́рою  благочести́выхъ дꙋ́шы, бжⷭ҇твенною благода́тїю на ка́мени  вѣ́ры, и҆ себѐ са́ми соверши́вше хра́мъ свѧще́нъ честны́ѧ  трⷪ҇цы, тве́рдѡ пострада́сте. тѣ́мъ и҆ и҆сцѣлє́нїѧ  и҆сточа́ете вѣ́рою къ ва́мъ притека́ющымъ, и҆ стра̑сти  ѿгонѧ́ете, страстоно́сцы самобра́тнїи. моли́те хрⷭ҇та̀  бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю  свѧтꙋ́ю па́мѧть ва́шꙋ. 
Сла́ва, и҆ ны́нѣ, пра́здника. 
Ꙗ҆́же бг҃а заче́нши безъ сѣ́мене, и҆ воплоще́нна  ро́ждши безъ тлѝ, но́вымъ ѡ҆дѣѧ́нїемъ ѡ҆блекла́сѧ є҆сѝ  нетлѣ́нїѧ дꙋ́ха: ꙗ҆́кѡ жи́зни бо мт҃и и҆ всѣ́хъ цр҃и́ца  къ жи́зни преста́виласѧ є҆сѝ, дв҃о, невеще́ственнѣй.  тѣ́мже по достоѧ́нїю вои́стиннꙋ показа́ласѧ є҆сѝ  ѻ҆́блакъ, и҆сточа́ющь жи́зни на́шеѧ во́ды бг҃ома́ти  всенепоро́чнаѧ. молѝ сн҃а твоего̀ бг҃а, согрѣше́нїй  ѡ҆ставле́нїе пода́ти пра́зднꙋющымъ любо́вїю ст҃о́е твоѐ  оу҆спе́нїе. 
Пѣ́снь д҃. І҆рмо́съ: 
Рѣ̑чи прⷪ҇ро́кѡвъ и҆ гада̑нїѧ воплоще́нїе проѧви́ша  ѿ дв҃ы твоѐ, хрⷭ҇тѐ: сїѧ́нїе блиста́нїѧ твоегѡ̀ во  свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна  съ весе́лїемъ: си́лѣ твое́й сла́ва, чл҃вѣколю́бче. 
Ви́дите лю́дїе и҆ чꙋди́тесѧ: гора́ бо ст҃а́ѧ, и҆  ꙗ҆́вственнаѧ бг҃ꙋ, въ нбⷭ҇ныѧ ѻ҆би́тєли превы́шше  взе́млетсѧ, нб҃о земно́е въ нбⷭ҇ное и҆ нетлѣ́нное селе́нїе  вселѧ́емо. (с. 371) 
Жи́зни присносꙋ́щныѧ и҆ лꙋ́чшїѧ сме́рть твоѧ̀ бы́сть  прехожде́нїе, чⷭ҇таѧ, ѿ привре́менныѧ къ бжⷭ҇твеннѣй  вои́стиннꙋ и҆ непреходи́мѣй, преставлѧ́ѧ тѧ̀, чⷭ҇таѧ, въ  весе́лїи сн҃а зрѣ́ти твоего̀ и҆ гдⷭ҇а. 
Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша: и҆  прїѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋві́ми  под̾ѧ́ша тѧ̀ съ весе́лїемъ, серафі́ми же сла́вѧтъ  ра́дꙋющесѧ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Ю҆́ношски со враго́мъ спле́тшесѧ, до́блїи, сего̀  низложи́сте крⷭ҇тнымъ ѻ҆рꙋ́жїемъ тве́рдѡ, и҆ сокрꙋшє́нныѧ  грѣхо́мъ сотвори́ша хра́мы гдⷭ҇еви жи́вы, благоче́стнѡ  пою́щыѧ: си́лѣ твое́й сла́ва, чл҃вѣколю́бче. 
Ѿ хрⷭ҇та̀ ка́мене оу҆сѣ́ченагѡ, ꙗ҆́коже  пи́шетъ, ѿ горы̀ дв҃ы бг҃оѻтрокови́цы, оу҆крѣ́пльшесѧ  всесла́внїи ст҃і́и, і҆́дѡлѡмъ сокрꙋше́нїе содѣ́ласте, и҆  взѧ́ти бы́сте къ горѣ̀ ꙗ҆вле́ннѣй мꙋче́нїѧ, и҆ а҆́гг҃лѡмъ  ꙗ҆́вѣ оу҆подо́бистесѧ. 
Є҆ди́нꙋ зарю̀ трисо́лнечнагѡ бж҃ества̀, безбѡ́жнымъ  ра́дꙋющесѧ возвѣстѝ дво́ица честна́ѧ мꙋ́чєникъ, флѡ́ръ же  и҆ ла́ѵръ, и҆ мꙋче́нїѧ ча́шꙋ и҆спи́ша оу҆се́рднѡ, хрⷭ҇тꙋ̀  пою́ще, сла́ва си́лѣ твое́й, чл҃вѣколю́бче. 
Зако́нꙋ бж҃їю подкло́ншесѧ, преклони́ша  беззакѡ́нныѧ, сего̀ є҆ди́наго честѝ ѿверзе́нїемъ  ѻ҆че́съ, разꙋ̑мнаѧ и҆́хъ зрѣ̑нїѧ просвѣ́щше, мꙋ́чєницы  бжⷭ҇твеннїи, свѣти̑льника два̀, и҆̀же концы̀ всѧ̑  просвѣти́вше. 
Бг҃оро́диченъ: 
Ꙗ҆́кѡ чⷭ҇тꙋю ѿ родѡ́въ и҆збра̀, бцⷣе, тѧ̀  приснодв҃ꙋ, зижди́тель всѣ́хъ и҆ бг҃ъ, и҆ твою̀ оу҆тро́бꙋ  пала́тꙋ (с. 372) содѣ́ла нескве́рнꙋ, є҆ди́ный цр҃ь  вѣкѡ́въ, и҆зъ тебє̀ человѣ́кѡмъ ꙗ҆ви́сѧ. 
Пѣ́снь є҃. І҆рмо́съ: 
Бж҃їю и҆ неизрече́ннꙋю добро́тꙋ добродѣ́телей  твои́хъ, хрⷭ҇тѐ, и҆сповѣ́мъ: ѿ присносꙋ́щныѧ бо сла́вы,  соприсносꙋ́щное и҆ ѵ҆поста́сное возсїѧ́вый сїѧ́нїе, и҆зъ  дѣ́вственныѧ оу҆тро́бы, сꙋ́щымъ во тмѣ̀ и҆ сѣ́ни,  вопло́щсѧ, возсїѧ́лъ є҆сѝ сл҃нце. 
Ꙗ҆́кѡ на ѻ҆́блацѣ, дв҃о, а҆пⷭ҇льскїй ли́къ  носи́мь, къ сїѡ́нꙋ ѿ конє́цъ, слꙋжи́ти тебѣ̀, ѻ҆́блакꙋ  ле́гкомꙋ собира́шесѧ: ѿ неѧ́же вы́шнїй бг҃ъ сꙋ́щымъ во  тмѣ̀ и҆ сѣ́ни пра́ведное возсїѧ̀ сл҃нце. 
Трꙋ́бъ бг҃опрїѧ́тнїи ѧ҆зы́цы бг҃осло́вныхъ мꙋже́й  бл҃гогла́снѣйше бцⷣѣ вопїѧ́хꙋ, и҆схо́днꙋю возглаша́юще  пѣ́снь дх҃омъ: ра́дꙋйсѧ, нетлѣ́нный и҆сто́чниче бж҃їѧ  живонача́льнагѡ и҆ спаси́тельнагѡ всѣ̑мъ воплоще́нїѧ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ, пꙋти̑ моѧ̑ напра́ви, молю́сѧ. 
Раздѣле́нїѧ не под̾ѧ́тъ бжⷭ҇твеннаѧ дво́ица  мꙋ́чєникъ самобра́тнаѧ: нераздѣ́льнѣй бо ст҃ѣ́й трⷪ҇цѣ  вѣ́ровавше є҆ди́ною наде́ждою, раздѣле́нїемъ пре́лести  безмѣ́стныѧ содержи̑мыѧ совокꙋпѝ бл҃года́тїю. 
И҆́стины ве́рвїю, ѻ҆ско́рдомъ же бжⷭ҇твеннагѡ  ра́зꙋма, ѡ҆каменє́нныѧ мы̑сли благоче́стнѡ страда́льцы  и҆стеса́вше, хра́мы трⷪ҇цѣ пресла́вны бжⷭ҇твенною вѣ́рою  содѣ́ласте, си́лою дх҃а. 
Кореносѣка́тели ѕло́бы всѧ́кїѧ ꙗ҆ви́стесѧ, мч҃ницы  сла́внїи, сади́тели же всѧ́кагѡ благоче́стїѧ, и҆ словесы̀ и҆  вещмѝ: и҆зра́стшїй цвѣ́тъ і҆ессе́евъ ѿ ко́рене  бжⷭ҇твеннагѡ, въ непроходи́мыхъ сердца́хъ насади́сте. (с.  373) 
Бг҃оро́диченъ: 
Пре́жде всѣ́хъ вѣ̑къ, дв҃о, сокрове́нное вели́кое  та́инство, є҆́же не оу҆вѣ́дѣно бы́сть родѡ́мъ пє́рвымъ,  всенепоро́чнаѧ, тобо́ю ꙗ҆ви́сѧ сло́во ѻ҆́ч҃ее превѣ́чное,  вопло́щсѧ и҆ бы́въ чл҃вѣ́къ. 
Пѣ́снь ѕ҃. І҆рмо́съ: 
Морскі́й пꙋчиноро́дный ки́товъ внꙋ́треннїй ѻ҆́гнь,  тридне́внагѡ твоегѡ̀ погребе́нїѧ проѡбраже́нїе, є҆гѡ́же  і҆ѡ́на прⷪ҇ро́къ показа́сѧ: спасе́нъ бо ꙗ҆́кѡ и҆  предпосла́сѧ, неврежде́нъ вопїѧ́ше: пожрꙋ́ ти со гла́сомъ  хвале́нїѧ, гдⷭ҇и. 
Дае́тъ тебѣ̀, ꙗ҆̀же превы́ше є҆стества̀, цр҃ь  всѣ́хъ бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, та́кѡ  во гро́бѣ тѣ́ло соблюдѐ нетлѣ́нно, и҆ спросла́ви  бжⷭ҇твеннымъ преставле́нїемъ, че́сть тебѣ̀ ꙗ҆́кѡ сн҃ъ  мт҃ри да́рꙋѧ. 
Вои́стиннꙋ тѧ̀ ꙗ҆́кѡ свѣ́телъ свѣ́щникъ  невеще́ственнагѡ свѣ́та, кади́льницꙋ златꙋ́ю бжⷭ҇твеннагѡ  оу҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ,  скрижа́ль бг҃опи́саннꙋю, ковче́гъ ст҃ы́й, трапе́зꙋ сло́ва  жи́зни, дв҃о, ржⷭ҇тво̀ твоѐ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Терпѣ́нїемъ неꙋкло́ннымъ беззакѡ́нныѧ побѣжда́юще,  по зако́нꙋ страда́льцы хрⷭ҇тꙋ̀ достохва́льный коне́цъ  принесо́сте, не покры́вшесѧ нече́стїѧ сꙋ́етствомъ. 
Ѻ҆рꙋ́жїѧ си́льнагѡ ꙗ҆влѧ́еми дх҃а, побѣди́сте врагѝ безплѡ́тныѧ,  блаже́ннїи, и҆ стрⷭ҇ть блаже́ннꙋю въ ре́бра прободе́ннагѡ  благоче́стнѡ воѡбрази́сте. 
Ꙗ҆́коже два̀ предѡбра̀ сѡсца̀, сла́внїи,  ꙗ҆ви́стесѧ цр҃кви хрⷭ҇то́вѣ, не млеко̀ пролива́юще, но  да́ръ незави́стенъ и҆ спаси́теленъ и҆сцѣле́нїй и҆сточа́юще. 
Бг҃оро́диченъ: 
Недꙋ́говавшꙋю дꙋ́шꙋ мою̀ грѣхо́мъ и҆сцѣлѝ, ꙗ҆́же  (с. 374) врача̀ дꙋ́шъ и҆ тѣле́съ ро́ждшаѧ, пречⷭ҇таѧ,  є҆го́же бжⷭ҇твеннїи мꙋ́чєницы и҆сповѣ́дающе, вра́чеве  страсте́й ꙗ҆ви́стесѧ. 
Конда́къ пра́здника, гла́съ в҃: 
Въ моли́твахъ неꙋсыпа́ющꙋю бцⷣꙋ, и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ мт҃рь,  къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: 
Ѡ҆градѝ моѧ̑ помышлє́нїѧ, хрⷭ҇тѐ мо́й, и҆́бо  стѣ́нꙋ мі́ра воспѣ́ти дерза́ю, чⷭ҇тꙋю мт҃рь твою̀: на  столпѣ̀ глагѡ́лъ оу҆крѣпи́ мѧ, и҆ въ тѧ́жкихъ мы́слехъ  застꙋпи́ мѧ, ты́ бо взыва́ющымъ и҆ просѧ́щымъ вѣ́рою,  молє́нїѧ и҆сполнѧ́еши. ты̀ мнѣ̀ оу҆́бѡ да́рꙋй ѧ҆зы́къ  доброрѣ́чивъ, и҆ по́мыслъ непосты́денъ: всѧ́кое бо бла́го  даѧ́нїе ѿ тебє̀ низпосыла́етсѧ, свѣтопода́телю, во  оу҆тро́бꙋ всели́выйсѧ приснодѣ́вственнꙋю. 
Пѣ́снь з҃. І҆рмо́съ: 
Безстꙋ́днѣй ꙗ҆́рости же и҆ ѻ҆гню̀, бжⷭ҇твенное  жела́нїе сопротивлѧ́ѧсѧ, ѻ҆́гнь оу҆́бѡ ѡ҆роша́ше,  ꙗ҆́рости же смѣѧ́шесѧ, бг҃одохнове́нною слове́сною  прпⷣбныхъ тривѣща́нною цѣвни́цею, противовѣща́ѧ  мꙋсїкі̑йскимъ ѻ҆рга́нѡмъ посредѝ пла́мене:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Бг҃одѣ̑ланныѧ скрижа̑ли мѡѷсе́й, пи̑санныѧ  бжⷭ҇твеннымъ дх҃омъ, ꙗ҆́ростїю сокрꙋ́шъ: но сего̀ влⷣка  ро́ждшꙋю неврежде́ннꙋ въ нбⷭ҇ныѧ сохра́нь до́мы, ны́нѣ  внꙋ́трь вселѝ. съ не́ю и҆гра́юще вопїе́мъ хрⷭ҇тꙋ̀:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Въ кѷмва́лѣхъ оу҆сты̀ чи́стыми, мꙋсїкі́йски же  се́рдцемъ свѣ́тлымъ, доброгла́сною трꙋбо́ю, высо́кою  мы́слїю, дв҃ы и҆ чи́стыѧ въ наро́читый и҆збра́нный де́нь  преставле́нїѧ, дѣ́тельными пле́щꙋще рꙋка́ми, вопїе́мъ:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. (с. 375) 
Бг҃омꙋ́дрїи собери́тесѧ лю́дїе: бж҃їѧ бо сла́вы  селе́нїе, ѿ сїѡ́на преставлѧ́етсѧ къ нбⷭ҇номꙋ жили́щꙋ,  и҆дѣ́же гла́съ чи́стъ пра́зднꙋющихъ, гла́съ несказа́ннагѡ  ра́дованїѧ, и҆ въ весе́лїи вопїю́щихъ хрⷭ҇тꙋ̀.  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Древѧны̑ѧ оу҆́бѡ и҆ ка́мєнныѧ бо́ги безбо́жныхъ  разори́ша, столпы̀ бг҃оразꙋ̑мныѧ, флѡ́ръ и҆ ла́ѵръ  великоимени́тїи, пою́щымъ себѐ возста́виша: бл҃гослове́нъ  бг҃ъ ѻ҆тє́цъ на́шихъ. 
Сꙋ́ще и҆спо́лнени ѻ҆гнѧ̀ бжⷭ҇твеннагѡ, мч҃ницы,  дх҃а, въ пе́щь воврещѝ прпⷣбныѧ мꙋ́жи непра́веднѡ  хотѧ́щыѧ, тꙋ́чами бжⷭ҇твенныхъ моли́твъ ва́шихъ соблюдо́сте  неврежде́ны, сла́внїи. 
Болѧ́щымъ и҆сцѣле́нїе, ѡ҆би̑димымъ и҆збавле́нїе,  бѣ́дствꙋющымъ всѣ̑мъ спасе́нїе при́снѡ подаю́тъ, флѡ́ръ и҆  ла́ѵръ, вопїю́ще мч҃ницы: бл҃гослове́нъ бг҃ъ ѻ҆тє́цъ  на́шихъ. 
Бг҃оро́диченъ: 
Ꙗ҆́кѡ шипо́къ оу҆до́лїѧ тѧ̀ въ житїѝ,  ѻ҆трокови́це, хрⷭ҇то́съ и҆збра̀, и҆ въ тѧ̀ всели́всѧ,  пло́тїю про́йде, благово́нствꙋѧ на́съ бг҃оразꙋ́мїѧ  дохновє́нїи, всенепоро́чнаѧ, бцⷣꙋ при́снѡ и҆сповѣ́дающихъ  тѧ̀. 
Пѣ́снь и҃. І҆рмо́съ: 
Пла́мень ѡ҆роша́ющь прпⷣбныѧ, ѕлочести̑выѧ же  попалѧ́ющь, а҆́гг҃лъ бж҃їй всемо́щный, показа̀ ѻ҆трокѡ́мъ,  живонача́льный же и҆сто́чникъ содѣ́ла бцⷣꙋ, тлю̀ сме́рти,  и҆ живо́тъ точа́щꙋ пою́щымъ: содѣ́телѧ є҆ди́наго пои́мъ  и҆зба́вленнїи, и҆ превозно́симъ во всѧ̑ вѣ́ки. 
Глаго́лы послѣ́довахꙋ бжⷭ҇твенномꙋ ковче́гꙋ  свѧще́нномꙋ, (с. 376) всѐ мно́жество бг҃осло́вѡвъ въ  сїѡ́нѣ, ка́мѡ и҆́деши ны́нѣ, ски́нїе, зовꙋ́ще, бг҃а  жива́гѡ; не преста́й призира́ющи вѣ́рою пою́щыѧ: содѣ́телѧ  є҆ди́наго пое́мъ и҆збавле́ннїи и҆ превозно́симъ во всѧ̑  вѣ́ки. 
Ꙗ҆́коже воздѣ́вши рꙋ́цѣ, и҆схо́диши,  всенепоро́чнаѧ, рꙋ́цѣ, и҆́миже бг҃а носи́ла є҆сѝ пло́тїю,  со дерзнове́нїемъ ꙗ҆́кѡ мт҃и рекла̀ є҆сѝ къ рожде́нномꙋ:  ꙗ҆̀же мѝ да́лъ є҆сѝ, во вѣ́ки сохранѝ, вопїю́щыѧ  тебѣ̀: содѣ́телѧ є҆ди́наго пое́мъ и҆зба́вленнїи и҆  превозно́симъ во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Глаго́ломъ живы́мъ пита́юще дꙋ́шы,  всеприснопа́мѧтнїи, гла́домъ та́ющымъ спаси́тельное бра́шно,  оу҆бѡ́гимъ промышле́нїе, и҆ си̑рымъ ꙗ҆ви́стесѧ, всѣ̑мъ  дово́льствꙋюще, и҆ хрⷭ҇тꙋ̀ пою́ще: ѻ҆́троцы благослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Ѡ҆свѧще́нно и҆мꙋ́ще житїѐ и҆ кончи́нꙋ, вре́мѧ  до́лго мꙋ́дрїи скрыва́еми, ѿ землѝ и҆зда́стесѧ, па́че  зарѝ со́лнечныѧ на́мъ, возсїѧ́вше лꙋчѝ пресла́вныхъ  чꙋде́съ, вѣ́рою пою́щымъ: ѻ҆́троцы блгⷭ҇ви́те, свѧще́нницы  воспо́йте, лю́дїе превозноси́те во всѧ̑ вѣ́ки. 
Два̀ свѣти́льника ꙗ҆ви́стесѧ мы́сленнѣй тве́рди,  цр҃ковь сщ҃е́ннѡ оу҆краша́юще, и҆ всю̀ просвѣща́ете  свѣ́тлѡ тва́рь при́снѡ чꙋдотворє́нїи страстоте́рпцы,  вопїю́ще: ѻ҆́троцы благослови́те, свѧще́нницы воспо́йте,  лю́дїе превозноси́те во всѧ̑ вѣ́ки. 
Бг҃оро́диченъ: 
Ст҃ѣ́йши є҆сѝ а҆́гг҃лъ, ро́ждши, дв҃о прест҃а́ѧ,  ст҃ы́хъ ст҃а́го, за милосе́рдїе бы́вша несмѣ́снѡ чл҃вѣ́ка,  ꙗ҆́коже (с. 377) є҆смы̀, спастѝ вопїю́щыѧ є҆мꙋ̀  непреста́ннѡ: ѻ҆́троцы благослови́те, свѧще́нницы  воспо́йте, лю́дїе превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Побѣжда́ютсѧ є҆стества̀ оу҆ста́вы въ тебѣ̀, дв҃о  чⷭ҇таѧ: дѣ́вствꙋетъ бо ржⷭ҇тво̀, и҆ живо́тъ  пред̾ѡбрꙋча́етъ сме́рть: по рождествѣ̀ дв҃а, и҆ по сме́рти  жива̀, спаса́еши при́снѡ, бцⷣе, наслѣ́дїе твоѐ. 
Дивлѧ́хꙋсѧ а҆́гг҃льскїѧ си̑лы, въ сїѡ́нѣ смотрѧ́юще  своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ  бо ро́ждшей, сынолѣ́пнѡ провозглаша́ше: грѧдѝ, чⷭ҇таѧ, съ  сн҃омъ и҆ бг҃омъ просла́влена бꙋ́ди. 
Ѡ҆прѧ́та ли́къ а҆по́стольскїй бг҃опрїѧ́тное тѣ́ло  твоѐ, со стра́хомъ зрѧ́ще, и҆ гла́сомъ ве́лїимъ вѣща́юще:  въ нбⷭ҇ныѧ до́мы къ сн҃ꙋ восходѧ́щи, спаса́еши при́снѡ,  бцⷣе, наслѣ́дїе твоѐ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Сѐ оу҆́бѡ, вопїѧ́ше дре́вле дв҃дъ, что̀ добро̀ и҆  красно̀ и҆ спаси́тельно, но є҆́же ꙗ҆́вѣ бжⷭ҇твєннымъ  бра́тїѧмъ вкꙋ́пѣ жи́ти въ дꙋ́сѣ, подви́гшымсѧ ꙗ҆́снѡ, и҆  побѣ́дꙋ взе́мшымъ на дїа́вола: и҆̀хже по достоѧ́нїю  оу҆блажа́емъ. 
Красны̀ ꙗ҆ви́стесѧ ѻ҆́чи честны́ѧ цр҃кве  благода́тїю: и҆ ѻ҆́чи дре́вле ѡ҆слѣплє́ныѧ тмо́ю лю́тою,  и҆ пре́жде сме́рти ст҃і́и, и҆ по кончи́нѣ свѧще́ннѣй,  ѿверзо́сте въ сла́вꙋ всѣ́хъ бл҃годѣ́телю, ла́ѵре и҆  флѡ́ре достохва́льнїи. 
Зна́меньми ꙗ҆вле́нными и҆ стра́шными хрⷭ҇то́съ  гро́бъ ва́шъ ст҃і́и, и҆ ра́кꙋ, дре́вле ꙗ҆́коже проречѐ,  ꙗ҆влѧ́етъ, и҆дѣ́же терпѣли̑ваѧ тѣлеса̀ лежа́хꙋ  свѧще́ннѡ, лꙋчы̀ и҆сцѣле́нїй и҆спꙋща́юще бога́тнѡ, и҆  благово́нїе достохва́льное. 
Бжⷭ҇твеннаѧ и҆ свѣтоно́снаѧ вои́стиннꙋ дво́ица,  ла́ѵре (с. 378) и҆ флѡ́ре, добропобѣ́днїи мꙋ́чєницы, на  нб҃сѣ́хъ всегда̀ трⷪ҇цѣ вседѣ́тельнѣй предстоѧ́ще,  и҆збавле́нїе грѣхѡ́въ лю́тыхъ и҆спроси́те, вѣ́рою ва́шꙋ  бжⷭ҇твеннꙋю па́мѧть на землѝ торжествꙋ́ющымъ. 
Бг҃оро́диченъ: 
Стра́шно твоѐ ржⷭ҇тво̀, мт҃и чⷭ҇таѧ, нбⷭ҇ныѧ бо  є҆гѡ́же трепе́щꙋтъ чи́ны, сло́ва бж҃їѧ, чл҃вѣ́ка бы́вша на  землѝ, па́че є҆стества̀ родила̀ є҆сѝ, пребы́вши дв҃ою,  ꙗ҆́коже пре́жде. тѣ́мже тѧ̀ бцⷣꙋ, и҆ ѧ҆зы́комъ и҆  се́рдцемъ и҆сповѣ́дающе, велича́емъ. 
Свѣти́ленъ пра́здника. Подо́бенъ: Нб҃о ѕвѣзда́ми: 
А҆пⷭ҇ли ѿ конє́цъ совокꙋ́пльшесѧ здѣ̀, въ  геѳсїмані́йстѣй ве́си погреби́те тѣ́ло моѐ: и҆ ты̀, сн҃е  и҆ бж҃е мо́й, прїимѝ дꙋ́хъ мо́й. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ли́къ оу҆ч҃ни̑къ собира́етсѧ, ꙳ погребстѝ мт҃рь  бцⷣꙋ, ꙳ прише́дше ѿ конє́цъ, ꙳ всеси́льнымъ  манове́нїемъ. 
Сті́хъ: Воскреснѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Невѣ́ста бж҃їѧ, ꙳ цр҃и́ца дв҃а, ꙳ и҆збра̑ннымъ  сла́ва, ꙳ хвала̀ дѣ́вамъ, ꙳ къ сн҃ꙋ преселѧ́етсѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Тѣ́ло твоѐ ꙳ тлѣ́нїѧ непристꙋ́пно бы́сть, ꙳ и҆ къ  погребе́нїю преда́сѧ ꙳ є҆стество́мъ зако́на, ꙳ пребыва́етъ  же нетлѣ́нно. 
Сла́ва, и҆ ны́нѣ, гла́съ д҃: 
Всечестно́е твоѐ оу҆спе́нїе, прест҃а́ѧ дв҃о  чⷭ҇таѧ, а҆́гг҃лъ мно́жество на нб҃сѝ, и҆ человѣ́ческїй  ро́дъ на землѝ оу҆блажа́емъ, ꙗ҆́кѡ мт҃и была̀ є҆сѝ  творца̀ всѣ́хъ хрⷭ҇та̀ бг҃а: того̀ молѧ́щи не преста́й ѡ҆  на́съ, мо́лимсѧ, на тѧ̀ съ бг҃омъ оу҆пова́нїе поло́жшихъ,  бцⷣе всепѣ́таѧ, и҆ неискꙋсобра́чнаѧ. (с. 379) 
На лїтꙋргі́и, блажє́нна пра́здника, пѣ́снь д҃-ѧ  ѻ҆бою̀ канѡ́нѡвъ, со і҆рмосо́мъ на ѕ҃. Прокі́менъ  пра́здника, и҆ ст҃ы́хъ: Ст҃ы̑мъ и҆̀же сꙋ́ть на землѝ  є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.  Сті́хъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ  ко є҆фесе́ємъ, зача́ло сл҃г. Є҆ѵⷢ҇лїе лꙋкѝ, зача́ло  ѯ҃г. Прича́стенъ: Ра́дꙋйтесѧ: 


(с. 379) 
Мѣ́сѧца тогѡ́же въ ѳ҃ї-й де́нь. 
Ст҃а́гѡ мч҃ника а҆ндре́а стратила́та, и҆ съ ни́мъ двꙋ̀  ты́сѧщъ, пѧтѝ сѡ́тъ девѧти́десѧти тре́хъ. 
И҆ пра́зднованїе прест҃ѣ́й бцⷣѣ, въ че́сть є҆ѧ̀  і҆кѡ́ны донскі́ѧ. 
Слꙋ́жба сїѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры пра́здника, гла́съ  д҃. 
Подо́бенъ: Ꙗ҆́кѡ до́блѧ: 
Ст҃о́е твоѐ пречи́стое, ꙳ и҆ честно́е  преставле́нїе, ꙳ не на разстоѧ́нїе лю́бѧщихъ тѧ̀, ꙳ но  неѿто́ржено соедине́нїе, дв҃о, бы́сть: ꙳ мы́сленнѡ бо  при́снѡ тѧ̀ вои́стиннꙋ ꙳ сла́вѧщымъ бж҃їю мт҃рь, ꙳  ꙗ҆влѧ́ешисѧ, даю́щи твою̀ благода́ть, ꙳ и҆ показꙋ́ющи,  ꙗ҆́кѡ всѣ̑мъ человѣ́кѡмъ ꙳ предста́тельница дарова́ласѧ  є҆сѝ. 
Ковче́гъ свѧще́нїѧ, ꙳ въ тѧ̀ все́льшагѡсѧ, ꙳ бцⷣе  чⷭ҇таѧ, бы́вши, ꙳ къ нестарѣ́емомꙋ поко́ю ꙳ ѿ землѝ  преставлѧ́ешисѧ, ꙳ тѣ́мъ и҆ тогѡ̀ ѡ҆сїѧ́ема свѣ́тлостїю. ꙳  тѣ́мже свы́ше назира́еши ꙳ любо́вїю тѧ̀ пою́щыѧ, ꙳ и҆  бжⷭ҇твєннаѧ вели̑чїѧ твои́хъ чꙋде́съ проповѣ́дающыѧ. 
Ꙗ҆́кѡ черто́гъ многосвѣ́телъ, ꙳ сн҃ъ тво́й и҆  гдⷭ҇ь, ꙳ въ жили̑ща прїе́мъ тѧ̀, пречⷭ҇таѧ, ꙳ ꙗ҆́кѡ  ковче́гъ свѧще́нїѧ, ꙳ тебѐ показа̀ безплѡ́тнымъ  во́инствѡмъ, ꙳ и҆ ст҃ы́хъ селе́нїємъ, ꙳ сла́вою  неизглаго́ланнꙋю ꙳ ѿ тлѝ и҆ бѣ́дъ и҆збавлѧ́ющꙋю, ꙳  любо́вїю воспѣва́ющыѧ ꙳ вели̑чїѧ твоѧ̑, чⷭ҇таѧ. (с. 380) 
И҆́ны стїхи̑ры ст҃а́гѡ, гла́съ а҃. Подо́бенъ:  Всехва́льнїи мꙋ́чєницы: 
Мꙋ́жества ѻ҆́бразъ ꙗ҆́вльсѧ, ꙳ на со́нмищи  дерзнꙋ́лъ є҆сѝ ꙳ пода́ти себѐ сꙋди́щꙋ страда́нїѧ, ꙳  ꙗ҆́коже воево́да семꙋ̀ пред̾иды́й, ꙳ а҆ндре́е  страстоте́рпче пребога́те: ꙳ вѣ̑рнымъ же всегда̀  и҆сцѣле́нїй то́чиши во́ды, ꙳ съ нб҃съ бл҃года́ть прїе́мъ. 
Мꙋ́жества тезоимени́тъ ꙗ҆́вльсѧ, ꙳ мꙋ́жески  хра́бровавъ, ꙳ со враго́мъ спле́тсѧ, ꙳ и҆ сего̀ погꙋби́лъ  є҆сѝ, ꙳ ꙗ҆́кѡ и҆но́го фараѡ́на, ꙳ стрꙋѧ́ми крове́й  твои́хъ ꙳ погрꙋзи́въ всѐ во́инство, досточꙋ́дне. ꙳ тѣ́мже  молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Во́инство многочи́сленное, ꙳ бг҃ꙋ да́телю, сла́вне,  ꙳ благи́хъ приве́лъ є҆сѝ подви́гшеесѧ, ꙳ и҆ сме́ртїю  безсме́ртнꙋю сла́вꙋ ꙳ ѡ҆брѣ́тшее съ тобо́ю, пресла́вне. съ  ни́миже молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Сла́ва, и҆ ны́нѣ, гла́съ д҃: 
Є҆гда̀ и҆зшла̀ є҆сѝ, бцⷣе дв҃о, ко и҆зъ тебє̀  ро́ждшемꙋсѧ неизрече́ннѡ, бѧ́ше і҆а́кѡвъ бра́тъ бж҃їй и҆  пе́рвый свѧщеннонача́льникъ, пе́тръ же, честнѣ́йшїй  верхо́вникъ, бг҃осло́вѡвъ нача́льникъ, и҆ ве́сь бжⷭ҇твенный  а҆пⷭ҇льскїй ли́къ, ꙗ҆вле́ннымъ бг҃осло́вїемъ пѣсносло́вѧще  бжⷭ҇твенное и҆ стра́шное хрⷭ҇та̀ бг҃а смотре́нїѧ та́инство,  и҆ живонача́льное и҆ бг҃опрїѧ́тное твоѐ тѣ́ло погре́бше,  ра́довахꙋсѧ, всепѣ́таѧ. превы́ше же прест҃ы̑ѧ и҆  старѣ́йшыѧ а҆́гг҃льскїѧ си̑лы, чꙋдесѝ дивѧ́щесѧ, прини́кше  дрꙋ́гъ ко дрꙋ́гꙋ глаго́лахꙋ: возьми́те ва̑ша врата̀, и҆  воспрїими́те ро́ждшꙋю нб҃сѐ и҆ землѝ творца̀,  славословле́ньми же воспое́мъ честно́е и҆ ст҃о́е тѣ́ло,  вмѣсти́вшее на́ми неви́димаго и҆ гдⷭ҇а. тѣ́мже, и҆ мы̀  па́мѧть твою̀ пра́зднꙋюще, вопїе́мъ тѝ, препѣ́таѧ:  хрⷭ҇тїа́нскїй ро́гъ вознесѝ, и҆ спасѝ дꙋ́шы на́шѧ. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Безсме́ртнымъ оу҆спе́нїемъ бж҃їѧ мт҃ре, ꙳  а҆́гг҃льскїй (с. 381) собо́ръ ра́дꙋетсѧ: ꙳ и҆ сїѧ̀  ѿходѧ́щи во ѻ҆би́тєли вѣ̑чныѧ вселѧ́етсѧ, ꙳ и҆ къ  весе́лїю нбⷭ҇номꙋ прехо́дитъ, ꙳ въ бжⷭ҇твеннꙋю ра́дость и҆  вѣ́чное наслажде́нїе. 
Сті́хъ: Воскреснѝ, гдⷭ҇и, въ поко́й тво́й, ты̀, и҆  кївѡ́тъ ст҃ы́ни твоеѧ̀. 
Жи́знь вы́шнюю жела́ющи, ꙳ сїю̀ ѡ҆ста́вила є҆сѝ,  бг҃ороди́тельнице, ꙳ ѻ҆трокови́це, дѣ́вства цвѣ́те, ꙳  хрⷭ҇та̀ ро́ждшаѧ всѣ́хъ живота̀, ꙳ благоговѣ́йнѡ  предстоѧ́ще а҆пⷭ҇льскїй собо́ръ, ꙳ честно́мꙋ твоемꙋ̀  погребе́нїю, бг҃оневѣ́стнаѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Твои́мъ и҆схо́днымъ пѣ́нїемъ и҆ надгро́бнымъ ꙳  воздꙋ́хъ оу҆́бѡ ѡ҆свѧти́сѧ, ꙳ восхожде́нїемъ твои́мъ, ꙳  мт҃и бг҃а чл҃вѣколю́бца, ꙳ чꙋ́до стра́шное, бцⷣе  неискꙋсомꙋ́жнаѧ. ꙳ тѣ́мже вѣ́рнѡ покланѧ́емтисѧ вѣ́рнїи,  ꙳ бцⷣе неискꙋсобра́чнаѧ. 
Сла́ва, и҆ ны́нѣ, гла́съ є҃: 
Прїиди́те, празднолю́бныхъ собо́ръ, прїиди́те и҆  ли́къ соста́вимъ, прїиди́те, вѣнча́емъ пѣ́сньми цр҃ковь,  оу҆покое́нїемъ ковче́га бж҃їѧ. дне́сь бо нб҃о простира́етъ  нѣ̑дра, прїе́млѧ ро́ждшꙋю всѣ́ми невмѣсти́маго: и҆ землѧ̀  и҆сто́чникъ жи́зни, ѿдаю́щи благослове́нїе, оу҆краша́етсѧ  благолѣ́пїемъ. а҆́гг҃ли ли́къ составлѧ́ютъ со а҆пⷭ҇лы,  оу҆жа́снѡ взира́юще, ѿ живота̀ въ живо́тъ преставлѧ́емꙋ,  ро́ждшꙋю нача́льника жи́зни. всѝ поклони́мсѧ є҆́й,  молѧ́щесѧ: сро́днагѡ присвое́нїѧ не забꙋ́ди, влⷣчце,  вѣ́рнѡ пра́зднꙋющихъ всест҃о́е твоѐ оу҆спе́нїе. 
Тропа́рь ст҃а́гѡ, гла́съ є҃: 
Земна́гѡ са́на сла́вꙋ ѡ҆ста́вивъ, нбⷭ҇ное црⷭ҇тво  наслѣ́довалъ є҆сѝ: кро́вными ка́плѧми, ꙗ҆́кѡ пречꙋ́днымъ  ка́менїемъ нетлѣ̑нныѧ вѣнцы̑ оу҆краси́лъ є҆сѝ, и҆ ко  хрⷭ҇тꙋ̀ приве́лъ є҆сѝ собо́ръ страстоте́рпєцъ. съ ли́ки  а҆́гг҃льскими въ невече́рнѣмъ, свѣ́тѣ, незаходи́маго  сл҃нца хрⷭ҇та̀ ѡ҆брѣ́лъ (с. 382) є҆сѝ, свѧ́те а҆ндре́е  стратила́те: є҆го́же молѝ, съ пострада́вшими съ тобо́ю  при́снѡ, да спасе́тъ дꙋ́шы на́шѧ. 
Сла́ва, и҆ ны́нѣ, пра́здника, гла́съ а҃. 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ, бцⷣе, преста́виласѧ  є҆сѝ къ животꙋ̀, мт҃и сꙋ́щи живота̀: и҆ моли́твами твои́ми  и҆збавлѧ́еши ѿ сме́рти дꙋ́шы на́шѧ. 
На оу҆́трени: 
По а҃-й стїхоло́гїи сѣда́ленъ, гла́съ г҃. Подо́бенъ:  Красотѣ̀ дѣ́вства: 
Въ нбⷭ҇наѧ мы́слєннаѧ твоѧ̀ дꙋша̀, въ ра́й чⷭ҇тое  твоѐ тѣ́ло преста́висѧ, ѿ тлѝ, пренепоро́чнаѧ, въ  мѣ́сто свѣ́тло: тѣ́мже воздадѐ беззакѡ́ннымъ гдⷭ҇ь,  ле́сть бо сотвори́ша честно́мꙋ тѣ́лꙋ твоемꙋ̀. сегѡ̀ ра́ди  соше́дшесѧ, почита́емъ твоѐ, дв҃о, преставле́нїе. 
Сла́ва, и҆ ны́нѣ, то́йже: 
По в҃-й стїхоло́гїи сѣда́ленъ, гла́съ д҃. Подо́бенъ:  Ско́рѡ предварѝ: 
Землѧ̀ оу҆́бѡ благослови́сѧ погребе́нїемъ твои́мъ,  воздꙋ́хъ же ѡ҆свѧти́сѧ восхожде́нїемъ твои́мъ, марі́е  всепѣ́таѧ, а҆́гг҃ли же тебѣ̀ двє́ри нбⷭ҇ныѧ ѿверзо́ша,  и҆дѣ́же ны́нѣ предстоѧ́щи, сн҃ꙋ твоемꙋ̀ мо́лишисѧ ѡ҆  ми́рѣ мі́ра, мт҃и безневѣ́стнаѧ. 
Сла́ва, и҆ ны́нѣ, то́йже. 
Канѡ́нъ пра́здника, со і҆рмосо́мъ на и҃. 
Творе́нїе і҆ѡа́нна дамаскина̀. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ оу҆спе́нїе. 
Дѣ̑вы ѻ҆трокѡви́цы съ марїамі́ею прⷪ҇ро́чицею  пѣ́снь и҆схо́днꙋю ны́нѣ воскли́кните: дв҃а бо и҆ є҆ди́на  бг҃ома́ти ко прїѧ́тїю нбⷭ҇номꙋ преставлѧ́етсѧ. (с. 383) 
Досто́йнѡ ꙗ҆́кѡ ѡ҆дꙋшевле́нное тѧ̀ нб҃о, прїѧ́ша  нбⷭ҇наѧ пречⷭ҇таѧ бжⷭ҇твєннаѧ селє́нїѧ: и҆ предста̀  свѣ́тлѡ оу҆кра́шена, ꙗ҆́кѡ невѣ́ста всенепоро́чнаѧ,  цр҃ю̀ и҆ бг҃ꙋ. 
И҆ ст҃а́гѡ на д҃. є҆гѡ́же краегране́сїе: 
Пѣ́сньми пою̀ тѧ̀, а҆ндре́е стратила́те.  Творе́нїе і҆ѡ́сифово. 
Гла́съ то́йже. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Пѣ́ти свѧще́нное твоѐ торжество̀  оу҆се́рдствꙋющагѡ, свѣ́тлыми дх҃а зарѧ́ми дꙋ́шꙋ мою̀  ѡ҆зарѝ, и҆ мглꙋ̀ ѿженѝ невѣ́дѣнїѧ, мꙋ́чениче сла́вне. 
Мꙋ́ченикъ бога́тнѡ свѣ́тлостьми, блаже́нне  ѡ҆богати́лсѧ є҆сѝ, мꙋжемꙋ́дреннѡ си́лою бжⷭ҇твенною  попра́лъ є҆сѝ льсти́ваго, и҆ побѣди́тель бы́въ мꙋ́чениче  великоимени́те а҆ндре́е. 
Оу҆мертви́въ ꙗ҆̀же на землѝ мꙋдрова̑нїѧ,  мꙋ́чениче многострада́льне, оу҆мертви́вшемꙋсѧ сло́вꙋ тебє̀  ра́ди, мꙋ́жески послѣ́довалъ є҆сѝ, и҆ къ жи́зни  неги́бнꙋщей сме́ртїю преминꙋ́лъ є҆сѝ. 
Бг҃оро́диченъ: 
И҆́же въ пло́ть за премно́гꙋю бла́гость, и҆зъ  тебє̀, всенепоро́чнаѧ, на спасе́нїе всѣ̑мъ человѣ́кѡмъ,  вои́стиннꙋ ѡ҆бле́ксѧ, бг҃ꙋ вкꙋ́пѣ и҆ чл҃вѣ́къ сꙋгꙋ́бъ  є҆стество́мъ познава́етсѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй па́мѧти твое́й вѣнцє́въ  сла́вы сподо́би. 
Ѿ ме́ртвыхъ чре́слъ произве́дшисѧ, є҆стество́мъ  подо́бна, чⷭ҇таѧ, и҆схожде́нїе разрѣшѝ: ро́ждши же сꙋ́щꙋю  жи́знь, къ жи́зни преста́висѧ бжⷭ҇твеннѣй и҆ ѵ҆поста́снѣй. 
Ли́къ бг҃осло́вѡвъ ѿ конє́цъ, свы́ше же а҆́гг҃лъ  (с. 384) мно́жєства къ сїѡ́нꙋ и҆дѧ́хꙋ, всеси́льнымъ  манове́нїемъ, достодо́лжнѡ, влⷣчце, твоемꙋ̀ погребе́нїю  слꙋжа́ще. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Вѣ́триломъ крⷭ҇та̀ напа́сти препла́ваѧ пꙋчи́нꙋ,  врагѝ, сла́вне, стрꙋѧ́ми твои́хъ крове́й погрꙋзи́лъ є҆сѝ. 
Собла̑знъ лꙋка́вагѡ, и҆ тогѡ̀ хи́тростей превы́ше,  ꙗ҆́кѡ побѣди́тель и҆зрѧ́денъ, мꙋ́чениче, бы́въ,  просла́вилсѧ є҆сѝ. 
Оу҆краша́емь благолѣ́пїѧ вѣнце́мъ, мꙋ́чениче  хрⷭ҇то́въ, всегда̀ со и҆збра́нными мꙋ́чєники въ ра́дости  предстои́ши. 
Бг҃оро́диченъ: 
И҆збавлѧ́ющаго человѣ́ки ѿ мꙋчи́тельства вра́жїѧ,  родила̀ є҆сѝ всѣ́хъ гдⷭ҇а, влⷣчце дв҃о всенепоро́чнаѧ. 
Конда́къ ст҃а́гѡ, гла́съ в҃: 
Въ моли́твахъ гдⷭ҇еви предстоѧ̀, ꙗ҆́коже ѕвѣзда̀  со́лнцꙋ предтекі́й, и҆ жела́емое сокро́вище црⷭ҇твїѧ  оу҆зрѣ́лъ є҆сѝ, ра́дости неизрече́нныѧ и҆сполнѧ́ѧсѧ:  безсме́ртномꙋ цр҃ю̀ въ безконє́чныѧ вѣ́ки, ѿ а҆́гг҃лъ  безпреста́ни хвали́момꙋ пое́ши, а҆ндре́е стратила́те. съ  ни́миже моли́сѧ непреста́ннѡ ѡ҆ всѣ́хъ на́съ. 
Сѣда́ленъ, гла́съ а҃. Подо́бенъ: Гро́бъ тво́й: 
Мꙋ́жествомъ дꙋ́шꙋ оу҆крѣплѧ́ѧ, мꙋ́чениче,  потреби́лъ є҆сѝ вра́жїе крѣ́пкое сꙋровство̀, и҆ ра́дꙋѧсѧ  пострада́лъ є҆сѝ, и҆ бг҃ꙋ оу҆годи́лъ є҆сѝ. тѣ́мже всѝ  пресвѧтꙋ́ю твою̀ па́мѧть пра́зднꙋемъ весе́лїемъ се́рдца,  а҆ндре́е пребога́те. 
Сла́ва, и҆ ны́нѣ, пра́здника, гла́съ то́йже. 
Подо́бенъ: Ка́мени запеча́танꙋ: 
Ли́къ бжⷭ҇твенныхъ а҆пⷭ҇лъ собра́сѧ, погребсти́ тѧ  прече́стнѡ, бцⷣе всечⷭ҇таѧ: съ ни́миже и҆ а҆́гг҃льстїи  чи́ни воспѣва́хꙋ преставле́нїе твоѐ, взыва́юще  прехва́льнѡ. съ (с. 385) ни́миже и҆ мы̀ любо́вїю и҆гра́юще,  чⷭ҇таѧ, хвалꙋ̀ тебѣ̀ прино́симъ гла́сы пѣ́сненными  вѣ́рнїи, и҆ вопїе́мъ: ра́дꙋйсѧ, предста́тельнице при́снѡ  чтꙋ́щихъ тѧ̀. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Чꙋ́до бѧ́ше зрѣ́ти, нб҃о всѣ́хъ цр҃ѧ̀  ѡ҆дꙋшевле́нное, и҆спражднє́нїѧ преходѧ́щее земна̑ѧ, ꙗ҆́кѡ  чꙋ́дна дѣла̀ твоѧ̑: сла́ва си́лѣ твое́й, гдⷭ҇и. 
А҆́ще и҆ непости́жный сеѧ̀ пло́дъ, и҆́мже нб҃са̀  бы́ша, погребе́нїе прїѧ́тъ во́лею, ꙗ҆́кѡ ме́ртвъ: ка́кѡ  погребе́нїѧ ѿве́ржетсѧ неискꙋсобра́чнѡ ро́ждшаѧ; 
Въ преставле́нїи твое́мъ, мт҃и бж҃їѧ,  простра́ннѣйшее тѣ́ло твоѐ и҆ бг҃опрїѧ́тное, а҆́гг҃льскаѧ  вѡ́инства, свѧще́нными кри́лы, тре́петомъ и҆ ра́достїю  покрыва́хꙋ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Ꙗ҆́кѡ стѣ́нꙋ крѣ́пкꙋ тѧ̀ цр҃ковь стѧжа́вши,  премꙋ́дре, вра́жїими сопроти́вными прилѡ́ги непреклони́ма  ꙗ҆влѧ́етсѧ, зовꙋ́щи: сла́ва си́лѣ твое́й, гдⷭ҇и. 
Бжⷭ҇твенными оу҆чє́нїи оу҆крѣпи́въ мꙋ́ченическїй  по́лкъ, ꙗ҆́коже воево́да, тѣ́лꙋ ꙗ҆́кѡ растли́тисѧ,  сла́вне, хотѧ́щꙋ, пощади́тисѧ ника́коже повинꙋ́лъ є҆сѝ. 
Ꙗ҆́кѡ ѻ҆рꙋ́жїемъ воѡрꙋжи́всѧ мꙋ́жествомъ, и҆  ꙗ҆́коже мече́мъ ѡ҆боюдꙋѻ́стрымъ, а҆ндре́е преблаже́нне,  крⷭ҇то́мъ честны́мъ врагѝ потреби́лъ є҆сѝ, ꙗ҆́коже  воево́да до́блественнѣйшїй. 
Тѧ̀ побо́рника вѣ́ры восхвалѧ́емъ, ꙗ҆́кѡ  страда́льца непобѣди́ма, и҆ нбⷭ҇ныѧ свѣ́тлости  прича́стника, и҆ и҆сто́чника и҆сточа́юща во́ды чꙋде́съ  тре́бꙋющымъ. (с. 386) 
Бг҃оро́диченъ: 
Восхвалѧ́емъ тѧ̀, похвало̀ мꙋ́ченикѡвъ и҆ вѣ́рныхъ  спасе́нїе, всѝ человѣ́честїи ро́ди, пренепоро́чнаѧ: бг҃а  бо родила̀ є҆сѝ, пребы́вши дв҃а нетлѣ́нна. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ честнѣ́мъ оу҆спе́нїи  твое́мъ: ты́ бо, неискꙋсобра́чнаѧ дв҃о, ѿ землѝ  преста́виласѧ є҆сѝ къ вѣ̑чнымъ ѻ҆би́телемъ и҆ къ  безконе́чнѣй жи́зни, всѣ̑мъ воспѣва́ющымъ тѧ̀ спасе́нїе  подава́ющаѧ. 
Да возгласѧ́тъ трꙋбы̑ бг҃осло́вѡвъ дне́сь: ѧ҆зы́къ  же многовѣща́нный человѣ́ческїй ны́нѣ да восхва́литъ: да  ѡ҆гласи́тъ же воздꙋ́хъ, безмѣ́рнымь сїѧ́ѧ свѣ́томъ:  а҆́гг҃ли да пою́тъ пречⷭ҇тыѧ дв҃ы оу҆спе́нїе. 
Сосꙋ́дъ подоба́ше и҆збра́нный, пѣ́нїемъ тѝ ве́сь  оу҆дивлѧ́емь, дв҃и́це, и҆схо́денъ, ве́сь ѡ҆свѧще́нъ бг҃ови,  всѣ̑мъ бг҃опрїѧ́тенъ, и҆ се́й и҆́стиннѡ ꙗ҆влѧ́емый, бцⷣе  всепѣ́таѧ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Мꙋ́жества и҆́стиннагѡ бы́въ тезоимени́тъ, ѿгна́лъ  є҆сѝ врагѝ твоѧ̑, и҆ до конца̀, а҆ндре́е всебл҃же́нне,  потреби́лъ є҆сѝ. 
Во́ды вѣ̑рнымъ и҆сцѣле́нїй всегда̀, прехва́льне,  и҆сточа́еши, спаси́тельною бл҃года́тїю ѡ҆богати́въ  дꙋхо́вною. 
Протечѐ во всю̀ зе́млю вои́стиннꙋ, бг҃одꙋхнове́нне,  хвала̀ твои́хъ чꙋде́съ, и҆ честна́гѡ мꙋче́нїѧ, сїѧ́нїе  бжⷭ҇твенныѧ бл҃года́ти. 
Бг҃оро́диченъ: 
Ѻ҆рꙋ̑жїѧ врага̀ ны́нѣ до конца̀ ѡ҆скꙋдѣ́ша,  ро́ждши тебѣ̀, бцⷣе, копїе́мъ оу҆ѧ́звеннаго, и҆ мі́ръ  ѡ҆бно́вльша. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, (с. 387) бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
И҆зъ тебє̀ жи́знь возсїѧ̀, ключѝ дѣ́вства не  рꙋши́вши: ка́кѡ оу҆́бѡ пречⷭ҇тое и҆ живонача́льное твоѐ  тѣ́ло и҆скꙋше́нїѧ сме́рти бы́сть прича́стно; 
Жи́зни бы́вши хра́мъ, жи́знь присносꙋ́щнꙋю  оу҆лꙋчи́ла є҆сѝ: сме́ртїю бо къ животꙋ̀ преминꙋ́ла  є҆сѝ, ꙗ҆́же жи́знь ро́ждши воѷпоста́снꙋю. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Притꙋпи́лъ є҆сѝ лꙋка́вагѡ жа̑ла болѣ́зньми  твои́ми, и҆ къ неболѣ́зненнѣй сла́вѣ преста́вилсѧ є҆сѝ  ра́дꙋѧсѧ, мч҃ниче а҆ндре́е, стратила́те мꙋ́ченическихъ  честны́хъ полкѡ́въ. 
Кровьмѝ ма́лыми и҆змѣни́лъ є҆сѝ свѣ́тлость  вѣ́чнꙋющїѧ сла́вы, и҆ ра́дость никогда́же престаю́щꙋю, и҆  вѣнцы̀ нбⷭ҇ныѧ, и҆ сїѧ́нїе невече́рнее. 
Во́инство многочи́сленное, мꙋ́чениче, собра́въ, и҆  ликѡ́мъ а҆́гг҃льскимъ приче́лъ є҆сѝ, бл҃же́нне, съ тобо́ю  страда́вшее: ра́достнѡ влⷣчцѣ всѣ́хъ предстоитѐ. 
Бг҃оро́диченъ: 
Родила̀ є҆сѝ неизглаго́ланнѡ ѻ҆ц҃ꙋ̀  собезнача́льнаго, оу҆подо́бльшасѧ человѣ́кѡмъ, па́че  оу҆ма̀ и҆ сло́ва, бг҃ороди́тельнице. є҆го́же молѝ,  и҆зба́витисѧ ѿ бѣ́дъ рабѡ́мъ твои̑мъ. 
Конда́къ пра́здника, гла́съ в҃: 
Въ моли́твахъ неꙋсыпа́ющꙋю бцⷣꙋ, и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ мт҃рь,  къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: 
Ѡ҆градѝ моѧ̑ помышлє́нїѧ хрⷭ҇тѐ, мо́й, и҆́бо  стѣ́нꙋ (с. 388) мі́ра воспѣ́ти дерза́ю, чⷭ҇тꙋю мт҃рь  твою̀: на столпѣ̀ глагѡ́лъ оу҆крѣпи́ мѧ, и҆ въ тѧ́жкихъ  мы́слехъ застꙋпи́ мѧ: ты́ бо взыва́ющымъ, и҆ просѧ́щымъ  вѣ́рою, молє́нїѧ и҆сполнѧ́еши. ты̀ мнѣ̀ оу҆́бѡ да́рꙋй  ѧ҆зы́къ доброрѣ́чивъ, и҆ по́мыслъ непосты́денъ: всѧ́кое бо  бла́го даѧ́нїе ѿ тебє̀ низпосыла́етсѧ, свѣтопода́телю,  во оу҆тро́бꙋ всели́выйсѧ приснодѣ́вственнꙋю. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ  є҆сѝ. 
Ю҆́ношы и҆ дѣ̑вы, дв҃ыѧ же и҆ бг҃ома́тере па́мѧть  чтꙋ́ще, ста́рцы и҆ мона́си, ца́рїе и҆ сꙋдїи̑ по́йте:  ѻ҆тє́цъ на́шихъ гдⷭ҇и и҆ бж҃е, бл҃гослове́нъ є҆сѝ. 
Да вострꙋ́бѧтъ трꙋбо́ю дꙋхо́вною го́ры нбⷭ҇ныѧ, да  ра́дꙋютсѧ хо́лми, и҆ да и҆гра́ютъ бжⷭ҇твеннїи а҆пⷭ҇ли:  цр҃и́ца къ сн҃ꙋ преставлѧ́етсѧ, съ ни́мъ црⷭ҇твꙋющи. 
Всесвѧще́нное преставле́нїе, бжⷭ҇твенныѧ твоеѧ̀ и҆  нетлѣ́нныѧ мт҃ре, премі́рныѧ вы́шнихъ си́лъ совокꙋпѝ  чи́ны, весели́тисѧ съ сꙋ́щими на землѝ, тебѣ̀ пою́щими:  бж҃е, бл҃гослове́нъ є҆сѝ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Стрꙋѧ́ми кро́вными и҆сто́чникъ и҆стещѝ сотвори́лъ  є҆сѝ, всѧ́ческихъ недꙋ̑гъ, мꙋ́чениче, ꙗ҆́кѡ вои́стиннꙋ  болѣ́знь и҆сцѣлѧ́ющь, пристꙋпа́ющымъ къ тебѣ̀  несꙋмнѣ́нною вѣ́рою, бг҃одохнове́нне. 
Ст҃ы́хъ собо́ръ прест҃о́мꙋ сло́вꙋ, мꙋ́дре мꙋ́чениче,  приве́лъ є҆сѝ кро́вїю, жи́знь нестарѣ́емꙋю наслѣ́довалъ  є҆сѝ: съ ни́миже молѝ ѡ҆ на́съ хрⷭ҇та̀ чл҃вѣколю́бца. 
Бжⷭ҇твенною ре́вностїю твои́ми кровьмѝ багрѧни́цꙋ  себѣ̀, (с. 389) мч҃ниче, ѡ҆багри́въ, и҆ въ сїю̀ ѡ҆дѣ́ѧвсѧ,  всѣ́ми црⷭ҇твꙋющемꙋ сцрⷭ҇твꙋеши ны́нѣ, побѣ́днымъ  вѣнце́мъ оу҆краша́емь. 
Бг҃оро́диченъ: 
Ꙗ҆́же человѣ́ки па́че є҆стества̀, бжⷭ҇твеннымъ  ржⷭ҇тво́мъ твои́мъ, дв҃о, проѧвле́ннѡ ѡ҆божи́вши, ꙗ҆́кѡ  бг҃а неизрече́ннѡ вопло́щши, бл҃гослове́на ты̀ въ жена́хъ  є҆сѝ, пренепоро́чнаѧ влⷣчце. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Па́мѧть твою̀, чⷭ҇таѧ дв҃о, нача̑ла же и҆ вла̑сти,  и҆ си̑лы, а҆́гг҃ли, а҆рха́гг҃ли, прⷭ҇то́ли, гдⷭ҇ьства,  херꙋві́ми сла́вѧтъ, и҆ стра́шнїи серафі́ми: человѣ́ческїй  же ро́дъ пое́мъ и҆ превозно́симъ во всѧ̑ вѣ́ки. 
И҆́же стра́ннѡ всели́выйсѧ, бцⷣе, въ чⷭ҇тое чре́во  твоѐ воплоща́емь, се́й всесвѧще́нный дꙋ́хъ тво́й прїе́мъ,  оу҆ себє̀ оу҆поко́и, ꙗ҆́кѡ должни́къ сн҃ъ. тѣ́мже тѧ̀  пое́мъ, дв҃о, и҆ превозно́симъ во всѧ̑ вѣ́ки. 
Ѽ вы́ше оу҆ма̀ чꙋде́съ приснодв҃ы же и҆  бг҃ома́тере! во гро́бъ бо все́льшисѧ, показа̀ ра́й, є҆мꙋ́же  предстоѧ́ще дне́сь, ра́дꙋющесѧ пое́мъ: гдⷭ҇а по́йте дѣла̀,  и҆ превозноси́те є҆го̀ во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Львѡ́въ ди́вїихъ стремлє́нїѧ оу҆держа́лъ є҆сѝ,  сла́вне, тве́рдыми пѡ́двиги твои́ми, мꙋчи́телей безбо́жныхъ  шата̑нїѧ бжⷭ҇твенною си́лою смири́лъ є҆сѝ, и҆ побѣди́тель  къ нб҃сє́мъ, вопїѧ̀, восте́клъ є҆сѝ: благослови́те всѧ̑  дѣла̀ гдⷭ҇нѧ, гдⷭ҇а. (с. 390) 
Ст҃ы́хъ свѣ́тлѡсти ви́дѣти, и҆ жи́ти въ ра́дости,  мꙋ́чениче, сподо́билсѧ є҆сѝ, подви́гсѧ до́блественнѣ, и҆  сконча́въ по́двигъ тво́й ме́чнымъ оу҆сѣкнове́нїемъ. и҆  ны́нѣ вопїе́ши съ весе́лїемъ: благослови́те, всѧ̑ дѣла̀  гдⷭ҇нѧ, гдⷭ҇а. 
Къ бжⷭ҇твенномꙋ притека́юще хра́мꙋ, бжⷭ҇твеннагѡ  мꙋ́ченика свѣ́тъ прїи́мемъ: и҆ ра́цѣ прикаса́ющесѧ всегда̀  моще́й сегѡ̀ ра́дꙋющесѧ, свѧще́нїе пода́тельно бл҃года́ти  прїи́мше вопїе́мъ: всѧ̑ дѣла̀ благослови́те гдⷭ҇нѧ, гдⷭ҇а. 
Бг҃оро́диченъ: 
Ст҃а́ѧ дв҃о, ꙗ҆́же бг҃а прест҃а́го свѧ́тѡ  поро́ждши, є҆го́же всѝ ст҃і́и мꙋ́чєницы на сꙋди́щи  и҆сповѣ́даша, ѡ҆свѧще́нїе и҆ просвѣще́нїе на́мъ низпослѝ,  вопїю́щымъ: всѧ̑ дѣла̀ благослови́те гдⷭ҇нѧ, гдⷭ҇и. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное преставле́нїе  бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ бцⷣе,  чⷭ҇таѧ приснодв҃о. 
Прїиди́те въ сїѡ́нъ, на бжⷭ҇твеннꙋю и҆ тꙋ́чнꙋю го́рꙋ  жива́гѡ бг҃а, возра́дꙋемсѧ, бцⷣꙋ зрѧ́ще: къ ѕѣлѡ́ бо  лꙋ́чшей и҆ бжⷭ҇твеннѣй сѣ́ни, ꙗ҆́кѡ мт҃рь, сїю̀ во ст҃а̑ѧ  ст҃ы́хъ хрⷭ҇то́съ преста́ви. 
Прїиди́те вѣ́рнїи, ко гро́бꙋ пристꙋ́пимъ бж҃їѧ  мт҃ре, и҆ ѡ҆б̾и́мемъ сердцы̀ и҆ оу҆стна́ми, ѻ҆чесы̀ и҆  лице́мъ чи́стѡ прикаса́ющесѧ, и҆ почерпа́юще и҆сцѣле́нїй  незави̑стныѧ да́ры ѿ и҆сто́чника приснотекꙋ́щагѡ. 
Прїимѝ ѿ на́съ пѣ́снь и҆схо́днꙋю, мт҃и жива́гѡ  бг҃а, и҆ свѣтоно́сною твое́ю и҆ бжⷭ҇твенною ѡ҆сѣнѝ  бл҃года́тїю, во́инствꙋ побѣди́тєльнаѧ, хрⷭ҇толю̑бнымъ  лю́демъ ми́ръ, ѡ҆ставле́нїе пою́щымъ, и҆ дꙋша́мъ спасе́нїе  подаю́щи. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, (с. 391) краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀: тѣ́мъ веселѧ́щесѧ,  тѧ̀, бцⷣе, велича́емъ. 
Сѐ свѣтоза́рна страстоте́рпца па́мѧть просїѧ̀  свѣтоно́снѡ, тмꙋ̀ де́мѡнскꙋю ѿгонѧ́щи, вѣ̑рныѧ же всѧ̑  просвѣща́ющи: сїю̀ свѣ́тлѡ соверша́емъ, сего̀ досто́йнѡ  велича́юще. 
Ꙗ҆ви́лсѧ є҆сѝ ꙗ҆́кѡ со́лнце ве́лїе посредѝ,  а҆ндре́е, стра́ждꙋщихъ съ тобо́ю, си́хъ къ невече́рнемꙋ  сїѧ́нїю нбⷭ҇ныѧ свѣ́тлости наставлѧ́ѧ словесы̀ твои́ми: съ  ни́миже тѧ̀ вѣ́рою оу҆блажа́емъ. 
Тѧ̀ свѣ́тлостїю чꙋде́съ всю̀ просвѣща́ющаго  тва́рь, тѧ̀ неꙋкло́ннымъ мꙋче́нїемъ цр҃кви столпа̀ бы́вша,  и҆ вѣ̑рнымъ оу҆твержде́нїе, мꙋ́чениче а҆ндре́е,  велича́емъ. 
Процвѣ́лъ є҆сѝ посредѝ раѧ̀ страда́лецъ,  ꙗ҆́коже шипо́къ, носѧ̀ та́йнѡ благово́нїе, и҆ ѡ҆бвеселѧ̀  вѣ́рныхъ и҆сполне́нїе, и҆ смра́дъ, всемꙋ́дре, пре́лести  ѿгонѧ̀ бжⷭ҇твенною бл҃года́тїю. 
Бг҃оро́диченъ: 
Носѧ́щи хрⷭ҇та̀ на рꙋкꙋ̀, ма́нїемъ носѧ́щаго всѧ̑,  сего̀ молѝ, рꙋки́ мѧ чꙋжда́гѡ и҆зба́вити, влⷣчце,  правосла́вною вѣ́рою тѧ̀ непреста́ннѡ велича́юща. 
Свѣти́ленъ пра́здника. Подо́бенъ: Не́бо ѕвѣзда́ми: 
А҆пⷭ҇ли ѿ конє́цъ совокꙋ́пльшесѧ здѣ̀, въ  геѳсїмані́йстѣй ве́си, погреби́те тѣ́ло моѐ, и҆ ты̀, сн҃е  и҆ бж҃е мо́й, прїимѝ дꙋ́хъ мо́й. 
Сла́ва, и҆ ны́нѣ, то́йже: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Собо́ръ оу҆ч҃ни̑къ, ꙳ и҆ бжⷭ҇твенныхъ а҆пⷭ҇лъ, ꙳  собра́сѧ погребстѝ ꙳ бг҃опрїѧ́тное тѣ́ло ꙳ є҆ди́ныѧ  бг҃ома́тере. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Ты̀, и҆́же и҆зъ неѧ̀ ꙳ возсїѧ́вый неизрече́ннѡ, ꙳  сн҃олѣ́пнѡ дꙋ́хъ всест҃ы́й, ꙳ рꙋка́ми твои́ми прїимѝ, ꙳  бцⷣы, влⷣко. (с. 392) 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Є҆гда̀ ко и҆зъ тебє̀ ро́ждшемꙋсѧ ꙳ преста́виласѧ  є҆сѝ, ꙳ снидо́шасѧ на ѻ҆́блацѣхъ, ꙳ тѣ́ло твоѐ  погребстѝ, ꙳ дв҃о, а҆пⷭ҇ли. 
Сла́ва, и҆ ны́нѣ, гла́съ є҃: 
Воспо́йте, лю́дїе, мт҃ри бг҃а на́шегѡ, воспо́йте:  дне́сь бо всесвѣ́тлꙋю дꙋ́шꙋ свою̀ въ пречⷭ҇тыѧ дла̑ни, и҆зъ  неѧ̀ вопло́щшагѡсѧ безъ сѣ́мене, предае́тъ: є҆го́же и҆  мо́литъ непреста́ннѡ, дарова́ти вселе́ннѣй ми́ръ и҆ ве́лїю  ми́лость. 
На лїтꙋргі́и, бл҃жє́нна, пра́здника, пѣ́снь є҃,  ѻ҆бою̀ канѡ́нѡвъ, со і҆рмосо́мъ на ѕ҃: Прокі́менъ, гла́съ  д҃: Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь  всѧ̑ хотѣ̑нїѧ своѧ̑ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менє̀ є҆́сть.  А҆пⷭ҇лъ ко є҆фесе́ємъ, зача́ло сл҃г. А҆ллилꙋ́їа, гла́съ  д҃: Воззва́ша пра́веднїи, и҆ гдⷭ҇ь оу҆слы́ша и҆̀хъ.  Сті́хъ: Мнѡ́ги скѡ́рби пра́вєднымъ: Є҆ѵⷢ҇лїе лꙋкѝ,  зача́ло р҃ѕ. Прича́стенъ: Ра́дꙋйтесѧ: 


(с. 392) 
Мѣ́сѧца тогѡ́же въ к҃-й де́нь. 
Ст҃а́гѡ прⷪ҇ро́ка самꙋи́ла. 
На Гдⷭ҇и, воззва́хъ, стїхи̑ры пра́здника, гла́съ  ѕ҃. 
Подо́бенъ: Всѐ ѿло́жше: 
Къ жи́зни присносꙋ́щнѣй ꙳ жи́знь ро́ждшаѧ  преста́висѧ, ꙳ подаю́щи вѣ̑рнымъ ми́лость, ꙳ всенепоро́чнаѧ  бцⷣа дне́сь, ꙳ и҆ тва́рь всѧ̀ ны́нѣ и҆гра́ющи ра́дꙋетсѧ: ꙳  а҆́гг҃льскаѧ совокꙋплє́нїѧ ны́нѣ ꙳ ꙗ҆́кѡ цр҃и́цѣ  сра́дꙋющесѧ провожда́ютъ, ꙳ пра́зднственное пѣ́нїе ꙳  соверша́юще въ пѣ́снехъ: є҆ди́ный же сеѧ̀ сн҃ъ и҆ всѣ́хъ  цр҃ь, съ собо́ю вселѝ, ꙳ ꙗ҆́кѡ всѣ́ми влады́чествꙋющꙋю.  (с. 393) 
Ѻ҆́блаки носи́ми, ꙳ бг҃огла́снїи, ѿ всеѧ̀ землѝ,  ꙳ прїидо́ша въ сїѡ́нъ взе́млеми а҆пⷭ҇ли, ꙳ ви́дѣти сла́вное  мт҃ре гдⷭ҇ни, ꙳ и҆ ст҃о́е вои́стиннꙋ оу҆спе́нїе, ꙳ и҆  свѣтоза́рны глаго́лы принестѝ, ꙳ и҆ чꙋ́дно погребе́нїе  содѣ́лати се́й, ꙳ ꙗ҆́кѡ ро́ждшей гдⷭ҇а, ꙳ и҆ вѣ̑рнымъ  всѣ̑мъ прибѣ́жище, ꙳ и҆ покро́въ держа́венъ, ꙳ и҆́же на  землѝ бжⷭ҇твенный ꙳ и҆ непобори́мый вои́стиннꙋ бы́вши. 
Свѣ́тло пра́зднꙋемъ ꙳ въ бжⷭ҇твеннѣмъ оу҆спе́нїи,  ꙳ ꙗ҆́же всѣ́хъ вы́шши тва́рей, ꙳ приносѧ́ще се́й сла̑вныѧ  ꙳ и҆ свѣ̑тлыѧ всѝ да́ры, ꙳ вои́стиннꙋ бжⷭ҇твенны, ꙳ ꙗ҆̀же  сꙋ́ть се́й лѣ́потны, ꙳ вѣ́рꙋ и҆ наде́ждꙋ и҆ любо́вь  несмꙋ́тнꙋ, ꙳ чистотꙋ̀, ѡ҆сщ҃е́нїе и҆ пра́вдꙋ, ꙳ и҆́миже  наслажда́етсѧ: ꙳ да и҆ прича́стники є҆́й сподо́битъ на́съ,  ꙳ и҆ црⷭ҇твїѧ вы́шнѧгѡ оу҆досто́итъ. 
И҆́ны стїхи̑ры ст҃а́гѡ, гла́съ д҃. Подо́бенъ: Да́лъ  є҆сѝ зна́менїе: 
Да́ръ благопрїѧ́тенъ ꙳ ѿ ма́тернихъ тѧ̀ рꙋ́къ ꙳  возложѝ ро́ждшаѧ, ꙳ моли́твы досто́инъ, самꙋи́ле ꙳, пло́дъ  тѧ̀ наслѣ́довавши, ꙳ и҆ ѿда́вши бг҃ꙋ бл҃годѣ́телю, ꙳  ꙗ҆́коже ѡ҆бѣща́сѧ. ꙳ тѣ́мже въ тебѣ̀ оу҆поко́исѧ  благода́ть дх҃а, сла́вне, ꙳ безѕло́бїемъ возрасти́вши, ꙳ и҆  мꙋ́дростїю оу҆краси́вши. 
Ма́стїю свѧще́нною, ꙳ ꙗ҆́кѡ свѧще́нникъ,  ѡ҆бложи́мь, ꙳ и҆ прⷪ҇ро́къ ꙗ҆влѧ́емь, ꙳ прозира́еши  прє́днѧѧ. ꙳ и҆ повелѣ́нїемъ бжⷭ҇твеннымъ помазꙋ́еши царѧ̀,  ꙳ и҆ бꙋ̑дꙋщаѧ сказꙋ́еши, ꙳ сꙋдѧ̀ пра́веднѡ і҆и҃льтєскимъ  лю́демъ, ꙳ непреста́ннѡ согрѣша́ющымъ, ꙳ и҆ ѿ бг҃а  оу҆далѧ́ющымсѧ, ꙳ самꙋи́ле досточꙋ́дне, бг҃оно́се  пребога́те. 
Ны́нѣ не въ гада́нїихъ, ꙳ нижѐ въ сѣ́нѣхъ,  ꙗ҆́кѡ пе́рвѣе, ꙳ къ лицꙋ́ же лице́мъ зри́ши, ꙳ є҆го́же  возжела́лъ є҆сѝ, ꙳ плотскі́й мра́къ и҆ тѧготꙋ̀ ѿложи́въ,  ꙳ и҆ нб҃са̀ ѡ҆бходѧ̀ ра́дꙋешисѧ, ꙳ прⷪ҇ро́че всече́стне, ꙳  прⷪ҇ро́кѡмъ равностоѧ́телю, ꙳ пра́вєднымъ собесѣ́дниче, ꙳  и҆ а҆́гг҃лѡмъ соприча́стниче. (с. 394) 
Сла́ва, и҆ ны́нѣ, гла́съ ѕ҃: 
На безсме́ртное твоѐ оу҆спе́нїе, бцⷣе мт҃и  живота̀, ѻ҆́блацы а҆пⷭ҇лы по воздꙋ́хꙋ восхища́хꙋ, и҆ по  мі́рꙋ разсѣ̑ѧнныѧ, во є҆ди́номъ ли́цѣ предста́ша  прест҃о́мꙋ твоемꙋ̀ тѣ́лꙋ, є҆́же и҆ погре́бше че́стнѡ,  гла́съ тебѣ̀ гаврїи́ловъ пою́ще, вопїѧ́хꙋ: ра́дꙋйсѧ,  бл҃года́тнаѧ, дв҃о мт҃и безневѣ́стнаѧ, гдⷭ҇ь съ тобо́ю. съ  ни́миже ꙗ҆́кѡ сн҃а твоего̀ и҆ бг҃а на́шего молѝ, спасти́сѧ  дꙋша́мъ на́шымъ. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Глаго́лѡмъ бжⷭ҇твеннагѡ гаврїи́ла послѣ́дꙋюще,  ра́дꙋйсѧ, тебѣ̀ зове́мъ, чⷭ҇таѧ: ты̀ оу҆́бѡ, прест҃а́ѧ и҆  мт҃и гдⷭ҇нѧ, къ семꙋ̀ преста́вльшисѧ, помина́й ѡ҆  воспѣва́ющихъ тѧ̀. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Неизмѣ́рнаѧ премꙋ́дрость бж҃їѧ хра́мъ себѣ̀ па́че  оу҆ма̀, бцⷣе, созда̀, и҆зъ тебє̀ дх҃омъ ст҃ы́мъ: и҆  ны́нѣ тѧ̀ къ невеще́ствєннымъ селе́нїємъ преста́ви,  всепѣ́таѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Ра́бъ ны́нѣ прихождꙋ̀ къ тебѣ̀ мт҃ри всѣ́хъ бг҃а,  ѿ всѧ́кихъ и҆зба́витисѧ напа́стей молѧ́сѧ. но, ѽ  бг҃ороди́тельнице! црⷭ҇твꙋющи съ сн҃омъ твои́мъ,  хрⷭ҇тїа́нскїй ро́дъ сохранѧ́й. 
Сла́ва, и҆ ны́нѣ, гла́съ то́йже. Самогла́сенъ: 
Є҆гда̀ преставле́нїе пречⷭ҇тагѡ твоегѡ̀ тѣ́ла  готовлѧ́шесѧ, тогда̀ а҆пⷭ҇ли, ѡ҆бстоѧ́ще ѻ҆́дръ, съ  тре́петомъ зрѧ́хꙋ тѧ̀: и҆ ѻ҆́ви оу҆́бѡ взира́юще на  тѣ́ло, оу҆́жасомъ ѡ҆держи́ми бѧ́хꙋ, пе́тръ же со слеза́ми  вопїѧ́ше тѝ: ѽ дв҃о, ви́ждꙋ тѧ̀ ꙗ҆́снѡ просте́ртꙋ  про́стꙋ, живота̀ всѣ́хъ, и҆ оу҆дивлѧ́юсѧ, въ не́йже  всели́сѧ бꙋ́дꙋщїѧ жи́зни наслажде́нїе. но, ѽ пречⷭ҇таѧ,  моли́сѧ прилѣ́жнѡ сн҃ꙋ и҆ бг҃ꙋ твоемꙋ̀, спасти́сѧ ста́дꙋ  твоемꙋ̀ невреди́мꙋ. (с. 395) 
Тропа́рь ст҃а́гѡ, гла́съ в҃: 
Прⷪ҇ро́ка твоегѡ̀ самꙋи́ла па́мѧть, гдⷭ҇и,  пра́зднꙋюще, тѣ́мъ тѧ̀ мо́лимъ, спасѝ дꙋ́шы на́шѧ. 
Сла́ва, и҆ ны́нѣ, тропа́рь пра́здника, гла́съ а҃: 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ, бцⷣе, преста́виласѧ  є҆сѝ къ животꙋ̀, мт҃и сꙋ́щи живота̀: и҆ мл҃твами твои́ми  и҆збавлѧ́еши ѿ сме́рти дꙋ́шы на́шѧ. 
На оу҆́трени: 
По а҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Ши́ршаѧ нб҃съ ꙗ҆́вльшисѧ на землѝ, ро́ждшаѧ  пло́тїю всѣ́хъ содѣ́телѧ, ны́нѣ въ са̑маѧ нбⷭ҇наѧ ѿ  землѝ преста́виласѧ є҆сѝ: пра́ведныхъ оу҆́бѡ дꙋ́шы  смотрѧ́юще тѧ̀, а҆́гг҃льстїи же ли́цы зрѧ́ще, ꙗ҆́кѡ  цр҃и́цѣ хвалꙋ̀ досто́йнѡ всегда̀ тебѣ̀ прино́сѧтъ. тѣ́мже  молѧ́щи не преста́й ѡ҆ воспѣва́ющихъ тѧ̀. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ є҃. Подо́бенъ:  Собезнача́льное: 
А҆́гг҃лъ мно́жєства славосло́вѧтъ тѧ̀, и҆  человѣ́ческїй ро́дъ вѣ́рнѡ пое́тъ тѧ̀, ꙗ҆́кѡ  преста́виласѧ є҆сѝ ѿ землѝ къ ро́ждшемꙋсѧ и҆зъ тебє̀,  бцⷣе чⷭ҇таѧ, и҆ ны́нѣ мо́лишисѧ прилѣ́жнѡ, и҆зба́витисѧ  ѿ бѣ́дъ, вѣ́рою пра́зднꙋющымъ твоѐ, дв҃о,  преставле́нїе. 
Сла́ва, и҆ ны́нѣ, то́йже: 
Канѡ́нъ пра́здника, со і҆рмосо́мъ на и҃: 
Гла́съ а҃. Пѣ́снь а҃. І҆рмо́съ: 
Преꙋкраше́ннаѧ бжⷭ҇твенною сла́вою сщ҃е́ннаѧ и҆  сла́внаѧ, дв҃о, па́мѧть твоѧ̀, всѧ̑ собра̀ къ весе́лїю  вѣ̑рныѧ, начина́ющей марїа́мѣ, съ ли̑ки и҆ тѷмпа́ны,  твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ просла́висѧ. 
Да провожда́ютъ невеще́ственнїи чи́нове  небоше́ственное въ сїѡ́нъ бжⷭ҇твенное тѣ́ло твоѐ, внеза́пꙋ  же сте́кшесѧ (с. 396) а҆пⷭ҇лъ мно́жество ѿ конє́цъ,  бцⷣе, тебѣ̀ предста́ша а҆́бїе: съ ни́миже, чⷭ҇таѧ, твою̀  честнꙋ́ю, дв҃о, па́мѧть сла́вимъ. 
Побѣ̑дныѧ по́чєсти взѧла̀ є҆сѝ на є҆стество̀,  чⷭ҇таѧ, бг҃а ро́ждши: ѻ҆ба́че же подо́бѧщисѧ творцꙋ̀  твоемꙋ̀ и҆ сн҃ꙋ, па́че є҆стества̀ повинꙋ́ешисѧ  є҆сте́ствєннымъ зако́нѡмъ: тѣ́мже оу҆ме́рши, съ сн҃омъ  востае́ши вѣ́чнꙋющи. 
И҆́нъ канѡ́нъ ст҃а́гѡ, на д҃, є҆гѡ́же  краегране́сїе: 
Зрѧ́щагѡ самꙋи́ла пою̀ сла́вꙋ. Творе́нїе  і҆ѡ́сифово. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Непло́днѣй мое́й дꙋшѝ добродѣ́телей благопло́дїе  и҆зрасти́ти твои́ми моли́твами сподо́би, мꙋ́дре, непло́дныѧ  прозѧбе́нїе, ꙗ҆́кѡ да твоѐ восхвалю̀ свѣтоно́сное  торжество̀ свѧще́нными, самꙋи́ле, пѣ́сньми. 
Разве́рзый дре́вле ложесна̀ са́рры, и҆ а҆́ннинꙋ  моли́твꙋ и҆сполнѧ́етъ проѧвле́ннѡ, и҆ непло́днꙋю плодови́тꙋ  бл҃года́тїю сотворѝ, самꙋи́ле, ꙗ҆́кѡ ѕвѣздꙋ̀ тѧ̀, и҆зъ  неѧ̀ возсїѧ́ти благоизво́ли. 
Бжⷭ҇твеннꙋю свѧще́ннѡ ѡ҆мочи́въ, пребл҃же́нне,  ѻ҆де́ждꙋ, дꙋ́шꙋ же зарѧ́ми та́йными просвѣти́лъ є҆сѝ  дх҃а, всѧ́кой та́йнѣ, бг҃омꙋ́дре, наꙋчи́всѧ, и҆ ꙗ҆́кѡ  а҆́гг҃лъ слꙋжи́въ бг҃ꙋ вседержи́телю. 
Бг҃оро́диченъ: 
Сы́й со ѻ҆ц҃е́мъ, ꙗ҆́кѡ сн҃ъ превѣ́ченъ, въ  послѣ̑днѧѧ вопло́щсѧ, сн҃ъ тво́й и҆́стиннѡ бы́сть, чⷭ҇таѧ,  всѣ́хъ же сыноположи́въ бг҃ꙋ вѣ́ры ра́ди, рабо́тавшыѧ  лю́томꙋ бори́телю. 
Пѣ́снь г҃. І҆рмо́съ: 
Содѣ́тельнаѧ и҆ содержи́тельнаѧ всѣ́хъ бж҃їѧ  мꙋ́дросте и҆ си́ло, непрекло́ннꙋ, недви́жимꙋ цр҃ковь  оу҆твердѝ, хрⷭ҇тѐ. є҆ди́нъ бо є҆сѝ ст҃ъ, во ст҃ы́хъ  почива́ѧй. (с. 397) 
Женꙋ̀ тѧ̀ ме́ртвеннꙋ, но па́че є҆стества̀ и҆ мт҃рь  бж҃їю, ви́дѣвше, всенепоро́чнаѧ, сла́внїи а҆пⷭ҇ли,  оу҆жа́снѡ прикаса́хꙋсѧ рꙋка́ми, сла́вою ѡ҆блиста́ющей,  ꙗ҆́кѡ бг҃опрїѧ́тное селе́нїе ви́дѧще. 
Пости́же рꙋ́цѣ досади́тєльныѧ де́рзагѡ,  оу҆сѣче́нїемъ сꙋ́дъ нане́съ, бг҃ꙋ сохра́ншꙋ че́сть,  ѡ҆дꙋшевле́нномꙋ кївѡ́тꙋ, сла́вою бжⷭ҇тва̀, въ не́мже сло́во  пло́ть бы́сть. 
И҆́нъ. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ,  нѣ́сть бо свѧ́тъ, па́че тебє̀, чл҃вѣколю́бче. 
Высоча́йшїй бг҃ꙋ прилѣпи́всѧ, сла́вне, возлю́бленнъ  бы́лъ є҆сѝ ѿ негѡ̀, мꙋ́дростїю бжⷭ҇твенною  оу҆краша́емь, и҆ цѣ́лостїю оу҆добрѧ́емь. 
Житїѐ а҆́гг҃льское на землѝ, самꙋи́ле, показꙋ́ѧ,  собесѣ́дꙋющыѧ ꙗ҆́вѣ а҆́гг҃лы и҆мѣ́лъ є҆сѝ, блаже́нне,  и҆ ꙗ҆̀же па́че оу҆ма̀ наꙋча́ющыѧ тѧ̀. 
Свѣ́тло ѻ҆́ко дꙋше́вное стѧжа́въ, зри́ши  вои́стиннꙋ да̑льнаѧ ꙗ҆́кѡ настоѧ̑щаѧ благода́тїю, прⷪ҇ро́къ  показꙋ́ѧсѧ вседержи́телѧ. 
Бг҃оро́диченъ: 
И҆зъ тебє̀ про́йде і҆и҃съ хрⷭ҇то́съ воплоща́емь, и҆  ѡ҆божѝ на́съ пло́ти прїѧ́тїемъ, всенепоро́чнаѧ: тѣ́мже  ꙗ҆́кѡ мт҃рь тѧ̀ сегѡ̀ почита́емъ. 
Конда́къ прⷪ҇ро́ка, гла́съ и҃: 
Ꙗ҆́кѡ многоче́стный да́ръ, пре́жде зача́тїѧ вда́нъ  бг҃ꙋ, и҆ и҆зъ мла́да томꙋ̀ ꙗ҆́кѡ а҆́гг҃лъ послꙋжи́лъ  є҆сѝ, всеблаже́нне, и҆ сподо́билсѧ є҆сѝ предбꙋ̑дꙋщаѧ  вѣща́ти. тѣ́мже вопїе́мъ тѝ: ра́дꙋйсѧ, прⷪ҇ро́че бж҃їй  самꙋи́ле, а҆рхїере́ю вели́кїй. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Зако́на сꙋдьба́ми воспита́нъ, пома́занїе че́стно  ꙗ҆ви́лсѧ є҆сѝ, ꙗ҆́коже а҆арѡ́нъ свѧще́нствовавъ, и҆  просвѣти́въ се́рдце дх҃омъ, ꙗ҆́кѡ настоѧ̑щаѧ да̑льнѧѧ  прови́дѣлъ є҆сѝ, (с. 398) прⷪ҇ро́че честны́й. хрⷭ҇та̀  бг҃а молѝ, дарова́ти дꙋша́мъ на́шымъ ми́ръ и҆ ве́лїю  ми́лость. 
Сла́ва, и҆ ны́нѣ, гла́съ то́йже. Подо́бенъ:  Красотѣ̀ дѣ́вства: 
Въ ржⷭ҇твѣ̀ твое́мъ зача́тїе безсѣ́менное, во  оу҆спе́нїи твое́мъ ме́ртвость нетлѣ́ннаѧ, чꙋ́до въ чꙋдесѝ  сꙋгꙋ́бо стече́сѧ, бцⷣе: ка́кѡ бо неискꙋсомꙋ́жнаѧ,  младопита́тельница чиста̀ сꙋ́щи; ка́кѡ же мт҃и бг҃ꙋ  мертвоно́сна мѷроꙋха́ющи; тѣ́мже со а҆́гг҃ломъ вопїе́мъ  тѝ: ра́дꙋйсѧ, бл҃года́тнаѧ. 
Пѣ́снь д҃. І҆рмо́съ: 
Рѣ̑чи проро́кѡвъ и҆ гада̑нїѧ воплоще́нїе проѧви́ша  ѿ дв҃ы твоѐ, хрⷭ҇тѐ: сїѧ́нїе блиста́нїѧ твоегѡ̀, во  свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна  съ весе́лїемъ: си́лѣ твое́й сла́ва, человѣколю́бче. 
Ви́дите, лю́дїе, и҆ чꙋди́тесѧ: гора́ бо ст҃а́ѧ, и҆  ꙗ҆́вственнаѧ бг҃ꙋ, въ небє́сныѧ ѻ҆би́тєли превы́шше  взе́млетсѧ, нб҃о земно́е въ нбⷭ҇ное и҆ нетлѣ́нное селе́нїе  вселѧ́емо. 
Жи́зни присносꙋ́щныѧ и҆ лꙋ́чшїѧ, сме́рть твоѧ̀  бы́сть прехожде́нїе, чи́стаѧ, ѿ привре́менныѧ къ  бжⷭ҇твеннѣй вои́стиннꙋ и҆ непреходи́мѣй, преставлѧ́ѧ тѧ̀,  чⷭ҇таѧ, въ весе́лїи сн҃а зрѣ́ти твоего̀ и҆ гдⷭ҇а. 
Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша, и҆  прїѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋві́ми  под̾ѧ́ша тѧ̀ съ весе́лїемъ, серафі́ми же сла́вѧтъ  ра́дꙋющесѧ. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
И҆зрѧ́днымъ житїе́мъ свѧщенноꙋкраша́емь, бж҃їѧ  зако́ны спаси́тєльныѧ ввѣ́рени тебѣ̀ бы́ша, і҆и҃лю  возвѣща́ти престꙋпа́ющꙋ, и҆ милосе́рдаго всегда̀  прогнѣ́вающꙋ. 
И҆лі́й жре́цъ, беззако́ннꙋющымъ сынѡ́мъ,  ѡ҆сꙋжда́етсѧ, (с. 399) и҆ пра́веднымъ сꙋдо́мъ бжⷭ҇твенныѧ  слꙋ́жбы ѿлꙋча́етсѧ: свѧще́нный же самꙋи́лъ, ꙗ҆́кѡ  послꙋ́шникъ зовꙋ́щагѡ, неле́стною дꙋше́ю вво́дитсѧ. 
Зако́ннымъ ѡ҆правда́нїемъ предстоѧ̀ и҆зрѧ́днѡ,  ꙗ҆́коже а҆арѡ́нъ дре́вле, всецр҃ю̀ слꙋжи́лъ є҆сѝ, и҆  закѡ́нныѧ жє́ртвы приноси́лъ є҆сѝ, проѡбразꙋ́ющыѧ  хрⷭ҇то́во заколе́нїе спаси́тельное. 
Безꙋ̑мнымъ лю́демъ твои̑мъ, самꙋи́ле, не  пребыва́ющымъ всѣ́хъ цр҃ѧ̀ въ бжⷭ҇твенныхъ повелѣ́нїихъ,  помазꙋ́еши манове́нїемъ бг҃одѣ́льнымъ царѧ̀, ꙗ҆́коже  проси́ша, рогопосѣка́юща тѣ́хъ крѣ́пость безꙋ́мнꙋю. 
Бг҃оро́диченъ: 
Нѣ́дръ не и҆стощи́въ ѻ҆́ч҃ихъ, въ нѣ́дрѣхъ  твои́хъ ꙗ҆́коже но́въ млⷣнцъ восклони́тисѧ благоволѝ, на  воззва́нїе, дв҃о, дꙋ́шъ на́шихъ, є҆мꙋ́же зове́мъ: сла́ва,  хрⷭ҇тѐ, си́лѣ твое́й. 
Пѣ́снь є҃. І҆рмо́съ: 
Бж҃їю и҆ неизрече́ннꙋю добро́тꙋ добродѣ́телей  твои́хъ, хрⷭ҇тѐ, и҆сповѣ́мъ: ѿ присносꙋ́щныѧ бо сла́вы,  соприсносꙋ́щное и҆ ѵ҆поста́сное возсїѧ́вый сїѧ́нїе, и҆зъ  дѣ́вственныѧ оу҆тро́бы, сꙋ́щымъ во тмѣ̀ и҆ сѣ́ни,  вопло́щсѧ, возсїѧ́лъ є҆сѝ сл҃нце. 
Ꙗ҆́кѡ на ѻ҆́блацѣ, дв҃о, а҆пⷭ҇льскїй ли́къ  носи́мь, къ сїѡ́нꙋ ѿ конє́цъ, слꙋжи́ти тебѣ̀ ѻ҆́блакꙋ  ле́гкомꙋ, собира́шесѧ: ѿ неѧ́же вы́шнїй бг҃ъ, сꙋ́щымъ во  тмѣ̀ и҆ сѣ́ни, пра́ведное возсїѧ̀ сл҃нце. 
Трꙋ́бъ бг҃опрїѧ́тнїи ѧ҆зы́цы бг҃осло́вныхъ мꙋже́й,  бл҃гогла́снѣйше бцⷣѣ вопїѧ́хꙋ, и҆схо́днꙋю возглаша́юще  пѣ́снь дх҃омъ: ра́дꙋйсѧ, нетлѣ́нный и҆сто́чниче, бж҃їѧ  живонача́льнагѡ и҆ спаси́тельнагѡ всѣ̑мъ воплоще́нїѧ. 
И҆́нъ. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ, но  мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче.  (с. 400) 
Оу҆мꙋдри́всѧ дх҃омъ бж҃е́ственнымъ, и҆зъ  младе́нства слꙋжи́тель бы́лъ є҆сѝ бг҃ꙋ, є҆ле́емъ,  сла́вне, пома́занїѧ, царѝ благода́тїю помазꙋ́ѧ,  бжⷭ҇твенными манове́ньми. 
Непоко́рнѡ пребыва́ющꙋ предре́клъ є҆сѝ саꙋ́лꙋ,  безчи̑ннаѧ преложє́нїѧ, самꙋи́ле блаже́нне, бжⷭ҇твенное  хотѣ́нїе, и҆ ѡ҆ставле́нїе ꙗ҆́вѣ бжⷭ҇твеннагѡ дх҃а. 
Безѕло́бїемъ всегда̀ со і҆и҃льтѧны живы́й, ѕло́е  преложе́нїе ꙗ҆́вѣ ѡ҆блича́ше, и҆справлѧ́ѧ ꙗ҆́кѡ  свѧще́нникъ бжⷭ҇твенъ, ꙗ҆́кѡ прⷪ҇ро́къ и҆́стиннѣйшїй. 
Бг҃оро́диченъ: 
Съ на́ми бы́въ за милосе́рдїе сп҃съ, ѿ крове́й  твои́хъ свѧще́нныхъ па́че оу҆ма̀, всенепоро́чнаѧ,  воплоща́етсѧ, и҆ бг҃ъ и҆ чл҃вѣ́къ, чл҃вѣколю́бецъ  познава́етсѧ. 
Пѣ́снь ѕ҃. І҆рмо́съ: 
Морскі́й пꙋчиноро́дный ки́товъ внꙋ́треннїй ѻ҆́гнь,  тридне́внагѡ твоегѡ̀ погребе́нїѧ проѡбраже́нїе, є҆гѡ́же  і҆ѡ́на прⷪ҇ро́къ показа́сѧ: спасе́нъ бо ꙗ҆́кѡ и҆  предпосла́сѧ, неврежде́нъ вопїѧ́ше: пожрꙋ́ ти со гла́сомъ  хвале́нїѧ, гдⷭ҇и. 
Дае́тъ тебѣ̀ ꙗ҆̀же превы́ше є҆стества̀, цр҃ь  всѣ́хъ бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, та́кѡ  во гро́бѣ тѣ́ло соблюдѐ нетлѣ́нно: и҆ спросла́ви  бжⷭ҇твеннымъ преставле́нїемъ, че́сть тебѣ̀ ꙗ҆́кѡ сн҃ъ  мт҃ри да́рꙋѧ. 
Вои́стиннꙋ тѧ̀ ꙗ҆́кѡ свѣ́телъ свѣ́щникъ  невеще́ственнагѡ свѣ́та, кади́льницꙋ златꙋ́ю бжⷭ҇твеннагѡ  оу҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ,  скрижа́ль бг҃опи́саннꙋю, ковче́гъ свѧты́й, трапе́зꙋ сло́ва  жи́зни, дв҃о, ржⷭ҇тво̀ твоѐ. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Сло́во твоѐ, сло́во ѡ҆божа́емо благода́тїю,  проѧвлѧ́ше да̑льнаѧ ꙗ҆́кѡ бли́зъ сꙋ́ща, самꙋи́ле прⷪ҇ро́че,  сосꙋ́де бж҃е́ственнагѡ дх҃а. (с. 401) 
Возвыша́емь высо́кими видѣ̑нїи и҆ дѣѧ́ньми, ꙗ҆́кѡ  проро́къ и҆ бж҃їй свѧще́нникъ вседержи́телѧ, зако́нными  слꙋжє́нїи ѡ҆чища́еши лю́ди, досточꙋ́дне. 
Непотре́бствовасѧ саꙋ́лъ, престꙋ́пникъ бы́въ: и҆  бг҃ъ тебѣ̀, вмѣ́стѡ ѻ҆́нагѡ дв҃да кро́ткаго, самꙋи́ле  бг҃омꙋ́дре, повелѣва́етъ пома́зати ма́стїю. 
Бг҃оро́диченъ: 
И҆зба́висѧ ѿ болѣ́зней є҆́ѵа, пренепоро́чнаѧ,  безъ болѣ́зни бо ты̀ родила̀ є҆сѝ хрⷭ҇та̀ бг҃а на́шего,  стра̑сти всѣ́хъ и҆ болѣ̑зни ꙗ҆́вѣ и҆сцѣли́вшаго. 
Конда́къ, гла́съ в҃. 
Въ моли́твахъ неꙋсыпа́ющꙋю бцⷣꙋ и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ мт҃рь,  къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: 
Ѡ҆градѝ моѧ̑ помышлє́нїѧ, хрⷭ҇тѐ мо́й, и҆́бо  стѣ́нꙋ мі́ра воспѣ́ти дерза́ю, чи́стꙋю мт҃рь твою̀, на  столпѣ̀ глагѡ́лъ оу҆крѣпи́ мѧ, и҆ въ тѧ́жкихъ мы́слехъ  застꙋпи́ мѧ: ты́ бо взыва́ющымъ, и҆ просѧ́щымъ вѣ́рою,  молє́нїѧ и҆сполнѧ́еши. ты̀ мнѣ̀ оу҆́бѡ да́рꙋй ѧ҆зы́къ  доброрѣ́чивъ, и҆ по́мыслъ непосты́денъ: всѧ́кое бо бла́го  даѧ́нїе ѿ тебє̀ низпосыла́етсѧ свѣтопода́телю, во  оу҆тро́бꙋ всели́выйсѧ приснодѣ́вственнꙋю. 
Пѣ́снь з҃. І҆рмо́съ: 
Безстꙋ́днѣй ꙗ҆́рости же и҆ ѻ҆гню̀, бжⷭ҇твенное  жела́нїе сопротивлѧ́ѧсѧ, ѻ҆́гнь оу҆́бѡ ѡ҆роша́ше,  ꙗ҆́рости же смѣѧ́шесѧ, бг҃одꙋхнове́нною слове́сною  прпⷣбныхъ тривѣща́нною цѣвни́цею, противовѣща́ѧ  мꙋсїкі̑йскимъ ѻ҆рга́нѡмъ посредѝ пла́мене:  препросла́вленный ѻ҆ц҃є́въ и҆ на́шъ бж҃е, благослове́нъ  є҆сѝ. 
Бг҃одѣ̑ланныѧ скрижа̑ли мѡѷсе́й, пи̑санныѧ  бжⷭ҇твеннымъ дх҃омъ, ꙗ҆́ростїю сокрꙋшѝ: но сего̀ влⷣка,  ро́ждшꙋю (с. 402) неврежде́ннꙋ въ нбⷭ҇ныѧ сохра́нь до́мы,  ны́нѣ внꙋ́трь вселѝ. съ не́ю и҆гра́юще вопїе́мъ хрⷭ҇тꙋ̀:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Въ кѷмва́лѣхъ оу҆сты̀ чи́стыми, мꙋсїкі́йски же  се́рдцемъ свѣ́тлымъ, доброгла́сною трꙋбо́ю, высо́кою  мы́слїю, дв҃ы и҆ чⷭ҇тыѧ въ наро́читый и҆збра́нный де́нь  преставле́нїѧ, дѣ́тельными пле́щꙋще рꙋка́ми, вопїе́мъ:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Бг҃омꙋ́дрїи собери́тесѧ лю́дїе: бж҃їѧ бо сла́вы  селе́нїе ѿ сїѡ́на преставлѧ́етсѧ къ нбⷭ҇номꙋ жили́щꙋ,  и҆дѣ́же гла́съ чи́стъ пра́зднꙋющихъ, гла́съ несказа́ннагѡ  ра́дованїѧ, и҆ въ весе́лїи вопїю́щихъ хрⷭ҇тꙋ̀:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Ю҆́ношы трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Вели́къ тѧ̀ ро́ждшаѧ да́ръ всѣ́хъ цр҃ю̀ приво́дитъ,  блаже́нне, моли́твꙋ свѧще́ннꙋ соверши́вши и҆ пою́щи: гдⷭ҇и  бж҃е ѻ҆тє́цъ на́шихъ, бл҃гослове́нъ є҆сѝ. 
Внꙋ́трь сꙋ́ща хра́ма тѧ̀, и҆ по чи́нꙋ а҆арѡ́ню  слꙋжа́ща нбⷭ҇номꙋ влⷣцѣ, бжⷭ҇твеннаѧ бл҃года́ть, сла́вне  самꙋи́ле, просвѣтѝ. 
Сло́вомъ бжⷭ҇твеннымъ сꙋ́диши, блаже́нне, лю́демъ  і҆и҃левымъ, си̑мъ ѡ҆правда́нїе всегда̀ бж҃їе возвѣща́ѧ, и҆  ѿвраща́ѧ всѧ́къ вре́дъ врагѡ́въ моли́твою прилѣ́жною. 
Всѧ́кꙋ ве́щь оу҆праздни́въ, сла́вне, твоегѡ̀  оу҆ма̀, зерца́ло дх҃а показа́лсѧ є҆сѝ, вопїѧ̀ немо́лчнѡ:  бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ. 
Бг҃оро́диченъ: 
Ꙗ҆ви́ласѧ є҆сѝ неѡпа́льнѡ ро́ждши, пречⷭ҇таѧ,  ꙗ҆́кѡ вои́стиннꙋ ѻ҆́гнь бж҃ества̀. тѣ́мже вє́щныѧ моѧ̑  стра̑сти, бг҃ороди́тельнице, попалѝ, ꙗ҆́кѡ ми́лостива и҆  бл҃голюби́ва. (с. 403) 
Пѣ́снь и҃. І҆рмо́съ: 
Пла́мень ѡ҆роша́ющь прпⷣбныѧ, ѕлочести̑выѧ же  попалѧ́ющь, а҆́гг҃лъ бж҃їй всемо́щный, показа̀ ѻ҆трокѡ́мъ,  живонача́льный же и҆сто́чникъ содѣ́ла бцⷣꙋ, тлю̀ сме́рти  и҆ живо́тъ точа́щꙋ пою́щымъ: содѣ́телѧ є҆ди́наго пои́мъ  и҆зба́вленнїи, и҆ превозно́симъ во всѧ̑ вѣ́ки. 
Глаго́лы послѣ́довахꙋ бжⷭ҇твенномꙋ ковче́гꙋ  свѧще́нномꙋ, всѐ мно́жество бг҃осло́вѡвъ въ сїѡ́нѣ: ка́мѡ  и҆́деши ны́нѣ, ски́нїе, зовꙋ́ще, бг҃а жива́гѡ; не преста́й  призира́ющи вѣ́рою пою́щыѧ: содѣ́телѧ є҆ди́наго пое́мъ  и҆зба́вленнїи, и҆ превозно́симъ во всѧ̑ вѣ́ки. 
Ꙗ҆́коже воздѣ́вши рꙋ́цѣ, и҆схо́диши,  всенепоро́чнаѧ, рꙋ́цѣ, и҆́миже бг҃а носи́ла є҆сѝ пло́тїю,  со дерзнове́нїемъ ꙗ҆́кѡ мт҃и рекла̀ є҆сѝ къ рожде́нномꙋ:  ꙗ҆̀же мѝ да́лъ є҆сѝ, во вѣ́ки сохранѝ вопїю́щыѧ  тебѣ̀: содѣ́телѧ є҆ди́наго пое́мъ и҆зба́вленнїи, и҆  превозно́симъ во всѧ̑ вѣ́ки. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
Оу҆краси́всѧ а҆арѡ́нею ѻ҆де́ждою, во ст҃ы́хъ  ст҃а̑ѧ вше́лъ є҆сѝ, же́ртвами, пребл҃же́нне, і҆и҃лѧ  ѡ҆чища́ѧ, провозвѣща́ющими закла́нїе а҆́гнца сп҃си́тельное. 
По́мысломъ чи́стымъ прїе́мъ зарю̀, самꙋи́ле, дх҃а,  ꙗ҆́коже прⷪ҇ро́къ бжⷭ҇твенъ, провозвѣща́еши да̑льнѧѧ  ꙗ҆́кѡ настоѧ̑щаѧ: сегѡ̀ ра́ди вѣ́рнѡ восхвалѧ́емъ тѧ̀. 
И҆збра́нъ дв҃дъ бы́сть въ сынѣ́хъ і҆ессе́евыхъ,  ꙗ҆́коже ꙗ҆ви́лъ є҆сѝ, помазꙋ́ѧ того̀ ма́стїю, самꙋи́ле,  ст҃о́ю, и҆ взыва́ѧ: благослови́те, всѧ̑ дѣла̀ гдⷭ҇нѧ,  гдⷭ҇а. 
И҆́же твоѐ соверша́юще торжество̀, самꙋи́ле,  пра́вєднымъ собесѣ́дниче, твои́ми моли́твами да  оу҆лꙋчи́мъ (с. 404) ца́рство вы́шнее, вопїю́ще:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Млⷭ҇рдїѧ твоегѡ́ мѧ сподо́би, ми́лостиваѧ и҆  бл҃голюби́ваѧ влⷣчце, и҆ гее́нны и҆зба́ви мѧ̀, и҆ тмы̀  ѻ҆́ноѧ кромѣ́шнїѧ: да вѣ́рою и҆ любо́вїю почита́ю тѧ̀. 
Пѣ́снь ѳ҃. І҆рмо́съ: 
Побѣжда́ютсѧ є҆стества̀ оу҆ста́вы въ тебѣ̀, дв҃о  чи́стаѧ: двⷭ҇твꙋетъ бо рождество̀, и҆ живо́тъ  пред̾ѡбрꙋча́етъ сме́рть: по рождествѣ̀ дв҃а, и҆ по сме́рти  жива̀, спаса́еши при́снѡ, бцⷣе, наслѣ́дїе твоѐ. 
Дивлѧ́хꙋсѧ а҆́гг҃льскїѧ си̑лы, въ сїѡ́нѣ смотрѧ́юще  своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ  бо ро́ждшей, сынолѣ́пнѡ провозглаша́ше: грѧдѝ, чⷭ҇таѧ, съ  сн҃омъ и҆ бг҃омъ просла́влена бꙋ́ди. 
Ѡ҆прѧ́та ли́къ а҆пⷭ҇льскїй бг҃опрїѧ́тное тѣ́ло  твоѐ, со стра́хомъ зрѧ́ще, и҆ гла́сомъ ве́лїимъ вѣща́юще:  въ нбⷭ҇ныѧ до́мы къ сн҃ꙋ восходѧ́щи, спаса́еши при́снѡ,  бцⷣе, наслѣ́дїе твоѐ. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Стоѧ̀, ꙗ҆́кѡ слꙋжи́тель, предъ лице́мъ влⷣки и҆  бг҃а на́шегѡ, бл҃же́нне, непоро́чнымъ житїе́мъ оу҆кра́шенъ:  томꙋ̀ слꙋжи́лъ є҆сѝ, бжⷭ҇твєнныѧ лꙋчы̀ прїе́млѧ, и҆  проро́чествꙋѧ ꙗ҆вле́ннѣе. 
Ꙗ҆ви́лсѧ є҆сѝ ѿ оу҆тро́бы ма́терни, сла́вне,  ст҃а́гѡ дх҃а сосꙋ́дъ: свѧще́нною же просїѧ́въ ѻ҆де́ждою,  бг҃ꙋ оу҆годи́лъ є҆сѝ, кро́тостїю се́рдца, пребога́те, и҆  по́мысла красото́ю. 
Дне́сь па́мѧть твоѧ̀ на́мъ ꙗ҆́кѡ со́лнце,  бг҃оно́се, возсїѧ̀ лꙋчы̀ бога́тыхъ дарова́нїй, просвѣща́ющи  дꙋ́шы чтꙋ́щихъ тѧ̀, мглꙋ́ же лю́тыхъ ѿгонѧ́щи: тѣ́мже тѧ̀  всѝ оу҆блажа́емъ. (с. 405) 
Взѧ́тсѧ ко ѻ҆би́телемъ свѣтови̑днымъ, и҆ просїѧ́лъ  є҆сѝ со́лнца свѣтлѣ́йше, ви́диши ꙗ҆̀же ви́дѧтъ  прⷪ҇ро́цы и҆ а҆пⷭ҇ли, и҆ всѝ пра́веднїи, ѡ҆божа́емь  прича́стїемъ, бг҃одохнове́нне: тѣ́мже тѧ̀ всѝ  оу҆блажа́емъ. 
Бг҃оро́диченъ: 
Тлѣ́нїѧ не позна́вши мꙋ́жеска, нетлѣ́ннаго во  оу҆тро́бѣ прїѧ́ла є҆сѝ сло́ва, на́съ и҆стлѣ́вшыѧ  и҆збавлѧ́ющаго мно́гими грѣхи̑, стрⷭ҇тїю нетлѣ́нныѧ пло́ти  є҆гѡ̀, нетлѣ́ннаѧ є҆ди́на всенепоро́чнаѧ. 
Свѣти́ленъ. Подо́бенъ: Не́бо ѕвѣзда́ми: 
Самꙋи́лъ пѣ́тъ бꙋ́ди, пре́жде зача́тїѧ да́нный  да́ръ бг҃ꙋ вы́шнемꙋ, ѿ ма́тере всебл҃госла́вныѧ, и҆ царѝ  помазꙋ́ѧй се́й, ꙗ҆́кѡ і҆ере́й и҆ прⷪ҇ро́къ. 
Сла́ва, и҆ ны́нѣ, пра́здника: 
А҆пⷭ҇ли ѿ конє́цъ совокꙋ́пльшесѧ здѣ̀, въ  геѳсїмані́йстѣй ве́си, погреби́те тѣ́ло моѐ: и҆ ты̀, сн҃е  и҆ бж҃е мо́й, прїимѝ дх҃ъ мо́й. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѽ па́че є҆сте́ственныхъ, ꙳ чⷭ҇таѧ, твои́хъ  та́инствъ: бж҃їѧ бо мт҃и, ꙳ къ семꙋ̀, бцⷣе, свѣ́тлѡ ꙳  ны́нѣ прешла̀ є҆сѝ. 
Сті́хъ: Воскрⷭ҇нѝ, гдⷭ҇и, въ поко́й твоѝ, ты̀, и҆  кївѡ́тъ ст҃ы́ни твоеѧ̀. 
Лѣ́ствица къ нб҃сѝ ꙳ гро́бъ пречⷭ҇тыѧ ꙳ бцⷣы  є҆́сть, ꙳ возводѧ̀ пою́щыѧ ꙳ бжⷭ҇твенное сеѧ̀ оу҆спе́нїе. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Є҆гда̀ ко и҆зъ тебє̀ ꙳ рожде́нномꙋ преста́виласѧ  є҆сѝ, ꙳ снидо́шасѧ на ѻ҆́блацѣхъ, ꙳ тѣ́ло твоѐ  погребстѝ, ꙳ дв҃о, а҆пⷭ҇ли. 
Сла́ва, и҆ ны́нѣ, гла́съ и҆ подо́бенъ то́йже: 
Всѝ земноро́днїи, ꙳ стеце́мсѧ оу҆се́рднѡ, ꙳ со  безпло́тными, ꙳ погребстѝ ро́ждшꙋю ꙳ творца̀ тва́ри. 
На лїтꙋргі́и, Бл҃жє́нна, пра́здника, пѣ́снь ѕ҃-ѧ,  ѻ҆бою̀ канѡ́нѡвъ, со і҆рмосо́мъ на ѕ҃. 


(с. 406) 
Мѣ́сѧца тогѡ́же въ к҃а-й де́нь. 
Ст҃а́гѡ а҆пⷭ҇ла ѳадде́а: и҆ ст҃ы́ѧ мч҃ницы ва́ссы. 
И҆ преставле́нїе прпⷣбнагѡ ѻ҆тца̀ на́шегѡ а҆враа́мїа  а҆рхїмандрі́та, смоле́нскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры а҆пⷭ҇ла г҃, гла́съ  и҃. 
Подо́бенъ: Ѽ пресла́внагѡ чꙋдесѐ! 
Блаже́нне ѳадде́е а҆пⷭ҇ле, ꙳ прибли́живсѧ свѣ́тꙋ  кра́йнемꙋ, ꙳ свѣ́тъ вторы́й по бжⷭ҇твенномꙋ прича́стїю ꙳  вои́стиннꙋ бы́лъ є҆сѝ: ꙳ и҆ разори́въ но́щь многобо́жїѧ, ꙳  дꙋ́шы приве́лъ є҆сѝ вседержи́телю. ꙳ тѣ́мже ра́дꙋющесѧ  свѣ́тлꙋю и҆ благонаро́читꙋю ꙳ и҆ свѣтоза́рнꙋю па́мѧть  твою̀ почита́емъ, ꙳ хрⷭ҇та̀ сла́вѧще. 
Блаже́нне ѳадде́е бг҃опрїѧ́тне, ꙳ по бжⷭ҇твеннѣмъ  хрⷭ҇то́вѣ ꙳ и҆ свѣтоно́снѣмъ воскрⷭ҇нїи, ꙳ и҆ къ нб҃сѝ  прест҃ѣ́мъ вознесе́нїи, ꙳ є҆де́сскомꙋ гра́дꙋ ꙳ бжⷭ҇твенное  проповѣ́данїе оу҆вѣ́рилъ є҆сѝ: ꙳ въ него́же прише́дъ, ꙳  словесы̀ и҆ чꙋдесы̀, ꙳ мѣ́стнаго кнѧ́зѧ а҆́ѵгарѧ, ꙳ и҆ съ  ни́мъ всѣ́хъ оу҆тверди́лъ є҆сѝ во и҆́стинѣ. 
Бл҃же́нне ѳадде́е бг҃омꙋ́дре, ꙳ слѣпы̑мъ є҆́же  ви́дѣти, ꙳ твои́мъ прикоснове́нїемъ бжⷭ҇твеннымъ даде́сѧ, ꙳  и҆ хромы̑мъ хожде́нїе, и҆ недꙋ́жнымъ здра́вїе, ꙳ и҆  разсла́блєннымъ па́ки и҆справле́нїе, ꙳ и҆ невѣ́ждамъ  ра́зꙋмъ спаси́теленъ: ꙳ ты́ бо и҆спо́лненъ дарова́нїй бы́лъ  є҆сѝ ꙳ вседѣ́тельнагѡ дх҃а, пребога́те, ꙳ тѣ́мже  воспѣва́емъ тѧ̀. 
И҆́ны стїхи̑ры ст҃ы́ѧ, гла́съ д҃. Подо́бенъ: Да́лъ  є҆сѝ зна́менїе. 
Стра́сть претерпѣ́ла є҆сѝ ꙳ мно́гихъ мꙋ́къ,  всехва́льнаѧ, ꙳ (с. 407) крѣ́пкѡ пристꙋ́пльши, ꙳ ѿсю́дꙋ  къ неболѣ́зненномꙋ преста́виласѧ є҆сѝ поко́ю, ꙳ и҆  незаходи́момꙋ сїѧ́нїю, ꙳ и҆ свѣ́тлѣй ра́дости, ꙳ и҆  вѣ́чномꙋ бжⷭ҇твенномꙋ наслажде́нїю. ꙳ тѣ́мъ тѧ̀  оу҆блажа́емъ, ꙳ и҆ ст҃о́е твоѐ дне́сь соверша́емъ  торжество̀, ꙳ страстоте́рпице бг҃опрїѧ́тнаѧ. 
По многоболѣ́зненныхъ ꙳ и҆ многоразли́чныхъ мꙋ́кахъ  ꙳ въ мо́ре вве́рженнѣй бы́вшей, ꙳ бг҃ъ тѧ̀ спасѐ, сп҃съ  всѧ́ческихъ, ꙳ бжⷭ҇твенною си́лою попра́вшꙋю крѣ́пость  чꙋжда́гѡ, ꙳ ва́ссо многострада́льнаѧ: ꙳ и҆ ѿсю́дꙋ  просвѣти́ла є҆сѝ благочести́выхъ ра́зꙋмы, ꙳ сконча́вши  зна́мєнїѧ, ꙳ па́че оу҆ма̀ и҆ помышле́нїѧ. 
Ꙗ҆́коже пти́ца сладкопѣ́снива, ꙳ въ лꙋ́зѣ  возгласи́вши кра́снагѡ страда́нїѧ, ꙳ твоѧ̑ созвала̀ є҆сѝ  птенцы̀ кра̑сныѧ, ꙳ ловле́нїѧ пре́лести и҆збѣ́гши съ ни́ми,  ва́ссо бг҃омꙋ́драѧ досточꙋ́днаѧ: ꙳ съ ни́миже и҆ всели́ласѧ  є҆сѝ ꙳ въ добро́тахъ, преблаже́ннаѧ, нбⷭ҇ныхъ, ꙳ молѧ́щи  ѡ҆ всѣ́хъ всегда̀. 
Сла́ва, и҆ ны́нѣ, гла́съ ѕ҃: 
Прїиди́те, всемі́рное оу҆спе́нїе всенепоро́чныѧ  бцⷣы пра́зднꙋемъ: дне́сь бо а҆́гг҃ли торжествꙋ́ютъ честно́е  преставле́нїе бж҃їѧ мт҃ре и҆ къ весе́лїю на́съ земны́хъ  призыва́ютъ, вопи́ти немо́лчнымъ гла́сомъ: ра́дꙋйсѧ,  преста́вльшаѧсѧ ѿ землѝ и҆ къ нбⷭ҇нымъ ѻ҆би́телемъ  пресе́льшаѧсѧ: ра́дꙋйсѧ, ꙗ҆́же оу҆ч҃ни́ческїй ли́къ  ѻ҆́блакомъ ле́гкимъ во є҆ди́но собра́вшаѧ: ра́дꙋйсѧ,  оу҆пова́нїе и҆ спасе́нїе на́ше: тѧ́ бо хрїстїа́нскїй ро́дъ  непреста́ннѡ оу҆блажа́етъ. 
На стїхо́внѣ стїхи̑ры, гла́съ в҃. Подо́бенъ:  Є҆гда̀ ѿ дре́ва: 
Прїиди́те, свѣтлоно́снїи, свѧще́нными всѝ съ  пѣ́сньми и҆ кѷмва́лы, бцⷣы и҆ мт҃ре оу҆спе́нїе почти́мъ  многопѣ́сненное: ѿ земли́ бо преставлѧ́етсѧ, въ се́лѣхъ  же невеще́ственныхъ сла́вою вселѧ́етсѧ и҆ водворѧ́етсѧ,  добро́тꙋ зрѧ́щи бж҃е́ственнꙋю, благода́ть же и҆сточа́ющи  всѣ̑мъ вѣ́рнѡ чтꙋ́щымъ па́мѧть є҆ѧ̀. (с. 408) 
Сті́хъ: Воскреснѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Ли́къ а҆пⷭ҇льскїй свѧще́нный, бжⷭ҇твенныхъ ѻ҆́блакъ  ѡ҆роше́ньми, ѿ конє́цъ землѝ, влⷣчце, собра́сѧ,  погребстѝ твоѐ честно́е, бг҃опрїѧ́тное же и҆ нетлѣ́ное  тѣ́ло. тѣ́мже и҆ вѡ́инства премі́рнаѧ, ѻ҆́дръ неви́димѡ  ѡ҆бстꙋ́пльше, пѣ́сньми поѧ́хꙋ тебѣ̀: ра́дꙋйсѧ, но́вый  ковче́же свѧще́нїѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Всѧ̑ непостижи̑ма твоѧ̑, всѧ̑ несказа́нна  вои́стиннꙋ, стра̑шна та̑инства: ты́ бо была̀ є҆сѝ бж҃їѧ  роди́тельница, нб҃са̀ оу҆добри́ла є҆сѝ, просвѣти́ла  є҆сѝ мі́ръ, всѧ̑ благоꙋха́ла є҆сѝ бжⷭ҇твенною па́мѧтїю  твое́ю. тѣ́мже блажа́тъ тѧ̀ ꙗ҆зы́цы, тѣ́мже благословѧ́тъ  тѧ̀: ра́дꙋйсѧ, но́вый ковче́же свѧще́нїѧ. 
Сла́ва, и҆ ны́нѣ, гла́съ и҃. 
Дѣви́честїи ли́цы дне́сь та́йнѡ ѻ҆дрꙋ̀ дв҃ы и҆  мт҃ре ѻ҆́крестъ предстоѧ́тъ, и҆ дꙋ́шы првⷣныхъ  ѡ҆бстꙋпи́вше, цр҃и́цꙋ сла́вѧтъ: ѻ҆́ви оу҆́бѡ ꙗ҆́кѡ да́ръ  дѣ́вство, вмѣ́стѡ мѵ́ра прино́сѧтъ: ѻ҆́ви же  невеще́ственное пѣ́нїе съ добродѣ́телїю прино́сѧтъ.  подоба́етъ бо мт҃ри бж҃їи ꙗ҆́кѡ цр҃и́цѣ, ца́рскими  добродѣ́тельми, свѣтлосїѧ́ющими дорѷноси́тисѧ: съ ни́миже  и҆ мы̀ житїѐ чи́стое совне́сше, и҆зы́демъ къ погребе́нїю  сꙋ́щїѧ мт҃ре бг҃а на́шегѡ, пѣ́ньми и҆ пѣ́сньми дꙋхо́вными  согла́снѡ ю҆̀ оу҆блажа́юще. 
Тропа́рь а҆пⷭ҇ла, гла́съ г҃: 
А҆пⷭ҇ле ст҃ы́й, ѳадде́е, молѝ ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, пра́здника, гла́съ а҃: 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ, бцⷣе, преста́виласѧ  є҆сѝ къ животꙋ̀, мт҃и сꙋ́щи живота̀: и҆ моли́твами твои́ми  и҆збавлѧ́еши ѿ сме́рти дꙋ́шы на́шѧ. (с. 409) 
На оу҆́трени. 
По а҃-й стїхоло́гїи сѣда́ленъ, гла́съ д҃. Подо́бенъ:  Ско́рѡ предварѝ: 
Велѣ́нїемъ зижди́телѧ твоегѡ̀, ро́ждшагѡсѧ и҆зъ  тебє̀, ѻ҆́блакъ собра́въ а҆пⷭ҇лы, твоѐ ви́дѣти  преставле́нїе. тѣ́мже и҆ со сла́вою и҆ мно́гимъ весе́лїемъ  погребо́ша, воспѣва́юще, пречⷭ҇тое тѣ́ло твоегѡ̀  блаже́нства, мт҃и хрⷭ҇та̀ бг҃а. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ то́йже. Поⷣ:  Оу҆диви́сѧ і҆ѡ́сифъ: 
А҆пⷭ҇льскїй ли́къ, разсѣ́ѧнный по землѝ, собра́сѧ  въ сїѡ́нѣ, да предпо́слетъ ѿ землѝ бцⷣꙋ къ вы́шнемꙋ,  є҆го́же родѝ: си̑лы нбⷭ҇ныѧ премі̑рныѧ предтеча́хꙋ,  вкꙋ́пѣ и҆ ликова́хꙋ, дꙋхо́внѣ зовꙋ́ще: весели́тесѧ нб҃са̀,  прїе́мше бж҃їю мт҃рь, ꙗ҆́же влⷣчествꙋетъ ви́димыми и҆  неви́димыми. 
Сла́ва, и҆ ны́нѣ, то́йже. 
Канѡ́нъ пра́здника, со і҆рмосо́мъ на ѕ҃. Кѵ́ръ  і҆ѡа́нна. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ оу҆спе́нїе. 
Дѣ̑вы ѻ҆трокови̑цы, съ марїамі́ею прⷪ҇ро́чицею,  пѣ́снь и҆схо́днꙋю ны́нѣ воскли́кните: дв҃а бо и҆ є҆ди́на  бг҃ома́ти ко прїѧ́тїю нбⷭ҇номꙋ преставлѧ́етсѧ. 
Досто́йно ꙗ҆́кѡ ѡ҆дꙋшевле́нное тѧ̀ не́бо, прїѧ́ша  нбⷭ҇наѧ, пречⷭ҇таѧ, бжⷭ҇твєннаѧ селє́нїѧ: и҆ предста̀  свѣ́тлѡ оу҆кра́шена, ꙗ҆́кѡ невѣ́ста всенепоро́чнаѧ,  цр҃ю̀ и҆ бг҃ꙋ. 
Канѡ́нъ а҆пⷭ҇ла, на д҃, є҆гѡ́же краегране́сїе: 
Ѳадде́а пою̀ мꙋ́драго бг҃оглаго́льника. Творе́нїе  і҆ѡ́сифово. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. (с.  410) 
Престо́лꙋ влⷣчню премꙋ́дре ѳадде́е предстоѧ̀,  просвѣще́нїе мѝ пода́ждь, свѣтоно́сное твоѐ пѣ́ти  торжество̀. 
Безлѣ́тный свѣ́тъ въ лѣ́то, съ на́ми ꙗ҆́вльсѧ  пресꙋ́щный, ꙗ҆́кѡ лꙋчꙋ̀ тѧ̀, бл҃же́нне, ѡ҆ста́ви мі́ръ  просвѣща́юща. 
Си́лою ѡ҆поѧ́савъ тѧ̀, въ крѣ́пости непобѣди́мый,  льсти́вагѡ всю̀ крѣ́пость погꙋби́ти, оу҆крѣпи́лъ є҆́сть. 
Бг҃оро́диченъ: 
Влⷣчце, всѣ́ми ꙗ҆ви́ласѧ є҆сѝ тварьмѝ  влады́чествꙋющаго неизрече́ннѡ ро́ждши, бцⷣе дв҃о  препѣ́таѧ. 
Канѡ́нъ ст҃ы́ѧ, на д҃, є҆гѡ́же краегране́сїе: 
Твоѧ̑ по́двиги, ва́ссо честна́ѧ, приношꙋ̀. Творе́нїе  і҆ѡ́сифово. 
Гла́съ то́йже. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Твою̀ восхвалѧ́ющемꙋ ра́достнѡ всесла́внꙋю па́мѧть,  съ нб҃се́ ми просвѣще́нїе да́ти моли́сѧ, бл҃же́ннаѧ, и҆  дꙋшетлѣ́нныхъ согрѣше́нїй проще́нїе. 
Не оу҆страши́сѧ повелѣ́нїй бг҃оме́рзскихъ,  стра́хомъ гдⷭ҇нимъ ѡ҆гражде́ннаѧ твоѧ̀ дꙋша̀, ра́нъ  разли́чныхъ и҆ бѣ́дъ. тѣ́мже мꙋ́жески дерзнꙋ́ла є҆сѝ. 
Прїѧ́ла є҆сѝ мꙋ̑ки многови̑дныѧ, съ тремѝ сы́ны,  страстоте́рпице, терпѣли́внѡ: съ ни́миже и҆сплела̀ є҆сѝ  вѣнцы̀ нетлѣ̑нныѧ, трⷪ҇цꙋ сла́вѧщи. 
Бг҃оро́диченъ: 
Зачала̀ є҆сѝ сло́во ѻ҆́ч҃ее, безъ болѣ́зней,  прест҃а́ѧ, ма́тернихъ: и҆ сего̀ неизрече́ннѡ па́че сло́ва,  на спасе́нїе на́ше породила̀ є҆сѝ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй па́мѧти твое́й вѣнцє́въ  сла́вы сподо́би. 
Ѿ ме́ртвыхъ чре́слъ произве́дшисѧ, є҆стество́мъ  (с. 410) подо́бна, чⷭ҇таѧ, и҆схожде́нїе разрѣшѝ: ро́ждши  же сꙋ́щꙋю жи́знь, къ жи́зни преста́висѧ бжⷭ҇твеннѣй и҆  ѵ҆поста́снѣй. 
Ли́къ бг҃осло́вѡвъ ѿ конє́цъ, свы́ше же а҆́гг҃лъ  мно́жєства, къ сїѡ́нꙋ и҆дѧ́хꙋ, всеси́льнымъ манове́нїемъ,  достодо́лжнѡ, влⷣчце, твоемꙋ̀ погребе́нїю слꙋжа́ще. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Заре́ю бжⷭ҇твенныѧ благода́ти просвѣща́ѧ лю́ди,  сла́вне, свѣ́тъ чи́стъ ꙗ҆ви́лсѧ є҆сѝ, сꙋ́щымъ во тмѣ̀  лю́тыхъ. 
Цѣльбꙋ̀ и҆ и҆збавле́нїе бг҃одѣ́тельными, мꙋ́дре,  мановє́нїи царю̀ прине́слъ є҆сѝ а҆́ѵгарю, къ немꙋ̀  прише́дъ. 
Хра́мы содѣ́лалъ є҆сѝ вседѣ́тельномꙋ, мꙋ́дре,  дх҃ꙋ, земноро́дныхъ па̑гꙋбныѧ разори́лъ є҆сѝ хра́мы. 
Бг҃оро́диченъ: 
Зако́на проначерта̑нїѧ, и҆ прⷪ҇ро́честїи гла́си,  влⷣчце, твоѐ стра́шное ржⷭ҇тво̀ бг҃оѧвле́ннѡ сказа́ша. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Разже́гшисѧ вѣ́рою, и҆ те́плымъ жела́нїемъ  премно́гїѧ любвѐ хрⷭ҇то́вы, всехва́льнаѧ, ѻ҆́гнь  оу҆гаси́ла є҆сѝ предстоѧ́нїемъ а҆́гг҃ла, и҆ лю́ди  неразꙋ̑мныѧ а҆́бїе попали́ла є҆сѝ. 
Ро́дъ ны́нѣ пра́выхъ благослове́нъ бы́сть, и҆зъ  твоегѡ̀ чре́ва возсїѧ́вшїй страда́нїй свѣ́тлостїю, ва́ссо  пресла́внаѧ, и҆ тмꙋ̀ разо́ршїй беззако́нныхъ противле́нїй  ра́зꙋма тве́рдостїю. 
Ѽ ма́тере превозше́ствїе зако́на текꙋ́щагѡ  є҆стества̀! и҆ и҆́же па́че є҆стества̀ є҆дине́нїемъ,  ꙗ҆́кѡ претерпѣ̀ непра́веднꙋ сме́рть, разли́чнѡ зрѧ́щи,  и҆̀хже воспита̀ вѣ́рою и҆ млеко́мъ. (с. 412) 
Бг҃оро́диченъ: 
Оу҆мерщвле́на мѧ̀ снѣ́дїю преслꙋша́нїѧ спасла̀  є҆сѝ, є҆ди́на живо́тъ ро́ждши ѵ҆поста́сный, дв҃о  всенепоро́чнаѧ. тѣ́мже тѧ̀ достодо́лжнѡ приснобл҃же́ннꙋю  ны́нѣ оу҆блажа́емъ. 
Конда́къ а҆пⷭ҇ла, гла́съ д҃: 
Ꙗ҆́кѡ ѕвѣздꙋ̀ пресвѣ́тлꙋю цр҃ковь тѧ̀ стѧжа̀,  а҆пⷭ҇ле ѳадде́е, чꙋдесы̀ твои́ми всегда̀ просвѣща́ема,  спасѝ вѣ́рою чтꙋ́щыѧ па́мѧть твою̀. 
Сѣда́ленъ, гла́съ и҃. Подо́бенъ: Премꙋ́дрости: 
Пристꙋпи́въ къ сл҃нцꙋ мы́сленномꙋ, ѿ негѡ̀ зари̑  та̑йныѧ прїѧ́лъ є҆сѝ: и҆ бы́лъ є҆сѝ ꙗ҆́кѡ ѕвѣзда̀  пресвѣ́тлаѧ, ѡ҆зарѧ́ѧ всеѧ̀ землѝ и҆сполнє́нїѧ, и҆  разорѧ́ѧ пре́лести мглꙋ̀, бл҃же́нне. тѣ́мже свѣтоно́снꙋю  твою̀ соверша́емъ па́мѧть, вѣ́рнѡ восхвалѧ́юще тѧ̀, и҆  согла́снѡ вопїе́мъ тѝ: ѳадде́е а҆пⷭ҇ле, молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Сла́ва, сѣда́ленъ ст҃ы́ѧ, гла́съ а҃. Подо́бенъ:  Гро́бъ тво́й: 
Мꙋче́нїй ѻ҆́гнь дх҃а росо́ю погаси́ла є҆сѝ,  честна́ѧ, и҆ къ свѣ́тꙋ преста́виласѧ є҆сѝ бжⷭ҇твенномꙋ и҆  невеще́ственномꙋ, и҆ по кончи́нѣ блаже́ннѣ и҆сточа́еши же  и҆сцѣле́нїй ка̑пли, оу҆ставлѧ́ющи разжжє́нїѧ страсте́й  си́лою дꙋхо́вною. 
И҆ ны́нѣ, пра́здника, гла́съ и҆ подо́бенъ то́йже: 
Всечестны́й ли́къ премꙋ́дрыхъ а҆пⷭ҇лъ собра́сѧ  чꙋ́днѡ, погребстѝ сла́внѡ тѣ́ло твоѐ пречⷭ҇тое, бцⷣе  всепѣ́таѧ. съ ни́миже воспѣ́ша и҆ а҆́гг҃лъ мно́жество,  преставле́нїе твоѐ че́стнѡ хва́лѧще, є҆́же вѣ́рою  пра́зднꙋемъ. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й, гдⷭ҇и. 
Чꙋ́до бѧ́ше зрѣ́ти, нб҃о всѣ́хъ цр҃ѧ̀  ѡ҆дꙋшевле́нное (с. 413) и҆спражднє́нїѧ преходѧ́щее  зємна́ѧ: ꙗ҆́кѡ чꙋ́дна дѣла̀ твоѧ̑! сла́ва си́лѣ твое́й,  гдⷭ҇и. 
А҆́ще и҆ непости́жный сеѧ̀ пло́дъ, и҆́мже нб҃са̀  бы́ша, погребе́нїю прїѧ́тъ во́лею ꙗ҆́кѡ ме́ртвъ: ка́кѡ  погребе́нїѧ ѿве́ржетсѧ, неискꙋсобра́чнѡ ро́ждшаѧ; 
Въ преставле́нїи твое́мъ, мт҃и бж҃їѧ,  простра́ннѣйшее тѣ́ло твоѐ и҆ бг҃опрїѧ́тное, а҆́гг҃льскаѧ  вѡ́инства свѧще́нными кри́лы, тре́петомъ и҆ ра́достїю  покрыва́хꙋ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Высо́къ оу҆́мъ и҆мѣ́ѧ, прїѧ́тъ бжⷭ҇твєнныѧ  ра́зꙋмы, и҆ дꙋхѡ́внаѧ дарова̑нїѧ, оу҆ченичѐ ѳадде́е,  всѣ́хъ цр҃ѧ̀. 
Та̑инъ, пребога́те, бжⷭ҇твенныхъ, во оу҆че́нїи,  бл҃же́нне, бы́въ, ненака̑занныѧ просвѣти́лъ є҆сѝ трⷪ҇цꙋ  честѝ є҆диносꙋ́щнꙋю. 
Зако́нъ бжⷭ҇твенный начерта́лъ є҆сѝ, бл҃же́нне, на  сердца́хъ, загла́дивъ пе́рвѣе невѣ́дѣнїѧ начерта́нїе, и҆  ѕлоче́стїѧ и҆стꙋка̑нныѧ. 
Бг҃оро́диченъ: 
Ꙗ҆́кѡ зижди́телѧ ро́ждши, всѣ́хъ тва́рей  ꙗ҆ви́ласѧ є҆сѝ цр҃и́ца: сегѡ̀ ра́ди тѧ̀ сла́вимъ, бцⷣе,  є҆ди́на приснодв҃о. 
И҆́нъ. І҆рмо́съ то́йже. 
Нераздвое́нъ и҆мꙋ́щи тво́й по́мыслъ, къ боре́нїю  ѿлꙋчи́ласѧ є҆сѝ льсти́вагѡ борца̀, и҆ глꙋбино́ю крове́й  сего̀ потопи́ла є҆сѝ. 
Тѧ̀ глꙋбина̀ прїе́мши, ѡ҆сꙋжде́нꙋ сме́ртїю  непра́ведною, оу҆ти́шисѧ, и҆ спасѐ, страстоте́рпице  ва́ссо, бжⷭ҇твеннымъ манове́нїемъ. 
Ца́рство непоколеби́мое со благохва́льными сы́ны  твои́ми сла́внаѧ, наслѣ́дила є҆сѝ, и҆ нбⷭ҇ный вои́стиннꙋ  черто́гъ, и҆ свѣ́тъ незаходи́мый. (с. 414) 
Бг҃оро́диченъ: 
Несѣко́мꙋю го́рꙋ тѧ̀ дре́вле а҆ввакꙋ́мъ прови́дѣ  дх҃омъ: бг҃ъ и҆зъ тебє̀ ꙗ҆ви́сѧ, и҆ на́съ, дв҃о, спасѐ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ честнѣ́мъ оу҆спе́нїи  твое́мъ: ты́ бо, неискꙋсобра́чнаѧ дв҃о, ѿ землѝ  преста́виласѧ є҆сѝ къ вѣ̑чнымъ ѻ҆би́телемъ, и҆ къ  безконе́чнѣй жи́зни, всѣ̑мъ воспѣва́ющымъ тѧ̀ спасе́нїе  подава́ющаѧ. 
Да возгласѧ́тъ трꙋбы̑ бг҃осло́вѡвъ дне́сь, ѧ҆зы́къ  же многовѣща́нный человѣ́ческїй ны́нѣ да восхва́литъ: да  ѡ҆гласи́тъ же воздꙋ́хъ, безмѣ́рнымъ сїѧ́ѧ свѣ́томъ:  а҆́гг҃ли да пою́тъ пречи́стыѧ дв҃ы оу҆спе́нїе. 
Сосꙋ́дъ подоба́ше и҆збра́нный, пѣ́нїемъ тѝ ве́сь  оу҆дивлѧ́емь, дв҃и́це, и҆схо́денъ, ве́сь ѡ҆свѧще́нъ бг҃ꙋ,  всѣ̑мъ бг҃опрїѧ́тенъ, и҆ се́й и҆́стиннѡ ꙗ҆влѧ́емый, бцⷣе  всепѣ́таѧ. 
И҆́нъ. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Влⷣки бжⷭ҇твенное носѧ̀, бл҃же́нне, подо́бїе,  мѣ́стномꙋ кнѧ́зю а҆́ѵгарю бжⷭ҇твенный вра́чь прише́лъ  є҆сѝ. 
Свѧще́нный ѳѡма̀ тѧ̀ по бжⷭ҇твеннѣмъ сло́ва  вознесе́нїи проповѣ́дника посыла́етъ, премꙋ́дре ѳадде́е,  тре́бꙋющымъ. 
Недꙋ́ги ѿгони́мы, и҆ и҆сцѣлѧ́єма сердца̀ зрѧ̀  а҆́ѵгарь, и҆спо́лнисѧ бжⷭ҇твеннагѡ просвѣще́нїѧ  хода́тайствомъ твои́мъ. 
Бг҃оро́диченъ: 
Воплоще́нно сло́во, сꙋгꙋ́бо дѣ́йство носѧ́ща  родила̀ є҆сѝ, неискꙋсобра́чнаѧ ѻ҆трокови́це, пребы́вши  дв҃а нескве́рнаѧ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. (с. 415) 
Содержи́мь жа́ждею, сла́вне а҆га́пїе бг҃облаже́нне,  хрⷭ҇то́вы любвѐ, ѕло́бꙋ до конца̀ возненави́дѣлъ є҆сѝ,  и҆ крѣ́пкѡ под̾ѧ́лъ є҆сѝ бѡлѣ́зни мꙋ́къ, и҆ копїе́мъ  тѣле́сное оу҆бїе́нїе. 
Разве́рзєннымъ твои̑мъ внꙋ́трєннимъ, ногтьмѝ  стрꙋ́жемь, мꙋ́чениче ѳео́гнїе, позна́лъ є҆сѝ мно́жае,  чи́стѣе и҆ соверше́ннѣе бг҃а всѣ́хъ: къ немꙋ́же возше́лъ  є҆сѝ со сла́вою, страда́льческими блиста́ѧ свѣтлостьмѝ. 
Несꙋмнѣ́нною вѣ́рою, премꙋ́дре вѣ́рне, вше́дъ въ  сꙋди́лище невѣ́рныхъ, бл҃же́нне, неразꙋ́мныхъ сердца̀  оу҆диви́лъ є҆сѝ, внегда̀ сокрꙋша́тисѧ твои̑мъ косте́мъ,  и҆ на оу҆́ды раздроби́тисѧ всемꙋ̀ тѣлесѝ. 
Бг҃оро́диченъ: 
Прама́тере є҆́ѵы ны́нѣ и҆спра́вила є҆сѝ  паде́нїе, ро́ждши и҆зба́вителѧ всѣ́хъ и҆ сп҃са и҆  зижди́телѧ и҆ гдⷭ҇а, бг҃ома́ти, є҆ди́на въ жена́хъ  бл҃гослове́ннаѧ. сегѡ̀ ра́ди тѧ̀ вѣ́рнїи сла́вимъ. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
И҆зъ тебє̀ жи́знь возсїѧ̀, ключѝ дѣ́вства не  рꙋши́вши: ка́кѡ оу҆́бѡ пречⷭ҇тое и҆ живонача́льное твоѐ  тѣ́ло и҆скꙋше́нїѧ сме́рти бы́сть прича́стно; 
Жи́зни бы́вши хра́мъ, жи́знь присносꙋ́щнꙋю  оу҆лꙋчи́ла є҆сѝ: сме́ртїю бо къ животꙋ̀ преминꙋ́ла  є҆сѝ, ꙗ҆́же жи́знь ро́ждши воѷпоста́снꙋю. 
И҆́нъ. І҆рмо́съ: 
І҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ,  мене́ же свѧ́заннаго мре́жами вра́жїими, ꙗ҆́кѡ ѿ тлѝ  ѻ҆́наго, спасѝ. 
Просвѣще́нїе ст҃а́гѡ дх҃а, всели́вшеесѧ въ се́рдце  твоѐ, свѣти́льника мі́рꙋ тѧ̀, ѳадде́е, содѣ́ла и҆́стинна,  ѡ҆мраче́нїе ле́сти разорѧ́юща. 
Носѧ̀ пло́тїю хрⷭ҇то́вы ра̑ны, ѳадде́е,  спаси́тєльныѧ, (с. 416) ꙗ҆́кѡ оу҆краше́нїе всѧ́кїѧ  некрасоты̀, лю́ди и҆зба́вилъ є҆сѝ, мꙋ́дре, и҆ къ ра́дости  взѧ́лсѧ є҆сѝ прекра́снѣй. 
Оу҆́треннее на́мъ ꙗ҆ви́лъ є҆сѝ сл҃нце пра́вды,  сла́вне, показꙋ́ѧ, и҆́мже просвѣти́вшесѧ, сы́нове свѣ́та  мы́сленнагѡ, земноро́днїи, ѳадде́е, бы́хомъ. 
Бг҃оро́диченъ: 
Но́ваго на́мъ млⷣнца породила̀ є҆сѝ, ѻ҆ц҃ꙋ̀  є҆диносꙋ́щна, и҆стлѣ́вшее є҆стество̀ человѣ́ческое къ  пе́рвѣй добро́тѣ, чⷭ҇таѧ, сїѐ па́ки возводѧ́ща. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Водрꙋжє́нїѧ ме́рзскихъ богѡ́въ до конца̀ и҆стни́ла  є҆сѝ, водрꙋзи́вши дꙋ́шꙋ къ бж҃їи неска́заннѣй любвѝ, и҆  была̀ є҆сѝ, страстоте́рпице ва́ссо, а҆́гг҃лѡмъ  є҆диножи́тельна. 
Вели́ки за хрⷭ҇та̀ по́двиги, мч҃нице, прошла̀  є҆сѝ, вели̑ка и҆ ѿ негѡ̀ прїѧ́ла є҆сѝ воздаѧ̑нїѧ:  безсме́ртное бл҃госла́вїе, и҆ черто́гъ бжⷭ҇твенный, и҆ пи́щꙋ  немимотекꙋ́щꙋю. 
Ꙗ҆́коже дре́вле і҆ѡ́нꙋ ѿ глꙋбины̀ мо́рѧ, спасѐ  бг҃ъ тѧ̀ вседѣ́тельною си́лою, прехва́льнаѧ, въ тебѣ̀  чꙋ́дный, и҆ въ совѣ́тѣхъ ст҃ы́хъ всегда̀ прославлѧ́емый. 
Бг҃оро́диченъ: 
Пꙋчи̑ны грѣхѡ́вныѧ и҆ во́лны ѿча́ѧнїѧ  ѡ҆бꙋрева́ютъ мо́й оу҆́мъ: оу҆милосе́рдисѧ, влⷣчце, и҆  рꙋ́кꙋ мѝ прострѝ и҆ спаси́ мѧ, сп҃са ро́ждшаѧ. 
Конда́къ пра́здника, гла́съ в҃: 
Въ моли́твахъ неꙋсыпа́ющꙋю бцⷣꙋ, и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ мт҃рь,  къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: 
Ѡ҆градѝ моѧ̑ помышлє́нїѧ, хрⷭ҇тѐ мо́й, и҆́бо  стѣ́нꙋ мі́ра (с. 417) воспѣ́ти дерза́ю, чи́стꙋю мт҃рь  твою̀: на столпѣ̀ глагѡ́лъ оу҆крѣпи́ мѧ, и҆ въ тѧ́жкихъ  мы́слехъ застꙋпи́ мѧ: ты́ бо взыва́ющымъ и҆ просѧ́щымъ  вѣ́рою, молє́нїѧ и҆сполнѧ́еши. ты̀ мнѣ̀ оу҆́бѡ да́рꙋй  ѧ҆зы́къ доброрѣ́чивъ, и҆ по́мыслъ непосты́денъ: всѧ́кое бо  бла́го даѧ́нїе ѿ тебє̀ низпосыла́етсѧ, свѣтопода́телю,  во оу҆тро́бꙋ всели́выйсѧ приснодѣ́вственнꙋю. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Ю҆́ношы и҆ дѣ̑вы, дв҃ыѧ же и҆ бг҃ома́тере па́мѧть  чтꙋ́ще, ста́рцы и҆ мона́си, ца́рїе и҆ сꙋдїи̑ по́йте:  ѻ҆тє́цъ на́шихъ гдⷭ҇и и҆ бж҃е, бл҃гослове́нъ є҆сѝ. 
Да вострꙋ́бѧтъ трꙋбо́ю дх҃о́вною го́ры нбⷭ҇ныѧ, да  ра́дꙋютсѧ хо́лми, и҆ да и҆гра́ютъ бжⷭ҇твеннїи а҆пⷭ҇ли:  цр҃и́ца къ сн҃ꙋ преставлѧ́етсѧ, съ ни́мъ ца́рствꙋющи. 
Всесвѧще́нное преставле́нїе, бжⷭ҇твенныѧ твоеѧ̀ и҆  нетлѣ́нныѧ мт҃ре, премі̑рныѧ вы́шнихъ си́лъ совокꙋпѝ  чи́ны, весели́тисѧ съ сꙋ́щими на землѝ тебѣ̀ пою́щими:  бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы благочести́вїи въ вавѷлѡ́нѣ ѻ҆́бразꙋ  злато́мꙋ непоклони́шасѧ, но посредѣ̀ пе́щи ѻ҆́гненныѧ  ѡ҆роша́еми, пѣ́снь воспѣва́хꙋ, глаго́люще: превозноси́мый  ѻ҆тцє́въ и҆ на́шъ бж҃е, бл҃гослове́нъ є҆сѝ. 
Чꙋдеса̀ соверша́ѧ призыва́нїемъ хрⷭ҇та̀,  ꙗ҆́вльшагѡсѧ ве́щїю тѣ́ла, привле́клъ є҆сѝ лю́ди же и҆  гра́ды, прехва́льне, во и҆звѣ́стнꙋю вѣ́рꙋ, зовꙋ́щыѧ:  бл҃гослове́нъ бг҃ъ ѻ҆ц҃ъ на́шихъ. 
Оу҆ста́вилъ є҆сѝ гное́нїе безбо́жїѧ, сла́дкихъ  твои́хъ слове́съ бжⷭ҇твенною со́лїю, и҆ и҆сцѣли́лъ є҆сѝ  сердца̀ стрѣло́ю ѕмїи́ною оу҆ѧ́звєнаѧ, блаже́нне,  а҆пⷭ҇ле, бл҃гослове́нъ є҆сѝ, вопїѧ̀, бж҃е ѻ҆тє́цъ  на́шихъ. (с. 418) 
Взѧ́тсѧ къ высотѣ̀ видѣ́нїѧ, и҆спо́лнивсѧ, ѽ  ѳадде́е, бжⷭ҇твеннагѡ дх҃а, и҆ спаси́тельнымъ сло́вомъ  бжⷭ҇твеннѣ ѡ҆богати́лсѧ є҆сѝ, и҆ лю́ди вопи́ти наꙋчи́лъ  є҆сѝ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Нра́вомъ мои́мъ поползнꙋ́всѧ, и҆ дѣѧ̑нїи  неподо́бными ѡ҆бложе́нъ, къ тебѣ̀ прибѣга́ю, помози́ ми,  влⷣчце, покаѧ́нїѧ ѻ҆́бразы подаю́щи смире́ннѣй мое́й  дꙋшѝ, да прославлѧ́ю тѧ̀. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Си́лою бжⷭ҇твенною пла́мень ѻ҆гнѧ̀ проше́дши,  мч҃нице, неѡпали́ма, ѻ҆гне́мъ твои́хъ крове́й, ꙗ҆́кѡ  ве́щь, пре́лесть, вопїю́щи, попали́ла є҆сѝ: ѻ҆тє́цъ  на́шихъ бж҃е, бл҃гослове́нъ є҆сѝ. 
И҆́же львѡ́въ свѧза́вый стремлє́нїѧ въ ро́вѣ,  спаса́ѧ твоего̀ данїи́ла, невреди́мꙋ показа́лъ є҆сѝ  ѕвѣрьмѝ страстоте́рпицꙋ, пою́щꙋю тѝ, влⷣко: ѻ҆тє́цъ  на́шихъ бж҃е, бл҃гослове́нъ є҆сѝ. 
Свѣ́тлыми лꙋча́ми крⷭ҇та̀ ѡ҆сїѧ́ема, ва́ссо  сла́внаѧ, тмꙋ̀ пре́лести невре́днѡ преминꙋ́ла є҆сѝ, и҆ къ  свѣ́тꙋ и҆зшла̀ є҆сѝ, вопїю́щи: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Расто́ргни многоплетє́нныѧ мои́хъ согрѣше́нїй  плени́цы, бг҃оневѣ́сто, взе́млющаго мі́ра грѣ́хъ, бг҃а  па́че сло́ва ро́ждши, бл҃гослове́ннаѧ чⷭ҇таѧ, при́снѡ  препросла́вленнаѧ. 
Пѣ́снь и҃. І҆рмо́съ: 
Ѿтроки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. (с. 419) 
Па́мѧть твою̀, чⷭ҇таѧ дв҃о, нача̑ла же и҆ вла̑сти,  и҆ си̑лы, а҆́гг҃ли, а҆рха́гг҃ли, прⷭ҇то́ли, гдⷭ҇ьства,  херꙋві́ми сла́вѧтъ, и҆ стра́шнїи серафі́ми: человѣ́ческїй  же ро́дъ пое́мъ и҆ превозно́симъ во всѧ̑ вѣ́ки. 
И҆́же стра́ннѡ всели́выйсѧ, бцⷣе, въ чи́стое чре́во  твоѐ воплоща́емь, се́й всесщ҃е́нный дх҃ъ тво́й прїе́мъ,  оу҆ себє̀ оу҆поко́и: ꙗ҆́кѡ должни́къ сн҃ъ. тѣ́мже тѧ̀  пое́мъ, дв҃о, и҆ превозно́симъ во всѧ̑ вѣ́ки. 
Ѽ вы́ше оу҆ма̀ чꙋде́съ приснодв҃ы же и҆  бг҃ома́тере. во гро́бъ бо все́льшисѧ, показа̀ ра́й, є҆мꙋ́же  предстоѧ́ще дне́сь, ра́дꙋющесѧ пое́мъ: гдⷭ҇а по́йте дѣла̀,  и҆ превозноси́те є҆го̀ во всѧ̑ вѣ́ки. 
И҆́нъ. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Не́бо ꙗ҆ви́лсѧ є҆сѝ, сла́вꙋ повѣ́даѧ бж҃їю,  ѳадде́е, и҆ ꙗ҆зы́кѡвъ бы́лъ є҆сѝ просвѣще́нїе, къ  вѣ́рѣ бжⷭ҇твеннѣй возводѧ̀ те́плѣ вопїю́щихъ: по́йте  гдⷭ҇а, и҆ превозноси́те є҆го̀ во вѣ́ки. 
Крѣ́пость немощны̑мъ, и҆ слѣпы̑мъ прозрѣ́нїе, и҆  хромы̑мъ бл҃готече́нїе, бл҃же́нне, подаѧ̀, дꙋхо́вною си́лою,  гра́да є҆де́сскагѡ свѣти́льникъ бы́лъ є҆сѝ, при́снѡ  вѣ́рнѡ тѧ̀, ѳадде́е, хва́лѧщагѡ. 
И҆́же бога́тствомъ чꙋде́съ, невѣ́ренъ ꙗ҆зы́къ въ  вѣ́рꙋ ма́нїемъ бжⷭ҇твеннымъ претвори́вый, и҆ ѿ  і҆́дѡльскїѧ ле́сти спасы́й къ немꙋ̀ притека́ющыѧ, вѣ́рою по  до́лгꙋ сла́витсѧ ѳадде́й. 
Бг҃оро́диченъ: 
Зако́на сѣно́вное преста̀, влⷣчце, тебѣ̀ ро́ждшей  зако́нꙋ да́телѧ, бл҃года́тїю просвѣща́юща вселе́ннꙋю:  є҆го́же при́снѡ молѝ, зако́номъ мѧ̀ побѣжда́ема  грѣхо́внымъ оу҆ще́дрити вско́рѣ. (с. 420) 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
И҆́же на́шею не́мощїю себѐ ѡ҆бложи́вый, твоѐ  немощно́е ꙗ҆́вѣ оу҆крѣпѝ: и҆ тѧ̀ содѣ́ла си́льнѣйшꙋ,  мч҃нице, ѻ҆гнѧ̀, воды̀ и҆ ѕвѣре́й, и҆ мꙋчи́тельныхъ  сосꙋ̑дъ, вѣ́рнѡ вопїю́щꙋю: свѧще́нницы благослови́те,  лю́дїе превозноси́те во всѧ̑ вѣ́ки. 
Ю҆́ношески хра́брствовавше, и҆ мꙋ́жески побѣди́ша  ѻ҆́троцы честні́и сопроти́вныхъ противле́нїе, бжⷭ҇твенный  ѳеогні́й, свѧще́нный а҆га́пїй, кꙋ́пнѡ и҆ пі́стъ, дѣ́ломъ и҆  сло́вомъ показа́вшесѧ, и҆ побѣ̑дныѧ вѣнцы̀ ѿ бг҃а  прїи́мше, того̀ превозно́сѧтъ во всѧ̑ вѣ́ки. 
Ꙗ҆́кѡ ма́слина благопло́дна, ꙗ҆́кѡ многоно́сенъ  вїногра́дъ, лоза́ми тремѝ оу҆правлѧ́емь, съ ни́миже  воздѣ́ла и҆сповѣ́данїѧ гро́зды, вїно̀ свидѣ́нїѧ  и҆сточа́ющи, ва́ссо, веселѧ́щее сердца̀ благоче́стнѡ  вопїю́щихъ: лю́дїе, превозноси́те хрⷭ҇та̀ во вѣ́ки. 
Со безпло́тными чи́ны, съ мꙋ́ченическими во́инствы,  прⷭ҇то́лꙋ предстоѧ́ще бж҃їю прехва́льнїи, и҆ сла́вы и҆  благода́ти и҆ просвѣще́нїѧ и҆спо́лнени, разори́те на́шихъ  согрѣше́нїй мра́къ, вѣ́рою творѧ́щихъ свѣтоно́снꙋю и҆  бжⷭ҇твеннꙋю, и҆спо́лненꙋ дарова́нїй ва́шꙋ и҆зрѧ́днꙋю  па́мѧть. 
Бг҃оро́диченъ: 
И҆́же нб҃са̀ ма́нїемъ, и҆ зе́млю хотѣ́нїемъ, сло́во  ѻ҆́ч҃ее содѣ́лавъ, пречⷭ҇таѧ, и҆ созда́въ человѣ́ка, и҆зъ  тебє̀ ꙗ҆́вѣ прїѧ́тъ пло́ть себѣ̀, назда́ти є҆стество̀  на́ше и҆стлѣ́вшее, и҆ сокрꙋше́нное пре́лестїю ѕмі́ѧ, дв҃о,  є҆ди́ный ми́лостивый. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да (с. 421) торжествꙋ́етъ же безпло́тныхъ  оу҆мѡ́въ є҆стество̀, почита́ющее свѧще́нное преставле́нїе  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе,  чⷭ҇таѧ приснодв҃о. 
Прїиди́те въ сїѡ́нъ, на бжⷭ҇твеннꙋю и҆ тꙋ́чнꙋю го́рꙋ  жива́гѡ бг҃а, возра́дꙋемсѧ, бцⷣꙋ зрѧ́ще: къ ѕѣлѡ́ бо  лꙋ́чшей и҆ бжⷭ҇твеннѣй сѣ́ни, ꙗ҆́кѡ мт҃рь, сїю̀ во ст҃а̑ѧ  ст҃ы́хъ хрⷭ҇то́съ преста́ви. 
Прїиди́те, вѣ́рнїи, ко гро́бꙋ пристꙋ́пимъ бж҃їѧ  мт҃ре, и҆ ѡ҆б̾и́мемъ сердцы̀ и҆ оу҆стна́ми, ѻ҆чесы̀ и҆  лице́мъ чи́стѡ прикаса́ющесѧ, и҆ почерпа́юще и҆сцѣле́нїй  незави̑стныѧ да́ры ѿ и҆сто́чника приснотекꙋ́щагѡ. 
Прїимѝ ѿ на́съ пѣ́снь и҆схо́днꙋю, мт҃и жива́гѡ  бг҃а, и҆ свѣтоно́сною твое́ю и҆ бжⷭ҇твенною ѡ҆сѣнѝ  бл҃года́тїю, во́инствꙋ побѣди́тєльнаѧ, хрⷭ҇толю̑бнымъ  лю́демъ ми́ръ, ѡ҆ставле́нїе пою́щымъ, и҆ дꙋша́мъ спасе́нїе  подаю́щи. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Ви́дѣти ꙗ҆̀же вѣ̑чнаѧ бжⷭ҇твєннаѧ воздаѧ̑нїѧ, и҆  жела́нїй кра́йнихъ ꙗ҆снѣ́йше, бл҃же́нне, приближа́ѧсѧ,  ѳадде́е, красꙋ́йсѧ и҆ ликꙋ́й. 
Ꙗ҆́кѡ ке́дръ, ꙗ҆́кѡ вели́къ кѷпарі́съ, сла́вне  ѳадде́е, добродѣ́тельми возне́слсѧ є҆сѝ, благоꙋха́ѧ  сердца̀ восхвалѧ́ющихъ тѧ̀. 
Совокꙋ́пльсѧ, бл҃же́нне, а҆пⷭ҇лѡмъ и҆ мч҃никѡмъ, и҆  безплѡ́тнымъ ликѡ́мъ веселѧ́сѧ: съ ни́миже молѝ спастѝ тѧ̀  чтꙋ́щыѧ. 
Па́мѧть твоѧ̀ бога́тнымъ сїѧ́нїемъ дарова́нїй  вѣ́рныхъ мы̑сли просвѣща́ющи, восхвали́ти тѧ̀, ѳадде́е,  всѣ́хъ понꙋжда́етъ. 
Бг҃оро́диченъ: 
Благолюби́ваѧ дв҃о, ѡ҆ѕло́бленнꙋю грѣхмѝ дꙋ́шꙋ  мою̀ оу҆блажѝ, ꙗ҆́же пребл҃га́го сло́ва поро́ждши. (с.  422) 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Ви́дѣти жела́ющи, ꙗ҆̀же земно́е ѻ҆́ко вои́стиннꙋ  не ви́дѣ, тѣлє́снаѧ терпѧ́ше болѣ́знєннаѧ мꙋ́жески  сокрꙋшє́нїѧ оу҆дѡ́въ, прехва́льнаѧ, стремле́нїе ѕвѣре́й,  жже́нїе ѻ҆гнѧ̀, мо́рѧ треволне́нїе, невеще́ственнымъ  свѣтозаре́нїемъ оу҆ѧснѧ́ема, всебл҃же́ннаѧ. 
Ꙗ҆́кѡ вои́стиннꙋ свѣтоно́сна и҆ благолѣ́пна,  бг҃оно́сна лꙋна̀ возсїѧ́ла є҆сѝ, бжⷭ҇твеннагѡ ли́ка,  ꙗ҆́коже во ѕвѣзда́хъ свѣтоѧвле́нныхъ приводи́ма  бл҃года́ти, со проше́дшими и҆зъ твоегѡ̀ чре́ва. и҆ ны́нѣ  вселе́ннꙋю невеще́ственнымъ свѣтозаре́нїемъ оу҆ѧснѧ́ете,  блаже́ннїи. 
Оу҆тверди́вше на ка́мени терпѣ́нїѧ мы̑сли  восхожде́нїѧ блаже́ннїи, и҆скꙋшє́нїи многови́дныхъ  наведе́нїй, ꙗ҆́кѡ вои́стиннꙋ неꙋкло́нни ꙗ҆ви́стесѧ, и҆  побѣ́дꙋ по хрⷭ҇тѣ̀ взе́мше, съ си́мъ при́снѡ црⷭ҇твовати  сподо́бистесѧ ра́дꙋющесѧ. 
Ꙗ҆́кѡ вои́стиннꙋ цѣла̀ голꙋби́ца, и҆ го́рлица,  ꙗ҆́же бг҃а возлю́бльши, ла́стовица съ бж҃е́ственными  возлетѣ́вши птєнцы̀, на нб҃сѣ́хъ всели́сѧ, къ держа́вѣ  бжⷭ҇твеннѣй и҆ мы́сленнѣй, зимы̀ оу҆бѣжа́вши, и҆  ловле́нїѧ де́мѡнскагѡ ва́сса: ю҆́же любо́вїю оу҆блажа́емъ. 
Бг҃оро́диченъ: 
Чл҃вѣколю́бца ро́ждши и҆ и҆зба́вителѧ, чꙋ́днаѧ и҆  бл҃голюби́ваѧ влⷣчце, грѣхѡ́въ и҆збавле́нїе мѝ да́ждь  твои́ми моли́твами, и҆ дꙋ́шꙋ мою̀, всечⷭ҇тна́ѧ,  ѡ҆ѕло́бленнꙋю помышлє́нїи, оу҆блажѝ, и҆ покажѝ страсте́й  смертоно́сныхъ свобо́днꙋ, всенепоро́чнаѧ. 
Свѣти́ленъ а҆пⷭ҇ла. Подо́бенъ: Жєны̀ оу҆слы́шите: 
Є҆де́сꙋ пома́занъ бы́въ свѣти́льникъ, ѳадде́е  всемꙋ́дре, въ не́мже проповѣ́далъ є҆сѝ бжⷭ҇твенное  смотре́нїе сло́ва, (с. 423) и҆ мѣстонача́льника а҆́ѵгарѧ,  и҆ и҆̀же съ ни́мъ всѧ̑ просвѣти́въ, слꙋжи́тели показа́лъ  є҆сѝ пресвѣ́тлыѧ трⷪ҇цы, а҆пⷭ҇ле бг҃опроповѣ́дниче. 
Сла́ва, и҆ ны́нѣ, пра́здника: 
Ѽле та̑инъ твои́хъ, чⷭ҇таѧ бг҃ороди́тельнице!  вы́шнѧгѡ бо, дв҃о, прⷭ҇то́лъ стра́шный показа́ласѧ є҆сѝ,  херꙋві̑мъ пребо́льши, на не́мже сѣ́де, ꙗ҆ви́сѧ творе́цъ  тва́ри. къ немꙋ́же и҆ ны́нѣ преста́вльшисѧ, покры́й и҆  снабдѝ мі́ръ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Помина́й прилѣ́жнѡ тѧ̀ молѧ́щыѧ, ꙳ дв҃о бцⷣе, ꙳ и҆  любо́вїю чтꙋ́щыѧ ꙳ свѧще́нное твоѐ оу҆спе́нїе. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ ст҃ы́ни твоеѧ̀. 
Лѣ́ствица къ нб҃сѝ ꙳ гро́бъ пречⷭ҇тыѧ бцⷣы  є҆́сть, ꙳ возводѧ́щаѧ пою́щыѧ ꙳ бжⷭ҇твенное сеѧ̀  оу҆спе́нїе. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Невѣ́стꙋ тѧ̀ бж҃їю, ꙳ вы́шнее црⷭ҇тво, ꙳  и҆збра́нныхъ сла́ва, ꙳ прїе́млетъ, дв҃о, ꙳ къ сн҃ꙋ и҆дꙋ́щꙋю. 
Сла́ва, и҆ ны́нѣ, гла́съ и҆ подо́бенъ то́йже: 
Всѝ нбⷭ҇нїи воспо́йте ли́цы, ꙳ и҆́бо дв҃а мт҃и ꙳  преста́висѧ пресла́внѡ ꙳ ѿ землѝ къ нбⷭ҇нымъ. 
На лїтꙋргі́и, Бл҃жє́нна пра́здника, пѣ́снь з҃  ѻ҆бою̀ канѡ́нѡвъ, со і҆рмосо́мъ на ѕ҃. 
Слꙋ́жба прпⷣбнагѡ ѻ҆тца̀ на́шегѡ а҆вра́мїа,  смоле́нскагѡ чꙋдотво́рца. 
Стїхи̑ры на и҃: пра́здника г҃, и҆ ст҃а́гѡ є҃. Гла́съ  є҃. Поⷣ: Ра́дꙋйсѧ: 
Ꙗ҆ви́сѧ гора̀ оу҆́мнаѧ на́мъ ты̀, прпⷣбне ѻ҆́ч҃е  а҆вра́мїе, на ню́же возше́дъ, бг҃оно́се, ꙗ҆́кѡ на нб҃о,  сла́вне, (с. 424) ꙗ҆́кѡ но́вый мѡѷсе́й, скрижа̑ли ѿ  бг҃а, свѧ́те, хрⷭ҇то́во є҆ѵⷢ҇лїе прїе́мъ, ꙗ҆ви́сѧ ꙗ҆́кѡ  трꙋба̀ наро́чита, всѣ̑мъ возвѣща́ющи концє́мъ,  оу҆твержда́ѧ и҆ просвѣща́ѧ всѣ́хъ дꙋ́шы къ бг҃оразꙋ́мїю,  глаго́лѧ: пока́йтесѧ и҆ ѡ҆брати́тесѧ: оу҆же́ бо прибли́жисѧ  де́нь гдⷭ҇ень сꙋ́дный и҆ гро́зный, хрⷭ҇тꙋ̀ бг҃ꙋ безпреста́ни  моли́тесѧ, дарова́ти дꙋша́мъ на́шымъ ве́лїю ми́лость. 
Ꙗ҆ви́сѧ, преподо́бне ѻ҆́ч҃е, лѣ́ствица высо́каѧ  добродѣ́тели дꙋхо́вныѧ, бл҃года́ти восхо́дъ: по не́йже  возше́дъ, свѧ́те, зри́ши бжⷭ҇твеннꙋю добро́тꙋ, и҆ сла́вꙋ  бж҃їю, и҆ ст҃ы́хъ а҆́гг҃лъ нбⷭ҇ныхъ ликостоѧ́нїѧ  свѣ́тлости, и҆ гла́съ бг҃олѣ́пныхъ пѣ́нїй наслажда́ѧсѧ,  бл҃же́нне: съ ни́миже пое́ши веселѧ́сѧ ра́достнѡ, бг҃оно́се  а҆вра́мїе, хрⷭ҇тꙋ̀ бг҃ꙋ моли́сѧ, дарова́ти дꙋша́мъ на́шымъ  ве́лїю млⷭ҇ть. 
Ꙗ҆ви́лсѧ є҆сѝ, прпⷣбне ѻ҆́ч҃е, вои́стиннꙋ бж҃їе  возлюбле́нїе, и҆ ѡ҆сщ҃е́нъ ѿ оу҆тро́бы ма́терни, и҆  ст҃и́тель ѿ бг҃а по́сланный къ на́мъ, наставлѧ́ѧ на пꙋ́ть  блгⷣти хрⷭ҇то́ва смире́нїѧ. по немꙋ́же возше́дъ, свѧ́те,  водворѧ́ешисѧ въ свѣ́тлости бл҃же́ннагѡ раѧ̀, и҆дѣ́же  всѣ́хъ ст҃ы́хъ дꙋ́шы ра́дꙋющесѧ веселѧ́тсѧ. съ ни́миже  на́съ помина́й, бг҃оно́се а҆вра́мїе, хрⷭ҇тꙋ̀ бг҃ꙋ молѧ́сѧ,  дарова́ти дꙋша́мъ на́шымъ ве́лїю ми́лость. 
Ра́дꙋйсѧ, по́стническихъ вои́стиннꙋ подвигѡ́въ  благово́нный сосꙋ́де, крⷭ҇тъ на ра́мꙋ оу҆́бѡ взе́мъ, и҆  влⷣцѣ хрⷭ҇тꙋ̀ себѐ, пребл҃же́нне, возложи́въ, пло́ти  попра́лъ є҆сѝ до́лꙋ влекꙋ́щее мꙋдрова́нїе, добродѣ́тельми  же дꙋ́шꙋ просвѣти́лъ є҆сѝ, и҆ къ бжⷭ҇твенномꙋ впери́лсѧ  є҆сѝ жела́нїю. тѣ́мже всест҃ꙋ́ю твою̀ ѡ҆крꙋжи́вше ра́кꙋ,  прехва́льне а҆вра́мїе, бжⷭ҇твеннагѡ чл҃вѣколю́бїѧ про́симъ,  полꙋчи́ти твои́ми моли́твами, и҆ мі́рꙋ дарова́ти ве́лїю  ми́лость. 
Оу҆́гль бг҃осїѧ́ненъ, ѻ҆гню̀ прибли́живсѧ,  бг҃оно́се, дх҃а, (с. 425) показа́лсѧ є҆сѝ въ мі́рѣ,  а҆вра́мїе, просвѣща́ѧ дꙋ́шы на́шѧ, вѣ́рнѡ, бг҃омꙋ́дре,  пристꙋпа́ющихъ къ тебѣ̀ къ свѣ́тꙋ наставлѧ́ѧ тѣ́хъ  невече́рнемꙋ, преподо́бне, ѡ҆роша́емꙋ свы́ше бжⷭ҇твенною  благода́тїю. тѣ́мже и҆ побѣ́ды тебѣ̀ проѧвле́ннѡ дарова̀  вѣне́цъ, бл҃же́нне, пра́вды смотри́тель хрⷭ҇то́съ: є҆го́же  молѝ, дꙋша́мъ на́шымъ дарова́ти ве́лїю ми́лость. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ а҆вра́мїе: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, пра́здника. Вхо́дъ. Прокі́менъ днѐ. Та́же  парємїѝ, сегѡ̀ мѣ́сѧца въ г҃ де́нь. На стїхо́внѣ  стїхи̑ры, пра́здника. Та́же ст҃а́гѡ самогла́сенъ, гла́съ  а҃. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Лѣ́ствица нб҃сѝ подо́бна, ꙗ҆́вѣ житїѐ твоѐ,  бг҃омꙋ́дре, бы́сть, є҆́юже на высотꙋ̀ возвы́сивсѧ дне́сь,  влⷣцѣ хрⷭ҇тꙋ̀ бесѣ́довати, бл҃же́нне, сподо́билсѧ є҆сѝ.  оу҆́мъ просвѣ́щь та́мѡ сꙋ́щими сїѧ́ньми, лꙋча́ми же тогѡ̀  просвѣща́емь, ра́внѡ а҆́гг҃лѡмъ прїѧ́лъ є҆сѝ свѣ́тлость.  є҆мꙋ́же ны́нѣ предстоѧ̀, моли́сѧ, прпⷣбне, творѧ́щымъ  бжⷭ҇твеннꙋю и҆ свѧще́ннꙋю па́мѧть твою̀ съ тобо́ю  предста́ти, и҆ мі́рꙋ да́ти ве́лїю ми́лость. 
Сла́ва, гла́съ и҃: 
Прїиди́те, всеꙋсе́рднѡ всѝ бг҃олюби́вїи лю́дїе,  соше́дшесѧ похва́лимъ честно́е прпⷣбнагѡ ѻ҆тца̀  оу҆спе́нїе: се́й бо ѿ ю҆́ности возлю́бленъ, и҆ ѿ  оу҆тро́бы ма́терни ѡ҆ст҃и́сѧ бг҃ꙋ, и҆ тогѡ̀ стопа́мъ  послѣ́довати и҆зво́лилъ є҆́сть, тѣ́мже мо́лимъ того̀,  хрⷭ҇та̀ бг҃а моли́ти непреста́ннѡ ѡ҆ ста́дѣ свое́мъ, и҆  оу҆мири́ти мі́ръ, и҆ спастѝ дꙋ́шы на́шѧ. (с. 426) 
Тропа́рь, гла́съ и҃: 
Дне́сь возсїѧ̀ на́мъ па́мѧть твоѧ̀, сла́вне, ꙗ҆́кѡ  со́лнце, свѣтоза́рнѡ лꙋча́ми ѡ҆зарѧ́ющаѧ мі́ръ, и҆ тмꙋ̀  но́щи ѕлы́хъ дꙋхѡ́въ ѿ на́съ ѿгонѧ́ющаѧ. дне́сь нбⷭ҇ныѧ  си̑лы ст҃ы́хъ а҆́гг҃лъ и҆ дꙋ́шы пра́ведныхъ мы́сленнѡ  торжествꙋ́ютъ, ра́дꙋющесѧ. дне́сь и҆ мы̀ грѣ́шнїи  припа́дающе мо́лимсѧ: ѻ҆́ч҃е прпⷣбне а҆вра́мїе, хрⷭ҇та̀  бг҃а молѝ непреста́ннѡ, спастѝ гра́дъ и҆ лю́ди, любе́знѡ  тебѐ почита́ющыѧ. 
Сла́ва, и҆ ны́нѣ, пра́здника. 
На оу҆́трени, по а҃-й стїхоло́гїи сѣда́ленъ, гла́съ  а҃. 
Подо́бенъ: Ли́къ а҆́гг҃льскїй: 
Житїѐ на землѝ благоче́стнѡ сконча́въ, прїѧ́телище  чистоты̀ и҆ дх҃а ꙗ҆ви́лсѧ є҆сѝ, просвѣща́ѧ къ тебѣ̀  вѣ́рою притека́ющыѧ, бл҃же́нне. тѣ́мже молѝ твоего̀  влⷣкꙋ хрⷭ҇та̀ бг҃а, просвѣти́ти дꙋ́шы на́шѧ,  воспѣва́ющихъ тѧ̀, а҆вра́мїе бг҃омꙋ́дре ѻ҆́ч҃е на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Всѣ́хъ творца̀ и҆ гдⷭ҇а и҆ зижди́телѧ,  всенепоро́чнаѧ, чⷭ҇таѧ, дх҃омъ бжⷭ҇твеннымъ въ ложесна́хъ  заче́нши, безъ и҆стлѣ́нїѧ родила̀ є҆сѝ, є҆го́же  сла́вѧще, тѧ̀ воспѣва́емъ, дв҃о, ꙗ҆́кѡ пала́тꙋ всѣ́хъ  цр҃ѧ̀ и҆ мі́рови спасе́нїе. 
По в҃-й стїхоло́гїи сѣда́ленъ, гла́съ д҃. Поⷣ:  Ꙗ҆ви́лсѧ є҆сѝ дне́сь: 
Возсїѧ́въ ꙗ҆́кѡ со́лнце, зари̑ ѡ҆блиста́еши,  прпⷣбне, всемꙋ̀ мі́рꙋ и҆здале́ча оу҆че́нїй твои́хъ,  чꙋ́дный а҆вра́мїе свѣтоно́сче, прпⷣбныхъ похвало̀. 
Два́жды. 
Сла́ва, и҆ ны́нѣ, бг҃оро́диченъ: 
Въ кро́въ тво́й, пречⷭ҇таѧ дв҃о, прибѣга́ющихъ  на́съ мольбꙋ̀ прїе́мши, не преста́й молѧ́щи чл҃вѣколю́бца,  спастѝ рабы̑ твоѧ̑. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Ѿ оу҆тро́бы ѡ҆свѧти́лсѧ є҆сѝ ꙗ҆́кѡ вои́стиннꙋ,  свѧще́нне (с. 427) а҆вра́мїе, и҆ на землѝ ꙗ҆́кѡ а҆́гг҃лъ  пожи́лъ є҆сѝ: пло́ть бо оу҆мертви́въ воздержа́нїемъ,  трⷪ҇цы оу҆го́дникъ показа́лсѧ є҆сѝ, бл҃же́нне. тѣ́мже и҆  къ ре́вности бжⷭ҇твеннагѡ твоегѡ̀ житїѧ̀, ли́ки совокꙋпи́лъ  є҆сѝ мона́шествꙋющихъ, сла́вне, бг҃оно́се ѻ҆́ч҃е на́шъ,  молѝ хрⷭ҇та̀ бг҃а, согрѣше́нїй ѡ҆ставле́нїе пода́ти  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Степє́нна, а҃ а҆нтїфѡ́нъ д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, дє́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ  поро́ка поревнова́лъ є҆сѝ: дерзнове́нїе и҆мѣ́ѧ ко хрⷭ҇тꙋ̀  бг҃ꙋ, ми́ръ и҆спросѝ дꙋша́мъ на́шымъ. 
Канѡ́нъ пра́здника со і҆рмосо́мъ на ѕ҃: и҆ прпⷣбнагѡ  на и҃. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Ꙗ҆́кѡ возсїѧ́въ всѣ̑мъ концє́мъ, хрⷭ҇тѐ,  пра́ведное сл҃нце, (с. 428) пречⷭ҇тыѧ твоеѧ̀ мт҃ре  мольба́ми, покаѧ́нїе и҆ оу҆миле́нїе и҆ сле́зы да́ждь мѝ,  бж҃е, и҆ моле́нїемъ прпⷣбнагѡ спаси́ мѧ. 
А҆́гг҃льскїѧ безплѡ́тныѧ чи́ны приво́димъ тѝ,  хрⷭ҇тѐ, на моле́нїе, си́хъ мольба́ми и҆зба́ви и҆ сохранѝ  ста́до твоѐ, бл҃же, ѿ всѣ́хъ бѣ́дъ: и҆ моли́твами  прпⷣбнагѡ спаси́ мѧ. 
Съ ли́ки прⷪ҇рѡ́къ и҆ а҆пⷭ҇лъ, и҆ мꙋ́чєникъ, и҆  ст҃и́телей и҆ прпⷣбныхъ, и҆ со всѣ́ми ст҃ы́ми молѝ,  свѧ́те ѻ҆́ч҃е, молѧ́щымсѧ тебѣ̀ прилѣ́жнѡ, и҆зба́витисѧ  ѿ всѧ́кїѧ бѣды̀, и҆ спасти́ ны. 
Бг҃оро́диченъ: 
Всѝ мо́лимъ тѧ̀ прилѣ́жнѡ, гпⷭ҇жѐ дв҃о мт҃и  ст҃а́ѧ, и҆збавле́нїе ѿ всѣ́хъ бѣ́дъ пода́ждь на́мъ,  молѧ́щисѧ прилѣ́жнѡ сн҃ꙋ и҆ бг҃ꙋ, поми́ловати же и҆ спасти́  ны. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Моле́нїѧ послꙋ́шавъ, гдⷭ҇и, и҆ногда̀ а҆́нны, пода́лъ  є҆сѝ прⷪ҇ро́ка, и҆ тебѣ̀ ѿдадѐ слꙋжи́телѧ: та́кѡ и҆  на́ше оу҆слы́ши моле́нїе, моли́твами прпⷣбнагѡ, и҆ спаси́  ны. 
Прїимѝ ѿ дꙋшѝ молѧ́щыѧсѧ тебѣ̀, хрⷭ҇тѐ, и҆  да́ждь на́мъ по́мощь твою̀ свы́ше, ꙗ҆́кѡ и҆ногда̀  оу҆ч҃никѡ́мъ твои̑мъ, хрⷭ҇тѐ, на мо́ри, и҆ ѿ бѣ́дъ  и҆зба́ви на́съ моле́нїемъ прпⷣбнагѡ. 
Моли́сѧ прилѣ́жнѡ за ны̀, и҆збавле́нїе пода́ти,  ѻ҆́ч҃е а҆вра́мїе, ѿ всѣ́хъ бѣ́дъ, ꙗ҆̀же на ны̀  прихо́дѧтъ, оу҆скорѝ, свѧ́те, на по́мощь на́шꙋ. 
Бг҃оро́диченъ: 
Бж҃їѧ рождества̀ твоегѡ̀, чⷭ҇таѧ, всѧ́ка сꙋщества̀  чи́нъ прехо́дитъ чꙋдесы̀: бг҃а бо па́че є҆стества̀ зачала̀  є҆сѝ во чре́вѣ, и҆ ро́ждши пребыва́еши приснодв҃а. 
Конда́къ и҆ і҆́косъ пра́здника, и҆ сѣда́ленъ ст҃а́гѡ,  гла́съ д҃. 
Подо́бенъ: Оу҆диви́сѧ і҆ѡ́сифъ: 
Оу҆диви́сѧ, прпⷣбне и҆ бг҃оно́се а҆вра́мїе, во  все́мъ мі́рѣ (с. 429) житїѐ твоѐ, ꙗ҆́кѡ ѿ оу҆тро́бы  ма́терни воззва́нъ бы́лъ є҆сѝ, свѧ́те, ꙗ҆́кѡ самꙋи́лъ  сла́вне. веселѧ́тсѧ цр҃кви хрⷭ҇то́вы, и҆ ра́дꙋютсѧ мона́хѡвъ  стада̀ и҆ ве́сь мі́ръ пра́зднꙋетъ, хрⷭ҇тꙋ̀ бг҃ꙋ молѧ́щесѧ  прилѣ́жнѡ: гдⷭ҇и, спасѝ гра́дъ и҆ лю́ди, моли́твами  влⷣчцы, и҆ прпⷣбнагѡ ра́ди поми́лꙋй на́съ. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Хрⷭ҇то́въ слꙋга̀ вои́стиннꙋ ꙗ҆ви́лсѧ є҆сѝ,  свѧ́те, ꙗ҆́кѡ ѿ оу҆тро́бы ма́терни ѡ҆свѧти́всѧ бг҃ꙋ,  ꙗ҆́кѡ же́ртва прине́слсѧ є҆сѝ честна̀ гдⷭ҇еви, ѿ  со́вѣсти чи́сты молѧ́сѧ є҆мꙋ̀. 
Вои́стиннꙋ хрⷭ҇то́въ слꙋга̀ бы́лъ є҆сѝ, ѻ҆́ч҃е  а҆вра́мїе, ꙗ҆́кѡ прⷪ҇рѡ́къ и҆ а҆пⷭ҇тѡлъ, ст҃и́телей и҆  прпⷣбныхъ всѣ́хъ подража́тель бы́въ, напоѧ́ѧ бл҃года́ти  оу҆миле́нїѧ сердца̀ на̑ша. 
Вои́стиннꙋ хрⷭ҇то́съ бг҃ъ на́шъ показа́ тѧ въ  напа́стехъ ти́хое приста́нище, свѧ́те, и҆ забра́ло,  сирота́мъ же всѣ̑мъ оу҆тѣше́нїе. 
Бг҃оро́диченъ: 
Неизглаго́ланно и҆ непостижи́мо є҆́сть твоегѡ̀,  бцⷣе, бг҃олѣ́пнагѡ вои́стиннꙋ ржⷭ҇тва̀ та́инство, нбⷭ҇нымъ  и҆ земны̑мъ: и҆́мже всѝ вѣ́рнїи спа́сшесѧ, тѧ̀ хва́лимъ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Оу҆́треневалъ є҆сѝ къ бг҃ꙋ ѿ ю҆́ности,  блаже́нне ѻ҆́ч҃е а҆вра́мїе, ꙗ҆́кѡ славі́й мꙋ́дре  сладкоглаго́ливъ, ꙗ҆́кѡ ла́стовица многогла́сна, свѧ́те,  приносѧ̀ моли́твꙋ бг҃ꙋ. 
Оу҆краси́лсѧ є҆сѝ свѧщеннолѣ́пнѡ, бг҃оно́се  ѻ҆́ч҃е а҆вра́мїе, і҆ере́йскою лѣ́потою, ꙗ҆́кѡ и҆ а҆арѡ́нъ  и҆ самꙋи́лъ, бг҃олѣ́пнѡ по всѧ̑ дни̑ слꙋжѧ̀ бг҃ꙋ, и҆  молѧ́сѧ є҆мꙋ̀. (с. 430) 
Вои́стиннꙋ ѿ оу҆тро́бы позна́нъ бы́лъ є҆сѝ,  ѻ҆́ч҃е, ѿ бг҃а вѣ́ренъ слꙋжи́тель: при́званъ же бы́въ,  ꙗ҆́кѡ дрꙋгі́й проро́къ, свѧ́те, дх҃омъ бж҃їимъ, оу҆чи́лъ  є҆сѝ лю́ди бг҃оразꙋ́мїю. 
Бг҃оро́диченъ: 
Бцⷣꙋ тѧ̀ ѿ дꙋшѝ, влⷣчце мі́рꙋ бл҃га́ѧ,  и҆сповѣ́дающыѧ спаса́й: тѧ́ бо застꙋпле́нїе и҆́мамы  вои́стиннꙋ, всечⷭ҇таѧ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Жите́йскагѡ, бл҃же́нне, оу҆бѣжа́въ ѕла́гѡ  волне́нїѧ, въ тишинꙋ̀ доше́дъ бж҃їѧ поко́ѧ и҆ наслажде́нїѧ,  моли́сѧ пода́ти и҆ на́мъ ѡ҆ хрⷭ҇тѣ̀ тогѡ̀ наслажде́нїѧ. 
Бꙋ́рно приста́нище потоплѧ́етъ мѧ̀, пода́ждь мѝ  рꙋ́кꙋ твою̀, влⷣко гдⷭ҇и, ꙗ҆́кѡ и҆ногда̀ петрꙋ̀  оу҆топа́ющꙋ, и҆ спаси́ мѧ во ѡ҆ти́шїе твоѐ прпⷣбнагѡ  а҆вра́мїа моле́нїемъ. 
Помоли́сѧ прилѣ́жнѡ за ны̀, ѻ҆́ч҃е прпⷣбне  а҆вра́мїе, къ бг҃ꙋ, и҆зба́витисѧ вско́рѣ ѿ всѣ́хъ бѣ́дъ  же и҆ скорбе́й, и҆ пода́ти ми́ръ и҆ спасе́нїе. 
Бг҃оро́диченъ: 
Пречⷭ҇таѧ влⷣчце, ро́ждши зємны́мъ прави́телѧ и҆  гдⷭ҇а, похоте́й мѝ ѕлолю́тое оу҆кротѝ смꙋще́нїе, и҆  тишинꙋ̀ пода́ждь се́рдцꙋ моемꙋ̀. 
Конда́къ, гла́съ г҃. Подо́бенъ: Дв҃а дне́сь: 
Возсїѧ̀, гдⷭ҇и, гра́дꙋ твоемꙋ̀, па́мѧть твоегѡ̀  оу҆го́дника, ꙗ҆́кѡ свѣ́тлое со́лнце, ра́достнѡ всѣ́хъ  ꙗ҆́кѡ лꙋча́ми ѡ҆зарѧ́ющи, па́че же моли̑твы пречⷭ҇тыѧ  твоеѧ̀ мт҃ре, ѿ всѣ́хъ бѣ́дъ и҆збавлѧ́ютъ на́съ, и҆  оу҆пражднѧ́ютъ ва̑рварскаѧ шата̑нїѧ. тѣ́мъ мы̀, лю́дїе  твоѝ, и҆ гра́дъ на́шъ, вельмѝ хва́лимсѧ, и҆ спаса́емсѧ  моли́твами твоегѡ̀ оу҆го́дника а҆вра́мїа, прпⷣбнагѡ  ѻ҆тца̀. 
І҆́косъ: 
Оу҆ѧсни́ ми ѧ҆зы́къ, и҆ оу҆крѣпи́ ми оу҆́мъ,  хрⷭ҇тѐ бж҃е, (с. 431) моли́твами пречⷭ҇тыѧ твоеѧ̀ мт҃ре.  ѧ҆зы́къ мѝ бла́гъ глаго́лати пода́ждь на похвалꙋ̀, и҆ на  оу҆моле́нїе твоегѡ̀ оу҆го́дника. свѣщꙋ̀ дꙋшѝ моеѧ̀  оу҆ны́лꙋю, ю҆́же воздрема́всѧ оу҆гаси́хъ, моли́твами  прпⷣбнагѡ а҆вра́мїа возжзѝ, и҆ не ѿлꙋчѝ менѐ, хрⷭ҇тѐ,  многосогрѣ́шша, ли́ка прпⷣбныхъ твои́хъ. всѐ оу҆́бѡ  оу҆пова́нїе къ тебѣ̀ возлага́ю: ты́ бо и҆ гра́дъ  сохранѧ́еши моли́твами прпⷣбнагѡ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Халде́йскꙋю ѡ҆роси́въ ѻ҆трокѡ́въ пе́щь, и҆ прело́жъ  на хла́дъ, на ны̀ и҆ноплемє́нникъ нападе́нїе, хрⷭ҇тѐ,  погꙋбѝ, моле́нїемъ прпⷣбнагѡ а҆вра́мїа, пою́ща:  бл҃гослове́нъ бг҃ъ ѻ҆тє́цъ на́шихъ. 
Прⷪ҇ро́кꙋ данїи́лꙋ, влⷣко хрⷭ҇тѐ, и҆ногда̀ ди́вїѧ  ѕвѣ́ри оу҆кроти́лъ є҆сѝ, ѡ҆бꙋзда́въ: та́коже и҆ ны́нѣ  всѣ́хъ проти́вныхъ на ны̀ стремлє́нїѧ оу҆кротѝ, и҆  ѡ҆бꙋзда́й моле́нїемъ, бж҃е, прпⷣбнагѡ а҆вра́мїа. 
Є҆гда̀ прїи́деши, бж҃е, сꙋди́ти на зе́млю, хрⷭ҇тѐ  цр҃ю̀, со а҆́гг҃льскими си́лами, тогда̀, ми́лостиве, пощади́  ны пою́щыѧ, моли́твами прпⷣбнагѡ а҆вра́мїа: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Тобо́ю на́мъ, дв҃о, свѣ́тъ возсїѧ̀ тє́мнымъ и҆  ѿпꙋще́нїе, ты́ бо родила̀ є҆сѝ зижди́телѧ всѣ́хъ бг҃а:  є҆го́же молѝ, пречⷭ҇таѧ приснодв҃о, посла́ти вѣ̑рнымъ  ве́лїю ми́лость. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. 
Ꙗ҆ви́сѧ ꙗ҆́кѡ рѣка̀ оу҆́мнаѧ, ѿ оу҆́стъ  бжⷭ҇твеннагѡ раѧ̀ (с. 432) и҆сходѧ́щи, прпⷣбне ѻ҆́ч҃е  а҆вра́мїе, и҆ всѣ́хъ вѣ́рныхъ напаѧ́ѧ дꙋ́шы оу҆миле́нїѧ,  и҆ ѡ҆мыва́ѧ всѣ́хъ скве́рнꙋ, превозносѧ́щихъ хрⷭ҇та̀ во  вѣ́ки. 
Ꙗ҆́кѡ небеса̀ оу҆́мнаѧ, ꙗ҆ви́шасѧ оу҆ста̀ твоѧ̑,  свѧ́те, ѧ҆зы́къ же тво́й, ѻ҆́ч҃е, ꙗ҆́кѡ со́тъ ме́двенный  сладѧ̀, и҆ всѣ́хъ наꙋча́ѧ вопи́ти: гдⷭ҇а по́йте, и҆  превозноси́те є҆го̀ во вѣ́ки. 
Воздѣжѝ рꙋ́цѣ твоѝ ко влⷣцѣ бг҃ꙋ, свѧ́те,  молѝ за ны̀ прилѣ́жнѡ, поми́ловати гра́дъ и҆ лю́ди,  и҆зба́витисѧ гла́да же и҆ трꙋ́са, и҆ наше́ствїѧ  и҆ноплеме́нныхъ, є҆го́же превозно́симъ во вѣ́ки. 
Бг҃оро́диченъ: 
А҆рха́гг҃ла гла́сомъ зове́мъ тѝ, пречⷭ҇таѧ дв҃о  мт҃и: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, а҆́гг҃лѡмъ  и҆ человѣ́кѡмъ заче́нши и҆ ро́ждши гдⷭ҇а. є҆го́же  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ны́нѣ, бл҃же́нне, водворѧ́ешисѧ, и҆ весели́шисѧ со  а҆́гг҃льскими си́лами, прїе́млѧ поко́й проти́вꙋ трꙋдѡ́въ,  ѻ҆́ч҃е свѧ́те а҆вра́мїе, и҆ на́съ молѧ́щихсѧ помѧнѝ,  бг҃оно́се, че́стнѡ пра́зднꙋющихъ па́мѧть твою̀, и҆ хрⷭ҇та̀  велича́ющихъ. 
Ны́нѣ собо́ръ ст҃ы́хъ а҆́гг҃лъ, и҆ ли́ки ст҃ы́хъ  а҆пⷭ҇лъ, прⷪ҇рѡ́къ и҆ мꙋ́чєникъ, ст҃и́телей и҆ прпⷣбныхъ:  свѣ́тлѡ торжествꙋ́ютъ ра́дꙋющесѧ, въ па́мѧти твое́й, свѧ́те  ѻ҆́ч҃е а҆вра́мїе. съ ни́миже моли́сѧ, бг҃оно́се, хрⷭ҇тꙋ̀  бг҃ꙋ, всѣ́хъ и҆зба́вити бѣ́дъ, вѣ́рою тѧ̀ блажа́щихъ. 
Прїимѝ, влⷣко хрⷭ҇тѐ цр҃ю̀, моле́нїе ра̑бъ  твои́хъ, и҆ ѡ҆братѝ на ра́дость воздыха́нїе на́ше: мо́литъ  тѧ̀ собо́ръ а҆рха́гг҃лъ, прⷪ҇рѡ́къ и҆ мꙋ́чєникъ, а҆пⷭ҇лъ и҆  ст҃и́тєль, и҆ (с. 433) прпⷣбный а҆вра́мїй, є҆гда̀  прїи́деши сꙋди́ти всемꙋ̀ мі́рꙋ, тогда̀ спасѝ и҆ поми́лꙋй  велича́ющыѧ тѧ̀. 
Бг҃оро́диченъ: 
Досто́йнѡ тѧ̀ оу҆блажа́емъ вои́стиннꙋ и҆  велича́емъ, пречⷭ҇таѧ дв҃о, мт҃и хрⷭ҇та̀ бг҃а. ты́ бо є҆сѝ  небе́сныхъ си́лъ ра́дость, и҆ всѣ́хъ ст҃ы́хъ добро́та и҆  оу҆краше́нїе, хрⷭ҇тїа́нъ прибѣ́жище и҆ стѣна̀, грѣ́шныхъ  пꙋ́ть, и҆ порꙋ́чница тебѐ велича́ющихъ. 
Свѣти́ленъ. Подо́бенъ: Жєны̀ оу҆слы́шите: 
Мїрско́е пристра́стїе ѡ҆ста́вль, и҆ бога́тство  мимотекꙋ́щее, и҆ крⷭ҇тъ тво́й взе́мь, ѻ҆́ч҃е, хрⷭ҇то́ви,  а҆вра́мїе, оу҆се́рднѡ послѣ́довалъ є҆сѝ: по́стнически же  оу҆мертви́лъ є҆сѝ стра̑сти, и҆ къ безстра́стїю прите́клъ  є҆сѝ, и҆ мо́лишисѧ ѡ҆ на́съ, бг҃оно́се. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры на ѕ҃, пра́здника г҃. и҆  ст҃а́гѡ г҃, гла́съ ѕ҃. Подо́бенъ: Всѐ ѿло́жше: 
Всѐ оу҆пова́нїе ко гдⷭ҇ꙋ возло́жь, ꙳ всѣ́мъ  серде́чнымъ жела́нїемъ ꙳ горѧ̀ къ бг҃ꙋ, прпⷣбне, ꙳ ꙗ҆́кѡ  ѕвѣзда̀ свѣ́тлаѧ на восто́цѣ, ꙳ всѣ̑мъ возсїѧ́лъ є҆сѝ,  свѧ́те. ꙳ возра́дꙋйтесѧ и҆ возвесели́тесѧ мона́хѡмъ со́нмы,  ꙳ торжествꙋ́юще воспое́мъ ꙳ свѣ́тлѡ въ па́мѧть є҆гѡ̀: ꙳  хрⷭ҇тꙋ̀ є҆ди́номꙋ бг҃ꙋ, ꙳ со дерзнове́нїемъ моли́сѧ ꙳ ѡ҆  дꙋша́хъ на́шихъ. 
Два́жды. 
Ве́сь ѿ ю҆́ности ꙳ прибли́жилсѧ є҆сѝ гдⷭ҇еви, ꙳  прпⷣбне ѻ҆́ч҃е а҆вра́мїе, ꙳ все́ю дꙋше́ю го́рнихъ жела́ѧ,  ꙳ ви̑димаѧ и҆ земна̑ѧ, свѧ́те, возненави́дѣвъ, ꙳ хрⷭ҇та̀  є҆ди́наго возлюби́лъ є҆сѝ, прехва́льне, ꙳ и҆ тогѡ̀ крⷭ҇тъ  оу҆се́рднѡ тща́сѧ воспрїѧ́ти, ꙳ возслѣ́довалъ є҆сѝ  є҆мꙋ̀, ꙳ не оу҆боѧ́сѧ вра́жїихъ стрѣлѧ́нїй, ꙳ ꙗ҆́кѡ  всѣ́хъ по́мощь и҆мѣ́ѧ бг҃а. ꙳ є҆мꙋ́же со дерзнове́нїемъ  моли́сѧ ꙳ ѡ҆ дꙋша́хъ на́шихъ. (с. 434) 
Сла́ва, гла́съ є҃: 
Прпⷣбне ѻ҆́ч҃е, гла́съ є҆ѵⷢ҇лїа гдⷭ҇нѧ  оу҆слы́шавъ, мі́ръ ѡ҆ста́вилъ є҆сѝ, бога́тство и҆ сла́вꙋ  нивочто́же вмѣни́въ. тѣ́мъ всѣ̑мъ возопи́лъ є҆сѝ:  возлюби́те бг҃а, и҆ ѡ҆брѧ́щете бл҃года́ть вѣ́чнꙋю: ничто́же  предпочти́те па́че любвѐ є҆гѡ̀, да є҆гда̀ прїи́детъ въ  сла́вѣ свое́й, ѡ҆брѧ́щете поко́й со всѣ́ми ст҃ы́ми,  є҆гѡ́же моли́твами, хрⷭ҇тѐ, сохранѝ и҆ спасѝ дꙋ́шы  на́шѧ. 
И҆ ны́нѣ, пра́здника. 
Славосло́вїе вели́кое, и҆ ѿпꙋ́стъ и҆ ча́съ а҃. На  а҃-мъ часѣ̀ тропа́рь пра́здника. Сла́ва, ст҃а́гѡ: И҆  ны́нѣ, бг҃оро́диченъ часѡ́въ. По трист҃о́мъ, конда́къ  пра́здника, и҆ ст҃а́гѡ, премѣнѧ́юще глаго́лемъ. 
На лїтꙋргі́и блажє́нна пра́здника, пѣ́снь з҃-ѧ, на  д҃: и҆ ст҃а́гѡ, пѣ́снь ѕ҃-ѧ, на д҃. Прокі́менъ: Честна̀  предъ гдⷭ҇емъ сме́рть преподо́бныхъ є҆гѡ̀. Сті́хъ: Что̀  возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  гала́тѡмъ, зача́ло сг҃ї. А҆ллилꙋ́їа. Сті́хъ: Блаже́нъ  мꙋ́жъ боѧ́йсѧ гдⷭ҇а: Є҆ѵⷢ҇лїе, лꙋкѝ, зача́ло к҃д.  Прича́стенъ: Въ па́мѧть вѣ́чнꙋю бꙋ́детъ пра́ведникъ: 


(с. 434) 
Мѣ́сѧца тогѡ́же въ к҃в-й де́нь. 
Ст҃а́гѡ мꙋ́ченика а҆гаѳоні́ка, и҆ и҆̀же съ ни́мъ. 
Въ се́й же де́нь пое́тсѧ слꙋ́жба и҆ ст҃а́гѡ лꙋ́ппа. 
На Гдⷭ҇и, воззва́хъ, стїхи̑ры а҆гаѳоні́ка, гла́съ  д҃. 
Подо́бенъ: Да́лъ є҆сѝ зна́менїе: 
Пе́рвꙋю бл҃гость ꙳ и҆ па́че оу҆ма̀ красотꙋ̀ и҆щѧ̀,  а҆гаѳоні́че, ꙳ ра́дꙋѧсѧ поше́лъ є҆сѝ, ꙳ къ предлежа́щымъ  до́блественнѣ подвигѡ́мъ. ꙳ и҆ спле́тсѧ со враго́мъ: ꙳  мꙋ́жески ѡ҆ зе́млю разрази́лъ є҆сѝ, ꙳ и҆ побѣ́ды  свѣ́телъ и҆спле́лъ (с. 435) є҆сѝ вѣне́цъ, ꙳ молѧ̀  чл҃вѣколю́бца ꙳ ѡ҆ воспѣва́ющихъ тѧ̀. 
Мꙋ́дростїю оу҆кра́шенъ, ꙳ сло́во живото́чно  и҆сточи́лъ є҆сѝ, ꙳ ѡ҆браща́ѧ несмы́слєнныѧ: ꙳ ѡ҆блича́ѧ  мꙋчи́телѧ, ꙳ многобо́жїѧ бꙋ́рю оу҆тиша́ѧ, ꙳ оу҆тверди́лъ  є҆сѝ вѣ̑рныѧ ꙳ пребыва́ти въ бж҃їей бл҃года́ти. ꙳ тѣ́мже  лю̑таѧ претерпѣ́въ ѡ҆палє́нїѧ, ꙳ къ вы́шнемꙋ црⷭ҇твꙋ  вѣнцено́сецъ восте́клъ є҆сѝ. 
Кро́вїю ка́плей, ꙳ терпѣли́вагѡ твоегѡ̀ страда́нїѧ,  ꙳ влⷣцѣ предста́лъ є҆сѝ же́ртва благово́нна, ꙳ чи́сто  заколе́нїе, ꙳ благопрїѧ́тенъ да́ръ, свѧще́нно приноше́нїе, ꙳  и҆ свѧще́нїе соверше́нно непоро́чно. ꙳ тѣ́мже моли́твами  твои́ми ꙳ цр҃ко́вное и҆сполне́нїе въ ми́рѣ соблюдѝ, ꙳  страда́льче а҆гаѳоні́че. 
И҆́ны стїхи̑ры ст҃а́гѡ лꙋ́ппа, гла́съ и҆ подо́бенъ  то́йже: 
Лꙋ́ппъ бл҃же́нный ꙳ безбо́жїѧ растопѝ ле́дъ тѧ́жкїй  ꙳ теплото́ю бжⷭ҇твеннаго дх҃а: ꙳ и҆ оу҆сѣ́ченъ бы́въ  мече́мъ, ꙳ и҆сцѣле́нїй стрꙋи̑ и҆сточа́етъ, ꙳ и҆ дꙋ́шы  и҆ста́ѧвшыѧ ѡ҆роша́етъ бл҃года́тїю. ꙳ того̀ восхва́лимъ  ꙗ҆́кѡ моли́твенника на́шего и҆зрѧ́дна, ꙳ и҆ те́пла  застꙋ́пника, ꙳ благоче́стнѡ, мч҃николю́бцы. 
Є҆́ллинскаѧ чти̑лища ꙳ глꙋбинѣ̀ во́дъ пре́далъ  є҆сѝ, ꙳ и҆ безбо́жныхъ оу҆диви́лъ є҆сѝ зрѧ́щихъ  чꙋдеса̀, ꙳ твое́ю, всеблаже́нне, твори̑ма вѣ́рою. ꙳  посредѝ и҆́хъ стоѧ̀, ꙳ ба́ню бжⷭ҇твеннꙋю свы́ше прїѧ́тъ, ꙳  бг҃ꙋ тѧ̀ велича́ющꙋ, ꙗ҆́кѡ присномꙋ́ченика, ꙳ и҆ до́блѧ  а҆дама́нта, ꙳ страстоте́рпче многострада́льне. 
И҆скꙋша́юще посѣщи́ тѧ вразѝ, ꙳ дрꙋ́гъ дрꙋ́га  посѣца́хꙋ, ꙳ и҆ стрѣ́лы пꙋща́юще, ꙳ дрꙋ́гъ дрꙋ́га  оу҆ѧзвлѧ́хꙋ, ꙳ страстоно́сче лꙋ́ппе: ꙳ и҆ прете́рти мнѧ́ще,  дре́вꙋ приложи́ша ꙗ҆́звꙋ, ꙳ ѡ҆мраче́ни, бл҃же́нне, сꙋ́ще: ꙳  соблюда́ше бо тѧ̀ гдⷭ҇и, ꙳ є҆гѡ́же ра́ди пострада́ти  и҆зво́лилъ є҆сѝ, ꙳ моли́твенниче ѡ҆ дꙋша́хъ на́шихъ,  а҆́гг҃лѡвъ собесѣ́дниче. 
Сла́ва, гла́съ а҃. А҆нато́лїево: 
Тезоиме́ннѣ назва́лсѧ є҆сѝ благі́ѧ побѣ́ды (с.  436) тезоимени́тъ, а҆гаѳоні́че многострада́льне:  бжⷭ҇твеннымъ бо жела́нїемъ оу҆ѧзви́всѧ, і҆́дѡльскїѧ ле́сти  и҆ мꙋчи́тельскїѧ ѿве́ргсѧ, къ жи́зни неконча́емѣй  пресла́внѡ преше́лъ є҆сѝ. тѣ́мже въ сла́внѣй твое́й  па́мѧти, дерзнове́нїе и҆мы́й къ бг҃ꙋ, молѝ спасти́сѧ  дꙋша́мъ на́шымъ. 
И҆ ны́нѣ, гла́съ то́йже: 
Подоба́ше самови́дцємъ сло́ва и҆ слꙋга́мъ, и҆  є҆́же по пло́ти мт҃ре є҆гѡ̀ оу҆спе́нїе ви́дѣти,  коне́чное є҆ли́ко на не́й та́инство: ꙗ҆́кѡ да не то́кмѡ  є҆́же ѿ землѝ сп҃сово восхожде́нїе оу҆́зрѧтъ, но и҆  ро́ждшїѧ є҆го̀ преставле́нїю свидѣ́тельствꙋютъ. тѣ́мже  ѿвсю́дꙋ бжⷭ҇твенною си́лою собра́вшесѧ, сїѡ́на достиго́ша,  и҆ на нб҃о и҆дꙋ́щꙋю предсыла́хꙋ, вы́шшꙋю херꙋві̑мъ: є҆́йже  и҆ мы̀ съ ни́ми покланѧ́емсѧ, ꙗ҆́кѡ молѧ́щейсѧ ѡ҆ дꙋша́хъ  на́шихъ. 
На стїхо́внѣ стїхи̑ры пра́здника, гла́съ и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ ꙗ҆́же бг҃а пло́тїю  неискꙋсомꙋ́жнѡ ро́ждши, ꙳ и҆ дв҃а пребы́вши, ꙳ ѿ житїѧ̀  преставлѧ́етсѧ: ꙳ и҆ привре́менныѧ жи́зни ѿходѧ́щи, ꙳ къ  нестарѣ́емѣй преложи́сѧ. ꙳ тѣ́мже стека́ютсѧ на  ѻ҆́блацѣхъ дне́сь, ꙳ хрⷭ҇то́вы оу҆ченицы̀ и҆ а҆пⷭ҇ли, ꙳  къ погребе́нїю є҆ѧ̀. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Дне́сь свѣ́тло торжество̀, ꙳ благопремѣни́мсѧ  всѝ, ꙳ со а҆́гг҃лы сла́вѧще ꙳ честно́е преставле́нїе мт҃ре  бг҃а на́шегѡ: ꙳ ст҃ꙋ́ю бо и҆ свѣтоно́снꙋю дꙋ́шꙋ ꙳ преда́вши  въ рꙋ́цѣ сн҃а, ꙳ съ ни́мъ совокꙋплѧ́етсѧ въ жи́зни  присносꙋ́щнѣй, ꙳ дꙋхо́внѡ всегда̀ молѧ́щи ѡ҆ на́съ  прилѣ́жнѡ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Прїиди́те, мы́сленнѡ, ꙳ предвари́мъ геѳсїма́нїю  честнꙋ́ю, и҆ ст҃ы́й до́мъ сла́внагѡ тѣлесѐ ꙳ мт҃ре бг҃а  на́шегѡ. ꙳ со (с. 437) а҆пⷭ҇лы бл҃гоꙋха́емсѧ, ꙳ и҆ со  а҆́гг҃лы пѣсносло́вимъ: ꙳ є҆ди́на бо бы́сть ра́дость  дне́сь, ꙳ сꙋ́щымъ на землѝ и҆ на нб҃сѝ, ꙳ во оу҆спе́нїи  є҆ѧ̀. 
Сла́ва, гла́съ то́йже. Самогла́сенъ: 
Тезоиме́нно зва́нїе прїе́мъ бл҃ги́хъ сокро́вищъ,  хра́мъ себѐ ѡ҆свѧти́лъ є҆сѝ, мꙋ́чениче а҆гаѳоні́че, за  всѣ́хъ цр҃ѧ̀ въ мꙋ́кахъ зако́ннѡ подви́гсѧ, лю́тагѡ врага̀  низложи́лъ є҆сѝ си́лꙋ, и҆ побѣ́ды взе́мъ по́честь,  вѣнцено́сецъ въ вы́шнихъ бг҃ꙋ предстои́ши: є҆го́же и҆  моли́ти не преста́й ѡ҆ чтꙋ́щихъ тѧ̀, мꙋ́ченикѡвъ  оу҆добре́нїе. 
И҆ ны́нѣ, пра́здника, гла́съ то́йже: 
Оу҆вѣрѧ́ѧ і҆и҃съ сн҃ъ тво́й, бцⷣе, и҆ бг҃ъ на́шъ,  два̀ є҆стєства̀ своѧ̑, ꙗ҆́кѡ оу҆́бѡ человѣ́къ  оу҆мира́етъ, и҆ ꙗ҆́коже бг҃ъ востае́тъ. и҆ тѧ̀, бг҃ома́ти,  зако́номъ є҆стества̀ оу҆мре́ти благоизво́ли, да не  невѣ̑рнымъ привидѣ́нїе мни́тсѧ смотре́нїе. прешла́ бо  є҆сѝ къ нбⷭ҇нѣй странѣ̀, нбⷭ҇наѧ невѣ́сто, ꙗ҆́кѡ ѿ  черто́га селе́нїѧ твоегѡ̀ ѿ землѝ взѧта̀. ѡ҆свѧти́сѧ  воздꙋ́хъ восхожде́нїемъ твои́мъ, ꙗ҆́кѡ просвѣти́сѧ землѧ̀  ржⷭ҇тво́мъ твои́мъ: предпосыла́ютъ а҆пⷭ҇ли, и҆ а҆́гг҃ли  под̾е́млютъ. тѣ́мже, погре́бше пречⷭ҇тое тѣ́ло твоѐ и҆  надгро́бное пѣ́нїе воспѣ́вше, оу҆жа́снѡ зрѧ́хꙋ и҆ со  стра́хомъ глаго́лахꙋ: сїѧ̀ и҆змѣ́на десни́цы вы́шнѧгѡ, то́й  бо посредѝ тебє̀, и҆ не подви́жешисѧ. но, ѽ многопѣ́таѧ  мт҃и, не ѿстꙋпа́й на́съ назира́ющи: мы́ бо лю́дїе твоѝ,  и҆ ѻ҆́вцы па́жити твоеѧ̀, и҆ и҆́мѧ твоѐ призыва́емъ,  просѧ́ще тебє̀ ра́ди спасе́нїѧ и҆ ве́лїѧ ми́лости. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. (с. 438) 
Сла́ва, и҆ ны́нѣ, тропа́рь пра́здника, гла́съ а҃: 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ, бцⷣе. преста́виласѧ  є҆сѝ къ животꙋ̀, мт҃и сꙋ́щи живота̀: и҆ моли́твами твои́ми  и҆збавлѧ́еши ѿ сме́рти дꙋ́шы на́шѧ. 
На оу҆́трени, по а҃-й стїхоло́гїи сѣда́ленъ, гла́съ  д҃. 
Подо́бенъ: Оу҆диви́сѧ і҆ѡ́сифъ: 
Простра́ннѣйши нб҃съ ꙗ҆́вльшисѧ на землѝ, ꙗ҆́кѡ  ро́ждши пло́тїю всѣ́хъ содѣ́телѧ, ны́нѣ въ са̑маѧ нб҃са̀  ѿ землѝ преста́виласѧ є҆сѝ, пра́ведныхъ же дꙋ́шы зрѧ́ще  тѧ̀, а҆́гг҃льстїи же ли́цы смотрѧ́юще, ꙗ҆́кѡ цр҃и́цѣ  хвалꙋ̀ досто́йнѡ всегда̀ тебѣ̀ прино́сѧтъ. тѣ́мже молѧ́щи  не преста́й ѡ҆ воспѣва́ющихъ тѧ̀. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ то́йже. Поⷣ:  Ско́рѡ предварѝ: 
Твоѐ пра́зднꙋемъ оу҆спе́нїе, пречⷭ҇таѧ, въ не́же  прїи́де, и҆зъ тебє̀ воплоти́выйсѧ хрⷭ҇то́съ бг҃ъ на́шъ, со  сла́вою неизрече́нною, прїѧ́ти тво́й дꙋ́хъ. тѣ́мъ а҆́ще и҆  преста́виласѧ є҆сѝ, но на́съ, бцⷣе, моли́твами твои́ми не  преста́й посѣща́ющи пою́щихъ тѧ̀. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на ѕ҃, кѵ́ръ  космы̀. 
Гла́съ а҃. Пѣ́снь а҃. І҆рмо́съ: 
Преꙋкраше́ннаѧ бжⷭ҇твенною сла́вою, свѧще́ннаѧ и҆  сла́внаѧ, дв҃о, па́мѧть твоѧ̀, всѧ̑ собра̀ къ весе́лїю  вѣ̑рныѧ, начина́ющей марїа́мѣ, съ ли̑ки и҆ тѷмпа́ны,  твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ просла́висѧ. 
Да провожда́ютъ невеще́ственнїи чи́нове  небоше́ственное въ сїѡ́нъ бжⷭ҇твенное тѣ́ло твоѐ, внеза́пꙋ  же сте́кшесѧ а҆пⷭ҇лъ мно́жество ѿ конє́цъ, бцⷣе, тебѣ̀  предста́ша а҆́бїе: съ ни́миже, чⷭ҇таѧ, твою̀ честнꙋ́ю, дв҃о,  па́мѧть сла́вимъ. 
Побѣ̑дныѧ по́чєсти взѧла̀ є҆сѝ на є҆стество̀,  чⷭ҇таѧ, (с. 439) бг҃а ро́ждши: ѻ҆ба́че же подо́бѧщисѧ  творцꙋ̀ твоемꙋ̀ и҆ сн҃ꙋ, па́че є҆стества̀ повинꙋ́ешисѧ  є҆сте́ствєннымъ зако́нѡмъ: тѣ́мже оу҆ме́рши, съ сн҃омъ  востае́ши вѣ́чнꙋющи. 
И҆ ст҃ы́хъ два̀ канѡ́на, на и҃. 
Канѡ́нъ ст҃а́гѡ а҆гаѳоні́ка. Творе́нїе і҆ѡ́сифово. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Оу҆блажѝ, свѧ́те, ѡ҆ѕло́бленнꙋю дꙋ́шꙋ мою̀  страстьмѝ, бла́гъ бы́въ блага́гѡ бг҃а подража́тель: и҆  сло́во да́ждь, честнꙋ́ю сла́вити па́мѧть твою̀. 
Зна́емь вѣ́дꙋщемꙋ всѧ̑, мꙋ́чениче, бы́лъ є҆сѝ,  бг҃одохнове́нне: и҆ сегѡ̀ воплоще́нїе предъ ꙗ҆зы́ки  проповѣ́далъ є҆сѝ, плотскі́ѧ не оу҆боѧ́всѧ сме́рти. 
Возста́вилъ є҆сѝ сло́вомъ твои́мъ па́дшыѧ: и҆  возста́нїѧ ѻ҆́бщники показа́лъ є҆сѝ, и҆ свѣ́тлости  вѣ́чныѧ благоче́стнѡ, мꙋ́чениче пребога́те. 
Бг҃оро́диченъ: 
Чꙋде́съ превы́ше ве́лїе чꙋ́до, чⷭ҇таѧ, ржⷭ҇тва̀  твоегѡ̀ зри́тсѧ: ражда́еши бо въ подо́бїи пло́ти бы́вша  хрⷭ҇та̀, кромѣ̀ преложе́нїѧ и҆ смѣше́нїѧ. 
Канѡ́нъ ст҃а́гѡ лꙋ́ппа. Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Пою́щꙋ свѣ́тлꙋю и҆ свѣтоно́снꙋю твою̀ па́мѧть,  во́ине хрⷭ҇то́въ, до́блїй страда́льче, дꙋ́шꙋ мою̀ ѡ҆зарѝ  сїѧ́ньми невече́рними, ѡ҆зарѧ́емь при́снѡ, и҆ бжⷭ҇твенномꙋ  свѣ́тꙋ предстоѧ̀. 
Въ мꙋ́ченичєскїѧ вше́дъ мꙋ́жески по́двиги,  и҆сповѣ́далъ (с. 440) є҆сѝ бг҃а ꙗ҆́вльшасѧ на землѝ, и҆  є҆стество̀ ѡ҆божи́вша, премꙋ́дре, человѣ́ческое, и҆ бо́ги  потреби́лъ є҆сѝ є҆́ллинскїѧ си́лою дх҃о́вною. 
Во́дъ живо́тныхъ и҆спо́лнивъ се́рдце, ꙗ҆́коже  бжⷭ҇твеннаѧ рѣка̀, стрꙋи̑, премꙋ́дре, пре́лести и҆зсꙋши́лъ  є҆сѝ: вѣ́рою же мы̑сли человѣ́кѡвъ напои́лъ є҆сѝ,  прозѧба́ющыѧ пло́дъ нбⷭ҇ный. 
Бг҃оро́диченъ: 
Ꙗ҆́кѡ оу҆́тро благолѣ́пно ѿ бокꙋ̀ возсїѧ́ла  є҆сѝ, і҆и҃са просвѣще́нїе всѣ́хъ и҆ бг҃а,  неискꙋсобра́чнаѧ влⷣчце, но́щь многобо́жїѧ потре́бльша, и҆  сїѧ̑нїи невече́рними мі́ръ просвѣща́юща. 
Пѣ́снь г҃. І҆рмо́съ: 
Содѣ́тельнаѧ и҆ содержи́тельнаѧ всѣ́хъ бж҃їѧ  мꙋ́дросте и҆ си́ло, непрекло́ннꙋ, недви́жимꙋ цр҃ковь  оу҆твердѝ, хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ  почива́ѧй. 
Женꙋ̀ тѧ̀ ме́ртвеннꙋ, но па́че є҆стества̀ и҆ мт҃рь  бж҃їю ви́дѣвше, всенепоро́чнаѧ, сла́внїи а҆пⷭ҇ли,  оу҆жа́снѡ прикаса́хꙋсѧ рꙋка́ми сла́вою ѡ҆блиста́ющей,  ꙗ҆́кѡ бг҃опрїѧ́тное селе́нїе ви́дѧще. 
Пости́же рꙋ́цѣ досади́тєльныѧ де́рзагѡ,  оу҆сѣче́нїемъ сꙋ́дъ нане́съ, бг҃ꙋ сохра́ншꙋ че́сть,  ѡ҆дꙋшевле́нномꙋ кївѡ́тꙋ, сла́вою бж҃ества̀, въ не́мже сло́во  пло́ть бы́сть. 
И҆́нъ. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Сꙋемꙋ́дренный ласка̑нїи тѧ̀ ле́стнѡ оу҆кра́сти  надѣ́ѧшесѧ, ѡ҆сꙋети́сѧ же є҆гѡ̀ сꙋ́етное мꙋдрова́нїе,  оу҆твержде́нꙋ тебѣ̀ на ка́мени нело́жныѧ, мꙋ́чениче,  вѣ́ры. 
Преплы́въ пꙋчи́нꙋ ра̑нъ, и҆ болѣ́зней тѣлесѐ  правле́нїемъ хрⷭ҇то́вымъ, мꙋ́чениче а҆гаѳоні́че,  оу҆стреми́лсѧ є҆сѝ къ приста́нищемъ мы́слєннымъ  ра́дꙋѧсѧ. (с. 441) 
Сѣчє́нїѧ и҆ терза̑нїѧ тѣлесѐ на мѧ̀ да прїи́дꙋтъ  дне́сь, мечѝ, и҆ сковрады̑, и҆ ѻ҆́гнь, и҆ ѕвѣ́рїе, и҆  сме́рть, не оу҆бою́сѧ, вопїѧ́лъ є҆сѝ, страда́льче  а҆гаѳоні́че. 
Бг҃оро́диченъ: 
По є҆стествꙋ̀ неѡпи́санный воѡбра́жсѧ и҆зъ тебє̀,  на́ше ѡ҆писа́нїе пло́тски прїѧ́тъ, влⷣчце, въ сꙋщества́хъ  и҆ хотѣ́нїихъ сꙋгꙋ́быхъ познава́емь. 
И҆́нъ. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Оу҆тверди́всѧ дх҃а непобѣди́мою си́лою, къ  подвигѡ́мъ, мꙋ́чениче, возше́лъ є҆сѝ мꙋ́жески, и҆  пре́лести шата́нїе оу҆праздни́лъ є҆сѝ, лꙋ́ппе  всеблаже́нне. 
Разꙋмѣ́въ тѧ̀ свидѣ́телѧ хрⷭ҇то́выхъ страда́нїй  свирѣ́пый гони́тель, ласка̑нїи тво́й по́мыслъ прельсти́ти  надѣ́ѧшесѧ, солга́сѧ же ѻ҆ба́че вселꙋка́вый. 
Ꙗ҆́коже цѣвни́ца дх҃омъ вседѣ́тельнымъ  оу҆дарѧ́ема, возглаша́лъ є҆сѝ предъ мꙋчи́тєли ра́достнѡ  пѣ́снь бж҃е́ственнагѡ ра́зꙋма, оу҆слади́лъ є҆сѝ вѣ́рою  притека́ющыѧ. 
Бг҃оро́диченъ: 
Бг҃ъ посредѝ тебє̀ все́льсѧ, ꙗ҆́коже вѣ́сть,  дѣ́вства ключа̀ не поколеба̀, чⷭ҇таѧ, на недви́жимѣмъ же  ка́мени вѣ́ры всѧ̑ оу҆твердѝ. 
Конда́къ мꙋ́ченика, гла́съ а҃. Подо́бенъ: Ли́къ  а҆́гг҃льскїй: 
Зва́нїе благо́е стѧжа́въ, бг҃омꙋ́дре, мꙋже́й  лꙋка́выхъ ѿврати́лсѧ є҆сѝ вѣ́ры, не оу҆боѧ́всѧ мꙋ́къ,  а҆гаѳоні́че сла́вне: тѣ́мже благи̑мъ бы́лъ є҆сѝ  наслѣ́дникъ, и҆ прїѧ́лъ є҆сѝ со стра́ждꙋщими съ тобо́ю  достѡ́йныѧ вѣнцы̀. 
І҆́косъ: 
Бл҃га́го и҆ чл҃вѣколю́бца молѝ, а҆гаѳоні́че  всемꙋ́дре, оу҆блажи́ти ѡ҆ѕлобле́нїе моегѡ̀ се́рдца, и҆  дарова́ти мѝ (с. 442) сло́во, є҆́же досто́йнѡ пѣ́ти твоѧ̑  по́двиги, є҆́же пострада́лъ є҆сѝ по вѣ́рѣ хрⷭ҇та̀ бг҃а  на́шегѡ, ка́кѡ всю́дꙋ сматрѧ́еши, ꙗ҆́коже па́стырь,  мꙋ́чениче, и҆ во́лки ѿгна́въ, наста́вилъ є҆сѝ ста́до  твоѐ къ землѝ и҆́стиннѣй, вопїѧ̀ со дерзнове́нїемъ:  ꙗ҆́кѡ ѻ҆́вцы вмѣни́хомсѧ заколе́нїѧ. тѣ́мже оу҆́мремъ,  да прїи́мемъ нетлѣ̑нныѧ вѣнцы̀. 
Сѣда́ленъ, гла́съ и҃. Подо́бенъ: Премꙋ́дрости: 
Крове́й твои́хъ стрꙋѧ́ми мы́сленнаго фараѡ́на  оу҆дави́въ съ вѡ́и є҆гѡ̀, сла́вне, къ землѝ преше́лъ  є҆сѝ, и҆дѣ́же кро́тцыи живꙋ́тъ, и҆ мꙋ́чєницы всѝ,  нетлѣ́нїѧ вѣне́цъ прїе́мъ, досточꙋ́дне. тѣ́мже  и҆сточа́еши вѣ̑рнымъ и҆сцѣлє́нїѧ, и҆ оу҆ставлѧ́еши  стра̑сти, и҆ ѿгонѧ́еши дꙋ́хи лꙋка̑выѧ, страда́льче  а҆гаѳоні́че: молѝ хрⷭ҇та̀ бг҃а, грѣхѡ́въ ѡ҆ставле́нїе  пода́ти чтꙋ́щымъ любо́вїю свѧтꙋ́ю па́мѧть твою̀. 
Сла́ва, лꙋ́ппа, гла́съ а҃. Подо́бенъ: Гро́бъ тво́й: 
Страда́нїемъ просвѣти́всѧ ꙗ҆́кѡ зла́то въ пещѝ,  ѡ҆блиста́лъ є҆сѝ, мꙋ́дре, цѣле́нїй зарю̀, и҆ тмꙋ̀  ѿгна́лъ є҆сѝ де́мѡнѡвъ бл҃года́тїю. тѣ́мже всѝ свѧтꙋ́ю  твою̀ па́мѧть пра́зднꙋемъ, бг҃облаже́нне лꙋ́ппе, мꙋ́ченикѡвъ  похвало̀. 
И҆ ны́нѣ, пра́здника, гла́съ то́йже. Подо́бенъ:  Ка́мени запеча́танꙋ: 
Ли́къ бжⷭ҇твенныхъ а҆пⷭ҇лъ собра́сѧ погребсти́ тѧ  прече́стнѡ, бцⷣе всечⷭ҇таѧ: съ ни́миже и҆ а҆́гг҃льстїи  чи́ни воспѣва́хꙋ преставле́нїе твоѐ, взыва́юще  прехва́льнѡ. съ ни́миже и҆ мы̀ любо́вїю и҆гра́юще, чⷭ҇таѧ,  хвалꙋ̀ тебѣ̀ прино́симъ, гла̑сы пѣ́сненными вѣ́рнїи, и҆  вопїе́мъ: ра́дꙋйсѧ, предста́тельнице присночтꙋ́щихъ тѧ̀. 
Пѣ́снь д҃. І҆рмо́съ: 
Рѣ̑чи прⷪ҇ро́кѡвъ и҆ гада̑нїѧ воплоще́нїе проѧви́ша  ѿ дв҃ы твоѐ, хрⷭ҇тѐ: сїѧ́нїе блиста́нїѧ твоегѡ̀ во  свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна  съ весе́лїемъ: си́лѣ твое́й сла́ва, чл҃вѣколю́бче. 
Ви́дите лю́дїе и҆ чꙋди́тесѧ: гора́ бо ст҃а́ѧ, и҆ (с.  443) ꙗ҆́вственнаѧ бг҃ꙋ, въ нбⷭ҇ныѧ ѻ҆би́тєли превы́шше  взе́млетсѧ, нб҃о земно́е въ нбⷭ҇ное и҆ нетлѣ́нное селе́нїе  вселѧ́емо. 
Жи́зни присносꙋ́щныѧ и҆ лꙋ́чшїѧ сме́рть твоѧ̀ бы́сть  прехожде́нїе, чⷭ҇таѧ, ѿ привре́менныѧ къ бжⷭ҇твеннѣй  вои́стиннꙋ и҆ непреходи́мѣй, преставлѧ́ѧ тѧ̀, чⷭ҇таѧ, въ  весе́лїи сн҃а зрѣ́ти твоего̀ и҆ гдⷭ҇а. 
Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша: и҆  прїѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋві́ми  под̾ѧ́ша тѧ̀ съ весе́лїемъ, серафі́ми же сла́вѧтъ  ра́дꙋющесѧ. 
И҆́нъ. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Вше́лъ є҆сѝ въ мꙋ́ченическое сꙋди́лище, мꙋ́дре,  ѻ҆рꙋ́жїемъ бжⷭ҇твенныѧ вѣ́ры свѣ́тлѡ ѡ҆гради́всѧ:  спле́тсѧ же со враго́мъ, держа́внѡ сего̀ побѣди́въ  покори́лъ є҆сѝ по́дъ но́зѣ твоѝ, мꙋ́чениче страда́льче  а҆гаѳоні́че. 
Мꙋ́дростїю твои́хъ слове́съ, и҆ дѣ́лъ свѧще́нныхъ  бж҃е́ственными показа̑нїи, оу҆страши́лъ є҆сѝ врагѝ,  надѣ́ющыѧсѧ терпѣли́вное оу҆ма̀ твоегѡ̀ побѣди́ти, и҆ къ  пре́лести привлещѝ, мꙋ́чениче хрⷭ҇то́въ а҆гаѳоні́че. 
Ѻ҆гне́мъ всесоже́гъ любвѐ бжⷭ҇твенныѧ тво́й  оу҆́мъ сла́вне, ѻ҆гнѧ̀ сꙋпоста̑тъ не оу҆страши́лсѧ  є҆сѝ, но возже́гъ ꙗ҆́коже оу҆́гль, безбо́жїѧ запали́лъ  є҆сѝ хвра́стїе, мꙋ́чениче свѧще́нне а҆гаѳоні́че. 
Бг҃оро́диченъ: 
На хребтѣ́хъ ѣ҆́здѧй, чⷭ҇таѧ, херꙋві́мскихъ,  вопло́щсѧ ꙗ҆́кѡ чл҃вѣ́къ и҆зъ тебє̀ бг҃олѣ́пнѡ, во  твои́хъ ѡ҆б̾ѧ́тїѧхъ сѣди́тъ ꙗ҆́коже млⷣнцъ, и҆  младе́нствꙋетъ, младоꙋ́мнаго дре́вле бы́вша спаса́ѧй  первозда́ннаго. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де (с. 444) і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Превозше́дъ человѣ́чєскїѧ не́мѡщи, бл҃же́нне,  земны̑ѧ предѣ́лы, терпѣ́лъ є҆сѝ ра̑ны па́лицами бїе́мь,  же́злъ си́лы носѧ̀ спаси́тельный, пресла́вный лꙋ́ппе, крⷭ҇тъ  бг҃а на́шегѡ. 
Надѣ́ѧвсѧ ꙗ҆́коже гора̀ на гдⷭ҇а, пребы́лъ є҆сѝ,  страстоте́рпче лꙋ́ппе, бжⷭ҇твенною по́мощїю непоколеби́мь,  тѣ́мже сокрꙋшє́нїѧ оу҆дѡ́въ твои́хъ претерпѣ́лъ є҆сѝ,  возвыша́емь къ нб҃сѝ бжⷭ҇твеннымъ жела́нїемъ. 
И҆спо́лненъ вѣ́ры сы́й, и҆ премꙋ́дрости и҆  бл҃года́ти, посредѣ̀ беззако́ннꙋющихъ сло́во бж҃їе  и҆сповѣ́далъ є҆сѝ: пꙋща́емыхъ же стрѣ́лъ небре́глъ  є҆сѝ, оу҆пражднѧ́емыхъ си́лою хрⷭ҇то́вою, прибли́житисѧ  тебѣ̀. 
Бг҃оро́диченъ: 
На тебѐ, ꙗ҆́коже до́ждь, премꙋ́дрости бе́здна  і҆и҃съ сни́де, є҆ди́нꙋ чи́стꙋ тѧ̀ ѡ҆брѣ́тъ,  бг҃ороди́тельнице дв҃о, и҆ потопѝ нече́стїѧ пото́ки лю̑тыѧ  бжⷭ҇твенною бл҃года́тїю. 
Пѣ́снь є҃. І҆рмо́съ: 
Бж҃їю и҆ неизрече́ннꙋю добро́тꙋ добродѣ́телей  твои́хъ, хрⷭ҇тѐ, и҆сповѣ́мъ: ѿ присносꙋ́щныѧ бо сла́вы,  соприсносꙋ́щное и҆ ѵ҆поста́сное возсїѧ́вый сїѧ́нїе, и҆зъ  дѣ́вственныѧ оу҆тро́бы, сꙋ́щымъ во тмѣ̀ и҆ сѣ́ни,  вопло́щсѧ, возсїѧ́лъ є҆сѝ сл҃нце. 
Ꙗ҆́кѡ на ѻ҆́блацѣ, дв҃о, а҆пⷭ҇льскїй ли́къ  носи́мь, къ сїѡ́нꙋ ѿ конє́цъ, слꙋжи́ти тебѣ̀, ѻ҆́блакꙋ  ле́гкомꙋ собира́шесѧ: ѿ неѧ́же вы́шнїй бг҃ъ сꙋ́щымъ во  тмѣ̀ и҆ сѣ́ни пра́ведное возсїѧ̀ сл҃нце. 
Трꙋ́бъ бг҃опрїѧ́тнїи ѧ҆зы́цы бг҃осло́вныхъ мꙋже́й  бл҃гогла́снѣйше бцⷣѣ вопїѧ́хꙋ, и҆схо́днꙋю возглаша́юще  пѣ́снь дх҃омъ: ра́дꙋйсѧ, нетлѣ́нный и҆сто́чниче бж҃їѧ  живонача́льнагѡ и҆ спаси́тельнагѡ всѣ̑мъ воплоще́нїѧ. 
И҆́нъ. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́тренюющымъ ѡ҆ (с. 445) сꙋдьба́хъ за́повѣдей твои́хъ,  влⷣко чл҃вѣколю́бче, хрⷭ҇тѐ бж҃е на́шъ. 
Зако́нѡмъ проти́вилсѧ є҆сѝ гꙋби́телѧ, зако́номъ  спаси́тельнымъ, ꙗ҆́кѡ мꙋ́ченикъ зако́ненъ, сла́вне,  законода́вца и҆ всѣ́ми влады́чествꙋющагѡ хрⷭ҇та̀ бг҃а  на́шегѡ. 
Свѣ́телъ и҆ пресла́венъ мꙋ́ченикъ бы́въ,  а҆гаѳоні́къ ны́нѣ оу҆блажа́етсѧ, съ нбⷭ҇ными всегда̀  си́лами свѣ́тлѡ ра́дꙋѧсѧ. 
Па́че є҆́же жи́ти, оу҆мре́ти и҆зво́лилъ є҆сѝ,  сла́вне, ꙗ҆́кѡ да бꙋ́дꙋщꙋю при́снѡ и҆ вѣ́чнꙋющꙋю жи́знь  приѡбрѧ́щеши. тѣ́мже мечꙋ̀ сѣкꙋ́щемꙋ вы́ю подклони́лъ  є҆сѝ. 
Бг҃оро́диченъ: 
Твоѧ̑ чꙋдеса̀ прови́дѧ бжⷭ҇твеннымъ дх҃омъ и҆са́їа,  взыва́ше: сѐ во чре́вѣ прїи́меши невмѣсти́маго,  воплоща́ема, чⷭ҇таѧ. 
И҆́нъ. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ: но  мы̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀, ѿ  но́щи оу҆́тренююще, воспѣва́емъ тѧ̀, чл҃вѣколю́бче. 
На оу҆́ды прети́ша ссѣщи́ тѧ вразѝ, са́ми же  себѐ па́че, мꙋ́дре, бжⷭ҇твенными манове́нми посѣка́юще,  невреди́ма и҆ не оу҆ѧ́звена смотрѧ́хꙋ сохранѧ́ема. 
Оу҆тверди́въ, сла́вне, ѻ҆́ко дꙋше́вное на ка́мени  неразсѣ́днѣмъ, ника́коже волна́ми, мꙋ́чениче, поколеба́лсѧ  є҆сѝ го́рькихъ мꙋ́къ, бжⷭ҇твенною си́лою оу҆крѣплѧ́емь. 
Кропле́ньми крове́й твои́хъ запале́нїе і҆́дѡльское  погаси́лъ є҆сѝ, страда́льче, и҆ ѻ҆гне́мъ страда́нїй  твои́хъ всю̀ попали́лъ є҆сѝ ле́сть, дх҃омъ ст҃ы́мъ  разжига́емь. 
Бг҃оро́диченъ: 
Чтⷭ҇ꙋю чи́стымъ оу҆мо́мъ почти́мъ, добро́тꙋ  і҆а́кѡвлю, бжⷭ҇твенными дѣѧ́ньми оу҆добрѧ́еми,  благоче́стнѡ воспое́мъ, ꙗ҆́кѡ мт҃рь бг҃а на́шегѡ. 
Пѣ́снь ѕ҃. І҆рмо́съ: 
Морскі́й пꙋчиноро́дный ки́товъ внꙋ́треннїй ѻ҆́гнь,  тридне́внагѡ твоегѡ̀ погребе́нїѧ проѡбраже́нїе, є҆гѡ́же  і҆ѡ́на прⷪ҇ро́къ показа́сѧ: (с. 446) спасе́нъ бо ꙗ҆́кѡ и҆  предпосла́сѧ, неврежде́нъ вопїѧ́ше: пожрꙋ́ ти со гла́сомъ  хвале́нїѧ, гдⷭ҇и. 
Дае́тъ тебѣ̀, ꙗ҆̀же превы́ше є҆стества̀ цр҃ь  всѣ́хъ бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, та́кѡ  во гро́бѣ тѣ́ло соблюдѐ нетлѣ́нно: и҆ спросла́ви  бжⷭ҇твеннымъ преставле́нїемъ, че́сть тебѣ̀ ꙗ҆́кѡ сн҃ъ  мт҃ри да́рꙋѧ. 
Вои́стиннꙋ тѧ̀ ꙗ҆́кѡ свѣ́телъ свѣ́щникъ  невеще́ственнагѡ свѣ́та, кади́льницꙋ златꙋ́ю бжⷭ҇твеннагѡ  оу҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ,  скрижа́ль бг҃опи́саннꙋю, ковче́гъ ст҃ы́й, трапе́зꙋ сло́ва  жи́зни, дв҃о, ржⷭ҇тво̀ твоѐ. 
И҆́нъ. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Тмочи́сленное мно́жество є҆ѳїѡ́пъ мы́сленныхъ  побѣди́лъ є҆сѝ, мꙋ́дре, не́мощїю плотско́ю, и҆  соедини́лсѧ є҆сѝ со тма́ми свѧще́нныхъ слꙋ́гъ. 
Ше́ствовалъ є҆сѝ мꙋ́жески мꙋче́нїѧ пꙋ́ть, и҆  оу҆тѣсни́лъ є҆сѝ пꙋти̑ ѕло́бы, страда́льче, и҆ дости́глъ  є҆сѝ простра̑ннаѧ селє́нїѧ нбⷭ҇наѧ. 
Просвѣ́щсѧ ꙗ҆́коже зла́то въ горни́лѣ лю́тыхъ  страда́нїй, хрⷭ҇то́въ а҆гаѳоні́че мꙋ́дре, и҆з̾ѡбраже́нїе  ꙗ҆ви́лсѧ є҆сѝ, въ бжⷭ҇твенныхъ положе́нъ сокро́вищахъ. 
Бг҃оро́диченъ: 
Дѣ́вствꙋеши ꙗ҆́коже пре́жде и҆ ро́ждши хрⷭ҇та̀,  млеко́мъ пита́еши всѣ̑мъ пи́щꙋ даю́щагѡ, чⷭ҇таѧ,  пресла́внѡ: ди́вно чꙋ́до и҆ не постижи́мо. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се цр҃ю̀ си́лъ. 
Терпѣ́лъ є҆сѝ плотскі̑ѧ мꙋ̑ки крѣ́пкѡ,  оу҆мꙋча́ѧ беззако́ннꙋющихъ мꙋдрова̑нїѧ безбѡ́жнаѧ, и҆  го́рькѡ оу҆ранѧ́ѧ де́мѡнѡвъ мно́жєства, досточꙋ́дне. (с.  447) 
Стрѧ́слъ є҆сѝ ꙗ҆́кѡ пра́хъ бо́ги и҆стни́въ  безбо́жныхъ, тебе́ же сама́го возста́вилъ є҆сѝ  ѡ҆дꙋшевле́нъ благоче́стїѧ сто́лпъ, и҆ мꙋ́жества ѻ҆́бразъ,  бг҃одохнове́нне. 
Ра́довашесѧ пита́емь мꙋ́ками, сла́вный  страстоно́сецъ, прови́дѣ вѣнцы̀ дх҃омъ, и҆ вѣ́чнꙋю  бꙋ́дꙋщꙋю мꙋ́ченикѡмъ сла́вꙋ. 
Бг҃оро́диченъ: 
Родила̀ є҆сѝ, є҆го́же ѻ҆ц҃ъ пре́жде вѣ̑къ родѝ  пребезнача́льнѡ, и҆ сосце́ма пита́телѧ пита́ла є҆сѝ, па́че  оу҆ма̀ чꙋ́до, и҆ па́че сло́ва, чⷭ҇таѧ, та́инство. 
Конда́къ пра́здника, гла́съ в҃: 
Въ моли́твахъ неꙋсыпа́ющꙋю бцⷣꙋ, и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ мт҃рь,  къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: 
Ѡ҆градѝ моѧ̑ помышлє́нїѧ, хрⷭ҇тѐ мо́й, и҆́бо  стѣ́нꙋ мі́ра воспѣ́ти дерза́ю, чⷭ҇тꙋю мт҃рь твою̀: на  столпѣ̀ глагѡ́лъ оу҆крѣпи́ мѧ, и҆ въ тѧ́жкихъ мы́слехъ  застꙋпи́ мѧ: ты́ бо взыва́ющымъ и҆ просѧ́щымъ вѣ́рою,  молє́нїѧ и҆сполнѧ́еши. ты̀ мнѣ̀ оу҆́бѡ да́рꙋй ѧ҆зы́къ  доброрѣ́чивъ, и҆ по́мыслъ непосты́денъ: всѧ́кое бо бла́го  даѧ́нїе ѿ тебє̀ низпосыла́етсѧ, свѣтопода́телю, во  оу҆тро́бꙋ всели́выйсѧ приснодѣ́вственнꙋю. 
Пѣ́снь з҃. І҆рмо́съ: 
Безстꙋ́днѣй ꙗ҆́рости же и҆ ѻ҆гню̀, бжⷭ҇твенное  жела́нїе сопротивлѧ́ѧсѧ, ѻ҆́гнь оу҆́бѡ ѡ҆роша́ше,  ꙗ҆́рости же смѣѧ́шесѧ, бг҃одохнове́нною слове́сною  прпⷣбныхъ тривѣща́нною цѣвни́цею, противовѣща́ѧ  мꙋсїкі̑йскимъ ѻ҆рга́нѡмъ посредѝ пла́мене:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Бг҃одѣ̑ланныѧ скрижа̑ли мѡѷсе́й, пи̑санныѧ  бжⷭ҇твеннымъ дх҃омъ, ꙗ҆́ростїю сокрꙋ́шъ: но сего̀ влⷣка  ро́ждшꙋю неврежде́ннꙋ въ нбⷭ҇ныѧ сохра́нь до́мы, ны́нѣ  внꙋ́трь вселѝ. (с. 448) съ не́ю и҆гра́юще вопїе́мъ хрⷭ҇тꙋ̀:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Въ кѷмва́лѣхъ оу҆сты̀ чи́стыми, мꙋсїкі́йски же  се́рдцемъ свѣ́тлымъ, доброгла́сною трꙋбо́ю, высо́кою  мы́слїю, дв҃ы и҆ чи́стыѧ въ наро́читый и҆збра́нный де́нь  преставле́нїѧ, дѣ́тельными пле́щꙋще рꙋка́ми, вопїе́мъ:  препросла́вленный ѻ҆тцє́въ и҆ на́шъ бж҃е, бл҃гослове́нъ  є҆сѝ. 
Бг҃омꙋ́дрїи собери́тесѧ лю́дїе: бж҃їѧ бо сла́вы  селе́нїе ѿ сїѡ́на преставлѧ́етсѧ къ нбⷭ҇номꙋ жили́щꙋ,  и҆дѣ́же гла́съ чи́стъ пра́зднꙋющихъ, гла́съ несказа́ннагѡ  ра́дованїѧ, и҆ въ весе́лїи вопїю́щихъ хрⷭ҇тꙋ̀:  препросла́вленный ѻ҆ц҃є́въ и҆ на́шъ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̑, поѧ́хꙋ и҆ благословлѧ́хꙋ, глаго́люще:  бл҃гослове́нъ бг҃ъ ѻ҆тє́цъ на́шихъ. 
Небе́сныѧ сла́вы ѻ҆́бщникъ бы́лъ є҆сѝ, всѧ̑  ꙗ҆̀же на землѝ ми́мѡ те́къ, и҆ ѿ дꙋшѝ нб҃сѐ и҆ землѝ  влⷣкꙋ возлюби́въ, сла́вне: тѣ́мже почита́емъ твою̀ ст҃ꙋ́ю  па́мѧть вѣ́рнѡ. 
Послѣ́дꙋѧ стрⷭ҇ти хрⷭ҇то́вѣ, и҆сточи́вшагѡ всѣ̑мъ  безстра́стїе вѣ̑рнымъ, претерпѣ́лъ є҆сѝ поноше́нїе и҆  скѡ́рби, мꙋ́чениче, и҆ сме́рть непра́веднꙋю, мече́мъ твоѧ̀  глава̀ ѿсѣ́чена бы́вши съ ра́достїю. 
Мє́ртвымъ ка́пищємъ че́сти ника́коже по́далъ  є҆сѝ, чествꙋ́ѧ безсме́ртнаго бг҃а, на́съ ра́ди ме́ртва  ꙗ҆́вльшасѧ, и҆ льсти́вагѡ крѣ́пость оу҆мори́вша. тѣ́мже  жи́знь и҆́стиннꙋю оу҆лꙋчи́лъ є҆сѝ, мꙋ́чениче мꙋ́дре. 
Бг҃оро́диченъ: 
Бг҃ъ и҆зъ тебє̀ бы́сть человѣ́къ, смѣше́нїемъ,  чⷭ҇таѧ, ѡ҆божи́въ человѣ́чество, и҆ ѻ҆́бщники є҆стества̀  бж҃е́ственнагѡ сотво́рь, тебѐ бл҃жа́щыѧ, въ жена́хъ  вои́стиннꙋ бл҃гослове́ннаѧ, чⷭ҇таѧ. (с. 449) 
И҆́нъ. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Просвѣще́нъ добро́тами добротво́рныхъ страда́нїй на  крⷭ҇тѣ̀ на́съ ра́ди претерпѣ́вшемꙋ стра̑сти, сла́вне,  ра́дꙋѧсѧ ны́нѣ предстои́ши, ѡ҆зарѧ́емь бжⷭ҇твенными  свѣтоли̑тїи. 
Съ нб҃сѐ тебѣ̀ ꙗ҆́вѣ вода̀ и҆злїѧ́сѧ пресла́внѡ,  просвѣща́етъ и҆ оу҆крѣплѧ́етъ дꙋ́шꙋ твою̀, вопи́ти  повелѣва́ющи: препѣ́тый гдⷭ҇и бж҃е ѻ҆ц҃ъ на́шихъ,  бл҃гослове́нъ є҆сѝ. 
Стоѧ́лъ є҆сѝ посредѣ̀ врагѡ́въ ꙗ҆́коже сто́лпъ  непревра́тенъ, непоколеби́мь оу҆мо́мъ, многоѻбра́зныхъ  мꙋ́къ сла́вный страда́льче кознмѝ, разори́лъ же є҆сѝ  ле́сть велемꙋ́дреннѡ. 
Бг҃оро́диченъ: 
Тѧ̀ добро́тꙋ і҆а́кѡвлю є҆ди́нꙋ и҆збра̀ є҆ди́ный,  живы́й на нб҃сѣ́хъ: и҆ всели́всѧ посредѣ̀ тебє̀, чⷭ҇таѧ,  ника́коже поколеба̀ дѣ́вства твоегѡ̀ ключѝ,  благослове́ннаѧ. 
Пѣ́снь и҃. І҆рмо́съ: 
Пла́мень ѡ҆роша́ющь прпⷣбныѧ, ѕлочести̑выѧ же  попалѧ́ющь, а҆́гг҃лъ бж҃їй всемо́щный, показа̀ ѻ҆трокѡ́мъ,  живонача́льный же и҆сто́чникъ содѣ́ла бцⷣꙋ, тлю̀ сме́рти,  и҆ живо́тъ точа́щꙋ пою́щымъ: содѣ́телѧ є҆ди́наго пои́мъ  и҆зба́вленнїи, и҆ превозно́симъ во всѧ̑ вѣ́ки. 
Глаго́лы послѣ́довахꙋ бжⷭ҇твенномꙋ ковче́гꙋ  свѧще́нномꙋ, всѐ мно́жество бг҃осло́вѡвъ въ сїѡ́нѣ, ка́мѡ  и҆́деши ны́нѣ, ски́нїе, зовꙋ́ще, бг҃а жива́гѡ; не преста́й  призира́ющи вѣ́рою пою́щыѧ: содѣ́телѧ є҆ди́наго пое́мъ  и҆зба́вленнїи и҆ превозно́симъ во всѧ̑ вѣ́ки. 
Ꙗ҆́коже воздѣ́вши рꙋ́цѣ, и҆схо́диши,  всенепоро́чнаѧ, рꙋ́цѣ, и҆́миже бг҃а носи́ла є҆сѝ пло́тїю,  со дерзнове́нїемъ ꙗ҆́кѡ мт҃и рекла̀ є҆сѝ къ рожде́нномꙋ:  ꙗ҆̀же мѝ да́лъ є҆сѝ, (с. 450) во вѣ́ки сохранѝ,  вопїю́щыѧ тебѣ̀: содѣ́телѧ є҆ди́наго пое́мъ и҆зба́вленнїи  и҆ превозно́симъ во всѧ̑ вѣ́ки. 
И҆́нъ. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте свѧще́нницы, просла́вите  ѻ҆́троцы, благослови́те лю́дїе, и҆ превозноси́те во всѧ̑  вѣ́ки. 
Ѿ мѣ́ста влачи́мь на мѣ́сто, страда́льче, зе́млю  ѡ҆свѧти́лъ є҆сѝ стопа́ми твои́ми: и҆ прекло́нь вы́ю мечꙋ̀  сѣкꙋ́щемꙋ, пло́ти ѿлꙋчи́лсѧ є҆сѝ, и҆ бг҃ꙋ соедини́лсѧ  є҆сѝ. 
Бїє́нїѧ всѧ̑каѧ и҆ мꙋ̑ки плотскі̑ѧ преѡби́дѣлъ  є҆сѝ, жела́нїемъ ѡ҆палѧ́емь бж҃їимъ: и҆ ра́дꙋѧсѧ  совокꙋпи́лсѧ є҆сѝ, по́двигъ до́брый тво́й сконча́въ,  вы̑шнимъ тма́мъ. 
Крѣ́пость низложи́сѧ безпло́тнагѡ врага̀, плотско́ю  не́мощїю мꙋ́чєницы хрⷭ҇то́вы побѣди́ша сего̀,  оу҆крѣплѧ́еми всеси́льною крѣ́постїю влⷣки. 
Бг҃оро́диченъ: 
Ски́нїю тѧ̀ и҆ трапе́зꙋ, и҆ бжⷭ҇твенный кївѡ́тъ, и҆  ста́мнꙋ, вмѣсти́вшꙋю ма́ннꙋ жи́зни, и҆ свѧтꙋ́ю го́рꙋ  и҆менꙋ́емъ, дв҃о мр҃і́е, при́снѡ благослове́ннаѧ. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
По мно́гихъ мꙋ́кахъ, блаже́нне, бг҃ꙋ вы́ю  преклони́лъ є҆сѝ, мече́мъ во главꙋ̀ оу҆сѣка́емь, главы̑  же ссѣка́ѧ, ꙗ҆́кѡ во оу҆́жасѣ, беззако́нныхъ вра̑гъ,  вѣ́рою. 
Са́мъ себѐ на заколе́нїе во́льное ꙗ҆́кѡ а҆́гнѧ  дадѐ непоро́чно, а҆́гнцꙋ бж҃їю подо́бѧсѧ, взе́млющемꙋ  грѣхѝ мі́ра, не вопїю́щемꙋ, ни взыва́ющемꙋ. 
Недꙋ́гѡвъ всѧ́кихъ цѣльба̀, и҆ врачева́нїе дꙋ́шъ  неиждива́емое, твоѧ̀ ра́ка бы́сть: ѿ бг҃а бо бл҃года́тїю  и҆сцѣле́нїй ѡ҆богати́сѧ, лꙋ́ппе прехва́льне. (с. 451) 
Бг҃оро́диченъ: 
Бл҃гослови́тъ всѧ̀ тва́рь, дв҃о, ржⷭ҇тво̀ твоѐ,  благослове́нми на́съ вѣнча́вшаго, и҆ клѧ́твꙋ ѿе́мшаго:  всеблагослове́ннаѧ є҆ди́на препросла́вленнаѧ, ро́дъ на́шъ  ѡ҆благода́тившаѧ. 
Пѣ́снь ѳ҃. І҆рмо́съ: 
Побѣжда́ютсѧ є҆стества̀ оу҆ста́вы въ тебѣ̀, дв҃о  чⷭ҇таѧ: дѣ́вствꙋетъ бо ржⷭ҇тво̀, и҆ живо́тъ  пред̾ѡбрꙋча́етъ сме́рть: по рождествѣ̀ дв҃а, и҆ по сме́рти  жива̀, спаса́еши при́снѡ, бцⷣе, наслѣ́дїе твоѐ. 
Дивлѧ́хꙋсѧ а҆́гг҃льскїѧ си̑лы, въ сїѡ́нѣ смотрѧ́юще  своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ  бо ро́ждшей, сынолѣ́пнѡ провозглаша́ше: грѧдѝ, чⷭ҇таѧ, съ  сн҃омъ и҆ бг҃омъ просла́влена бꙋ́ди. 
Ѡ҆прѧ́та ли́къ а҆по́стольскїй бг҃опрїѧ́тное тѣ́ло  твоѐ, со стра́хомъ зрѧ́ще, и҆ гла́сомъ ве́лїимъ вѣща́юще:  въ нбⷭ҇ныѧ до́мы къ сн҃ꙋ восходѧ́щи, спаса́еши при́снѡ,  бцⷣе, наслѣ́дїе твоѐ. 
И҆́нъ. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный: велича́емъ всѝ  ꙗ҆́кѡ мт҃рь бг҃а на́шегѡ чⷭ҇тꙋю. 
Во ст҃ы́хъ ли́цѣхъ свѧще́нныхъ а҆пⷭ҇лъ, и҆ во  дво́рѣхъ страда́льцєвъ, и҆ прпⷣбныхъ ста́дѣхъ, и҆ со  прорѡ́ки причте́нъ, мꙋ́дре а҆гаѳоні́че, ра́дꙋѧсѧ съ ни́ми,  трⷪ҇цѣ вѣнцено́сецъ ны́нѣ предстои́ши свѣ́тлѡ. 
Ꙗ҆́кѡ чꙋдна̀ ре́вность твоѧ̀, ꙗ҆́кѡ тверда̀ твоѧ̀  вѣ́ра, ꙗ҆́кѡ блага̀ ꙗ҆́же къ бг҃ꙋ твоѧ̀ наде́жда,  мꙋ́чениче, ꙗ҆́кѡ свѣтоза́рна твоѧ̀ жи́знь, ꙗ҆́кѡ  благода́ти и҆спо́лнена сме́рть. безсме́ртныѧ тѧ̀ сла́вы,  страстоно́сче, сотворѝ прича́стника. 
Тѧ̀ хрⷭ҇то́ва а҆́гнца, свѧще́нное заколе́нїе,  страда́лєцъ добро́тꙋ, чꙋде́съ и҆сто́чника, цр҃кви кра́сное,  бг҃омꙋ́дре, (с. 452) оу҆краше́нїе, оу҆твержде́нїе  вѣ́рныхъ, восхвалѧ́емъ, по до́лгꙋ, а҆гаѳоні́че мꙋ́дре. 
Всест҃а́ѧ твоѧ̀ па́мѧть ѡ҆свѧща́ющаѧ мі́ръ, ны́нѣ  прїи́де на́мъ, всесла́вный мꙋ́чениче: въ не́йже мо́лимсѧ  оу҆лꙋчи́ти твоѐ застꙋпле́нїе, почита́юще тѧ̀ любо́вїю,  а҆гаѳоні́че, ꙗ҆́кѡ сло́ва блага́го оу҆го́дника. 
Бг҃оро́диченъ: 
Грѣхолюби́вый нра́въ, и҆ неиспра́влено житїѐ, и҆  грѣ́шнꙋ дꙋ́шꙋ и҆ се́рдце ѡ҆скверне́но и҆мѣ́ѧ блꙋ́дный  а҆́зъ, припа́даю тебѣ̀, влⷣчце: помози́ ми, и҆  и҆справле́нїе да́ждь, пре́жде да́же не пости́гнетъ менѐ  сме́ртное посѣче́нїе. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Возмо́глъ є҆сѝ си́лою бжⷭ҇твенною ѕмі́ѧ дре́внѧго,  пресла́вне, съ пло́тїю попра́ти, и҆ побѣ́днымъ вѣнча́лсѧ  є҆сѝ вѣнце́мъ: тѣ́мже съ мꙋ́чєники ра́дꙋѧсѧ живе́ши на  нб҃сѣ́хъ. 
Ꙗ҆ви́лсѧ є҆сѝ ꙗ҆́кѡ многосвѣ́тлаѧ ѕвѣзда̀,  сл҃нце возвѣща́ѧ сѣдѧ́щымъ, мꙋ́чениче, во тмѣ̀ поги́бели:  и҆́мже ѡ҆зари́вшесѧ, ꙗ҆ви́шасѧ днѐ прича́стницы вѣ́рою  невече́рнѧгѡ, достосла́вне. 
Дне́сь па́мѧть твоѧ̀ на́мъ просїѧ̀, сл҃нца  свѣтлѣ́йши, всю̀ зе́млю просвѣща́ющи, ѻ҆́блаки дꙋ́шъ  ѿгонѧ́щи, и҆ мра́къ страсте́й ѿе́млющи, ю҆́же моле́бнѡ  пра́зднꙋемъ. 
Вы́шнїй сїѡ́нъ и҆збра́нныхъ гра́дъ, тво́й дх҃ъ  но́ситъ ра́дꙋѧсѧ, перворо́дныхъ цр҃ковь оу҆ѧснѧ́етсѧ:  вѣ́рнїи же почита́емъ тѧ̀, просѧ́ще спасти́сѧ моли́твами  твои́ми, лꙋ́ппе бг҃омꙋ́дре всеблаже́нне. 
Бг҃оро́диченъ: 
Свѣ́та и҆́же въ тебѣ̀ лꙋча́ми, бг҃оневѣ́сто,  дꙋ́шꙋ мою̀ просвѣтѝ, лежа́щꙋю въ ро́вѣ поги́бели  возста́ви, врагѝ (с. 453) низлага́ющи ѡ҆скорблѧ́ющыѧ  при́снѡ се́рдце моѐ, и҆ къ страсте́мъ порѣва́ющыѧ мѧ̀. 
Свѣти́ленъ. Подо́бенъ: Дх҃омъ во ст҃и́лищи: 
Ꙗ҆́кѡ благи́хъ тезоимени́тъ, и҆ побѣ́ды вкꙋ́пѣ,  блага́го молѝ, а҆гаѳоні́че мꙋ́чениче, и҆ щедролюби́ваго  бг҃а, благи́хъ бы́ти мѝ прича́стникꙋ вѣ́чныхъ, и҆ пою́щымъ  вѣ́рнѡ свѣ́тлꙋю твою̀ и҆ достохва́льнꙋю па́мѧть. 
Сла́ва, и҆ ны́нѣ, пра́здника. Подо́бенъ: 
А҆пⷭ҇ли собери́тесѧ, погребстѝ тѣ́ло є҆ди́ныѧ  бг҃оневѣ́сты и҆ мт҃ре гдⷭ҇ни, ра́дꙋйсѧ ны́нѣ геѳсїмані́и  гра́дъ ве́сь, и҆ надгрѡ́бнаѧ по́йте на нб҃са̀ возлетѣ́вшей,  и҆ со а҆́гг҃лы ликꙋ́ющей въ безконе́чнѣй сла́вѣ. 
На стїхо́внѣ стїхи̑ры пра́здника, гла́съ в҃. Поⷣ:  До́ме є҆ѵфра́ѳовъ: 
Пѣ́сньми твоѐ ꙳ честно́е и҆ бг҃опрїѧ́тное тѣ́ло ꙳  провожда́юще бжⷭ҇твеннїи а҆пⷭ҇ли, ꙳ вопїѧ́хꙋ: ꙳ ка́мѡ ны́нѣ  и҆́деши, влⷣчце; 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ свѧты́ни твоеѧ̀. 
Прїиди́те земноро́днїи, ꙳ соста́вимъ ли́къ, ꙳  и҆схѡ́днаѧ вопїю́ще, ꙳ въ преставле́нїи ꙳ бцⷣѣ дне́сь. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Землѧ̀ оу҆́бѡ твои́мъ погребе́нїемъ ꙳  благослови́сѧ, дв҃о: ꙳ воздꙋ́хъ же восхожде́нїемъ ꙳  ѡ҆свѧти́сѧ стра́ннымъ, ꙳ зако́номъ оу҆мира́ющи є҆стества̀. 
Сла́ва, и҆ ны́нѣ. Подо́бенъ: 
Всѝ земноро́днїи ꙳ стеце́мсѧ оу҆се́рднѡ со  безпло́тными, ꙳ погребстѝ ро́ждшꙋю ꙳ творца̀ тва́ри. 
На часѣ́хъ глаго́лемъ конда́къ пра́здника. На  лїтꙋргі́и блажє́нна пра́здника, пѣ́снь и҃-ѧ ѻ҆бою̀  канѡ́нѡвъ, со і҆рмосо́мъ на ѕ҃. 


(с. 454) 
Мѣ́сѧца тогѡ́же въ к҃г-й де́нь. 
Ст҃а́гѡ мꙋ́ченика лꙋ́ппа. 
Въ сі́й де́нь ѿдае́тсѧ пра́здникъ оу҆спе́нїѧ  прест҃ы́ѧ бцⷣы, и҆ пое́тсѧ всѐ пра́здника. 
Ве́чера ѻ҆бы́чнаѧ каѳі́сма. На Гдⷭ҇и,  воззва́хъ, стїхи̑ры пра́здника, на ѕ҃. Сла́ва, и҆ ны́нѣ,  пра́здника. А҆́ще въ пѧто́къ ве́чера: Сла́ва,  пра́здника: И҆ ны́нѣ, догма́тїкъ настоѧ́щагѡ гла́са.  Прокі́менъ днѐ, кромѣ̀ вхо́да и҆ паремі́й. И҆ а҆́бїе,  Сподо́би, гдⷭ҇и: Є҆ктенїа̀, И҆спо́лнимъ вече́рнюю:  На стїхо́внѣ стїхи̑ры, и҆ Сла́ва, и҆ ны́нѣ,  пра́здника. По Ѻ҆ч҃е на́шъ: тропа́рь пра́здника,  є҆ди́ножды: є҆ктенїа̀, и҆ ѿпꙋ́стъ. 
На повече́рїи конда́къ пра́здника. Полꙋ́нощницꙋ  же пое́мъ по ѻ҆бы́чаю съ каѳі́смою и҆ съ тропарѝ  ѻ҆бы́чными, а҆ не пра́здника. Глаго́лемъ же моли́твꙋ,  Помѧнѝ, гдⷭ҇и: 
На оу҆́трени, на Бг҃ъ гдⷭ҇ь, тропа́рь  пра́здника, два́жды. Сла́ва, и҆ ны́нѣ, то́йже. По  каѳі́смахъ сѣда́льны пра́здника. И҆ чте́нїе: и҆ ѱало́мъ  н҃. Канѡ́ны пра́здника: Пе́рвый со і҆рмосо́мъ на и҃:  и҆ дрꙋгі́й со і҆рмосо́мъ на ѕ҃: і҆рмосы́ же пое́мъ ѻ҆бою̀  канѡ́нѡвъ, по два́жды. Катава́сїа: Преꙋкраше́ннаѧ:  По г҃-й пѣ́сни ѵ҆пакоѝ пра́здника. По ѕ҃-й пѣ́сни  конда́къ и҆ і҆́косъ пра́здника. На ѳ҃-й пѣ́сни,  Честнѣ́йшꙋю не пое́мъ: но пое́мъ припѣ́вы пра́здника,  ꙗ҆́коже на са́мый пра́здникъ. Свѣти́ленъ пра́здника,  два́жды. На хвали́техъ стїхи̑ры пра́здника, на д҃.  Сла́ва, и҆ ны́нѣ, пра́здника. Славосло́вїе вели́кое. По  трист҃о́мъ тропа́рь пра́здника, є҆ди́ножды. Є҆ктенїа̀, и҆  ѿпꙋ́стъ. И҆ и҆схожде́нїе въ притво́ръ. И҆ ча́съ а҃. На  часѣ́хъ тропа́рь и҆ конда́къ пра́здника. 
На лїтꙋргі́и бл҃жє́нна ѻ҆бою̀ канѡ́нѡвъ пѣ́снь  ѳ҃, на и҃. По вхо́дѣ тропа́рь пра́здника. Сла́ва, и҆  ны́нѣ, конда́къ пра́здника. (с. 455) Прокі́менъ,  а҆ллилꙋ́їа, и҆ прича́стенъ пра́здника. А҆пⷭ҇лъ, и҆  є҆ѵⷢ҇лїе днѐ, и҆ пра́здника. 
🕅 Подоба́етъ вѣ́дати, а҆́ще слꙋчи́тсѧ  ѿда́нїе оу҆спе́нїѧ бцⷣы въ недѣ́лю: 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны  по ѻ҆бы́чаю. На стїхо́внѣ стїхи́ра воскрⷭ҇на є҆ди́на,  и҆ пра́здника стїхо́вна, съ припѣ́вы свои́ми, вели́кїѧ  вече́рни. Сла́ва, и҆ ны́нѣ, пра́здника. Тропа́рь воскрⷭ҇нъ.  Сла́ва, и҆ ны́нѣ, пра́здника. На вели́цѣй вече́рни, по  ѻ҆бы́чной каѳі́смѣ, на Гдⷭ҇и, воззва́хъ, стїхи̑ры  воскрⷭ҇ны, г҃: и҆ ꙾восто́ченъ꙾꙾А҆нато́лїевъ꙾ є҆ди́нъ: и҆  пра́здника ѕ҃, пое́мыѧ на са́мый пра́здникъ. Сла́ва,  пра́здника: И҆ ны́нѣ, бг҃оро́диченъ а҃ гла́са. На  лїті́и стїхи̑ры, и҆ Сла́ва, и҆ ны́нѣ, пра́здника. На  стїхо́внѣ стїхи̑ры воскрⷭ҇ны: Сла́ва, и҆ ны́нѣ,  пра́здника. На благослове́нїи хлѣ́бѡвъ тропа́рь,  Бцⷣе дв҃о, два́жды, и҆ пра́здника є҆ди́ножды. И҆  чте́нїе въ посла́нїихъ а҆пⷭ҇льскихъ. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды: Сла́ва и҆ ны́нѣ, пра́здника. По каѳі́смахъ,  сѣда́льны воскрⷭ҇ны и҆ бг҃орѡ́дичны и҆́хъ, и҆ чте́нїе во  є҆ѵⷢ҇лїи толково́мъ. И҆ непорѡ́чны, и҆ ѵ҆пакоѝ гла́са, и҆  чте́нїе. Степє́нна, и҆ прокі́менъ гла́са. Всѧ́кое  дыха́нїе: Є҆ѵⷢ҇лїе воскрⷭ҇но. Воскрⷭ҇нїе хрⷭ҇то́во.  Ѱало́мъ н҃. Стїхи́ра воскрⷭ҇на. И҆ прѡ́чаѧ по  ѻ҆бы́чаю. Канѡ́нъ воскрⷭ҇нъ, со і҆рмосо́мъ на д҃, и҆  бцⷣы на в҃, и҆ пра́здника ѻ҆́ба канѡ́на на и҃.  Катава́сїа: Преꙋкраше́ннаѧ: По г҃-й пѣ́сни  конда́къ пра́здника, и҆ і҆́косъ. ѵ҆пакоѝ пра́здника. По  ѕ҃-й пѣ́сни конда́къ воскрⷭ҇нъ, и҆ і҆́косъ, и҆ про́логъ.  На ѳ҃-й пѣ́сни пое́мъ, Честнѣ́йшꙋю: Свѣти́ленъ  воскрⷭ҇нъ. Сла́ва, и҆ ны́нѣ, пра́здника. На хвали́техъ  стїхи̑ры воскрⷭ҇ны, на д҃: и҆ пра́здника на д҃, со  сла́внымъ: съ припѣ́вы пра́здника. Сла́ва, стїхи́ра  є҆ѵⷢ҇льскаѧ. И҆ ны́нѣ, Пребл҃гослове́нна є҆сѝ:  Славосло́вїе вели́кое. По трист҃о́мъ тропа́рь воскрⷭ҇нъ  то́чїю. Є҆ктєнїѝ, и҆ ѿпꙋ́стъ, и҆ ѡ҆глаше́нїе  стꙋді́тово. И҆ и҆схожде́нїе ѻ҆бы́чное въ притво́ръ, и҆  ча́съ а҃, и҆ коне́чный ѿпꙋ́стъ. На часѣ́хъ, тропа́рь  воскрⷭ҇нъ. Сла́ва, (с. 456) пра́здника: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ конда́къ  пра́здника, и҆ воскрⷭ҇нъ премѣнѧ́юще глаго́лемъ. 
На лїтꙋргі́и бл҃жє́нна гла́са на ѕ҃: и҆ пра́здника,  пѣ́снь д҃, на д҃. По вхо́дѣ тропа́рь воскрⷭ҇нъ, и҆  пра́здника. Сла́ва, конда́къ воскрⷭ҇нъ: И҆ ны́нѣ,  пра́здника. Прокі́менъ, а҆пⷭ҇лъ, а҆ллилꙋ́їа, и҆  є҆ѵⷢ҇лїе днѐ и҆ пра́здника. Прича́стенъ: Хвали́те  гдⷭ҇а съ нб҃съ: и҆ пра́здника. 


(с. 456) 
Мѣ́сѧца тогѡ́же въ к҃д-й де́нь. 
Ст҃а́гѡ сщ҃енномꙋ́ченика є҆ѵтѵ́ха, оу҆ченика̀  ст҃а́гѡ і҆ѡа́нна бг҃осло́ва: 
И҆ пренесе́нїе честны́хъ моще́й, и҆́же во ст҃ы́хъ  ѻ҆ц҃а̀ на́шегѡ петра̀, митрополі́та кі́евскагѡ и҆ всеѧ̀  рѡссі́и чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры є҆ѵтѵ́ха, гла́съ  и҃. 
Подо́бенъ: Ѽ пресла́внагѡ чꙋдесѐ! 
Мꙋ́чениче є҆ѵтѵ́хе бл҃же́нне, ꙳ оу҆чи́всѧ  свѧще́ннѡ сло́ва оу҆ честна́гѡ оу҆ченика̀, ꙳  бг҃ослове́снагѡ проповѣ́дника, ꙳ ѿ негѡ̀ всѧ́кагѡ  оу҆че́нїѧ свѧще́ннагѡ наꙋчи́лсѧ є҆сѝ, ꙳ и҆ свѣ́тъ  ꙗ҆ви́лсѧ є҆сѝ, ꙳ ѡ҆свѣща́ѧ бл҃года́тїю всѧ́кꙋю мы́сль, ꙳  бг҃ослѡ́вїи твои́ми свѧще́нными. ꙳ тѣ́мже свѧтꙋ́ю твою̀ ꙳  па́мѧть почита́емъ. 
Пре́лести низложи́лъ є҆сѝ оу҆твержде́нїе ꙳  по́двигомъ тве́рдымъ терпѣ́нїѧ, пребога́те, ꙳ и҆ оу҆́зами  и҆ ра́нами, ꙳ и҆ сла́вною сме́ртїю: ꙳ тѣ́мже безсме́ртїе  полꙋчи́лъ є҆сѝ, ꙳ съ ли̑ки мч҃никъ, ꙳ и҆ со а҆́гг҃льскими  чи́ны водворѧ́ѧсѧ, ꙳ прича́стїемъ лꙋ́чшимъ бг҃олѣ́пнѡ, ꙳  до́брѣ ѡ҆божа́емь и҆ соверше́ннѣ. (с. 457) 
Въ темни́цѣ затворѧ́емь, ꙳ хлѣ́бъ прїѧ́лъ є҆сѝ  жи́зни съ нб҃сѐ, сла́вне, ꙳ вве́рженъ же бы́въ въ пла́мень,  ꙳ неѡпале́нъ пребы́лъ є҆сѝ: ꙳ ра̑ны под̾ѧ́тъ лю́тѣ  стрꙋ́жемь, ꙳ стремлє́нїѧ ѕвѣре́й моли́твами оу҆кроти́лъ  є҆сѝ. ꙳ мече́мъ глава̀ твоѧ̀ ѿсѣ́чена бы́сть, кровьмѝ  къ нб҃сѝ ѡ҆блегча́емь, ꙳ ꙗ҆́кѡ бжⷭ҇твенною колесни́цею. 
Сла́ва, и҆ ны́нѣ, бг҃оро́диченъ: 
Спаси́ мѧ, влⷣчце пречⷭ҇таѧ, ꙳ ꙗ҆́же сп҃са хрⷭ҇та̀  неизрече́ннѡ ро́ждшаѧ: тѧ́ бо є҆ди́нꙋ стѧжа́хъ  предста́тельницꙋ, ꙳ и҆ неѡбори́мꙋю стѣ́нꙋ, ꙳ и҆ покро́въ и҆  ра́дованїе, ꙳ и҆ дꙋшѝ моеѧ̀ бжⷭ҇твенное оу҆тѣше́нїе. ꙳  ты̀ оу҆̀бо мѧ̀ и҆зба́ви неꙋсыпа́ющагѡ че́рвїѧ, ꙳ и҆ ѻ҆гнѧ̀  вѣ́чнꙋющагѡ, ꙳ мт҃и хрⷭ҇та̀ бг҃а. 
Крⷭ҇тобг҃оро́диченъ: 
Что̀ зри́мое видѣ́нїе, є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь,  бцⷣа пла́чꙋщисѧ глаго́лаше: є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
На стїхо́внѣ, ѻ҆ктѡ́иха. Тропа́рь, гла́съ д҃: 
И҆ нра́вѡмъ прича́стникъ, и҆ прⷭ҇то́лѡмъ  намѣ́стникъ а҆по́столѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне, въ видѣ́нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, сщ҃енномꙋ́чениче є҆ѵтѵ́хе, молѝ хрⷭ҇та̀  бг҃а, спасти́сѧ дꙋша́мъ на́шымъ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  д҃. 
Творе́нїе і҆ѡ́сифово: 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. (с. 458) 
А҆пⷭ҇лѡмъ и҆ мꙋ́ченикѡмъ сожи́тель ꙗ҆влѧ́емый, и҆  бж҃е́ственныѧ зарѝ всегда̀ и҆сполнѧ́емь, честны́й тво́й  дне́сь пра́здникъ творѧ́щыѧ, свѣ́та прича́стники покажѝ,  мꙋ́чениче є҆ѵтѵ́хе достосла́вне. 
Возлю́бленнагѡ оу҆ченика̀, бл҃же́нне, оу҆чени́къ  бы́въ бл҃гоче́стнѡ, и҆ тогѡ̀ нра́вы вельмѝ подража́ѧ, гдⷭ҇а  возлюби́лъ є҆сѝ, тогѡ̀ бжⷭ҇твєнныѧ зако́ны и҆спо́лнивъ:  и҆ страсте́мъ сегѡ̀, є҆ѵтѵ́хе, оу҆подо́билсѧ є҆сѝ. 
Зако́нꙋ бжⷭ҇твенномꙋ бл҃гоче́стнѡ повинꙋ́ѧсѧ, пло́ть  оу҆мертви́лъ є҆сѝ по́стными болѣ́зньми, мі́ра  оу҆далѧ́ѧсѧ, и҆ въ гора́хъ, сла́вне, пребыва́ѧ, мꙋ́чениче,  и҆ дꙋ́шꙋ ѡ҆чища́ѧ, и҆ бг҃ови́дѣнъ познава́емь. 
Бг҃оро́диченъ: 
На тѧ̀, дв҃о, наде́ждꙋ положи́хъ спасе́нїѧ моегѡ̀,  грѣхо́вныѧ скве́рны всего́ мѧ ѡ҆мы́й, и҆ чи́ста содѣ́лай  сн҃ꙋ твоемꙋ̀ и҆зрѧ́днѡ бг҃оꙋгожда́юща, и҆ творѧ́ща сегѡ̀  всесвѧтꙋ́ю во́лю. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Ѡ҆блиста́юще свѣ́томъ проповѣ́данїѧ премꙋ́драгѡ,  ꙗ҆́коже со́лнца ѡ҆брѣ́тъ па́ѵла ходи́ти съ ни́мъ: ꙗ҆́кѡ  ѕвѣзда̀ ве́лїѧ просвѣща́ѧ се́рдца, бл҃же́нне бг҃омꙋ́дре,  дх҃омъ. 
Бг҃осло́вѡвъ ѡ҆снова́нїе, оу҆ченикѡ́въ ве́рхъ  і҆ѡа́ннъ при́сный дрꙋ́гъ сп҃совъ, ѿ землѝ бж҃е́ственнѡ  прело́жсѧ, тебѣ̀ бж҃їе ста́до, блаже́нне, пастѝ предадѐ. 
Прекра́сенъ и҆ свѣтоза́ренъ и҆ и҆спо́лненъ дх҃а  бжⷭ҇твеннагѡ, сꙋдѧ́щемꙋ непра́веднѡ предста́лъ є҆сѝ,  ѡ҆блича́ѧ тогѡ̀ ѕлоче́стїе, пребога́те, и҆ хрⷭ҇то́во  бжⷭ҇твенное и҆сповѣ́даѧ вочл҃вѣ́ченїе. 
Бг҃оро́диченъ: 
Ра́дꙋйсѧ, ꙗ҆́же є҆ди́на ра́дость неска́заннѡ  ро́ждши: (с. 459) ра́дꙋйсѧ, колесни́це и҆ ѻ҆́блаче сло́ва:  ра́дꙋйсѧ, мт҃и бж҃їѧ, дв҃о неискꙋсобра́чнаѧ: ра́дꙋйсѧ,  прпⷣбныхъ сла́во: ра́дꙋйсѧ мꙋ́ченикѡвъ вѣнча́нїе. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Сїѧ́нїе ѡ҆блиста́въ бг҃оразꙋ́мїѧ, тмꙋ̀ разори́лъ  є҆сѝ многобо́жїѧ, мч҃нически сконча́въ тече́нїе твоѐ: и҆  и҆сцѣле́нїй и҆сточа́еши дарова̑нїѧ, приходѧ́щихъ ѡ҆чища́еши  недꙋ́ги, мꙋ́чениче сла́вне, хрⷭ҇та̀ бг҃а молѝ дарова́ти  дꙋша́мъ на́шымъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречи́стаѧ мт҃и дв҃о, чистото́ю а҆́гг҃лы превозше́дшаѧ,  па́че всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Всѣ́мъ оу҆мо́мъ ѿше́дъ ко гдⷭ҇ꙋ, не чꙋ́вствоваше  всю́дꙋ бїе́мь и҆ растерза́емь лю́тѣ: и҆ ꙗ҆́коже  благово́нное кади́ло, достосла́вне, благово́нїѧ предстоѧ́щыѧ  и҆спо́лнилъ є҆сѝ бж҃е́ственнагѡ, дѣ́йствомъ, бг҃омꙋ́дре,  дх҃а. 
Бг҃омъ, мꙋ́чениче бг҃омꙋ́дре, соблюде́мь, въ  темни́цѣ же свѧ́занъ сѣдѧ̀, хлѣ́бъ нбⷭ҇ный ви́димѡ  ра́дꙋѧсѧ прїѧ́лъ є҆сѝ, бг҃ꙋ тѧ̀ оу҆крѣплѧ́ющꙋ є҆ди́номꙋ  (с. 460) подвигополо́жникꙋ, є҆ѵтѵ́хе бг҃оно́се: є҆гѡ́же  стра́сти бжⷭ҇твеннѣй поревнова́лъ є҆сѝ. 
Твоѧ̑ чⷭ҇тна̑ѧ оу҆ста̀ ѿве́рзлъ дх҃омъ, предъ  сꙋди́щемъ, премꙋ́дре, стоѧ̀ мꙋчи́телей, и҆́стиннꙋю вѣ́рꙋ  трⷪ҇ческꙋю оу҆ѧсни́лъ є҆сѝ ꙗ҆́вѣ: і҆́дѡльскꙋю же  пре́лесть ѡ҆бличи́лъ є҆сѝ, блаже́нне, и҆ мꙋчи́телей  безбо́жныхъ мꙋдрова̑нїѧ. 
По мно́гихъ и҆ны́хъ ра́нахъ тѣле́сныхъ, бжⷭ҇твенною  любо́вїю, блаже́нне, распалѧ́емь, запале́нный пла́мень  ѻ҆гнѧ̀ ра́дꙋѧсѧ проше́лъ є҆сѝ, преще́нїемъ мꙋчи́телѧ  ника́коже ѡ҆пали́всѧ: и҆́бо бжⷭ҇твенна тѧ̀ роса̀, є҆ѵтѵ́хе,  съ нб҃сѐ ѡ҆роша́ше. 
Бг҃оро́диченъ: 
Въ жена́хъ є҆ди́на дв҃а пребыла̀ є҆сѝ, и҆ пре́жде  ржⷭ҇тва̀ и҆ по ржⷭ҇твѣ̀: бг҃ъ бо бѣ̀ ѡ҆бновлѧ́ѧ  є҆стєства̀ па́че сло́ва, и҆зъ тебє̀ неизрече́ннѡ  воплоща́емь, и҆́же горѣ̀ пре́жде вѣ̑къ, и҆ на землѝ въ  послѣ̑днѧѧ лѣ̑та ро́ждсѧ, пренепоро́чнаѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ, пꙋти̑ моѧ̑ напра́ви, молю́сѧ. 
Сло́вомъ бжⷭ҇твеннымъ ѡ҆бога́щсѧ, всѣ̑мъ  тре́бꙋющымъ, мꙋ́чениче, пода́лъ є҆сѝ, и҆ хрⷭ҇то́во ста́до  свѧще́нникъ бы́въ, оу҆па́слъ є҆сѝ, оу҆тѣша́ѧ, наказꙋ́ѧ  и҆ наставлѧ́ѧ ко спасе́нїю, є҆ѵтѵ́хе страстоно́сче  многострада́льне. 
Дꙋшепа́гꙋбнꙋю пре́лесть си́лою бжⷭ҇твеннагѡ дх҃а  ѿтрѧ́съ, ко хрⷭ҇тꙋ̀ пристꙋпи́лъ є҆сѝ, и҆ мно́жєства  семꙋ̀, мꙋ́чениче, приве́лъ є҆сѝ спаса́емыхъ вѣ́рою,  твои́ми честны́ми бг҃овѣща̑нїи, є҆ѵтѵ́хе, страда́льцєвъ  оу҆добре́нїе. 
Ꙗ҆́кѡ красны̀ но́ги твоѧ̑, преблаже́нне, стезе́ю  ходи́вшыѧ свидѣ́нїй бжⷭ҇твенныхъ, и҆ въ си́хъ до́брѣ  стꙋпа́вшыѧ, и҆ къ широтѣ̀ вели́цѣй нбⷭ҇нагѡ црⷭ҇тва  дости́гшыѧ, мꙋ́чениче сла́вне. (с. 461) 
Бг҃оро́диченъ: 
Дв҃о мт҃и ѻ҆трокови́це, непостижи́маго пло́тїю  ро́ждши, а҆́гг҃лѡвъ сла́во, и҆ де́мѡнѡвъ ꙗ҆́зва,  бг҃оневѣ́сто, моѐ се́рдце оу҆ѧ́звенное грѣхмѝ,  и҆сцѣле́нїѧ бжⷭ҇твеннагѡ сподо́би. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Во є҆фе́сѣ прїе́мь є҆́же за хрⷭ҇та̀ кончи́нꙋ, ѿ  є҆фе́са, мꙋ́дре, оу҆́зникъ оу҆стреми́лсѧ є҆сѝ, и҆ во  ѻ҆те́чествїи твое́мъ честнѣ́мъ страда́ньми оу҆краша́емь,  почи́лъ є҆сѝ. 
Хра́мъ сы́й бж҃їй красе́нъ и҆ пречи́стъ, хра́мы  і҆́дѡльскїѧ сквє́рныѧ низложи́лъ є҆сѝ бл҃года́тїю, и҆ къ  нбⷭ҇номꙋ хра́мꙋ возне́слсѧ є҆сѝ, є҆ѵтѵ́хе, бг҃ꙋ  предста́ти. 
Оу҆крѣпи́ тѧ пꙋте́мъ ше́ствꙋюща бжⷭ҇твенный  а҆́гг҃лъ, предглаго́лѧ тебѣ̀ ꙗ҆́вѣ хотѧ̑щаѧ бы́ти,  є҆ѵтѵ́хе пребога́те, равноа́гг҃льнꙋ сꙋ́щꙋ, и҆ пло́ти внѣ̀  дх҃омъ. 
Бг҃оро́диченъ: 
Оу҆ма̀ моегѡ̀ и҆звращє́нїѧ, и҆ дꙋшѝ двиза̑нїѧ  стра̑стнаѧ и҆ лю̑таѧ, дв҃о, и҆спра́ви: и҆ цѣ́ла мѧ̀  соблюдѝ ѿ всегда̀ неми́лостивнѡ находѧ́щихъ мѝ. 
Конда́къ, гла́съ ѕ҃. Подо́бенъ: Дв҃а дне́сь: 
А҆пⷭ҇лѡвъ сопресто́льникъ, и҆ свѧти́телей красота̀  бы́въ, є҆ѵтѵ́хе, мꙋ́ченически просла́вилсѧ є҆сѝ,  просїѧ́лъ є҆сѝ ꙗ҆́кѡ со́лнце, всѣ́хъ просвѣща́ѧ, и҆  разори́лъ є҆сѝ безбо́жїѧ но́щь глꙋбо́кꙋю: сегѡ̀ ра́ди тѧ̀  почита́емъ, ꙗ҆́кѡ бж҃е́ственнаго вои́стиннꙋ  свѧщеннотаи́нника хрⷭ҇то́ва. 
І҆́косъ: 
Ꙗ҆́кѡ бж҃їй свѧще́нникъ, ꙗ҆́кѡ слꙋжи́тель нбⷭ҇ный,  ꙗ҆́кѡ па́стырей па́стырь, ꙗ҆́кѡ страда́лецъ непобѣди́мь,  съ вы́шними ны́нѣ ли̑ки водворѧ́ѧсѧ, свѧщеннотаи́нниче,  свѣ́тъ (с. 462) мѝ низпослѝ, и҆ сло́во мѝ вдохнѝ,  восхвали́ти бжⷭ҇твєнныѧ стрⷭ҇ти твоѧ̑, и҆ гонє́нїѧ, и҆  борє́нїѧ и҆зрѧ̑днаѧ и҆ мꙋ́жествєннаѧ, сломлє́нїѧ косте́й,  оу҆дѡ́въ ссѣчє́нїѧ: и҆́хже ра́ди бы́лъ є҆сѝ, блаже́нне,  причте́нъ а҆́гг҃лѡмъ, ꙗ҆́кѡ бж҃е́ственный вои́стиннꙋ  свѧщеннотаи́нникъ хрⷭ҇то́въ. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Бж҃їимъ манове́нїемъ ѻ҆́гнь оу҆гасѐ, на па́гꙋбꙋ  тебѣ̀ разжже́нный, бг҃омꙋ́дре: съ нб҃се́ бо гро́мъ  слы́шашесѧ, и҆ снѣ̑жныѧ ка̑пли пꙋща́хꙋсѧ, невѣ́дꙋщыѧ  хрⷭ҇та̀ покрыва́юще. 
Крѣ́пкѡ стрꙋ́жемь, благово́нїѧ мѵ́ро, мꙋ́чениче,  и҆спꙋсти́лъ є҆сѝ, во благово́нїе стрⷭ҇те́й и҆злїѧ́вшагѡсѧ.  и҆́бо прите́къ къ сло́вꙋ и҆ содѣ́телю, къ немꙋ́же взыва́лъ  є҆сѝ: благослове́нъ є҆сѝ, бж҃е ѻ҆тє́цъ на́шихъ. 
Житїѐ твоѐ непоро́чно, мꙋче́нїе, мꙋ́дре,  пречꙋ́дно, и҆ спаси́тельно всѣ̑мъ пристꙋпа́ющымъ моще́й  твои́хъ ко ст҃ѣ́й ра́цѣ, и҆сцѣлє́нїѧ точа́щи, и҆  сквернє́нїѧ страсте́й мно́гихъ и҆зима́ющи. 
Бг҃оро́диченъ: 
Разꙋмѣ́вше и҆здале́ча честні́и прⷪ҇ро́цы та́инства  твоегѡ̀ неизрече́ннꙋю глꙋбинꙋ̀, многоѻбра́знѡ всѣ̑мъ  оу҆ѧсни́ша твоѐ ржⷭ҇тво̀, дв҃о, взыва́юще: бл҃гослове́нъ  є҆сѝ, бж҃е ѻ҆тє́цъ на́шихъ. 
Пѣ́снь з҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Рꙋ́цѣ просте́ръ, сла́вне, ко хрⷭ҇тꙋ̀ бг҃ꙋ на́шемꙋ,  посредѣ̀ сꙋди́ща борѧ́сѧ со львы̀, невреди́мь пребы́лъ  є҆сѝ, ꙗ҆́коже прⷪ҇ро́къ пре́жде данїи́лъ, а҆́гг҃ла  при́снѡ соблюда́юща тѧ̀ (с. 463) и҆мѣ́ѧ, и҆ поѧ̀  непреста́ннѡ: свѧще́нницы бл҃гослови́те, лю́дїе  превозноси́те во всѧ̑ вѣ́ки. 
Ско́тски ви́дѣ тѧ̀ беззако́нными ѡ҆сꙋжде́на,  ѕвѣ́рь твое́й оу҆гото́вленный поги́бели ꙗ҆́снѡ провѣща̀  всеси́льнымъ манове́нїемъ, и҆ вели̑чїѧ сп҃са хрⷭ҇та̀  проповѣ́да оу҆дивлѧ́ѧ вопїю́щыѧ: свѧще́нницы  бл҃гослови́те, лю́дїе превозноси́те во всѧ̑ вѣ́ки. 
Си́лою бж҃їею и҆ бл҃года́тїю по́двигъ вели́кїй  мꙋче́нїѧ проше́дъ, вѣнцы̀ оу҆лꙋчи́лъ є҆сѝ побѣ́ды  ра́дꙋѧсѧ, и҆ ликѡ́мъ приче́лсѧ є҆сѝ всѣ́хъ а҆пⷭ҇лъ и҆  мꙋ́чєникъ, съ ни́миже вопїе́ши непреста́ннѡ: свѧще́нницы  бл҃гослови́те, лю́дїе превозноси́те во всѧ̑ вѣ́ки. 
Бг҃оро́диченъ: 
Оу҆мерщвле́ннꙋю оу҆грызе́нїемъ дꙋ́шꙋ мою̀  ѕмїи́нымъ, є҆ди́на ꙗ҆вле́ннѡ живо́тъ ро́ждшаѧ,  всенепоро́чнаѧ, ѡ҆живѝ, и҆ твори́ти сподо́би на́съ ра́ди  и҆зъ тебє̀, дв҃о, ро́ждшагѡсѧ хотѣ́нїе, вопїю́щꙋ:  свѧще́нницы благослови́те, лю́дїе превозноси́те во всѧ̑  вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
И҆сцѣлє́нїѧ и҆сточа́еши разли̑чна, и҆ недꙋ́ги  оу҆тиша́еши тѧ́жкїѧ, ѿ хрⷭ҇та̀ бл҃года́ть прїи́мъ  вои́стиннꙋ, до́брѣ подви́гсѧ, и҆ побѣди́въ врагѝ,  бг҃омꙋ́дре стрⷭ҇тоте́рпче, а҆́гг҃лѡвъ сограждани́не и҆  мꙋ́ченикѡвъ ве́рхъ. 
Красе́нъ въ по́двизѣхъ ꙗ҆́вльсѧ, въ кра̑сныѧ  черто́ги всели́лсѧ є҆сѝ, оу҆сѣ́ченъ бы́въ мече́мъ во  свѧтꙋ́ю твою̀ главꙋ̀, ю҆́же і҆и҃съ вѣнча̀ побѣ́ды  вѣнце́мъ бл҃голѣ́пнымъ, свѣти́льниче цр҃кве,  оу҆твержде́нїе и҆ похвала̀ бл҃гоче́стнѡ бл҃жа́щихъ тѧ̀. (с.  464) 
Сокрꙋши́лъ є҆сѝ держа́вꙋ лꙋка́вагѡ, є҆ѵтѵ́хе  страстоте́рпче прехва́льне, и҆ на него̀ побѣ́дꙋ поста́вль  ю҆́ношески: и҆ побѣди́тель преизрѧ́денъ ны́нѣ є҆сѝ на  нб҃сѣ́хъ, прⷭ҇то́лꙋ трⷪ҇ческомꙋ со дерзнове́нїемъ мно́гимъ  свѣ́тлѡ предстоѧ̀. 
Па́мѧть твоѧ̀ бжⷭ҇твеннаѧ и҆ свѣтоза́рнаѧ па́че  со́лнца всѣ̑мъ просїѧ̀, свѣ́тлыми сїѧ̑нїи просвѣща́ющи  вѣ́рнѡ и҆ бл҃гоче́стнѡ всегда̀ сїѐ пра́зднꙋющихъ,  є҆ѵтѵ́хе, въ не́йже тѧ̀ мо́лимъ, ꙗ҆́кѡ и҆мѣ́ѧ  дерзнове́нїе, спасе́нїе на́мъ и҆спросѝ. 
Бг҃оро́диченъ: 
Гла́съ тѝ провозглаша́емъ гаврїи́ловъ: ра́дꙋйсѧ,  землѐ и҆збра́ннаѧ: ра́дꙋйсѧ, трапе́зо златови́днаѧ:  ра́дꙋйсѧ, человѣ́кѡвъ прибѣ́жище: ра́дꙋйсѧ, мꙋ́ченикѡвъ  похвало̀: ра́дꙋйсѧ, а҆́гг҃лѡвъ ра́дованїе, ст҃а́ѧ бцⷣе,  держа́во, вѣ́рою чи́стою блажа́щихъ тѧ̀. 
Свѣти́ленъ. Подо́бенъ: Жєны̀ оу҆слы́шите: 
И҆ престо́лѡвъ ꙗ҆́кѡ прее́мникъ, и҆ нра́вѡвъ ꙗ҆́кѡ  прича́стникъ свѧще́нныхъ а҆пⷭ҇лѡвъ ты̀ бы́въ, бг҃омꙋ́дре  вѣ́рою ст҃о́е твоѐ страда́нїе пра́зднꙋющыѧ съ нб҃сѐ  назира́й, ꙗ҆́кѡ оу҆ч҃ни́къ сло́ва, є҆ѵтѵ́хе ст҃и́телю. 
Бг҃оро́диченъ: 
При́зри, чⷭ҇таѧ, на достоѧ́нїе твоѐ, и҆  непобѣди́мымъ твои́мъ сїѐ соблюдѝ предста́тельствомъ:  цр҃ковь оу҆пра́ви, вѣ́рꙋ оу҆твердѝ, ꙗ҆зы́ки оу҆кротѝ,  и҆ и҆зле́й ми́ръ въ концы̀ мі́ра. (с. 465) 
Слꙋ́жба и҆́же во ст҃ы́хъ ѻ҆ц҃а̀ на́шегѡ петра̀,  митрополі́та всеѧ̀ рѡссі́и чꙋдотво́рца. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ а҃. Поⷣ:  Ѽ ди́внагѡ чꙋдесѐ! 
Ѽ ди́внагѡ чꙋдесѐ! и҆сто́чникъ чꙋде́съ подъ  земле́ю сокрове́нный дне́сь пресла́внѡ всѣ̑мъ ꙗ҆влѧ́етсѧ:  и҆ самоде́ржца кꙋ́пнѡ, со а҆рхїере́йскими свѧще́нными  рꙋка́ми пресла́внѡ въ цр҃ковь но́ситсѧ, и҆́же ѿ на́съ  дꙋ́хомъ не разлꙋча́ѧсѧ, и҆ свои́мъ пренесе́нїемъ всѣ́хъ  ѡ҆свѧща́етъ. є҆мꙋ́же вѣ́рнїи возопїе́мъ: ст҃и́телю пе́тре,  ра́дꙋйсѧ, и҆ хрⷭ҇тꙋ̀ моли́сѧ, дарова́ти моли́твами твои́ми  мі́рови ве́лїю ми́лость. 
Ѽ ди́внагѡ чꙋдесѐ! и҆́же и҆ногда̀ земле́ю  покрове́нный, дне́сь пресла́внѡ, ꙗ҆́кѡ на херꙋві́мскомъ  носи́лѣ, на плещꙋ̀ а҆рхїере́йскꙋ, и҆ самоде́ржца но́ситсѧ,  всенаро́дное же мно́жество, сщ҃е́нники и҆ лю́дїе че́стнѡ  послѣ́дствꙋюще, ра́дѡстнаѧ глаго́лютъ: а҆рхїере́ю пе́тре,  ра́дꙋйсѧ, и҆ молѝ дарова́ти твои́мъ пренесе́нїемъ мі́рови  ве́лїю ми́лость. 
Твоѐ пресла́вное пренесе́нїе сла́вѧтъ а҆рхїере́и,  кꙋ́пнѡ со сщ҃е́нныхъ собо́ры и҆ всенаро́днымъ мно́жествомъ,  въ пресла́внѣмъ твое́мъ пренесе́нїи красѧ́щесѧ,  пра́зднствєннаѧ ликова̑нїѧ тебѣ̀ воспѣва́юще, гл҃го́лютъ:  пресла́вне пе́тре, ра́дꙋйсѧ, и҆ молѝ дарова́ти моли́твами  твои́ми мі́рови ве́лїю ми́лость. 
И҆́ны стїхи̑ры, гла́съ в҃. Подо́бенъ: Кі́ими  похва́льными: 
Кі́ими похва́льными пѣ́сньми ны́нѣ соста́вимъ (с.  466) ликова́нїе въ честнѣ́мъ пра́здницѣ твоегѡ̀  пренесе́нїѧ, ст҃и́телю; дꙋхо́внѡ пра́зднꙋюще мо́лимсѧ: молѝ  во́инствꙋ на́шемꙋ побѣди́тєльнаѧ на врагѝ дарова́ти:  тебе́ бо те́пла моли́твенника ко влⷣцѣ стѧжа́хомъ,  подаю́щемꙋ мі́рови ве́лїю ми́лость. 
Кі́ими похва́льними добро́тами воспое́мъ во  а҆рхїере́ехъ сла́внаго, и҆ въ вѣ́рѣ вели́каго, и҆ въ  повелѣ́нїихъ доброразсꙋ́днаго, и҆ во оу҆че́нїи ѧ҆зы́ка  сла́достнаго, оу҆че́нїемъ це́рковь ѡ҆богаща́юща; є҆го́же  вѣнцы̀ вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лїю  ми́лость. 
Кі́ими дх҃о́вными пѣ́сньми воспое́мъ свѧти́телѧ,  оу҆че́нїемъ къ бг҃оразꙋ́мїю всѣ́хъ наста́вльшаго,  и҆сто́чника чꙋде́съ пречꙋ́днаго, и҆ пресвѣ́тлаго цр҃кви  свѣти́льника, и҆ оу҆чи́телѧ премꙋ́дра, рѡссі́йскїѧ землѝ  прекра́сное оу҆добре́нїе; є҆гѡ́же ра́ди хрⷭ҇то́съ врагѡ́въ  шата́нїе низложѝ, и҆мѣ́ѧй ве́лїю ми́лость. 
Сла́ва, гла́съ ѕ҃: 
А҆рхїере́ѡвъ похвалꙋ̀, и҆ свѧще́нныхъ всѣ́хъ  оу҆краше́нїе, и҆ къ бг҃ꙋ моли́твенника непрестае́ма, и҆  и҆сто́чника чꙋде́съ преизѻби́льна, дне́сь любо́вїю  соше́дшесѧ, ст҃и́телѧ петра̀ восхва́лимъ, и҆ честны̑ѧ є҆гѡ̀  мо́щи ѡ҆бстоѧ́ще, бл҃года̑рнаѧ томꙋ̀ прино́симъ, глаго́люще:  ра́дꙋйсѧ, ст҃и́телю пе́тре, свѣти́льниче пресвѣ́тлый,  ѡ҆зарѧ́ѧ и҆зрѧ́днѡ твоѐ достоѧ́нїе, ѻ҆те́чество же и҆  лю́ди: ѡ҆ ни́хже непреста́ннѡ хрⷭ҇тꙋ̀ моли́сѧ, ми́рно житїѐ  дарова́ти, да всѝ честно́е твоѐ пренесе́нїе любо́вїю  оу҆блажа́емъ, и҆ мо́лимсѧ: молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. 
При́тчей чте́нїе. 
[Глава̀ г҃] Па́мѧть пра́веднагѡ съ похвала́ми,  и҆ благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те (с. 467) премꙋ́дрость: и҆  сме́ртенъ, и҆́же оу҆вѣ́дѣ ра́зꙋмъ. Лꙋ́чше бо сїю̀  кꙋпова́ти, не́жели зла́та и҆ сребра̀ сокрѡ́вища.  Честнѣ́йшаѧ же є҆́сть ка́менїй многоцѣ́нныхъ: все́ же  честно́е недосто́йно є҆ѧ̀ є҆́сть. Долгота́ бо дне́й, и҆  лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀  бога́тство и҆ сла́ва: ѿ оу҆́стъ є҆ѧ̀ и҆схо́дитъ пра́вда,  зако́нъ же и҆ ми́лость на ѧ҆зы́цѣ но́ситъ. [и҃] Послꙋ́шайте  оу҆̀бо менє̀, ѽ ча̑да! честна̑ѧ бо рекꙋ̀: и҆ бл҃же́нъ  человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ,  и҆схо́ди живота̀, и҆ оу҆готовлѧ́етсѧ хотѣ́нїе ѿ гдⷭ҇а.  Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ  человѣ́чєскимъ: ꙗ҆́кѡ а҆́зъ премꙋ́дрость оу҆стро́ихъ,  совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й  совѣ́тъ и҆ оу҆твержде́нїе, мо́й ра́зꙋмъ, моѧ́ же  крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ  ѡ҆брѧ́щꙋтъ бл҃года́ть. Разꙋмѣ́йте оу҆́бѡ, неѕло́бивїи,  кова́рство, ненака́заннїи же, прилага́йте сердца̀.  Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ  ѿ оу҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь  мо́й, мє́рзски же предо мно́ю оу҆стны̀ лжи̑выѧ. Съ  пра́вдою всѝ глаго́лы оу҆́стъ мои́хъ: ничто́же въ ни́хъ  стро́потно, нижѐ развраще́нно. Всѧ̑ пра̑ва сꙋ́ть  разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю  бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆  и҆спо́лнитесѧ дх҃а. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ѡ҆сꙋ́дитъ же првⷣникъ  оу҆мира́ѧй живꙋ́щыѧ нечєсти́выѧ. Оу҆́зрѧтъ бо кончи́нꙋ  пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ:  ꙗ҆́кѡ пове́ржетъ гдⷭ҇ь нечєсти́выѧ безгла́сны ни́цъ, и҆  поколе́блетъ и҆̀хъ ѿ ѡ҆снова́нїй, и҆ до послѣ́днѧгѡ  и҆сче́знꙋтъ въ болѣ́зни, и҆ па́мѧть и҆́хъ поги́бнетъ.  Прїи́дꙋтъ бо въ помышле́нїе (с. 468) согрѣше́нїй свои́хъ  оу҆жа́сни, и҆ ѡ҆бличи́тъ и҆̀хъ сопроти́въ беззако́нїѧ  и҆́хъ. [Глава̀ є҃] Тогда̀ ста́нетъ въ дерзнове́нїи мно́зѣ  првⷣникъ предъ лице́мъ ѡ҆скорби́вшихъ є҆го̀, и҆  ѿмета́ющихъ трꙋды̀ є҆гѡ̀. Ви́дѣвше же є҆го̀, смѧтꙋ́тсѧ  стра́хомъ мно́гимъ, и҆ оу҆жа́снꙋтсѧ ѡ҆ пресла́вномъ  спасе́нїи є҆гѡ̀. Рекꙋ́тъ бо въ себѣ̀ ка́ющесѧ, и҆ въ  тѣснотѣ̀ дꙋ́ха воздо́хнꙋтъ, и҆ рекꙋ́тъ: се́й бѣ̀,  є҆го́же и҆мѣ́хомъ нѣ́когда въ посмѣ́хъ и҆ въ при́тчꙋ  поноше́нїѧ безꙋ́мнїи. Житїѐ є҆гѡ̀ вмѣни́хомъ неи́стово,  и҆ кончи́нꙋ є҆гѡ̀ безче́стнꙋ. Ка́кѡ вмѣни́сѧ въ сынѣ́хъ  бж҃їихъ, и҆ во ст҃ы́хъ жре́бїй є҆гѡ̀ є҆́сть; Оу҆̀бо  заблꙋди́хомъ ѿ пꙋтѝ и҆́стиннагѡ, и҆ пра́вды свѣ́тъ не  ѡ҆блиста̀ на́мъ, и҆ со́лнце не возсїѧ̀ на́мъ. Беззако́нныхъ  и҆спо́лнихомсѧ стє́зь, и҆ поги́бели, и҆ ходи́хомъ стєзѝ  непрохо́дны, пꙋти́ же гдⷭ҇нѧ не разꙋмѣ́хомъ. 
Премꙋ́дрости соломѡ́ни чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь прпⷣбныѧ сердца̀, прїѧ́тни же є҆мꙋ̀ всѝ непоро́чнїи  въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ.  [ѕ҃] Постига́етъ бо жела́ющыѧ ю҆̀, пре́жде да́же разꙋмѣ́ти  ю҆̀: и҆ оу҆до́бь оу҆́зритсѧ ѿ лю́бѧщихъ ю҆̀.  Оу҆́треневавый къ не́й не оу҆трꙋди́тсѧ: и҆ бдѧ́й є҆ѧ̀  ра́ди вско́рѣ безъ печа́ли бꙋ́детъ. Ꙗ҆́кѡ досто́йныхъ  є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀  ꙗ҆влѧ́етсѧ и҆̀мъ (с. 469) благопрїе́мнѣ. Мꙋ́дрости  никогда́же ѡ҆долѣ́етъ ѕло́ба. [и҃] Си́хъ ра́ди и҆ рачи́тель  бы́хъ добро́ты є҆ѧ̀: и҆ возлюби́хъ и҆ ю҆̀, и҆ поиска́хъ ѿ  ю҆́ности моеѧ̀: И҆ взыска́хъ невѣ́стꙋ привестѝ себѣ̀,  ꙗ҆́кѡ всѣ́хъ влⷣка возлюбѝ ю҆̀: Таи́нница бо є҆́сть  бж҃їѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀  є҆ѧ̀ сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бл҃гъ, ꙗ҆́кѡ безсме́ртїе є҆́сть въ  не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀  ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ  ѿ всегѡ̀ се́рдца моегѡ̀: Бж҃е ѻ҆тцє́въ и҆ гдⷭ҇и  ми́лости, сотвори́вый всѧ̑ сло́вомъ твои́мъ, и҆ мꙋ́дростїю  твое́ю оу҆стро́ивый человѣ́ка, да владѣ́етъ бы́вшими ѿ  тебє̀ тварьмѝ, и҆ да оу҆правлѧ́етъ мі́ръ въ прпⷣбїи и҆  пра́вдѣ, да́ждь мѝ твои́хъ престо́лѡвъ присѣдѧ́щꙋю  премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ,  ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ  ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ престо́ла  сла́вы твоеѧ̀, да сꙋ́щи со мно́ю наꙋчи́тъ мѧ̀, что̀  бл҃гоꙋго́дно є҆́сть предъ тобо́ю: и҆ наста́витъ мѧ̀ въ  ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ  бо сме́ртныхъ всѧ̑ боѧзли̑ва, и҆ погрѣши́тєльна  оу҆мышлє́нїѧ и҆́хъ. 
На лїті́и стїхи̑ры, гла́съ в҃. Самогла́сны: 
Хрⷭ҇то́во ста́до слове́сныхъ ѻ҆ве́цъ на ѕла́цѣ  благоче́стїѧ до́брѣ оу҆па́слъ є҆сѝ, ст҃и́телю: тѣ́мже  и҆ по преставле́нїи цр҃кѡ́внаѧ твоѧ̑ ча̑да не ѡ҆ста́ви  посѣща́ѧ, и҆ (с. 470) ꙗ҆́кѡ трⷪ҇цѣ со ст҃и́тєли  предстоѧ̀, моли́сѧ спастѝ всѣ́хъ, твоѐ честно́е  пренесе́нїе любо́вїю почита́ющихъ, пе́тре всехва́льне. 
Тезоимени́тагѡ ра́ди твоегѡ̀ житїѧ̀, и҆ сла́дости  ѧ҆зы́ка, и҆ разсꙋжде́нїѧ доброразсꙋ́днагѡ, па́стырѧ тѧ̀  лю́демъ хрⷭ҇то́съ врꙋча́етъ. є҆го́же молѝ спастѝ и҆  оу҆ще́дрити всѣ́хъ, пресвѣ́тлꙋю па́мѧть твою̀  пра́зднꙋющихъ, и҆ честно́е пренесе́нїе моще́й твои́хъ  любо́вїю почита́ющихъ, пе́тре пресла́вне, моли́твенниче  те́плый ѡ҆ дꙋша́хъ на́шихъ. 
Дне́сь пресла́внѡ, ст҃и́телю, ѿ твои́хъ и҆ къ  твои̑мъ че́стнѡ прехо́диши, да твои́мъ ше́ствїемъ всѣ́хъ  ѡ҆свѧти́ши, и҆ ра́дости напо́лниши па́мѧть твою̀ любо́вїю  пра́зднꙋющихъ, и҆ честно́е прехожде́нїе твоѐ вѣ́рнѡ  сла́вѧщихъ, и҆ прилѣ́жнѡ вопїю́щихъ: молѝ, мо́лимсѧ,  спасти́сѧ дꙋша́мъ на́шымъ. 
Сла́ва, гла́съ и҃: 
Гра́дъ ѡ҆свѧти́сѧ, и҆ наро́ди бл҃гослови́шасѧ, и҆  цр҃ковь перворо́дныхъ дꙋ́хомъ ликовствꙋ́етъ въ пренесе́нїи  честны́хъ моще́й твои́хъ, ст҃и́телю пе́тре, съ людьмѝ  зовꙋ́щи: ты̀ моѧ̀ крѣ́пость и҆ оу҆твержде́нїе, ты̀ моѧ̀  добро́та, и҆ тобо́ю хвалю́сѧ. молѝ спасти́сѧ всѣ̑мъ,  любо́вїю всемі́рное твоѐ пренесе́нїе при́снѡ сла́вѧщымъ. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѿ вы́шнѧгѡ про́мысла ꙳ премꙋ́дрости навы́къ, ꙳  лю́ди твоѧ̑ ꙳ твои́мъ оу҆че́нїемъ просвѣти́лъ є҆сѝ. ꙳ ѡ҆  ни́хже не преста́й, ст҃и́телю, молѧ́сѧ. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
До́мъ дх҃а прест҃а́гѡ ꙳ ѿ ю҆́ности, ст҃и́телю,  бы́лъ є҆сѝ. ꙳ тѣ́мже и҆ на́съ томꙋ̀ жили́ще ꙳ моли́твами  твои́ми покажѝ, ꙳ да всѝ честно́е твоѐ пренесе́нїе  почита́емъ. (с. 471) 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
Всѣ́хъ а҆рхїере́ѡвъ рѡссі́йскихъ ꙳ похвалꙋ́ тѧ  свѣ́мы, ст҃и́телю, ꙳ и҆ свѧще́нникѡвъ благолѣ́пїе: ꙳  спаса́й всѣ́хъ честно́е твоѐ пренесе́нїе ꙳ пѣ́сньми  сла́вѧщихъ. 
Сла́ва, гла́съ то́йже, самогла́сенъ: 
Ви́дѣнъ бы́сть, такѡва́ѧ могꙋ́щымъ ви́дѣти, на  оу҆гото́ваннѣмъ тебѣ̀, ѻ҆́ч҃е, мѣ́стѣ, пресла́внѡ  го́лꙋбь парѧ́щь. ꙗ҆́вѣ бо всѣ̑мъ назна́менавъ показа̀,  ꙗ҆́кѡ и҆ по честнѣ́мъ преставле́нїи твое́мъ дх҃ъ прест҃ы́й  дѣ́йствꙋетъ всегда̀ тобо́ю. є҆го́же молѝ спребыва́ти  лю́бѧщымъ тѧ̀, и҆ честно́е твоѐ пренесе́нїе дꙋхо́внѣ  пра́зднꙋющымъ, да всѝ тебѐ дерзнове́ннѡ, ꙗ҆́кѡ  чадолюби́ва ѻ҆тца̀, пѣ́сньми почита́емъ. 
И҆ ны́нѣ, бг҃оро́диченъ. Тропа́рь гла́съ д҃: 
Наста̀ дне́сь всечестны́й пра́здникъ пренесе́нїѧ  честны́хъ моще́й твои́хъ, ст҃и́телю пе́тре, веселѧ̀  и҆зрѧ́днѡ твоѐ ста́до, и҆ вѣ́рное ѻ҆те́чество, и҆ лю́ди:  ѡ҆ ни́хже не ѡ҆скꙋдѣва́й молѧ́сѧ хрⷭ҇тꙋ̀ бг҃ꙋ, є҆́же ѿ  негѡ̀ дарова́ннѣй тѝ па́ствѣ сохрани́тисѧ ѿ вра̑гъ  ненавѣ́тованнѣй, и҆ спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ. 
На оу҆́трени по а҃-й стїхоло́гїи сѣда́ленъ, гла́съ  г҃. 
Подо́бенъ: Бжⷭ҇твенныѧ вѣ́ры: 
Гра́дъ и҆ лю́ди, честно́е твоѐ пренесе́нїе со  свѧще́нными пра́зднꙋющыѧ, невече́рнимъ свѣ́томъ просвѣтѝ,  и҆ свы́ше тѣ́мъ бжⷭ҇твеннꙋю благода́ть низпослѝ, да всѝ  тебѐ оу҆блажа́емъ при́снѡ, и҆ любо́вїю вопїе́мъ: пе́тре  прехва́льне, молѝ хрⷭ҇та̀ бг҃а спасти́сѧ дꙋша́мъ на́шымъ. 
Два́жды. (с. 472) 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ: па́че  всѣ́хъ менѐ пе́рстъ бы́вша, ѡ҆скверне́нна плотски́ми  прегрѣше́нми. ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
По в҃-й стїхоло́гїи сѣда́ленъ, гла́съ и҃. Подо́бенъ:  Повелѣ́нное: 
Возлюби́лъ є҆сѝ ѻ҆́ный вѣ́къ при́снѡ  пребыва́ющїй, и҆змѣни́въ тлѣ́нными вѣ̑чнꙋющаѧ. тѣ́мже къ  гѡ́рнимъ ше́ствїе невозбра́ннѡ и҆мѣ́лъ є҆сѝ, ст҃и́телю  пе́тре премꙋ́дре, хрⷭ҇та̀ бг҃а молѝ спастѝ всѣ́хъ,  честно́е твоѐ пренесе́нїе пѣ́сньми сла́вѧщихъ. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́же непремѣ́ннаго бг҃а поро́ждшаѧ, премѣнѧ́емое  при́снѡ се́рдце моѐ грѣхо́мъ и҆ лѣ́ностїю, прило́гми  льсти́вагѡ, оу҆твердѝ, бл҃га́ѧ, моли́твами мт҃рними  твои́ми. ꙗ҆́кѡ да и҆ а҆́зъ благода́рнѡ сла́влю тѧ̀,  бг҃ороди́тельнице марі́е: поми́лꙋй ста́до твоѐ, є҆́же  стѧжа́ла є҆сѝ, всенепоро́чнаѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Оу҆краша́емь житїѧ̀ свѣ́тлостїю, благи́ми нра́вы  ѡ҆богати́лсѧ є҆сѝ: тѣ́мже и҆ по преставле́нїи  чꙋдодѣ́йствꙋеши, ст҃и́телю пе́тре прехва́льне. молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти любо́вїю  почита́ющымъ честно́е твои́хъ моще́й пренесе́нїе. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителю, прїѧ́телище ꙗ҆́кѡ сꙋ́щи  оу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное  ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ  нетлѣ́ннаѧ: (с. 473) ѿженѝ ѻ҆́блакъ страсте́й, и҆  вы́шнѧгѡ прича́стїѧ сподо́би, и҆ свѣ́та невече́рнѧгѡ,  моли́твами твои́ми. 
Та́же, Степє́нна, а҃ а҆нтїфѡ́нъ д҃-гѡ гла́са.  Прокі́менъ, гла́съ д҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. Всѧ́кое дыха́нїе: Є҆ѵⷢ҇лїе і҆ѡа́нна,  зача́ло л҃є, ѿ полꙋ̀. 
По н҃-мъ ѱалмѣ̀ стїхи́ра, гла́съ ѕ҃: 
Є҆гда̀ пренесе́нїе честны́хъ твои́хъ моще́й,  ѻ҆́ч҃е, бѧ́ше, тогда̀ кнѧ́зь вели́кїй со кнѧ̑зи и҆ со  ст҃и́тєли под̾е́мше мо́щи, че́стнѡ ноша́хꙋ тебѐ: наро́ди  же зрѧ́ще тѧ̀ свѣ́тлѡ носи́ма, любо́вїю ѡ҆держи́ми бѧ́хꙋ.  кнѧ́зь же вели́кїй і҆ѡа́ннъ со слеза́ми вопїѧ́ше тѝ: ѽ  влⷣко, ко́е благохвале́нїе твоемꙋ̀ пренесе́нїю сотвори́мъ;  недоꙋмѣ́ю и҆ оу҆дивлѧ́юсѧ твоемꙋ̀ милосе́рдїю, є҆́же на  на́съ показа́лъ є҆сѝ. но оу҆̀бо, ст҃и́телю пе́тре,  моли́сѧ прилѣ́жнѡ хрⷭ҇тꙋ̀ бг҃ꙋ на́шемꙋ, сохрани́ти лю́ди и҆  гра́дъ тво́й, пренесе́нїе твоѐ вѣ́рнѡ сла́вѧщыѧ. 
Канѡ́на два̀ пренесе́нїѧ, 
и҆́маже краегране́сїе внима́й оу҆ червле́нныхъ  слове́съ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Повелѣ́нїємъ влⷣки твоегѡ̀, ст҃и́телю, подо́бѧсѧ,  кро́токъ и҆ смире́нъ бы́лъ є҆сѝ: и҆ ѿсю́дꙋ  оу҆блажа́емыхъ чи́нꙋ бы́ти сподо́билсѧ є҆сѝ: тѣ́мже  дне́сь пресла́вное твоѐ пренесе́нїе почита́емъ. 
Благочести́вагѡ ко́рене пресвѣ́тлаѧ ѻ҆́трасль,  пресла́внѡ прозѧ́блъ є҆сѝ, а҆рхїере́ю пе́тре, въ  добродѣ́тели соверше́ннѣ пожи́въ, и҆ сосꙋ́дъ чи́стъ дх҃а  прест҃а́гѡ, ѻ҆́ч҃е, бы́лъ є҆сѝ. 
Сопресто́льникъ и҆ оу҆чи́тель всеѧ̀ землѝ  рѡссі́йскїѧ, (с. 474) ѻ҆́ч҃е, бы́лъ є҆сѝ: тѣ́мъ ны́нѣ  соше́дшесѧ въ пречестны́й хра́мъ, на пренесе́нїе честны́хъ  моще́й твои́хъ, ст҃и́телю пе́тре пречꙋ́дне, про́симъ  грѣхѡ́въ проще́нїѧ. 
Бг҃оро́диченъ: 
Ты̀, є҆ди́на бг҃оневѣ́сто, въ вы́шнихъ сѣдѧ́щаго  на рꙋкꙋ̀ пло́тїю носи́ла є҆сѝ: тебѐ и҆збра̀ ѿ всѣ́хъ  родѡ́въ прїѧ́телище досто́йно вседержи́тель. 
И҆́нъ канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Вели́кагѡ кнѧ́зѧ рꙋка́ма че́стнѡ, а҆рхїере́ю,  ше́ствїе твори́ши, да всѧ̑ твои́мъ прикоснове́нїемъ  ѡ҆свѧти́ши, пренесе́нїе твоѐ сла́вѧщыѧ. 
І҆ѡа́нна ми́лостивагѡ нра́вомъ подо́бѧсѧ, и҆ сегѡ̀  ра́ди ми́лостивъ къ тре́бꙋющымъ, ст҃и́телю, бы́лъ є҆сѝ:  тѣ́мже дне́сь твоѐ пренесе́нїе че́стнѡ прославлѧ́емъ. 
Всеѧ̀ рѡссі́и а҆рхїере́й, ѻ҆́ч҃е, бы́лъ є҆сѝ, и҆  всѣ́хъ наꙋчи́лъ є҆сѝ сла́вити въ трⷪ҇цѣ є҆ди́но  бжⷭ҇тво̀, при́снѡ пребыва́ющее. тѣ́мже тѧ̀ всѝ пѣ́сньми  оу҆блажа́емъ. 
Бг҃оро́диченъ: 
Застꙋ́пнице скорбѧ́щихъ, и҆ спасе́нїе  ненадѣ́ющихсѧ, бцⷣе всепѣ́таѧ, молѝ прилѣ́жнѡ,  и҆зба́витисѧ на́мъ ѿ бѣ́дъ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Благослове́нїемъ твои́мъ всѧ̑ возмо́глъ є҆сѝ, ѡ҆  оу҆крѣплѧ́ющемъ тѧ̀ хрⷭ҇тѣ̀, и҆ ѡ҆лѧденѣ́вшыѧ и҆ногда̀  лю́демъ бразды̑ дꙋшє́вныѧ, премꙋ́дрыми твои́ми оу҆че́ньми,  ст҃и́телю, ѡ҆чи́стилъ є҆сѝ, и҆ плодоно́сны сотвори́лъ  є҆сѝ. (с. 475) 
Фарїсе́йское киче́нїе ѿ ю҆́ности, ѻ҆́ч҃е,  возненави́дѣвъ, и҆ мытаре́вꙋ смире́нїю поревнова́въ,  кро́токъ и҆ смире́нъ ко всѣ̑мъ бы́лъ є҆сѝ: сегѡ̀ ра́ди  вси́ тѧ ꙗ҆́кѡ винꙋ̀ и҆ ѻ҆́бразъ благи́хъ почита́емъ. 
И҆спо́лни ра́дости и҆ весе́лїѧ, тебѐ при́снѡ,  ст҃и́телю пе́тре, лю́бѧщыѧ, и҆ торже́ствєннаѧ твоемꙋ̀  честно́мꙋ пренесе́нїю въ пѣ́снехъ всегда̀ пою́щыѧ. 
Бг҃оро́диченъ: 
Тѧ̀ застꙋпле́нїе небла́знено, бг҃ома́ти, стѧжа́вше,  и҆ оу҆пова́нїе на тѧ̀ возлага́юще спаса́емсѧ и҆ къ тебѣ̀  прибѣга́юще сохранѧ́емсѧ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Лице́мъ къ лицꙋ̀, зерца́лѡмъ разрѣ́шшымсѧ, зри́ши  ст҃ꙋ́ю трⷪ҇цꙋ: є҆́йже со ст҃и́тєли ѡ҆ на́съ, пе́тре,  моли́сѧ, вѣ́рою твоѐ пренесе́нїе сла́вѧщихъ. 
И҆спо́лненъ ра́дости дне́сь де́нь пренесе́нїемъ  твои́мъ, ст҃и́телю, и҆ всѣ́хъ къ торжествꙋ̀ воздвиза́еши,  хрⷭ҇то́ви съ весе́лїемъ вопи́ти: нѣ́сть свѧ́та па́че  тебє̀, чл҃вѣколю́бче. 
Па́ки на́съ честны́мъ твои́мъ ꙗ҆вле́нїемъ,  свѧти́телю пе́тре, весели́ши, па́ки твои́мъ прикоснове́нїемъ  всѣ́хъ ѡ҆свѧща́еши, и҆ оу҆чи́ши хрⷭ҇то́ви вопи́ти: нѣ́сть  свѧ́та па́че тебє̀, гдⷭ҇и. 
Бг҃оро́диченъ: 
Живота̀ нетлѣ́ннагѡ бж҃їѧ ски́нїѧ была̀ є҆сѝ  є҆ди́на ѡ҆ вѣ́ка ꙗ҆́вльшисѧ дв҃а мт҃и чⷭ҇таѧ, въ сѣ́ни  мѧ̀ сꙋ́ща сме́ртнѣй къ животꙋ̀ наста́ви моли́твами твои́ми. 
Сѣда́ленъ, гла́съ д҃. Подо́бенъ: Вознесы́йсѧ: 
Моли́твамъ и҆ ми́лостынѧмъ, ст҃и́телю пе́тре,  при́снѡ прилѣжѧ̀, ми́лостивъ къ тре́бꙋющымъ, ѻ҆́ч҃е,  незави́стнѡ бы́лъ є҆сѝ: тѣ́мже тѧ̀ почита́ющихъ ѿ  сопроти́вныхъ (с. 476) ѕѡ́лъ и҆збавлѧ́й, да всѝ твоѐ  пренесе́нїе любо́вїю почита́емъ. 
Два́жды. 
Сла́ва, и҆ ны́нѣ, бг҃оро́диченъ: 
Свѣ́та ро́ждшаѧ пречⷭ҇таго, ѿ ѻ҆ц҃а̀  возсїѧ́вшаго пре́жде вѣ̑къ, просвѣтѝ, ѻ҆трокови́це,  дꙋ́шꙋ мою̀ и҆ оу҆́мъ, дале́че ѿ менє̀ ѿгонѧ́щи тмꙋ̀  страсте́й: да тѧ̀ оу҆блажа́ю приснобл҃же́ннꙋю, вѣ̑рнымъ  оу҆пова́нїе. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Митрополі́та тѧ̀ рѡссі́йскаѧ страна̀ пресла́внѡ,  ст҃и́телю пе́тре, стѧжа́вши, тобо́ю красꙋ́етсѧ, съ мона́си  и҆ а҆рхїерє́и, и҆ со всенаро́днымъ мно́жествомъ хрⷭ҇та̀  воспѣва́ющими, си̑мъ тебѐ при́снѡ дарова́вшаго. 
Всеѧ̀ рѡссі́и первопресто́льникъ и҆ а҆рхїере́й,  ст҃и́телю пе́тре, бы́лъ є҆сѝ, и҆ всѣ́хъ твои́мъ  оу҆че́нїемъ просвѣти́лъ є҆сѝ. тѣ́мже па́мѧть твою̀  почита́емъ, и҆ пренесе́нїе твоѐ сла́вѧще вопїе́мъ: молѝ ѡ҆  всѣ́хъ пою́щихъ тѧ̀. 
Бг҃оро́диченъ: 
Крѣ́пкое тѧ̀ ѻ҆рꙋ́жїе на врагѝ предлага́емъ, и҆  ско́рби всѧ̑кїѧ лю́тыхъ ѡ҆бстоѧ́нїй ѿрѣва́емъ вре́дъ, и҆  є҆реті́ческихъ возмꙋще́нїй, мт҃и бж҃їѧ, и҆збѣга́емъ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Благода́рное сїѐ пѣ́нїе приносѧ́щихъ тѝ ча̑дъ не  пре́зри, ст҃и́телю: но прїимѝ сїѐ, и҆ доноша́й творцꙋ̀ и҆  бг҃ꙋ, да всѝ честно́е твоѐ пренесе́нїе любо́вїю  почита́емъ. 
Принесе́сѧ да́ръ бг҃ꙋ, тобо́ю мно́жество  спаса́емыхъ, твоемꙋ̀ оу҆че́нїю при́снѡ послѣ́дꙋющихъ, и҆  хрⷭ҇та̀ во хвале́нїи воспѣва́ющихъ, тебѐ си̑мъ  дарова́вшаго. (с. 477) 
Рꙋ́къ твои́хъ къ бг҃ꙋ воздѣѧ́нїемъ, ст҃и́телю,  пресла̑внаѧ чꙋдодѣ́йствꙋеши, вѣ́рою приходѧ́щымъ  и҆сцѣлє́нїѧ подаѧ̀: тѣ́мже всѝ твоѐ пренесе́нїе че́стнѡ  почита́емъ. 
Бг҃оро́диченъ: 
Съ бг҃омъ тѧ̀ застꙋ́пницꙋ стѧжа́хомъ: ты́ бо мт҃и  бж҃їѧ была̀ є҆сѝ творца̀ и҆ содѣ́телѧ, на́ше воѡбраже́нїе  прїе́мша, всенепоро́чнаѧ, всѣ́хъ ѿ сме́рти и҆ тлѝ  спа́сшагѡ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Многогрѣ́шнагѡ, нерадѣ́нїемъ и҆зжи́вша житїѐ, не  возгнꙋша́йсѧ, ст҃и́телю, но твои́ми моли́твами ѡ҆чи́сти,  твоѐ пренесе́нїе пѣ́сньми, при́снѡ трꙋдолю́бнѡ сла́вѧщаго. 
Пахѡ́мїа а҆́гг҃льскомꙋ видѣ́нїю сподо́бившасѧ,  сегѡ̀ пра́вилꙋ навы́къ, мно́гажды безъ сна̀ въ моли́твѣ  всю̀ но́щь, ст҃и́телю, пребы́лъ є҆сѝ: ѿѻнꙋ́дꙋже  сподо́билсѧ є҆сѝ го́рнѧгѡ зва́нїѧ. 
Смире́нъ нра́въ, и҆ высоко̀ є҆́же по бз҃ѣ житїѐ  стѧжа́лъ є҆сѝ, ст҃и́телю. тѣ́мже и҆ всеви́дѧщее ѻ҆́ко,  ви́дѣвъ до́брое твоѐ произволе́нїе, сла́вна тѧ̀ всѣ̑мъ  концє́мъ показа̀, хрⷭ҇то́съ сп҃съ дꙋ́шъ на́шихъ. 
Бг҃оро́диченъ: 
Є҆ди́нꙋ тебѐ, всенепоро́чнаѧ, ѿ родѡ́въ  и҆збра́въ пречⷭ҇тꙋю, всели́сѧ въ тѧ̀, и҆ человѣ́ки ѡ҆божѝ.  тѣ́мже ꙗ҆́кѡ мт҃рне дерзнове́нїе къ немꙋ̀ стѧжа́вши, молѝ  ѡ҆ и҆̀же бцⷣꙋ тѧ̀ и҆менꙋ́ющихъ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Рыда́ютъ попремно́гꙋ го́рцѣ бѣ́сове, моли́твами  (с. 478) твои́ми ѿ человѣ̑къ ѿгони́ми: и҆зрѧ̑днаѧ же  ча̑да твоѧ̑, ны́нѣ тебѐ че́стнѡ, ст҃и́телю пе́тре,  преноси́ма ви́дѧще, ра́дꙋемсѧ. 
Бжⷭ҇твеннꙋю бл҃года́ть въ честнѣ́мъ твое́мъ  пренесе́нїи зрѧ́ще, попремно́гꙋ свѧщє́ннаѧ твоѧ̑ ча̑да  ра́дꙋютсѧ: зра́комъ бо голꙋби́нымъ и҆звѣща́етъ всѣ̑мъ  лю́бѧщымъ тѧ̀ дх҃а ст҃а́гѡ спребыва́нїе. 
Къ бг҃ꙋ моли́твами твои́ми, ѻ҆́ч҃е, ми́рно житїѐ  дарова́ти моли́сѧ, и҆ оу҆крѣпѝ ѻ҆те́чество и҆ всѐ  правосла́вїе: да тобо́ю ѿ ѕлы́хъ и҆збавлѧ́еми, почита́емъ  честно́е твоѐ пренесе́нїе, пе́тре прехва́льне. 
Бг҃оро́диченъ: 
Наслажда́ющесѧ, пречⷭ҇таѧ, твои́хъ дарова́нїй,  благода́рственное воспѣва́емъ пѣ́нїе, вѣ́дꙋще тѧ̀  бг҃ома́терь. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
На смире́нїе на́ше свы́ше ми́лостивнѡ назира́й,  вѣ́рнѡ тебѐ при́снѡ сла́вѧщихъ, и҆ моли́сѧ, всѧ́кїѧ  ско́рби и҆зба́вити, тебѐ те́пла предста́телѧ къ бг҃ꙋ,  ст҃и́телю, стѧжа́вшыѧ. 
Селе́нїе ꙗ҆ви́лсѧ є҆сѝ прекра́сно дх҃а ст҃а́гѡ,  бг҃одохнове́нными оу҆чє́нїи твои́ми ѻ҆би́льнѡ пита́ѧ  словє́снаѧ твоѧ̑ ча̑да. ѿню́дꙋже и҆ по преставле́нїи  спребыва́еши лю́бѧщымъ тѧ̀, ст҃и́телю. 
Бг҃оро́диченъ: 
Пое́мъ, дв҃о бг҃ома́ти, па́че є҆стества̀ ржⷭ҇тво̀  твоѐ, и҆ твою̀ нетлѣ́ннꙋю чистотꙋ̀: и҆́бо и҆зъ тебє̀  ди́внѡ сочта́сѧ дѣ́вство и҆ ржⷭ҇тво̀ нетлѣ́нно,  бг҃оневѣ́сто. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ (с. 479) ѕѡ́лъ дꙋша̀ моѧ̀ и҆спо́лнисѧ,  и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
А҆́ще и҆ преста́вилсѧ є҆сѝ ѿ земны́хъ,  ст҃и́телю, но жи́въ въ вы́шнихъ со а҆́гг҃лы бг҃ꙋ  предстои́ши. помина́й на́съ, честно́е твоѐ пренесе́нїе  при́снѡ сла́вѧщихъ. 
Бл҃же́ни роди́телїе, и҆̀же тебѐ роди́вшїи,  блаже́нно же и҆ мѣ́сто, є҆́же тебѐ воспита́вшее: блаже́нъ  же и҆ преблаже́нъ и҆ гра́дъ, и҆́же тебѐ такова̀ оу҆чи́телѧ  стѧжа́вый, пе́тре пресла́вне. 
Не терпи́ши, ст҃и́телю, про́чее вре́мѧ подъ земле́ю  сокрове́нъ бы́ти: тѣ́мже и҆ всѣ̑мъ себѐ ꙗ҆влѧ́еши,  ꙗ҆́кѡ да всѣ́хъ твои́мъ ꙗ҆вле́нїемъ ѡ҆свѧти́ши,  блаже́нне. 
Бг҃оро́диченъ: 
Вседержи́тельною си́лою носѧ́й всѧ́чєскаѧ,  не́мощною пло́тїю и҆зъ тебє̀ ѡ҆дѣ́ѧсѧ, дв҃о  пренепоро́чнаѧ, на бл҃годѣѧ́нїе человѣ́кѡвъ,  чл҃вѣколю́бецъ. 
Конда́къ, гла́съ и҃: 
Ꙗ҆́кѡ врача̀ преизрѧ́дна, и҆ и҆сто́чника чꙋдесє́мъ  ѻ҆би́льна, дне́сь соше́дшесѧ любо́вїю дꙋхѡ́внаѧ твоѧ̑  ча̑да, въ пренесе́нїе честны́хъ моще́й твои́хъ, а҆рхїере́ю  пе́тре мо́лимъ тѧ̀: молѝ хрⷭ҇та̀ бг҃а, дарова́ти честны́мъ  твои́мъ пренесе́нїемъ, вѣ́рномꙋ во́инствꙋ на́шемꙋ на врагѝ  побѣди́тєльнаѧ: да твои́ми къ бг҃ꙋ моли́твами находѧ́щихъ  ѕѡ́лъ и҆зба́вльшесѧ, ра́достною дꙋше́ю и҆ весе́лїемъ  се́рдца, благода̑рнаѧ тѝ воспое́мъ, глаго́люще: ра́дꙋйсѧ,  ѻ҆́ч҃е пе́тре, а҆рхїере́євъ и҆ всеѧ̀ рѡссі́йскїѧ землѝ  оу҆добре́нїе. 
І҆́косъ: 
Ѿ ю҆́ности бжⷭ҇твенное твоѐ житїѐ, ст҃и́телю,  до́брѣ и҆спра́вль, внима́тельнымъ ѻ҆́комъ всегда̀ къ  вы̑шнимъ зрѧ̀, и҆ та́мошнихъ непреста́ннѡ жела́ѧ: ѿню́дꙋже  вели́кїѧ ра́ди добродѣ́тели и҆ премꙋ́дрости ѧ҆зы́ка, (с.  480) а҆рхїере́йства са́номъ оу҆кра́шенъ бы́въ, цр҃ковь и҆  лю́ди твои́ми оу҆чє́нїи ѡ҆богати́лъ є҆сѝ. тѣ́мже и҆  тече́нїе благоче́стнѡ соверши́въ, къ бг҃ꙋ пресла́внѡ дꙋ́хомъ  преше́лъ є҆сѝ, на́мъ честны̑ѧ мо́щи въ па́мѧть ѡ҆ста́вль,  и҆́хже ны́нѣ честно́е и҆ пресла́вное пренесе́нїе  пра́зднꙋюще мо́лимсѧ, побѣди́тєльнаѧ на врагѝ вѣ́рномꙋ  во́инствꙋ дарова́ти, ꙗ҆́кѡ да въ тишинѣ̀ бг҃оꙋго́днѡ  пожи́вше, тебѣ̀ ра́достною дꙋше́ю благода̑рнаѧ воспое́мъ,  глаго́люще: ра́дꙋйсѧ, ѻ҆́ч҃е пе́тре, а҆рхїере́євъ и҆ всеѧ̀  рѡссі́йскїѧ землѝ оу҆добре́нїе. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Свы́ше ѿ бг҃а да́ръ тезоимени́томꙋ гра́дꙋ, и҆  все́й землѝ да́нъ бы́лъ є҆сѝ, ст҃и́телю пе́тре,  оу҆дивлѧ́ѧ оу҆че́нїемъ всѧ̑, хрⷭ҇тꙋ̀ вопїю́щыѧ:  бл҃гослове́нъ бг҃ъ ѻ҆тє́цъ на́шихъ. 
А҆рхїере́ѡвъ пресвѣ́тлаѧ добро́та, ѻ҆́ч҃е пе́тре,  бы́лъ є҆сѝ, и҆ хрⷭ҇то́вы цр҃кве сто́лпъ и҆  оу҆твержде́нїе. тѣ́мже помина́й честно́е твоѐ пренесе́нїе  сла́вѧщыѧ, пресла́вне. 
Бг҃оро́диченъ: 
Всѣ̑мъ человѣ́кѡмъ хода́таица є҆ди́на ꙗ҆ви́сѧ  бжⷭ҇твеннагѡ и҆збавле́нїѧ, и҆зба́вителѧ всѣ́хъ ро́ждши,  всенепоро́чнаѧ, є҆мꙋ́же пое́мъ: препѣ́тый ѻ҆тє́цъ  на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Твоѐ пренесе́нїе чтꙋ́щихъ, ст҃и́телю, а҆рхїере́а же  и҆ лю́ди, и҆ свѧще́нныхъ собо́ры, моли́твами твои́ми  ѻ҆́гненнагѡ родства̀ и҆зба́ви, хрⷭ҇тꙋ̀ вопїю́щыѧ:  бл҃гослове́нъ бг҃ъ ѻ҆тє́цъ на́шихъ. (с. 481) 
Всеви́дѧще ѻ҆́ко, прови́дѣвъ твоегѡ̀ ра́зꙋма  доброразсꙋ́дное, па́стырѧ тѧ̀ свои̑мъ лю́демъ поставлѧ́етъ,  да всѣ́хъ наꙋчи́ши хрⷭ҇тꙋ̀ воспѣва́ти: бл҃гослове́нъ бг҃ъ  ѻ҆тє́цъ на́шихъ. 
Во все́мъ житїѝ твое́мъ, ст҃и́телю, наказа́тель и҆  оу҆чи́тель всѣ̑мъ бы́лъ є҆сѝ, и҆ свѣти́льникъ  многосвѣ́тлый, просвѣща́ѧ во мра́цѣ невѣ́дѣнїѧ  лежа́щыѧ, и҆ хрⷭ҇тꙋ̀ вопїѧ̀: бл҃гослове́нъ бг҃ъ ѻ҆тє́цъ  на́шихъ. 
Бг҃оро́диченъ: 
Зачала̀ є҆сѝ, пречⷭ҇таѧ, надъ всѣ́ми бг҃а и҆  гдⷭ҇а, благоволи́вшаго спастѝ человѣ́ческїй ро́дъ ѿ  тлѣ́нїѧ и҆ сме́рти, є҆мꙋ́же по достоѧ́нїю пою́ще зове́мъ:  бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Бжⷭ҇твенное пребыва́нїе ст҃а́гѡ дх҃а, ѻ҆́ч҃е, бы́лъ  є҆сѝ, тѣ́мже и҆ въ житїѝ се́мъ ꙗ҆́кѡ внѣ̀ мі́ра бы́въ,  къ та́мѡшнимъ всегда̀ раче́нїе и҆мы́й. тѣ́мже и҆ всѣ́хъ  наꙋчи́лъ є҆сѝ хрⷭ҇то́ви пѣ́ти: гдⷭ҇а воспѣва́йте дѣла̀,  и҆ превозноси́те є҆го̀ во вѣ́ки. 
По бз҃ѣ застꙋ́пника тѧ̀ превели́ка, ст҃и́телю,  дꙋхѡ́внаѧ твоѧ̑ ча̑да стѧжа́вше, всѧ́кїѧ сопроти́вныѧ ве́щи  тобо́ю да и҆зба́вимсѧ, и҆ въ тишинѣ̀ поживе́мъ, хрⷭ҇то́ви  пою́ще: гдⷭ҇а воспѣва́йте дѣла̀, и҆ превозноси́те є҆го̀  во вѣ́ки. 
Бг҃оро́диченъ: 
Глаго́лѡмъ прⷪ҇ро́чєскимь послѣ́дꙋюще, дв҃о, бцⷣꙋ  тѧ̀ возвѣща́емъ: родила́ бо є҆сѝ ѻ҆троча̀ всѣ́хъ  дре́внѣйшее, є҆мманꙋ́илъ нарица́емо. є҆мꙋ́же ны́нѣ  зове́мъ: гдⷭ҇а по́йте дѣла̀, и҆ превозноси́те є҆го̀ во  вѣ́ки. (с. 482) 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Влⷣкꙋ всѣ́хъ за ны̀ молѝ, ст҃и́телю, пресвѣ́тлый  хра́мъ тебѣ̀ воздви́гшаго, вѣ́дѧще, ꙗ҆́кѡ и҆́маши  дерзнове́нїе: тебе́ бо ко хрⷭ҇тꙋ̀ предлага́емъ хода́таѧ и҆  неꙋсы́пна моли́твенника, пе́тре прехва́льне. 
Пресла́внымъ твои́мъ ꙗ҆вле́нїемъ, ст҃и́телю всѧ́ко  сомнѣ́нїе тво́й хра́мъ зда́ти хотѧ́щымъ ѿго́ниши, и҆ на  дѣ́ло возставлѧ́еши, творцꙋ̀ вопи́ти: благослови́те, всѧ̑  дѣла̀ гдⷭ҇нѧ, гдⷭ҇а, по́йте и҆ превозноси́те є҆го̀ во  вѣ́ки. 
По бжⷭ҇твеннѣмъ твое́мъ преставле́нїи, ст҃и́телю,  ю҆́ношꙋ разсла́бленнѣ рꙋ́цѣ и҆мꙋ́ща ѿ рожде́нїѧ  и҆сцѣли́лъ є҆сѝ, и҆ ꙗ҆́кѡ ничто́же ѕла̀ пострада́вша  сотвори́лъ є҆сѝ, хрⷭ҇то́ви вопїю́ща: бл҃гослови́те, всѧ̑  дѣла̀ гдⷭ҇а, по́йте и҆ превозноси́те є҆го̀ во вѣ́ки. 
Бг҃оро́диченъ: 
Помышлє́нїѧ моѧ̑, чⷭ҇таѧ, ѡ҆кормѝ къ твоемꙋ̀  ти́хомꙋ приста́нищꙋ, твоегѡ̀ безстра́стїѧ и҆ чистоты̀, да  твоемꙋ̀ сн҃ꙋ воспѣва́ю: благослови́те, всѧ̑ дѣла̀ гдⷭ҇нѧ,  гдⷭ҇а, и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Свѣ́телъ честны́й пра́здникъ преставле́нїѧ твоегѡ̀,  а҆рхїере́ю пе́тре: свѣтлѣ́йше же пренесе́нїе твоѐ.  є҆го́же всѝ сла́вѧще, тебѐ велича́емъ. 
И҆сто́чникъ благоче́стїѧ ꙗ҆ви́лсѧ є҆сѝ,  ст҃и́телю, церкѡ́внаѧ твоѧ̑ ча̑да напоѧ́ѧ: тѣ́мже  соше́дшесѧ, благоче́стнѡ свѧще́нное твоѐ пренесе́нїе  любо́вїю почита́емъ. (с. 483) 
Слове́съ твои́хъ, ѻ҆́ч҃е, сла́дкое вѣща́нїе,  вѣ́рныхъ сердца̀ къ любвѝ бж҃їи привлечѐ: чꙋде́съ же  свѣ́тлостїю всѧ̑ человѣ́ки оу҆диви́лъ є҆сѝ. тѣ́мже тѧ̀  всѝ благоче́стнѡ велича́емъ. 
Бг҃оро́диченъ: 
Въ пло́ть и҆з̾ тебє̀, всенепоро́чнаѧ, ѡ҆дѣ́ѧвсѧ,  въ мі́рѣ ꙗ҆́кѡ чл҃вѣ́къ поживѐ, и҆ дре́вле всѣ́хъ  мꙋ́чащаго, бжⷭ҇твенною свое́ю си́лою низложѝ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Премꙋ́дрости сокро́вище бы́въ, ст҃и́телю, сердца̀  вѣ́рныхъ люде́й ѡ҆зарѧ́ѧ оу҆че́нїемъ твои́мъ. тѣ́мже  ꙗ҆́кѡ оу҆чи́телѧ тѧ̀ премꙋ́дра оу҆блажа́емъ, и҆  свѧще́нное твоѐ пренесе́нїе почита́емъ. 
Бжⷭ҇твеннымъ оу҆че́нїемъ твои́мъ, ст҃и́телю,  є҆ретїка̀ чꙋжда̑ѧ ѿ цр҃кве оу҆чє́нїѧ и҆мꙋ́ща,  ѿрази́лъ є҆сѝ, и҆ не хотѧ́ща повинꙋ́тисѧ, сего̀  а҆на́ѳемѣ пре́далъ є҆сѝ. 
Пѣвцє́мъ тебѣ̀, ст҃и́телю пе́тре, похва̑льнаѧ  пою́щымъ, свы́ше по́мѡщи низпослѝ, да тебѐ всегда̀ въ  пѣ́снехъ велича́емъ. 
Бг҃оро́диченъ: 
Мѵ́ро та́йно и҆менꙋ́емъ тѧ̀, пречⷭ҇таѧ, ꙗ҆́кѡ  ро́ждши бг҃а пло́тїю, благоꙋха́нїѧ и҆сточа́юща дарова́нїе. 
Свѣти́ленъ: 
А҆рхїере́ю пе́тре, вои́стиннꙋ тезоимени́те  верхо́вномꙋ, досто́йнѡ зва́нїе ѿ дѣ́лъ прїе́мъ, да́нный  тѝ тала́нтъ до́брѣ оу҆мно́живъ, внꙋ́трь черто́га бы́въ,  и҆дѣ́же со ст҃ы́ми живе́ши, помина́й твоѐ пренесе́нїе  сла́вѧщихъ. 
Два́жды. 
Бг҃оро́диченъ: 
Держа́внымъ твои́мъ покро́вомъ ѿ вра̑гъ навѣ́та  на́съ, чⷭ҇таѧ, твоѧ̑ рабы̑ сохранѝ всѧ̑ невре́дны: тѧ́ бо  стѧжа́хомъ є҆ди́нꙋ прибѣ́жище въ ско́рбехъ. (с. 484) 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Ѻ҆́ч҃е ст҃и́телю пе́тре, ꙳ всѣ́мъ благи́мъ  ѻ҆́бразъ дово́ленъ бы́лъ є҆сѝ, ꙳ къ го́рнемꙋ житїю̀  ведꙋ́щь, ꙳ смире́нїемъ и҆ кро́тостїю. ꙳ тѣ́мже ѿсю́дꙋ  хрⷭ҇то́съ па́стырѧ тѧ̀ лю́демъ свои̑мъ оу҆строѧ́етъ:  є҆го́же молѝ, ꙳ спастѝ и҆ оу҆ще́дрити всѣ́хъ, ꙳ вѣ́рою  и҆ любо́вїю ꙳ честно́е пренесе́нїе твоѐ при́снѡ сла́вѧщихъ. 
Два́жды. 
Ѻ҆́ч҃е ст҃и́телю пе́тре, ꙳ ты̀ ꙗ҆́кѡ а҆рхїере́й  свѧще́нъ, ꙳ пресвѣ́тлѡ внꙋ́трь нбⷭ҇нагѡ черто́га бы́въ, ꙳  сца́рствꙋеши всѣ́ми црⷭ҇твꙋющемꙋ влⷣцѣ хрⷭ҇тꙋ̀, ꙳  є҆мꙋ́же съ вы́шними ликостоѧ̑нїи ꙳ пресла́внѡ предстои́ши.  ꙳ моли́сѧ спастѝ и҆ оу҆ще́дрити всѧ̑, ꙳ вѣ́рнѡ  бжⷭ҇твенное твоѐ ꙳ и҆ честно́е пренесе́нїе пѣ́сньми  сла́вѧщыѧ. 
Ѻ҆́ч҃е бг҃оно́се пе́тре, ꙳ дне́сь пресла́внѡ въ  цр҃кви тѣле́снѣ, ꙳ свѧще́нныхъ рꙋка́ми свѣ́тлѡ но́сишисѧ,  ꙳ и҆́же всегда̀ дꙋ́хомъ живы́й на нб҃сѣ́хъ, ꙳ и҆ со ст҃ы́ми  водворѧ́ѧсѧ, ꙳ не забꙋ́ди молѧ́сѧ, ꙳ спастѝ и҆ оу҆ще́дрити  всѧ̑, ꙳ пресвѣ́тлое оу҆спе́нїе твоѐ ꙳ пѣ́сньми при́снѡ  сла́вѧщыѧ. 
Сла́ва, гла́съ ѕ҃: 
Є҆щѐ ѿ ю҆́нагѡ во́зраста бг҃ꙋ ѡ҆свѧще́нъ бы́въ,  ст҃и́телю, и҆ премꙋ́дрости рачи́тель бы́лъ є҆сѝ. сегѡ̀  ра́ди и҆ потща́лсѧ є҆сѝ тлѣ́нными вѣ̑чнꙋющаѧ стѧжа́ти,  воздержа́нїѧ брозда́ми себѐ ѡ҆бложи́въ, пло́ть дꙋ́хꙋ  повинꙋ́лъ є҆сѝ. тѣ́мже и҆ по честнѣ́мъ твое́мъ  преставле́нїи съ небе́сными совокꙋплѧ́ешисѧ ликостоѧ̑нїи,  и҆́хже и҆ житїю̀ во пло́ти поревнова́лъ є҆сѝ. хрⷭ҇тꙋ̀,  є҆мꙋ́же ѿ ю҆́ности послꙋжи́лъ є҆сѝ, моли́сѧ спасти́сѧ  всѣ̑мъ, честно́е пренесе́нїе твоѐ пѣ́сньми при́снѡ  сла́вѧщымъ. 
И҆ ны́нѣ, бг҃оро́диченъ: Славосло́вїе вели́кое. 
На лїтꙋргі́и, слꙋ́жба ст҃и́тельскаѧ. 


(с. 485) 
Мѣ́сѧца тогѡ́же въ к҃є-й де́нь. 
Возвраще́нїе моще́й ст҃а́гѡ а҆пⷭ҇ла варѳоломе́а: И҆  па́мѧть ст҃а́гѡ а҆пⷭ҇ла ті́та. 
На Гдⷭ҇и, воззва́хъ, стїхи̑ры ст҃а́гѡ варѳоломе́а,  г҃, гла́съ д҃. 
Подо́бенъ: Ꙗ҆́кѡ до́блѧ: 
Многосвѣ́тлагѡ со́лнца ꙳ ѕвѣздꙋ̀ незаходи́мꙋю, ꙳  нб҃о ѡ҆дꙋшевле́нное, ꙳ повѣ́дающее сла́вꙋ бж҃їю  спаси́тельнꙋю, ꙳ бжⷭ҇твеннаго проповѣ́дника, ꙳  свѣти́льника ꙗ҆зы́кѡвъ, ꙳ рѣкꙋ̀ пролива́ющꙋ стрꙋю̀  ра́зꙋма, ꙳ и҆ напоѧ́ющꙋ вѣ́рныхъ сердца̀, ꙳ оу҆блажи́мъ  прилѣ́жнѡ варѳоломе́а сла́внаго. 
Шє́ствїѧ твоѧ̑ ꙗ҆ви́шасѧ въ мо́ри, а҆пⷭ҇ле, ꙳  па́че оу҆ма̀ человѣ́ческа ꙗ҆влѧ́єма: ꙳ вве́рженъ бо  бы́въ съ ковче́гомъ, ꙳ къ за́падꙋ те́клъ є҆сѝ, ꙳ ѿ  восто́ка благосла̑внымъ ꙳ послѣ́дꙋющымъ мꙋ́ченикѡмъ тебѣ̀  ѿѻбою́дꙋ, ꙳ и҆ че́сть творѧ́щымъ, ꙳ манове́ньми влⷣки  всѧ́ческихъ, ꙳ варѳоломе́е всеизрѧ́дне. 
Во́дꙋ восхожде́ньми ꙳ чꙋ́дными ѡ҆свѧти́лъ є҆сѝ, ꙳  и҆ ко ѻ҆́стровꙋ дости́глъ є҆сѝ лїпа́рскомꙋ, ꙳ мѵ́ро  и҆сточа́ѧ, сла́вне, ꙳ и҆ стра̑сти неисцѣ̑льныѧ и҆сцѣлѧ́ѧ,  ꙳ и҆ спа́съ сꙋ́щымъ та́мѡ бы́въ и҆ прибѣ́жище, ꙳ и҆  предста́тель и҆ и҆зба́витель, ꙳ ко всѣ́хъ цр҃ю̀ и҆ сп҃сꙋ, ꙳  варѳоломе́е а҆пⷭ҇ле. 
И҆́ны стїхи̑ры ст҃а́гѡ ті́та, г҃, гла́съ то́йже. 
Подо́бенъ: Да́лъ є҆сѝ зна́менїе: 
Є҆ди́но трїѷпоста́сное ꙳ проповѣ́дꙋѧ бжⷭ҇тво̀, ꙳  многобо́жное мо́ре ꙗ҆зы̑къ возмꙋти́лъ є҆сѝ, ꙳ и҆ къ  ти̑химъ, блаже́нне, приста́нищємъ, ꙳ погрꙋжа́ємыѧ  глꙋбино́ю (с. 486) безбо́жїѧ ꙳ ты̀ возве́лъ є҆сѝ. ꙳  тѣ́мже нбⷭ҇ное возме́здїе воспрїѧ́лъ є҆сѝ, ꙳ молѧ̀  чл҃вѣколю́бца ꙳ ѡ҆ воспѣва́ющихъ тѧ̀. 
Бжⷭ҇твенными сїѧ́ньми ꙳ ѡ҆зари́въ тво́й оу҆́мъ, ꙳  ꙗ҆́коже лꙋча̀ ше́ствовавъ съ со́лнцемъ, ꙳ просвѣща́ющи  ѡ҆мрачє́нныѧ ꙳ съ па́ѵломъ, бжⷭ҇твенный ті́те: и҆ съ ни́мъ  всю̀ зе́млю ѿ глꙋбо́кїѧ но́щи и҆зба́вилъ є҆сѝ. ꙳ тѣ́мже  тѧ̀ оу҆блажа́емъ, ꙗ҆́кѡ ст҃и́телѧ бг҃опрїѧ́тна, ꙗ҆́кѡ  а҆пⷭ҇ла бжⷭ҇твенна, ꙳ ꙗ҆́кѡ моли́твенника те́пла. 
Ѿ кри́та оу҆стреми́всѧ, ꙳ и҆ въ него̀  возвраща́емь, ꙳ ꙗ҆́кѡ незы́блемо ѡ҆снова́нїе, ꙳ на не́мже  оу҆тверди́сѧ пра́ваѧ вѣ́ра, ꙳ зда́нїемъ назда̀ вѣ̑рныѧ: ꙳  нбⷭ҇ною бжⷭ҇твенною си́лою, ꙳ ті́тъ бл҃же́нный ѻ҆те́чествꙋ  первопресто́льникъ, па́ѵлꙋ спꙋ́тникъ, ꙳ и҆ вѣ́рныхъ  оу҆тѣше́нїе. 
Сла́ва, гла́съ а҃: 
Ѡ҆ста́вивъ земна̑ѧ, послѣ́довалъ є҆сѝ хрⷭ҇тꙋ̀, и҆  зна́менавсѧ дохнове́нїемъ ст҃а́гѡ дх҃а, по́сланъ бы́въ ѿ  негѡ̀ въ ꙗ҆зы́ки поги́бшыѧ, ѡ҆браща́ти человѣ́ки въ  свѣ́тъ бг҃оразꙋ́мїѧ, а҆пⷭ҇ле варѳоломе́е: и҆ сконча́въ  по́двиги бжⷭ҇твенныѧ твоеѧ̀ стра́сти, и҆ мꙋ́къ разли́чныхъ,  дꙋ́шꙋ твою̀ хрⷭ҇тꙋ̀ пре́далъ є҆сѝ. того̀ молѝ,  всебл҃же́нне, дарова́ти на́мъ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Дре́вꙋ крⷭ҇тномꙋ тѧ̀, і҆и҃се, пригвожде́на, зрѧ́щи  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же  бжⷭ҇твєнныѧ стрⷭ҇ти твоѧ̑ сла́вѧщїи. 
Тропа́рь, гла́съ г҃: 
А҆пⷭ҇ли ст҃і́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. (с.  487) 
На оу҆́трени, канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀, на и҃. 
Канѡ́нъ ст҃а́гѡ а҆пⷭ҇ла варѳоломе́а, є҆гѡ́же  краегране́сїе: 
Пѣ́сньми почита́ю до́браго моего̀ предста́телѧ.  Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Прече́стна ка́менѧ тѧ̀, живота̀ ка́мень показа̀, на  не́мже созда̀ цр҃ковь свою̀, варѳоломе́е, а҆пⷭ҇ле гдⷭ҇ень.  тѣ́мже тѧ̀ чти́мъ и҆ оу҆блажа́емъ. 
Вели̑кимъ наꙋчи́лсѧ є҆сѝ сꙋ́щымъ, па́че оу҆ма̀ и҆  смы́сла, премꙋ́дрость ѡ҆брѣ́тъ ѵ҆поста́снꙋю, ѡ҆б̾юро́дилъ  є҆сѝ є҆́ллинѡвъ мꙋ́дрость, оу҆мꙋдри́въ концы̀  бжⷭ҇твенными оу҆чє́нїи. 
Мертве́цъ погребе́нный мо́рѧ ше́ственникъ бы́лъ  є҆сѝ, бжⷭ҇твєннымъ повелѣ́нїємъ повинꙋ́ѧсѧ: и҆ ꙗ҆́кѡ  со́лнце къ за́падꙋ, ѿ восто́ка, а҆пⷭ҇ле, приспѣ́лъ  є҆сѝ, просвѣща́ѧ є҆го̀. 
Бг҃оро́диченъ: 
По́лный и҆стощава́етсѧ, превѣ́чный начина́етсѧ, ѿ  дв҃ы бг҃оѻтрокови́цы ражда́емь: є҆го́же проповѣ́далъ  є҆сѝ во двою̀ сꙋщєствꙋ̀, во є҆ди́ной же ѵ҆поста́си,  бг҃облаже́нне. 
Дрꙋгі́й канѡ́нъ ст҃а́гѡ а҆пⷭ҇ла ті́та, є҆гѡ́же  краегране́сїе: 
Па́ѵлова оу҆ченика̀ ті́та пою̀ премꙋ́дреннѡ.  Творе́нїе ѳеофа́ново. Гла́съ то́йже. 
Пѣ́снь а҃. І҆рмо́съ то́йже: 
Всѧ́кими дарова́ньми ѡ҆богати́вши тѧ̀ бл҃года́ть  дх҃а, проповѣ́дника бж҃е́ственна а҆пⷭ҇ла, въ концы̀  проповѣ́дающа посла̀ сло́ва воплоще́нїе, ті́те пресла́вне. 
Зарю̀ бжⷭ҇твенныѧ бл҃года́ти прїе́мь, ѡ҆блиста́лъ  є҆сѝ ꙗ҆́кѡ со́лнце, премꙋ́дре, сꙋ́щымъ во тмѣ̀ дꙋша́мъ,  ꙗ҆̀же просвѣти́лъ є҆сѝ, и҆з̾има́ѧ невѣ́дѣнїѧ,  пре́лести рабо́ты и҆збавлѧ́ѧ, бл҃же́нне. (с. 488) 
Сы́й и҆спо́лненъ дарѡ́въ дꙋхо́вныхъ па́ѵелъ  премꙋ́дрый, на тѧ̀ рꙋкоположе́нїе возлага́етъ: и҆ слꙋжи́телѧ  и҆ бж҃е́ственна оу҆ч҃ника̀, и҆ вѣ́ры проповѣ́дника  оу҆строѧ́етъ, ті́те пречꙋ́дне. 
Бг҃оро́диченъ: 
И҆збавлѧ́ѧ мїрскі̑ѧ концы̀ пре́лести, возсїѧ̀ ѿ  твоегѡ̀ чре́ва гдⷭ҇ь, бг҃оневѣ́сто: є҆го́же молѝ всегда̀  спастѝ, вѣ́рою тѧ̀, дв҃о, чтꙋ́щыѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Крѣ́пко оу҆тѣше́нїе тѧ̀ ѡ҆брѣто́ша, и҆ свѣ́тъ  и҆ лю́тыхъ и҆збавле́нїе, варѳоломе́е премꙋ́дре, и҆̀же  пре́лестїю содержи́мїи, и҆ безбо́жїѧ мра́комъ оу҆мовре́днѡ  ѡ҆бложе́ннїи. 
Оу҆ста̀ бы́лъ є҆сѝ бг҃а сло́ва, ѿ оу҆́стъ  во́лка лꙋка́вагѡ лю́ди и҆зба́вилъ є҆сѝ, сла́вне, приводѧ̀  къ зижди́телю твоемꙋ̀ ба́нею креще́нїѧ, варѳоломе́е а҆пⷭ҇ле. 
Ѧ҆зы́комъ твои́мъ ѻ҆́гненнымъ попали́въ пре́лести  ве́щь го́рькꙋю, ѡ҆лѧденѣ́вшаѧ, премꙋ́дре, сердца̀  ѡ҆бнови́лъ є҆сѝ, и҆ дѣ́лати нбⷭ҇ныѧ ра́зꙋмы оу҆стро́илъ  є҆сѝ. 
Бг҃оро́диченъ: 
И҆зъ тебє̀, па́че сло́ва бг҃ъ сло́во роди́тисѧ  бл҃гоизво́ли пло́тїю, дв҃ома́ти чⷭ҇таѧ, оу҆ченика̀  и҆збра́въ и҆ слꙋжи́телѧ при́снаго, варѳоломе́а сла́внаго. 
И҆́нъ. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ,  нѣ́сть бо свѧ́тъ, па́че тебє̀, чл҃вѣколю́бче. 
Не мꙋ́дростїю ѡ҆б̾юро́ди то́й внима́ющыѧ, но  ра́зꙋмомъ и҆́стинны ѡ҆слѣпле́нїе, блаже́нне, дꙋ́шъ,  ѿгна́лъ є҆сѝ, притека́ющихъ къ тебѣ̀. 
Ѡ҆лѧденѣ́вшꙋю безбо́жїѧ те́рнїемъ браздꙋ̀,  всенаслѣ́дїе (с. 489) ꙗ҆зы̑къ, серпо́мъ бжⷭ҇твеннымъ  ѡ҆чи́стилъ є҆сѝ, ра́зꙋма сѣ́мена насѣ́ѧвъ. 
Є҆ди́но проповѣ́даѧ въ тре́хъ ли́цахъ бж҃ество̀,  ѿгна́лъ є҆сѝ мглꙋ̀ многобо́жїѧ, блаже́нне, къ  бжⷭ҇твенномꙋ ра́зꙋмꙋ приводѧ̀ концы̀. 
Бг҃оро́диченъ: 
Ст҃ѣ́йшꙋ а҆́гг҃лѡвъ, и҆ всеѧ̀ тва́ри вы́шшꙋ, и҆зъ  тебє̀ пло́тїю роди́выйсѧ тѧ̀ содѣ́ла: тѣ́мже тѧ̀ ꙗ҆́кѡ  влⷣчцꙋ всѣ́хъ почита́емъ. 
Конда́къ ті́та, гла́съ в҃. Подо́бенъ: Вы́шнихъ  и҆щѧ̀: 
Па́ѵловъ ꙗ҆ви́всѧ собесѣ́дникъ, а҆пⷭ҇ле, съ ни́мъ  на́мъ сло́во предвозвѣсти́лъ є҆сѝ бжⷭ҇твенныѧ благода́ти,  тайноглаго́льниче ті́те приснопа́мѧтне. сегѡ̀ ра́ди вопїе́мъ  тѝ: не преста́й молѧ́сѧ ѡ҆ всѣ́хъ на́съ. 
Сѣда́ленъ варѳоломе́а, гла́съ г҃. Подо́бенъ:  Бжⷭ҇твенныѧ: 
Бога́тство некра́домо цр҃кви, сто́лпъ непоколеби́мь  благоче́стїѧ, варѳоломе́е показа́лсѧ є҆сѝ а҆пⷭ҇ле, въ  мо́ри же стезю̀ творѧ̀, пꙋчи́нꙋ бжⷭ҇твенныхъ и҆сточа́еши  и҆сцѣле́нїй, достосла́вне: хрⷭ҇та̀ бг҃а молѝ, дарова́ти  на́мъ ве́лїю ми́лость. 
Сла́ва, ті́та, гла́съ и҃. Подо́бенъ: Премꙋ́дрости: 
Ꙗ҆́коже ѕвѣзда̀ съ со́лнцемъ, ходи́лъ є҆сѝ,  пресла́вне ті́те, съ па́ѵломъ, ꙗ҆́вѣ зе́млю просвѣти́сте,  и҆ тмꙋ̀ разори́сте, въ кри́тстѣмъ же ѻ҆́стровѣ заше́дъ,  блаже́нне, сме́ртїю, всѣ̑мъ незаходи́мы ѡ҆ста́вилъ, є҆сѝ  ꙗ҆́кѡ зари̑, бг҃омꙋ́дре, твоѧ̑ болѣ̑зни и҆ словеса̀,  и҆́миже просвѣ́щшесѧ благоче́стнѡ тѧ̀ чти́мъ, и҆ согла́снѡ  вопїе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе  пода́ти чтꙋ́щымъ любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  (с. 490) оу҆тѣ́шителѧ, препѣ́таѧ, беззако́нїю мѧ̀ сꙋ́ща  скве́рное ѻ҆би́телище, и҆ бѣсѡ́мъ и҆гра́лище въ ра́зꙋмѣ  бы́вша, потщи́сѧ ѿ тѣ́хъ ѕлодѣ́йства мѧ̀ и҆зба́вити: и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ моли́твами  твои́ми. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Речє́нїѧ коне́цъ прїѧ́ша прⷪ҇ро́чєскаѧ: свѣ́тъ  бо, ꙗ҆зы́кѡмъ въ снабдѣ́нїе, бг҃огла́сный по́йде  оу҆ч҃ни́къ, просвѣща́ѧ всѧ̑ вселе́нныѧ концы̀. 
Заре́ю просвѣща́емь бг҃онача́льною, бжⷭ҇твеннымъ  прича́стїемъ, вторы́й свѣ́тъ ꙗ҆ви́лсѧ є҆сѝ, слꙋжи́въ  перводѣ́тельнѡ на́съ ра́ди ѡ҆бнища́вшемꙋ пло́тїю, сла́вне. 
И҆зба́ви твоѐ ста́до грѣхо́вныѧ бꙋ́ри и҆ бѣ́дъ,  и҆ скорбе́й сопроти́вныхъ, наставлѧ́ѧ на́съ при́снѡ ко  приста́нищємъ, сла́вне, спаси́тєльнымъ, бл҃года́тїю. 
Бг҃оро́диченъ: 
Ꙗ҆́кѡ несказа́нное премно́гое бога́тство  милосе́рдїѧ ро́ждши несказа́ннѡ, ѡ҆бнища́вшыѧ ны̀ грѣхо́мъ,  пречⷭ҇таѧ, бжⷭ҇твенными дарова̑нїи ѡ҆богатѝ. (с. 491) 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ѿ сокро́вищъ неистощи́мыхъ поче́рпъ, всемꙋ́дре,  жа̑дныѧ ра́зꙋмы бога́тства и҆́стиннагѡ насы́тилъ є҆сѝ, и҆  оу҆мерщвлє́ннаѧ сердца̀ ѡ҆живи́лъ є҆сѝ, неразꙋ́мїѧ  ѿгонѧ́ѧ мглꙋ̀, всесла́вне. 
Па́ѵлова тѧ̀ мре́жа промышле́нїемъ благода́ти,  оу҆ловлѧ́етъ, ті́те, хотѧ́ща оу҆се́рднѡ по́слѣжде твое́ю  оу҆́дицею сло́ва, ꙗ҆зы́ки премнѡ́гїѧ и҆звлещѝ ѿ  ле́стныѧ глꙋбины̀ ко благоче́стїю. 
Сла́вномꙋ ꙗ҆́коже а҆́гнѧ бжⷭ҇твенномꙋ па́ѵлꙋ  послѣ́дꙋѧ, тѧ́жкїѧ ѿ среды̀ во́лки, бг҃огла́се, ѿгна́лъ  є҆сѝ: і҆́дѡльскїѧ же хра́мы на зе́млю низве́рглъ є҆сѝ,  и҆ хра́мы бг҃ꙋ земнорѡ́дныѧ сотвори́лъ є҆сѝ. 
Бг҃оро́диченъ: 
Ст҃а́ѧ бцⷣа, сѣ́нь нескве́рнаѧ, свѣ́та две́рь,  трапе́за и҆ рꙋ́чка всезлата́ѧ, несѣко́маѧ гора̀ и҆  присѣ́ннаѧ, ꙗ҆́кѡ вмѣсти́вшаѧ содѣ́телѧ, оу҆блажа́етсѧ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Но́ги стѧжа́въ красны̀ проповѣ́данїемъ, всѣ̑мъ  блага̑ѧ благовѣсти́лъ є҆сѝ, всѣ̑мъ ми́ръ, блаже́нне,  проповѣ́далъ є҆сѝ, вражды̀ дре́внїѧ ѿчꙋжди́въ  бжⷭ҇твенными оу҆чє́нїи, сп҃са, а҆пⷭ҇ле. 
Сло́во твоѐ цѣльба̀ бы́сть прїе́мшымъ ѕмі́ѧ ꙗ҆́дъ  смертоно́сный, варѳоломе́е: землѧ́ же паде́сѧ нечести́выхъ  прⷪ҇ро́чески, вѣща́нїемъ премꙋ́дрыхъ оу҆че́нїй твои́хъ.  (с. 492) 
Мертве́цъ многодне́вный жи́знь и҆сточа́ѧ  незави́стнꙋю, хрєбты̀ носи́мь морски́ми, варѳоломе́е, съ  бжⷭ҇твенными мꙋ́чєники, безмѣ̑рныѧ пꙋчи̑ны проше́дъ, во  ѻ҆́стровъ лїпа́рскїй оу҆стреми́лсѧ є҆сѝ, а҆пⷭ҇ле. 
Бг҃оро́диченъ: 
И҆́стиннѡ сла́влю тѧ̀ бж҃їю мт҃рь пречⷭ҇тꙋю,  ра́дꙋѧсѧ, тебѣ̀ зовꙋ̀ ꙗ҆́кѡ а҆́гг҃лъ, бл҃гослове́ннаѧ  ѡ҆бра́дованнаѧ, слы́шанїе и҆ глаго́ланїе стра́шно, стра́нно  прїѧ́телище влⷣцѣ тва́ри. 
И҆́нъ. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ, но  мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Смердѧ́щꙋю оу҆ста́вилъ є҆сѝ ѕло́бы ꙗ҆́звꙋ,  ꙗ҆зы́кѡмъ, бл҃же́нне, дꙋ́шъ, сла́дкою со́лїю бжⷭ҇твенныхъ  слове́съ твои́хъ, ꙗ҆́коже вра́чь и҆зрѧ́денъ, и҆ ꙗ҆́кѡ  бл҃года́ти слꙋжи́тель. 
Па́ѵла велѣ́нїємъ повинꙋ́ѧсѧ кро́ткѡ, съ ни́мъ  поднбⷭ҇нꙋю ѡ҆бхо́диши, премꙋ́дре, сло́во ра́зꙋма  благовѣствꙋ́ѧ, бг҃опроповѣ́дниче всече́стне. 
Равнодѣ́тельна, є҆динопресто́льна, сло́ва ѻ҆ц҃ꙋ̀  наꙋча́ѧ, ꙗ҆́коже мꙋ́дръ, бг҃огла́се, повинꙋ́лъ є҆сѝ  сꙋемꙋ̑дрыѧ, і҆́дѡльскꙋю всю̀ ле́сть ѿри́нꙋти. 
Бг҃оро́диченъ: 
Чтⷭ҇ꙋю чи́стымъ почти́мъ оу҆мо́мъ, добро́тꙋ  і҆а́кѡвлю, бжⷭ҇твенными дѣѧ́ньми оу҆добрѧ́еми,  благоче́стнѡ воспое́мъ, ꙗ҆́кѡ мт҃рь бг҃а на́шегѡ. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Зарѧ̀ со́лнца возсїѧ́вшагѡ мі́рꙋ пло́тїю бы́лъ  є҆сѝ, свѣтоно́сными твои́ми оу҆чє́нїи, а҆пⷭ҇ле,  ѿгонѧ́ѧ но́щь ле́сти многобо́жнꙋю. 
Лю́демъ бж҃їе спасе́нїе оу҆ѧсни́лъ є҆сѝ, пло́ти  подо́бїемъ (с. 493) ꙗ҆́вльшагосѧ за мно́гꙋю бл҃гость,  варѳоломе́е, проповѣ́дниче ꙗ҆зы́кѡвъ и҆ а҆пⷭ҇ле. 
Пꙋ́ть мо́рѧ и҆мѣ́лъ є҆сѝ, и҆ стези̑ въ вода́хъ  сотвори́лъ є҆сѝ: и҆ позна́шасѧ твоѧ̑ въ си́хъ стопы̑  дх҃омъ, ꙗ҆́коже дв҃дъ проречѐ, бл҃же́нне а҆пⷭ҇ле. 
Бг҃оро́диченъ: 
Хра́мъ сла́вы была̀ є҆сѝ, и҆ две́рь свѣ́та  ꙗ҆ви́ласѧ є҆сѝ, гора̀ присѣ́ннаѧ, зна́меньми  прⷪ҇ро́ческими пѣва́ема, дв҃о мт҃и бг҃ора́дованнаѧ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Па́ѵелъ мі́ра невече́рнее со́лнце, тѧ̀ ꙗ҆́коже  зарю̀ и҆спꙋща́етъ свѣтолꙋ́чнꙋ, блаже́нне, ꙗ҆́же во тмѣ̀  неразꙋ́мїѧ сѣдѧ́щаѧ сердца̀ просвѣща́юща. 
Во́дъ живото́чныхъ сы́й и҆спо́лненъ, стрꙋѧ́ми  бжⷭ҇твенныхъ оу҆че́нїй пото́ки, блаже́нне, неразꙋ́мїѧ  потоплѧ́еши, напаѧ́ѧ ꙗ҆зы́кѡвъ совокꙋплє́нїѧ. 
Бг҃оро́диченъ: 
Пою́тъ ро́ди родѡ́въ тѧ̀, всепѣ́таѧ: препѣ́тое бо  сло́во бж҃їе родила̀ є҆сѝ па́че сло́ва, є҆го́же сла́вѧтъ  и҆ человѣ́честїи и҆ а҆́гг҃льстїи чи́ни. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ви́лсѧ є҆сѝ ве́лїе со́лнце цр҃кви, оу҆че́нїй  сїѧ́нїемъ, и҆ чꙋдесы̀ стра́шными, просвѣща́ѧ пою́щыѧ тѧ̀,  варѳоломе́е, гдⷭ҇ень а҆пⷭ҇ле. 
І҆́косъ: 
Ꙗ҆́коже со́лнце многосвѣ́тлое проше́дъ мі́ръ, и҆  се́й лꙋча́ми слове́съ твои́хъ просвѣ́щь, заше́лъ є҆сѝ  оу҆́меръ мꙋ́ченически, и҆ и҆сходѧ́щими ѿ гро́ба твоегѡ̀  сїѧ̑нїи тмꙋ̀ страсте́й ѿгна́лъ є҆сѝ. тѣ́мже тѧ̀ и҆̀же  за́вистїю ѡ҆держи́мїи, и҆ къ за́падѡмъ со́лнца ѿгна́вше,  страстоно́сче, ѿпꙋща́ютъ по мо́рю ходѧ́ща, оу҆зрѣ́жесѧ  въ тебѣ̀ (с. 494) превели́ко чꙋ́до, ѿ пла́вающагѡ  стра́шнѡ глꙋбины̀ мо́рѧ, є҆́же чꙋ́дными ѡ҆свѧти́сѧ твои́ми  ше́ствованїи, варѳоломе́е гдⷭ҇ень а҆пⷭ҇ле. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Ѡ҆б̾юродѣ́вшее ѕло́бою, пресла́вне,  человѣ́чество, сла́дкою со́лїю и҆сцѣли́лъ є҆сѝ слове́съ  твои́хъ, и҆ пѣ́ти оу҆вѣ́рилъ є҆сѝ: препѣ́тый  ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ. 
Ꙗ҆́кѡ нб҃о превысо́ко бы́въ, сла́вꙋ бж҃їю мы́сленнѡ  высо́кимъ гла́сомъ проповѣ́дꙋеши, ꙗ҆́кѡ бжⷭ҇твенный  а҆пⷭ҇лъ, є҆мꙋ́же зове́мъ: препѣ́тый ѻ҆тцє́въ гдⷭ҇ь и҆  бг҃ъ, бл҃гослове́нъ є҆сѝ. 
И҆зтка́въ бжⷭ҇твенныѧ благода́ти ри́зꙋ, блаже́нне,  ѡ҆дѣ́ѧлъ є҆сѝ ѡ҆бнажє́нныѧ лю́тѣ ѕло́бою ѕмі́ѧ, и҆  пѣ́ти оу҆вѣ́рилъ є҆сѝ: препѣ́тый ѻ҆тцє́въ гдⷭ҇ь и҆  бг҃ъ, бл҃гослове́нъ є҆сѝ. 
Бг҃оро́диченъ: 
Предста́тельницꙋ тѧ̀ и҆ стѣ́нꙋ неѡбори́мꙋю  ѡ҆богати́вшесѧ, бг҃ороди́тельнице чⷭ҇таѧ, рабѝ твоѝ  всегда̀ вѣ́рою вопїе́мъ тѝ: ра́дꙋйсѧ, мо́сте къ бг҃ꙋ  преводѧ́й ѿ землѝ, бл҃гослове́ннаѧ. 
И҆́нъ. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Є҆ди́но бжⷭ҇тво̀ пѣ́ти, є҆ди́но гдⷭ҇ьство чти́ти,  ті́тъ наꙋча́ѧ человѣ́ки, многобо́жнагѡ неи́стовства  и҆змѣнѝ благоче́стнѡ взыва́ющыѧ: бл҃гослове́нъ бг҃ъ  ѻ҆тє́цъ на́шихъ. 
Оу҆мерщвлє́нныѧ дꙋше́ю, бездꙋ́шнꙋю чтꙋ́щыѧ ве́щь,  оу҆мерщвле́ннаго на́съ ра́ди животода́вца бг҃а позна́ша,  тобо́ю наказꙋ́еми, оу҆ченичѐ, и҆ тайновѣща́телю  неизрече́нныхъ. 
Ꙗ҆́кѡ и҆́стины слꙋжи́тель, лжѝ ѿгони́тель  ꙗ҆ви́лсѧ є҆сѝ, (с. 495) и҆ ꙗ҆́кѡ па́ѵловъ оу҆чени́къ,  гонє́нїѧ и҆ бѣды̑ претерпѣ́лъ є҆сѝ, съ ни́мъ поѧ̀,  сла́вне: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
И҆спещре́на добродѣ́тельми, всецр҃ю̀ предста́ла  є҆сѝ ѡ҆деснꙋ́ю, ѿ твои́хъ воплоще́на крове́й,  безневѣ́стнаѧ, прилѣ́жнѡ молѧ́щи, и҆зба́витисѧ на́мъ ѿ  всѧ́кїѧ нꙋ́жды. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Стрꙋѧ́ми наводнѧ́емь бжⷭ҇твенными, ꙗ҆́коже и҆зъ  є҆де́ма рѣка̀ и҆зше́лъ є҆сѝ, напои́ти подсо́лнечнꙋю  оу҆чє́нїи твои́ми, и҆ прелє́стныѧ во́ды и҆зсꙋша́ѧ  благода́тїю, гдⷭ҇а по́йте, зовы́й и҆ превозноси́те є҆го̀ во  вѣ́ки. 
Сло́во, ꙗ҆́кѡ бжⷭ҇твенна бг҃осло́ва, слове́съ  вы́шшихъ наꙋчи́въ тѧ̀, ꙗ҆́коже стрѣлꙋ̀ нбⷭ҇нꙋю мі́рꙋ  посла̀, оу҆ѧзвлѧ́ѧ собо́ры вра̑жїѧ, сла́вне, и҆ спаса́ѧ  вѣ́рою пою́щыѧ, и҆ превозносѧ́щыѧ є҆го̀ во вѣ́ки. 
И҆ска́паѧ, ꙗ҆́коже гора̀ ꙗ҆ви́лсѧ є҆сѝ,  бжⷭ҇твеннꙋю сла́дость, достохва́льне: мо́ре же и҆мѣ́лъ  є҆сѝ стезю̀ по сме́рти, бж҃е́ственными си́лами пла́ваѧ,  сегѡ̀ непотоплѧ́емь пꙋчи́ною, тѧ̀ дорѷносѧ́щымъ, до́блїй  страда́льче. 
Бг҃оро́диченъ: 
Зако́нѡвъ є҆стества̀ оу҆таи́вшисѧ, и҆ ражда́еши и҆  пребыва́еши приснодв҃а: сло́во бо родила̀ є҆сѝ, чл҃вѣ́ка  бы́вша за премно́гꙋю бла́гость, є҆мꙋ́же всѝ зове́мъ: гдⷭ҇а  по́йте дѣла̀, и҆ превозноси́те є҆го̀ во вѣ́ки. 
И҆́нъ. І҆рмо́съ то́йже. 
Кропле́нїемъ крове́й твои́хъ оу҆гасѐ ѻ҆́гнь  пре́лести чꙋжді́й, недꙋ́зи ѿгна́шасѧ, де́мѡни и҆счезо́ша,  къ бг҃ꙋ (с. 496) мольбо́ю твое́ю, ті́те а҆пⷭ҇ле. тѣ́мъ тѧ̀,  ꙗ҆́кѡ оу҆го́дника бж҃е́ственна всецр҃ѧ̀ хрⷭ҇та̀,  восхвалѧ́емъ. 
Ве́сь бг҃ꙋ ѡ҆свѧще́нъ, и҆ бжⷭ҇твенными оу҆кра́шенъ,  ті́те, бл҃года́тьми, сло́во спаси́тельное всѣ̑мъ  оу҆ѧсни́лъ є҆сѝ, безслове́сїѧ, всемꙋ́дре, на́съ  и҆зба́вльшее, вѣ́рою и҆́стинною бл҃госло́вѧщихъ, и҆  превозносѧ́щихъ хрⷭ҇та̀ во вѣ́ки. 
Свѣ́та чистѣ́йшее прїѧ́телище бы́въ, просвѣти́лъ  є҆сѝ подсо́лнечнꙋю бжⷭ҇твенными сїѧ́ньми, ті́те  досточꙋ́дне: и҆ ѡ҆мрачи́лъ є҆сѝ сопротивлє́нїѧ  беззако́ннꙋющихъ вра̑гъ, гдⷭ҇а поѧ̀ и҆ превозносѧ̀ во всѧ̑  вѣ́ки. 
Бг҃оро́диченъ: 
Ѻ҆рꙋ́жїе дре́вле ѡ҆браща́емое, плещѝ, дв҃о, ны́нѣ  мнѣ̀ дае́тъ, ꙗ҆́кѡ сло́во родила̀ є҆сѝ пло́тїю  ѡ҆бложе́но, и҆ во двою̀ є҆стєствꙋ̀ разꙋмѣва́емо: є҆гѡ́же  трепе́щꙋтъ а҆́гг҃льстїи чи́ни, и҆ славосло́вѧтъ земні́и во  вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Приво́дитъ пра́здникъ па́мѧти твоеѧ̀ дне́сь,  а҆пⷭ҇льскїй ли́къ: мꙋ́чєницы ра́дꙋютсѧ, и҆ пра́ведныхъ  всѣ́хъ чи́нове. вѣ́рнїи же пѣ́сньми тѧ̀ почита́емъ, и҆  вопїе́мъ: ѿ всѧ́кїѧ на́съ печа́ли, оу҆ч҃ничѐ хрⷭ҇то́въ,  и҆зба́ви. 
Крⷭ҇то́мъ блаже́ннꙋю кончи́нꙋ, сла́вне, прїе́мъ,  соѻбра́зенъ бы́лъ є҆сѝ стрⷭ҇те́мъ оу҆чи́телѧ твоегѡ̀, и҆  прича́стникъ свѣ́тлости, и҆ бжⷭ҇твенныѧ сла́вы, при́снѡ со  а҆́гг҃лы томꙋ̀ предстоѧ̀, и҆ неизрече́ннагѡ свѣ́та  сподоблѧ́емь. 
Пресвѣ́тлаѧ и҆ бл҃гонаро́читаѧ па́мѧть твоѧ̀ на́мъ  возсїѧ̀, всѣ́хъ просвѣща́ющи, хрⷭ҇то́въ самови́дче,  варѳоломе́е мꙋ́дре, въ не́йже мо́лимъ тѧ̀: помѧнѝ всѣ́хъ  на́съ, сꙋпротивле́нїѧ всѧ́кагѡ и҆ ѡ҆бстоѧ́нїѧ, моли́твами  твои́мъ на́съ и҆збавлѧ́ѧ. (с. 497) 
Бг҃оро́диченъ: 
Оу҆мертвѝ на̑ша плотска̑ѧ мꙋдрова̑нїѧ,  бг҃ороди́тельнице чⷭ҇таѧ, оу҆ста́ви страсте́й на́шихъ  бꙋ́рю, оу҆ти́ши смꙋще́нїе, и҆ помышле́ньми оу҆твердѝ  бжⷭ҇твенными, чⷭ҇таѧ, сердца̀ вѣ́рою чтꙋ́щихъ тѧ̀,  предста́тельнице на́ша непосты́днаѧ. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Всю̀ твою̀ ко и҆зба́вителю носѧ̀, и҆ любо́вь и҆  наде́ждꙋ, влече́тъ спꙋ́тника па́ѵелъ, съ тобо́ю свѧще́нное  є҆ѵⷢ҇лїе ꙗ҆зы́кѡмъ проповѣ́дꙋѧ, а҆пⷭ҇ле. тѣ́мже съ ни́мъ  тѧ̀ почита́емъ. 
Недꙋ́ги ѿго́ниши вѣ́рныхъ, де́мѡны прогонѧ́еши  бж҃е́ственною бл҃года́тїю. кри́тъ вели́кїй гра́дъ  первопресто́льника тѧ̀ стѧжа̀ бжⷭ҇твенна, свѣти́льника же  и҆ зарю̀ небе́снꙋю, ті́те бг҃омꙋ́дре и҆ достохва́льне. 
Ꙗ҆́кѡ со́лнце возсїѧ̀ на́мъ па́мѧть твоѧ̀, зарѧ́ми  дꙋхо́вными всесвѣ́тлѡ оу҆кра́шена, ѻ҆́блаки дꙋ́шъ  ѿгонѧ́щи: ю҆́же вѣ́рою творѧ́щыѧ на́съ сохранѧ́й, ті́те  всеблаже́нне и҆ достохва́льне. 
Бг҃оро́диченъ: 
Плени̑цы прегрѣше́нїй мои́хъ, чⷭ҇таѧ, разрѣшѝ  хода́тайствомъ твои́мъ, всенепоро́чнаѧ, разорѝ тмꙋ̀ дꙋшѝ  моеѧ̀, бꙋ́рю страсте́й мои́хъ оу҆ти́ши, всꙋ́е борю́щыѧ мѧ̀  сокрꙋшѝ, и҆ спаси́ мѧ, влⷣчце приснодв҃о. 
Свѣти́ленъ. Подо́бенъ: Не́бо ѕвѣзда́ми: 
Свѣ́та прїѧ́тєлища, непремѣ̑нныѧ зарѝ  невече́рнѧгѡ днѐ, свѣтолꙋ̑чныѧ мѡ́лнїи, варѳоломе́а и҆  ті́та вѣ́рнїи сла́вимъ всѝ. 
Сла́ва, и҆ ны́нѣ, бг҃оро́диченъ: 
Крѣ́пкимъ твои́мъ покро́вомъ ѿ навѣ́та вра́жїѧ  на́съ, чⷭ҇таѧ, твоѧ̑ рабы̑ сохранѝ всѧ̑ невре́дны: тѧ́ бо  и҆́мамы є҆ди́нꙋ прибѣ́жище въ напа́стехъ. (с. 498) 
На лїтꙋргі́и прокі́менъ, гла́съ и҃: Во всю̀ зе́млю  и҆зы́де вѣща́нїе и҆́хъ: Сті́хъ: Нб҃са̀ повѣ́даютъ  сла́вꙋ бж҃їю: А҆пⷭ҇лъ къ ті́тꙋ, зача́ло т҃. А҆ллилꙋ́їа,  гла́съ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и.  Є҆ѵⷢ҇лїе матѳе́а, зача́ло а҃ї. Прича́стенъ: Во всю̀  зе́млю: 


(с. 498) 
Мѣ́сѧца тогѡ́же въ к҃ѕ-й де́нь. 
Ст҃ы́хъ мч҃никъ, а҆дрїа́на и҆ ната́лїи: Въ то́йже  де́нь пра́зднꙋемъ срѣ́тенїю і҆кѡ́ны, прест҃ы́ѧ бцⷣы,  влади́мїрскїѧ. 
Слꙋ́жба є҆ѧ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры ст҃ы́хъ, гла́съ д҃.  Поⷣ: Ꙗ҆́кѡ до́блѧ: 
Пречестно́е страда́нїе, ꙳ до́блествєннаѧ борє́нїѧ  ꙳ мꙋ́ченикѡвъ, сла́вне, оу҆зрѣ́въ, ꙳ самово́льне вда́лсѧ  є҆сѝ къ подвигѡ́мъ мꙋ́жескимъ оу҆мо́мъ, ꙳ не пощади́въ  пло́ти любвѐ ра́ди бжⷭ҇твенныѧ. ꙳ тѣ́мже проше́лъ є҆сѝ ꙳  до́блествєнныѧ по́двиги, ꙳ смири́въ го́рдость  сопроти́внагѡ, ꙳ а҆ндрїа́не терпѣливодꙋ́шне. 
Въ темни́цахъ затворѧ́емь, ꙳ волꙋ́ѧми жи́лами  бїе́мь, ꙳ желѣ́зами же, сла́вне, ѡ҆тѧгчева́емь, ꙳ и҆  ка́менїемъ сокрꙋша́емь, ꙳ со мно́жествомъ мꙋ́чєникъ, ꙳ съ  ни́миже блага̑ѧ нбⷭ҇наѧ полꙋчи́лъ є҆сѝ, ꙳ споспѣ́шницꙋ  сꙋпрꙋ́жницꙋ и҆мѣ́ѧ ната́лїю, ꙳ на бг҃а оу҆пова́вшꙋю,  а҆дрїа́не до́блественный. 
А҆да́ма сꙋпрꙋ́жница и҆зъ раѧ̀ и҆згна̀, ꙳ совѣ́томъ  ѕмїи́нымъ: ꙳ ната́лїа же а҆дрїа́на въ ра́й премꙋ́дрѡ введѐ,  ꙳ сщ҃е́нными бесѣ́дами, ꙳ оу҆чє́нїи наказꙋ́ющи ꙳  болѣ́знєннаѧ страда̑нїѧ терпѣ́ти, ꙳ нбⷭ҇наѧ воздаѧ̑нїѧ  хода́тайствꙋющи ꙳ и҆ вѣ́чнꙋющꙋю сла́вꙋ. (с. 499) 
Сла́ва, гла́съ ѕ҃: 
Ѽ сꙋпрꙋ́же ст҃ы́й и҆ и҆збра́нный гдⷭ҇ꙋ! ѽ версто̀  и҆зрѧ́днаѧ и҆ блаже́ннаѧ бг҃ꙋ! ѽ вожделѣ́ннаѧ дво́ице, и҆  возлю́бленнаѧ хрⷭ҇тꙋ̀! кто̀ не оу҆диви́тсѧ ѡ҆ се́мъ,  оу҆слы́шавъ си́хъ ꙗ҆̀же вы́ше человѣ́ка дѣѧ̑нїѧ; ка́кѡ  же́нскїй по́лъ вмꙋжи́сѧ на го́рькаго мꙋчи́телѧ, и҆ своего̀  све́рстника оу҆крѣпѝ, не вда́тисѧ лю̑тымъ, но ѡ҆ вѣ́рѣ  и҆збра́ти є҆́же оу҆мре́ти па́че, не́же жи́ти; ѽ  бг҃оплете́нныхъ глагѡ́лъ ната́лїи премꙋ́дрыѧ! ѽ поꙋче́нїй  бжⷭ҇твенныхъ, нб҃са̀ преше́дшихъ, и҆ къ самомꙋ̀ престо́лꙋ  вели́кагѡ цр҃ѧ̀, а҆дрїа́на сла́внаго зна́ема поста́вльшихъ!  но, ѽ дво́ице ст҃а́ѧ! ѡ҆ на́съ бг҃ꙋ моли́тесѧ, любо́вїю  творѧ́щихъ па́мѧть ва́шꙋ, напа́стей и҆зба́вити и҆ всѧ́кїѧ  ско́рби. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ  про́йде, пречⷭ҇таѧ влⷣчце, ꙳ є҆гда̀ оу҆зрѣ́ла є҆сѝ  и҆зъ тебє̀ возсїѧ́вшаго, ꙳ неизрече́ннымъ сло́вомъ, ꙳ ѿ  беззако́нныхъ ꙗ҆́кѡ ѡ҆сꙋжде́на ꙳ возноси́ма на крⷭ҇тъ, ꙳  ѻ҆́цтомъ и҆ же́лчїю напаѧ́емаго, ꙳ ре́бра же пробода́ема, ꙳  и҆ рꙋ́цѣ и҆ но́зѣ пригвожда́емы, ꙳ и҆ рыда́ющи  восклица́ше, ꙳ мт҃рски вопїю́щи: ꙳ что̀ сїѐ, ча́до  сладча́йшее, но́вое та́инство; 
На стїхо́внѣ ѻ҆ктѡ́иха. Сла́ва, гла́съ а҃. Є҆фре́ма  карі́а: 
Ре́вность мꙋ́жа благочести́ва привлечѐ женꙋ̀  бг҃олюби́вꙋю къ поꙋче́нїю свѣ́тлꙋ: а҆дрїа́нъ бо  всеизрѧ́дный, ната́лїиными глагѡ́лы приведе́сѧ, страда́нїѧ  тече́нїе соверши́лъ є҆́сть. ѽ жены̀ бг҃олюби́выѧ нра́вы!  не ꙗ҆́коже бо є҆́ѵа принесѐ а҆да́мꙋ тлѣ́нїе, по жи́знь  несконча́емꙋ сꙋпрꙋ́гꙋ и҆схода́таи. сїю̀ съ мꙋ́жемъ  похвалѧ́юще, возопїе́мъ хрⷭ҇тꙋ̀: да́ждь на́мъ по́мощь  моли́твами ст҃ы́хъ твои́хъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Нбⷭ҇ныхъ чинѡ́въ: 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆  (с. 500) долготерпѣ́нїе тогѡ̀ смотрѧ́ющи, ꙳ гл҃го́лаше  пла́чꙋщи мт҃и чⷭ҇таѧ: ꙳ оу҆вы̀ мнѣ̀, ча́до сладча́йшее, ꙳  что̀ сїѧ̑ стра́ждеши непра́веднѡ, сло́ве бж҃їй, ꙳ да  спасе́ши человѣ́чество; 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немощны̑ѧ де́рзѡсти. тѣ́хъ моли́твами спасѝ  дꙋ́шы на́шѧ. 
На оу҆́трени ѻ҆́ба канѡ́на ѻ҆ктѡ́иха, и҆ ст҃ы́хъ на  д҃. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
Въ нощи́ мѧ житїѧ̀, сно́мъ лю́тымъ ѡ҆держи́ма  дѣѧ́нїй, къ свѣ́тꙋ покаѧ́нїѧ, бж҃е, воздви́гни, моли́твами  мꙋ́чєникъ твои́хъ, хрⷭ҇тѐ, да сла́влю тѧ̀. 
Восто́комъ мы́сленнагѡ сл҃нца ѡ҆зари́вшесѧ мч҃ницы,  и҆ днѐ сы́нове бы́вше, всю̀ і҆́дѡльскꙋю мглꙋ̀ крѣ́пкѡ  потреби́сте. 
Ѿ оу҆сте́нъ и҆ска́пающихъ сла́дѡсти бжⷭ҇твеннагѡ  ра́зꙋма наслади́всѧ, а҆дрїа́не, и҆ ꙗ҆́дъ и҆зблева́лъ є҆сѝ  пре́жнѧгѡ неразꙋ́мїѧ вои́стиннꙋ, бг҃облаже́нне. 
Бг҃оро́диченъ: 
Твоегѡ̀ прїе́мши содѣ́телѧ, ꙗ҆́кѡ са́мъ восхотѣ̀,  ѿ безсѣ́менна твоегѡ̀ чре́ва, па́че оу҆ма̀ воплоща́ема,  чⷭ҇таѧ, тва́ри вои́стиннꙋ ꙗ҆ви́ласѧ є҆сѝ влⷣчца. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. (с. 501) 
Оу҆́зъ и҆збѣжа́въ і҆́дѡльскагѡ сꙋ́етства,  мꙋ́чениче, свѧза́лсѧ є҆сѝ жела́нїемъ любвѐ хрⷭ҇то́вы, и҆  оу҆́замъ страда́лєцъ є҆гѡ̀ ра́достїю приѡбщи́лсѧ є҆сѝ. 
Заво́рами желѣ́зными го́лєни сокрꙋша́еми,  страстоте́рпцы гдⷭ҇ни, нече́стїѧ кѡ́сти терпѣ́нїѧ заво́рами  и҆ мꙋ́жествомъ вои́стиннꙋ сокрꙋши́сте. 
Ѻ҆гне́мъ любвѐ бжⷭ҇твенныѧ, дꙋ́шꙋ ѡ҆палѧ́емꙋ  сꙋпрꙋ́га, распали́ла є҆сѝ жела́нїе ко хрⷭ҇тꙋ̀, любо́вь  плотскꙋ́ю, ната́лїе, до конца̀ возненави́дѣвши. 
Бг҃оро́диченъ: 
Бжⷭ҇твеннагѡ ржⷭ҇тва̀ твоегѡ̀, чⷭ҇таѧ, всѧ́кїй  є҆стества̀ чи́нъ превосхо́дитъ чꙋ́до: бг҃а бо  преесте́ственнѣ зачала̀ є҆сѝ во чре́вѣ, и҆ ро́ждши  пребыва́еши приснодв҃а. 
Конда́къ, гла́съ д҃: 
Жены̀ бг҃омꙋ́дрыѧ бжⷭ҇твєннаѧ словеса̀ въ се́рдцѣ  положи́въ, а҆дрїа́не мꙋ́чениче хрⷭ҇то́въ, къ мꙋче́нїѧмъ  оу҆се́рднѡ оу҆стреми́лсѧ є҆сѝ, съ сꙋпрꙋ́гою вѣне́цъ  прїе́мь. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
Нече́стїѧ запале́нїе, благоче́стїѧ ѡ҆роше́нїемъ  оу҆гаси́лъ є҆сѝ, страстоте́рпче, сокрꙋше́нїемъ твои́хъ  оу҆дѡ́въ, і҆́дѡльскꙋю крѣ́пость и҆стни́лъ є҆сѝ,  сꙋпрꙋ́жницꙋ ѡ҆брѣ́тъ помо́щницꙋ, ко всѣ̑мъ лю̑тымъ,  мꙋ́чениче, ѡ҆полче́нїємъ, съ не́ю же въ вы́шнее всели́лсѧ  є҆сѝ црⷭ҇тво, а҆дрїа́не крѣпкодꙋ́шне. хрⷭ҇тꙋ̀ моли́сѧ,  да́ти всѣ̑мъ чтꙋ́щымъ тѧ̀ ми́лость. 
Сла́ва, и҆ ны́нѣ, бг҃оро́диченъ: 
Треволнє́нїи стра́стными, безсо́вѣстный а҆́зъ  ѡ҆бꙋрева́емь, чⷭ҇таѧ, призыва́ю тѧ̀ те́плѣ, да не пре́зриши  менє̀ ѻ҆каѧ́ннагѡ поги́бнꙋти, бе́зднꙋ милосе́рдїѧ ро́ждши,  ра́звѣ бо тебє̀ наде́жды не и҆́мамъ. да не врагѡ́мъ  оу҆́бѡ ѡ҆бра́дованїе и҆ смѣ́хъ, надѣ́ѧвсѧ на тѧ̀  ꙗ҆влю́сѧ: и҆́бо мо́жеши, є҆ли́кѡ хо́щеши, ꙗ҆́кѡ мт҃и  сꙋ́щи всѣ́хъ бг҃а. (с. 502) 
Крⷭ҇тобг҃оро́диченъ: 
Дв҃а и҆ а҆́гница ви́дѣвши на крⷭ҇тѣ̀, безъ  сѣ́мене и҆зъ неѧ̀ а҆́гнца ро́ждшагосѧ, и҆ копїе́мъ  прободе́на, печа́ли оу҆ѧ́звлена стрѣла́ми, вопїѧ́ше  болѣ́зненнѡ восклица́ющи: что̀ но́вое та́инство; ка́кѡ  оу҆мира́еши, и҆́же живота̀ є҆ди́нъ гдⷭ҇ь; тѣ́мже  воскрⷭ҇нѝ, па́дшагѡ воздвиза́ѧ пра́ѻтца. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆  гдⷭ҇ѣ пра́зднꙋющи. 
Хрⷭ҇та̀ мꙋ́чєницы крѣ́пость стѧжа́вше, некрѣ́пкое  сꙋровство̀ гони́телей вои́стиннꙋ попра́вше, и҆ вѣнцы̀  побѣ́ды съ нб҃сѐ прїѧ́ша. 
Гно́емъ всю́дꙋ ѡ҆бтека́ющымъ ст҃ы́хъ тѣлесє́мъ,  мѵ́ро бг҃ꙋ вои́стиннꙋ принесе́сѧ, гное́нїе пре́лести  ѡ҆чища́ющее держа́вно. 
Твои́ми кровьмѝ ѻ҆де́ждꙋ ѡ҆багри́лъ є҆сѝ себѣ̀  нетлѣ́нїѧ, совле́къ тлѣ́нїѧ ѻ҆де́ждꙋ, и҆ хрⷭ҇тꙋ̀,  а҆дрїа́не, со сла́вою ны́нѣ предстои́ши. 
Бг҃оро́диченъ: 
Ꙗ҆́кѡ вои́стиннꙋ неизвѣща̑нна и҆ непостижи̑ма,  ꙗ҆̀же твоегѡ̀ бг҃олѣ́пнагѡ, бцⷣе, сꙋ́ть ржⷭ҇тва̀, сꙋ́щымъ  на землѝ и҆ на нб҃сѝ, приснодв҃о та̑инства. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Десѧти́ца сꙋгꙋ́ба страда́лєцъ, съ просто́ю  тро́ицею, хрⷭ҇та̀ ны́нѣ молѧ́ще, разрѣши́ша соꙋ́зъ  нече́стїѧ сꙋ́ща безкрѣ́постна, крѣ́постїю тро́ичною  до́блественнїи. 
Ꙗ҆́коже со́лнце посредѣ̀ стоѧ̀ ѕвѣ́здъ  свѣ́тлыхъ, а҆дрїа́не, съ тобо́ю стра́ждꙋщихъ ѡ҆блиста́лъ  є҆сѝ свѣ́томъ благоче́стїѧ, нече́стїѧ мглꙋ̀ ѿгна́въ, и҆  просвѣти́лъ є҆сѝ мі́ра концы̀. (с. 503) 
Роса̀ глагѡ́лъ твои́хъ честны́хъ, и҆сцѣле́нїе  болѣ́зней вои́стиннꙋ твоемꙋ̀ сꙋпрꙋ́жникꙋ бы́сть, вкꙋси́вшꙋ  лꙋ́чшихъ любо́вь, бг҃омꙋ́драѧ ната́лїе, мꙋ́ченикѡвъ  сожи́тельнице. 
Бг҃оро́диченъ: 
Бцⷣꙋ тѧ̀ ѿ дꙋшѝ, влⷣчце мі́ра бл҃га́ѧ,  и҆сповѣ́дающихъ спасѝ: тѧ́ бо предста́тельство  непобори́мое и҆́мамы, и҆́стиннꙋю бг҃ороди́тельницꙋ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Хрⷭ҇то́вою ѡ҆кормлѧ́еми дла́нїю благоче́стнѡ,  безбо́жїѧ пꙋчи́нꙋ преидо́сте, и҆ ко приста́нищꙋ ти́хомꙋ  вы́шнїѧ свѣ́тлости, страда́льцы гдⷭ҇ни, оу҆стреми́стесѧ. 
Ꙗ҆́кѡ цвѣ́ти благоꙋха́ютъ пѡ́двигъ твои́хъ,  мꙋ́дре, ꙗ҆̀же па́че є҆стества̀ ѡ҆долѣ̑нїѧ: и҆́бо бж҃їе  ꙗ҆ви́лсѧ є҆сѝ, а҆дрїа́не, благово́нно кади́ло, ѻ҆гне́мъ  мꙋ́къ ѡ҆палѧ́емь. 
Добро́тою вѣ́ры ст҃а́ѧ твоѧ̀ дꙋша̀ оу҆кра́шена,  всечестна́ѧ, и҆ добро́тꙋ и҆́щꙋщи, ꙗ҆́кѡ вои́стиннꙋ  хрⷭ҇то́вꙋ безмѣ́рнꙋю, ната́лїе, жела́нїѧ не погрѣшѝ: 
Бг҃оро́диченъ: 
Всечи́стаѧ влⷣчце, ро́ждшаѧ человѣ́кѡмъ ко́рмчїѧ  гдⷭ҇а, страсте́й мои́хъ непостоѧ́нное и҆ лю́тое оу҆толѝ  смꙋще́нїе, и҆ тишинꙋ̀ пода́ждь се́рдцꙋ моемꙋ̀. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Мꙋ́чєникъ возсїѧ̀ бжⷭ҇твеннаѧ па́мѧть, и҆ земны̑ѧ  ѡ҆зарѝ всѧ̑ концы̀ свѣ́тло, съ весе́лїемъ зовꙋ́щихъ: ты̀  є҆сѝ мꙋ́ченикѡвъ, хрⷭ҇тѐ, ра́дованїе. 
І҆́косъ: 
На дре́вѣ крⷭ҇тнѣмъ пло́тїю пригвожде́ннаго,  хрⷭ҇та̀ цр҃ѧ̀ возжела́вше до́блественнѣ во́ини, оу҆се́рднѡ  болѣ̑зни лю̑тыѧ и҆ мꙋ̑ки стра̑шныѧ претерпѣ́ша, попра́вше  (с. 504) і҆́дѡльское нече́стїе всѐ, и҆ беззако́нныхъ  сопротивлє́нїѧ низло́жше, десѧти́ца сꙋгꙋ́баѧ и҆ тро́ица  мꙋ́чєникъ. тѣ́мже а҆дрїа́нъ и҆ ната́лїа сꙋпрꙋ́гъ кра́сный  си́хъ зрѧ́ще, поревнова́ша и҆̀мъ, и҆ ра́дꙋющесѧ вопїю́тъ:  ты̀ є҆сѝ мꙋ́ченикѡвъ, хрⷭ҇тѐ, ра́дованїе. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Неѡбори́мы ꙗ҆́коже столпы̀ ꙗ҆ви́стесѧ сїѡ́на  вы́шнѧгѡ, мꙋ́чєницы, низложи́вше оу҆тверждє́нїѧ всѧ̑  вра̑жїѧ терпѣ́нїемъ страда́нїѧ ва́шегѡ. тѣ́мже почита́емъ  благоче́стнѡ ва́шꙋ па́мѧть при́снѡ. 
Помо́щница а҆дрїа́нꙋ ната́лїа, ꙗ҆́кѡ є҆динодꙋ́шна  ѿ бг҃а дарова́сѧ, и҆звлача́щи оу҆глѣ́бша сего̀ во  глꙋбинѣ̀ пре́лести, и҆ оу҆вѣрѧ́ющи вопи́ти: бл҃гослове́нъ  бг҃ъ ѻ҆тє́цъ на́шихъ. 
Ꙗ҆́кѡ многоцѣ́нно сокро́вище мꙋ́ченика рꙋ́кꙋ  скры́вши, не предала̀ є҆сѝ цѣломꙋ́дрїѧ твоегѡ̀ сокро́вища  оу҆кра́сти тща́щымсѧ, честна́ѧ, ѡ҆кормлѧ́ема рꙋко́ю  ѻ҆тцє́въ бг҃а. 
Бг҃оро́диченъ: 
Свѧще́ннїи прⷪ҇ро́цы провозвѣсти́ша, чⷭ҇таѧ,  ꙗ҆вле́ннѡ та́инство честна́гѡ ржⷭ҇тва̀ твоегѡ̀: и҆ ны́нѣ  мы̀ сбытїѧ̀ и҆здале́ча смотрѧ́юще, благоче́стнѡ тѧ̀  оу҆блажа́емъ. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ и҆,  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Ѻ҆гне́мъ мꙋче́нїѧ всесожига́еми, нече́стїѧ пла́мень  ве́сь оу҆гаси́сте кровьмѝ ва́шими, страда́льцы, зовꙋ́ще:  тѧ̀ превозно́симъ, хрⷭ҇тѐ, во всѧ̑ вѣ́ки. 
Жены̀ чꙋ́дныѧ кто̀ не оу҆диви́тсѧ сꙋ́щїѧ къ бг҃ꙋ  любвѝ, (с. 505) ꙗ҆́кѡ возненави́дѣ жела́нїе плотско́е, и҆  сꙋпрꙋ́жника оу҆вѣ́ри, честѝ и҆ сла́вити хрⷭ҇та̀ во вѣ́ки  всѧ̑. 
Посрами́въ безбо́жныхъ сꙋ́єтства, и҆ возжела́въ  хрⷭ҇то́вꙋ красотꙋ̀, сто́лпъ благоче́стїѧ вѣ̑рнымъ бы́лъ  є҆сѝ, мꙋ́чениче, страстоте́рпче а҆дрїа́не всебл҃же́нне. 
Бг҃оро́диченъ: 
Ѿ свѣ́та свѣтода́вца сло́ва зачала̀ є҆сѝ, и҆  ро́ждши несказа́ннѡ пресꙋ́щественнаго: дх҃ъ бо въ тѧ̀, дв҃о,  бж҃їй всели́сѧ. тѣ́мже тѧ̀ пое́мъ, чⷭ҇таѧ, во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Оу҆дѡ́въ сокрꙋше́нїе, лю́тыхъ прещє́нїѧ, ни ме́чь,  ни ѻ҆́гнь, ни сме́рть пло́ти тлѣ́нныѧ, хрⷭ҇то́вы любвѐ  разлꙋчи́ти ва́съ, сла́внїи страда́льцы, ѿню́дъ возмого́ша.  тѣ́мже во вѣ́ки съ ни́мъ при́снѡ веселите́сѧ. 
Свѣщы̀ бг҃освѣ̑тлы, ѕвѣ́зды сїѧ́ющыѧ,  свѣти́льницы, на́мъ свѣ́тъ благоче́стїѧ ѡ҆зарѧ́юще,  со́лнца сла́вы сїѧ̑нїѧ, ча̑да невече́рнѧгѡ блаже́нства,  мꙋ́чєницы ꙗ҆ви́стесѧ хрⷭ҇то́вы всечестні́и. 
И҆сто́чникъ во́дъ и҆спо́лненъ дꙋхо́вныхъ, и҆ рѣка̀  бж҃е́ственныхъ дарова́нїй и҆спо́лнена, и҆ ча́ша страда́нїѧ  пролива́ющаѧ то́ки, пꙋчи̑ны спасе́нїѧ, мч҃ницы, ꙗ҆ви́стесѧ,  бꙋ́ри напа́стей разли́чныхъ на́съ и҆збавлѧ́юще. 
Бг҃оро́диченъ: 
Мє́ртвымъ воста́нїе ны́нѣ дарова́сѧ, твои́мъ  несказа́ннымъ и҆ неизрече́ннымъ ржⷭ҇тво́мъ, бцⷣе всечⷭ҇таѧ:  жи́знь бо и҆зъ тебє̀ пло́тїю ѡ҆бложе́на всѣ̑мъ возсїѧ̀, и҆  сме́ртнꙋю дрѧ́хлость ꙗ҆́вѣ разрꙋшѝ. 
Свѣти́ленъ. Подо́бенъ: Жєны̀ оу҆слы́шите: 
А҆дрїа́нъ всемꙋ́дрый, страда́льцєвъ  оу҆твержде́нїе, съ (с. 506) честно́ю ната́лїею пѣ́сньми  досто́йнѡ да почти́тсѧ: съ ни́миже ѡ҆блиста́етъ мꙋ́чєникъ  собо́ръ ст҃ы́й. и҆́хже свѣ́тлое торжество̀ соверша́юще  благочестномꙋ́дреннѡ, пое́мъ пѣ́сньми бжⷭ҇твенными. 
Сла́ва, и҆ ны́нѣ, бг҃оро́диченъ: 
И҆́же дре́вле мѝ ѡ҆боже́нїю во є҆де́мѣ  позави́дѣвша, томи́телѧ ѕмі́ѧ, дв҃о, смири́всѧ во  оу҆тро́бѣ твое́й творе́цъ тва́ри и҆ зижди́тель  є҆стества̀, бг҃олѣ́пнѡ погꙋбѝ крⷭ҇то́мъ и҆ сме́ртїю,  и҆сточа́ѧ мѝ нетлѣ́нїе. 
На стїхо́внѣ ѻ҆ктѡ́иха. Сла́ва, и҆ ны́нѣ,  бг҃оро́диченъ: 
Слꙋ́жба срѣ́тенїю чꙋдотво́рныѧ і҆кѡ́ны прест҃ы́ѧ,  бцⷣы, ꙗ҆́же нарица́етсѧ влади́мїрскаѧ. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ: стїхи̑ры на и҃, гла́съ д҃.  Подо́бенъ: Ꙗ҆́кѡ до́блѧ: 
Ꙗ҆́кѡ свѣтоно́снаѧ пала́та, ꙳ и҆ ѻ҆́дръ  всезлаты́й бцⷣе влⷣчце: ꙳ ты́ бо сло́во бж҃їе ꙳ во твои́хъ  ложесна́хъ вмѣсти́ла є҆сѝ, ꙳ и҆ ро́ждши на́мъ сл҃нце  незаходи́мое, ꙳ свѣ́тъ невече́рнїй: ꙳ на̑ша пре́жде  неразꙋ́мїемъ ѡ҆мрачє́ннаѧ сердца̀ ꙳ благоразꙋ́мїемъ  ѡ҆свѣти́ла є҆сѝ, ꙳ и҆ льстѝ тмꙋ̀ разори́ла є҆сѝ. 
Твои́мъ ржⷭ҇тво́мъ ꙳ а҆́дова крѣ́пость разори́сѧ, ꙳  и҆ всѐ человѣ́чество спасе́но бы́сть. ꙳ ны́нѣ же твои́ми  моли́твами ꙳ врагѡ́въ на́шихъ шата́нїе низложѝ, ꙳ и҆  крѣ́пость и҆́хъ сокрꙋшѝ, ꙳ и҆ лю́демъ твои̑мъ побѣ̑ды на  врагѝ да́рꙋй, ꙳ да посра́мѧтсѧ всѝ ꙳ ꙗ҆влѧ́ющїи рабѡ́мъ  твои̑мъ ѕла̑ѧ. 
Бцⷣе влⷣчце, держа́внаѧ помо́щнице, ꙳ оу҆крѣпѝ  (с. 507) сла́вѧщꙋю тѧ̀ странꙋ̀ на врагѝ: ꙳ да ꙗ҆́коже  дре́вле спасла̀ є҆сѝ ца́рскїй гра́дъ ѿ нахожде́нїѧ  пога́ныхъ, ꙳ та́кѡ и҆ ны́нѣ спасѝ странꙋ̀ рѡссі́йскꙋю ѿ  нахожде́нїѧ вра́жїѧ, ꙳ ѿ междоꙋсо́бныѧ ра́ти, ѿ гла́да  же и҆ трꙋ́са, ꙳ дв҃о неискꙋсобра́чнаѧ. ꙳ сегѡ̀ ра́ди тѧ̀  сла́витъ страна̀ рѡссі́йскаѧ ꙳ человѣ́кѡмъ помо́щницꙋ. 
Ны́нѣ страна̀ рѡссі́йскаѧ ꙳ ѡ҆ тебѣ̀ хва́литсѧ и҆  весели́тсѧ, ꙳ и҆мѣ́ющи тѧ̀ застꙋ́пницꙋ непосты́днꙋю ꙳ и҆  стѣ́нꙋ нерꙋши́мꙋ, ꙳ гра́дꙋ на́шемꙋ непоколеби́мое  ѡ҆снова́нїе, ꙳ стра́жа неꙋсы́пна землѝ рѡссі́йскїѧ. ꙳ не  преста́й ны́нѣ твои́ми, гпⷭ҇жѐ, моли́твами ꙳ и҆збавлѧ́ти  тво́й гра́дъ и҆ лю́ди ѿ всѣ́хъ бѣ́дъ. 
Тебѣ̀ припа́даютъ, гпⷭ҇жѐ, ꙳ ст҃и́телей сосло́вїе,  и҆ собо́ри, ꙳ совокꙋпле́нїе всѣ́хъ, ꙳ мона́си и҆ прості́и,  ꙳ и҆ ве́сь наро́дъ оу҆ми́льнѡ молѧ́щесѧ, ꙳ тебѣ̀ ны́нѣ  кла́нѧющесѧ, ꙳ и҆ любе́знѡ цѣлꙋ́юще тво́й ѻ҆́бразъ, ꙳ и҆  молѧ́щесѧ глаго́лютъ: ꙳ чтꙋ́щїй тѧ̀ гра́дъ всегда̀ спаса́й  ѿ всѣ́хъ бѣ́дъ. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ и҆́же невмѣсти́мый  нб҃сы̀, ꙳ и҆ а҆́гг҃лы сла́вимый, ꙳ и҆ ѿ серафі́мѡвъ  пое́мый, ꙳ на зе́млю соше́дъ въ твою̀ оу҆тро́бꙋ вмѣсти́сѧ,  ꙳ и҆ ключа̀ дѣ́вства неразрꙋшѝ: ꙳ на́ше є҆стество̀  дре́вле ѿ дїа́вола мꙋ́чимо и҆з̾ѧ́тъ, ꙳ и҆ ве́сь ро́дъ  человѣ́ческїй свободѝ, ꙳ тебе́ же, гпⷭ҇жѐ, застꙋ́пницꙋ  на́мъ дарова̀. ꙳ тѣ́мъ не преста́й сохранѧ́ти ꙳ и҆ спаса́ти  дꙋ́шы на́шѧ, ꙳ ꙗ҆́кѡ милосе́рда. 
Ѽ пресла́внагѡ чꙋдесѐ! ꙳ сѐ застꙋпле́нїе прїи́де,  ꙳ сꙋпротивле́нїе низложи́сѧ. ꙳ гра́дъ на́шъ спасѝ, ꙳ врагѝ  на́шѧ проженѝ, ꙳ и҆ на́съ рабѡ́въ твои́хъ твое́ю ми́лостїю  возвеселѝ. ꙳ ѽ бж҃їѧ сло́ва селе́нїе, ꙳ ро́дъ  человѣ́ческїй чтꙋ́щїй тѧ̀ ꙳ всегда̀ спаса́й ѿ всѣ́хъ  бѣ́дъ. 
Пода́ждь оу҆тѣше́нїе ꙳ твои̑мъ рабѡ́мъ, чⷭ҇таѧ, ꙳  (с. 508) напа́стьми ѡ҆держи̑мымъ, ꙳ и҆ ро́гъ вѣ́рныхъ  вознесѝ, ꙳ бг҃ороди́тельнице марі́е, ꙳ спасѝ моли́твами  твои́ми гра́дъ тво́й неразрꙋши́мь, и҆ ва̑рварскаѧ шата̑нїѧ  низложѝ, ꙳ и҆ на́съ рабѡ́въ твои́хъ, безневѣ́стнаѧ, ꙳  хва́лѧщихъ тѧ̀ спасѝ. 
Сла́ва, и҆ ны́нѣ, гла́съ и҃: 
Прїиди́те, рѡссі́йстїи собо́ри, прїиди́те вѣ́рныхъ  совокꙋплє́нїѧ, въ срѣ́тенїе цр҃и́цы бг҃оѻтрокови́цы: се́  бо грѧде́тъ цр҃и́ца свои́мъ ѻ҆́бразомъ честны́мъ спастѝ  гра́дъ и҆ лю́ди ѿ сопоста́тныхъ пога̑нъ невоева́ны. ѽ  чꙋ́до ве́лїе и҆ пресла́вное, и҆ пребо́льши оу҆ма̀! ка́кѡ  прише́ствїемъ честна́гѡ є҆ѧ̀ ѻ҆́браза сопроти́внїи  побѣжда́ютсѧ, и҆ ѻ҆те́чество на́ше оу҆твержда́етсѧ, но́щь  оу҆праздни́сѧ, и҆ де́нь прибли́жисѧ. є҆гѡ́же ра́ди тебѐ  винꙋ̀ спасе́нїѧ на́шегѡ є҆стество̀ на́ше прїе́млетъ, и҆  всѧ̀ тва́рь воспѣва́етъ тѝ зовꙋ́щи: ра́дꙋйсѧ,  предста́тельнице и҆ помо́щнице, и҆ спасе́нїе дꙋ́шъ на́шихъ. 
Вхо́дъ. Прокі́менъ днѐ. И҆ чтє́нїѧ г҃. Ли́стъ рм҃в  на ѡ҆б: 
На лїті́и стїхи̑ры, гла́съ в҃. Самогла́сны: 
Ꙗ҆́кѡ вои́стиннꙋ дре́внѧгѡ кївѡ́та пречестнѣ́е,  є҆гда̀ дв҃дъ собра́въ чи́ни ликовствова́ше, ны́нѣ твоѧ̀,  бцⷣе, і҆кѡ́на, є҆́йже предстоѧ́тъ а҆рхїере́євъ собо́ри,  и҆ съ чи́нми а҆́гг҃лъ, и҆ всѐ хрⷭ҇тоимени́тыхъ люде́й  мно́жество, досто́йнѡ блажа́тъ тѧ̀ мт҃рь бж҃їю, и҆  прославлѧ́ютъ раболѣ́пнѡ, и҆ чествꙋ́ютъ и҆ покланѧ́ютсѧ, и҆  мо́лѧтсѧ тебѣ̀ по бз҃ѣ, да мі́ръ оу҆мири́ши въ  правосла́вїи, и҆ ѻ҆те́чество оу҆тверди́ши, и҆ спасе́ши ѿ  всѣ́хъ ѕѡ́лъ твоѧ̑ рабы̑, ꙗ҆́кѡ є҆ди́на бл҃гослове́ннаѧ. 
Предстоѧ́тъ тѝ, гпⷭ҇жѐ бцⷣе, предъ твои́мъ,  пречⷭ҇таѧ, ѻ҆́бразомъ, а҆рхїере́євъ сосло́вїе, и҆ всѝ  лю́дїе, мона́си и҆ прості́и, вѣ́дꙋще тѧ̀ вои́стиннꙋ  помо́щницꙋ си́льнꙋ и҆ непобѣди́мꙋ, молє́нїѧ тебѣ̀  приноси́ти ѿ (с. 509) всеѧ̀ дꙋшѝ подвиза́ютъ, и҆  поꙋща́ютъ, на моли́твꙋ къ бг҃ꙋ, тре́бꙋюще твоеѧ̀ по́мощи, да  простре́ши бг҃онѡ́сныѧ твоѧ̑ рꙋ́ки, и҆ оу҆мо́лиши за мі́ръ.  вонмѝ и҆ оу҆слы́ши, влⷣчце, и҆ пода́ждь оу҆тѣше́нїе  рабѡ́мъ твои̑мъ, до́ндеже не ѡ҆долѣ́ютъ ны̀ грѣхѝ на́шѧ  тѧ̑жкїѧ и҆ лю̑тыѧ, твоеѧ́ бо всегда̀ тре́бꙋемъ всѝ по́мощи. 
Гла́съ и҃: 
Пе́рвѣе написа́вшейсѧ твое́й і҆кѡ́нѣ є҆ѵⷢ҇льскихъ  та̑инъ благовѣ́стникомъ, и҆ къ тебѣ̀ цр҃и́цѣ  принесе́ннѣй, да оу҆сво́иши тꙋ̀, и҆ си́льнꙋ содѣ́лаеши  спастѝ чествꙋ́ющыѧ тѧ̀, и҆ пора́доваласѧ є҆сѝ ꙗ҆́кѡ  сꙋ́щи ми́лостива спасе́нїѧ на́шегѡ содѣ́тельница, ꙗ҆́кѡ  оу҆ста̀ и҆ гла́съ і҆кѡ́нѣ бы́вше. ꙗ҆́коже и҆ бг҃а внегда̀  зачина́ющи во чре́вѣ, пѣ́снь воспѣ́ла є҆сѝ: сѐ ѿ  ны́нѣ оу҆блажа́тъ мѧ̀ всѝ ро́ди, и҆ на тꙋ̀ зрѧ́щи  глаго́лала є҆сѝ со вла́стїю: съ си́мъ ѻ҆́бразомъ  бл҃года́ть моѧ̀ и҆ си́ла. и҆ мы̀ и҆́стиннѡ вѣ́рꙋемъ, ꙗ҆́кѡ  сѐ рекла̀ є҆сѝ, гпⷭ҇жѐ, си́мъ ѻ҆́бразомъ съ на́ми  є҆сѝ. тѣ́мъ благоговѣ́йнѡ предстоѧ́ще, покланѧ́емсѧ  тебѣ̀ рабѝ твоѝ, посѣти́ ны твои́ми ма́терними  щедро́тами. 
Гла́съ з҃: 
Гора̀ є҆сѝ вели́каѧ и҆ пресла́внаѧ, па́че горы̀  сїна́йскїѧ, бцⷣе: ѻ҆на́ бо не терпѧ́ше сни́тїѧ сла́вы  бж҃їѧ во ѻ҆́бразѣхъ и҆ сѣ́нехъ, ѻ҆гне́мъ возгара́шесѧ,  и҆ гро́ми и҆ мѡ́лнїи та́мѡ бы́ша: ты́ же ве́сь бжⷭ҇твенный  ѻ҆́гнь сꙋ́щь, бж҃їе сло́во во чре́вѣ твое́мъ неѡпа́льнѡ  носи́ла є҆сѝ, и҆ ѿ сосє́цъ твои́хъ млеко́мъ пита́ла  є҆сѝ ма́нїемъ носѧ́щаго всѧ̑, и҆ мт҃рнее дерзнове́нїе къ  немꙋ̀ и҆мꙋ́щи, помозѝ, влⷣчце, вѣ́рнѡ пра́зднꙋющымъ тво́й  честны́й пра́здникъ, и҆ не забꙋ́ди ми́лостивнѡ посѣща́ющи:  прїѧ́ла бо є҆сѝ ѿ бг҃а да́ръ стро́ити и҆ покрыва́ти  хрⷭ҇тоимени́тое ста́до, рабы̑ твоѧ̑. (с. 510) 
Сла́ва, и҆ ны́нѣ, гла́съ ѕ҃: 
Тебѣ̀ всѝ ро́ди человѣ́честїи хва̑льныѧ да́ры  прино́сѧтъ, влⷣчце, и҆ мо́лѧтсѧ ꙗ҆́кѡ цр҃и́цѣ и҆ мт҃ри  бж҃їи. прⷪ҇ро́цы тѧ̀ премꙋ́дрѡ проповѣ́даша, леѵі́ти  благослови́ша, а҆пⷭ҇ли и҆ мꙋ́чєницы и҆сповѣ́даша, всѧ̑  сослѡ́вїѧ покланѧ́ютсѧ, а҆рхїере́є проповѣ́даютъ, мона́си  и҆ прості́и благоговѣ́ютъ, бога́тїи и҆ оу҆бо́зїи, сирѡты̀  и҆ вдѡвы̀, и҆ всѧ́къ во́зрастъ, и҆ всѧ́ко преспѣ́ѧнїе,  ста́рческое и҆ младе́нческое, подъ кро́въ тво́й держа́вный  съ вѣ́рою прибѣга́емъ: покры́й, и҆ соблюдѝ, гпⷭ҇жѐ,  моли́твами твои́ми, и҆ спасѝ ѿ бѣ́дъ дꙋ́шы на́шѧ. 
На стїхо́внѣ стїхи̑ры, гла́съ и҃. Подо́бенъ: Что̀  ва́съ нарече́мъ: 
Что́ тѧ нарече́мъ, бцⷣе влⷣчце: ꙳ ко́рень ли  і҆ессе́овъ; ꙳ ѿ тебє́ бо на́мъ хрⷭ҇то́съ ꙗ҆́кѡ цвѣ́тъ  и҆зы́де. ꙳ ма́ннꙋ ли, вѣ́рныхъ сердца̀ оу҆слажда́ющꙋю  твои́мъ ржⷭ҇тво́мъ; ꙳ рꙋно̀ гедеѡ́ново; ꙳ на тѧ́ бо  хрⷭ҇то́съ ꙗ҆́кѡ роса̀ сни́де, ꙳ и҆ тѧ̀ застꙋ́пницꙋ на́мъ  показа̀. ꙳ є҆го́же молѝ спастѝ дꙋ́шы на́шѧ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Да всѝ похва́лимъ вѣ́рнїи таково̀ на́мъ  застꙋпле́нїе да́вшꙋю непосты́дное, ꙳ и҆ непребори́мое на  врагѝ ѡ҆долѣ́нїе побѣ́дное, ꙳ и҆ на́мъ всѣ̑мъ спасе́нїе,  ꙳ и҆ гра́дꙋ на́шемꙋ стѣ́нꙋ и҆ покро́въ, ꙳ и҆ ѡ҆снова́нїе  непоколеби́мое, ꙳ и҆ ѻ҆те́чествꙋ на́шемꙋ на сопоста́ты  посо́бїе, ꙳ и҆ непобѣди́мꙋю побѣ́дꙋ. 
Сті́хъ: Клѧ́тсѧ гдⷭ҇ь дв҃дꙋ и҆́стинною, и҆ не  ѿве́ржетсѧ є҆ѧ̀. 
Досто́йнѡ тѧ̀ блажи́тъ человѣ́ческїй ро́дъ, чⷭ҇таѧ,  ꙳ ꙗ҆́кѡ да спасе́ши чтꙋ́щыѧ тѧ̀ ѿ всѣ́хъ бѣ́дъ: ꙳ ты́  бо є҆сѝ, гпⷭ҇жѐ дв҃о чⷭ҇таѧ, ꙳ застꙋ́пница непосты́днаѧ  твои̑мъ рабѡ́мъ показа́ласѧ є҆сѝ, ꙳ и҆ моли́твенница  те́пла къ бг҃ꙋ, ꙳ ѿ находѧ́щихъ скорбе́й. ꙳ тобо́ю  ва̑рварскаѧ шата̑нїѧ разрꙋша́ютсѧ, ꙳ и҆ стрѣ̑лы вра́жїѧ  оу҆пражднѧ́ютсѧ. ꙳ и҆ (с. 511) рабѝ твоѝ ѿ ѡ҆держа́щихъ  бѣ́дъ и҆зба́вльшесѧ, ꙳ тѧ̀, бг҃ома́ти, пѣ́сньми  оу҆блажа́емъ. 
Сла́ва, и҆ ны́нѣ, гла́съ то́йже. Самогла́сенъ: 
Да ра́дꙋютсѧ рѡссі́йстїи собо́ри, да ликовствꙋ́етъ  є҆стество̀, ꙗ҆́кѡ твоегѡ̀, чⷭ҇таѧ, честна́гѡ ѻ҆́браза  прише́ствїемъ гра́дъ на́шъ спаса́етсѧ, рабѝ твоѝ ѿ  ѡ҆держа́щїѧ нꙋ́жды и҆зба́вльшесѧ, тебѣ̀, чⷭ҇таѧ, взыва́ютъ:  ра́дꙋйсѧ, до́брыхъ вино́внаѧ, и҆ застꙋ́пница непосты́днаѧ,  и҆ спасе́нїе дꙋ́шъ на́шихъ. 
Тропа́рь, гла́съ д҃: 
Дне́сь свѣ́тлѡ красꙋ́етсѧ сла́внѣйшїй гра́дъ  москва̀, ꙗ҆́кѡ зарю̀ со́лнечнꙋю воспрїе́мши, влⷣчце,  чꙋдотво́рнꙋю твою̀ і҆кѡ́нꙋ, къ не́йже ны́нѣ мы̀  притека́юще, и҆ молѧ́щесѧ тебѣ̀, взыва́емъ си́це: ѽ  пречꙋ́днаѧ влⷣчце бцⷣе, моли́сѧ и҆зъ тебє̀ воплоще́нномꙋ  хрⷭ҇тꙋ̀ бг҃ꙋ на́шемꙋ, да и҆зба́витъ гра́дъ се́й, и҆ всѧ̑  гра́ды и҆ страны̑ хрⷭ҇тїа̑нскїѧ невреди́мы ѿ всѣ́хъ  навѣ̑тъ вра́жїихъ, и҆ спасе́тъ дꙋ́шы на́шѧ ꙗ҆́кѡ  милосе́рдъ. 
На оу҆́трени, по а҃-й стїхоло́гїи сѣда́ленъ, гла́съ  д҃. 
Подо́бенъ: Оу҆диви́сѧ і҆ѡ́сифъ: 
Бжⷭ҇твенными зарѧ́ми просвѣтѝ пою́щыѧ тѧ̀, и҆  оу҆мы̀ оу҆твердѝ, непоро́чнаѧ дв҃о, крѣ́пкаѧ застꙋ́пнице  мі́ра всегѡ̀. тѣ́мже торжествꙋ́емъ всѝ любо́вїю пою́ще  тѧ̀, и҆ прише́ствїе твоегѡ̀ ѻ҆́браза сла́вѧще, не преста́й,  дв҃о, моли́твами твои́ми, спаса́ющи рабы̑ твоѧ̑ ѿ всѧ́кїѧ  бѣды̀, є҆ди́на бл҃гослове́ннаѧ. 
Сла́ва, и҆ ны́нѣ, бг҃оро́диченъ: 
Невѣ́сто неискꙋсобра́чнаѧ, премꙋ́дрости село̀  показа́сѧ оу҆тро́ба твоѧ̀ бг҃а сло́ва: ты́ бо є҆ди́на,  мт҃и бж҃їѧ, благи́хъ хода́таица ꙗ҆ви́вшисѧ, всѧ́кихъ  страсте́й и҆зба́ви рабы̑ твоѧ̑, непреста́ннѡ воспѣва́ющыѧ  сла́вꙋ твою̀. (с. 512) 
По в҃-й стїхоло́гїи сѣда́ленъ, гла́съ г҃. Подо́бенъ:  Красотѣ̀ дѣ́вства: 
Ꙗ҆́кѡ ѕвѣзда̀ многосвѣ́тлаѧ взы́де ѿ восто́ка  къ за́падꙋ тво́й ѻ҆́бразъ, бг҃ома́ти, ѡ҆зарѝ ско́рби тмо́ю  ѡ҆держи́мыхъ, и҆ преще́нїѧ вра̑гъ и҆зба́ви, и҆ всѧ̑ тѣ́хъ  сѣ̑ти разрꙋши́въ, ꙗ҆ви́сѧ, предста́тельнице крѣ́пкаѧ,  ѻ҆рꙋ́жїе непобѣди́мое на врагѝ мі́рꙋ всемꙋ̀: и҆зъ тебє́  бо всѣ́хъ влⷣка пло́ть прїи́мъ, всѧ̑ человѣ́ки ѡ҆божѝ. 
Сла́ва, и҆ ны́нѣ, то́йже. По полѷеле́и припѣ́въ: 
Досто́йно є҆́сть велича́ти тѧ̀, бцⷣе, честнѣ́йшꙋю  херꙋві̑мъ и҆ сла́внѣйшꙋю безъ сравне́нїѧ серафі̑мъ. 
Ѱало́мъ и҆збра́нный: Бж҃е, сꙋ́дъ тво́й царе́ви  да́ждь: 
Та́же сѣда́ленъ, гла́съ а҃: 
Бл҃же́нна є҆сѝ ты̀, бцⷣе чⷭ҇таѧ, вели́чєствїѧ  твоѧ̑ кто̀ воспѣ́ти мо́жетъ; є҆́же чꙋ́до стра́шно, и҆  чꙋ́до ве́лїе содѣ́ѧвши. твои́ми моли́твами, бг҃ома́ти,  чтꙋ́щїй тѧ̀ гра́дъ всегда̀ свобожда́етсѧ ѿ всѣ́хъ бѣ́дъ,  тмы̀ и҆ меча̀, пога́ныхъ плѣне́нїѧ, и҆ всѧ́кагѡ гнѣ́ва.  тѣ́мже мы̀, зрѧ́ще чⷭ҇тно́е ѻ҆́браза твоегѡ̀ прише́ствїе,  хва́лимъ ꙗ҆́кѡ цр҃и́цꙋ, воспѣва́юще вѣ́рнїи, словесы̀  тѧ̀, чⷭ҇таѧ, блажа́ще, глаго́лемъ: бцⷣе чⷭ҇таѧ, молѝ  воплоще́ннаго и҆зъ тебє̀, спасти́сѧ дꙋша́мъ на́шымъ. 
Сла́ва, и҆ ны́нѣ, то́йже. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ:  Сті́хъ: Слы́ши, дщѝ, и҆ ви́ждь, и҆ приклонѝ оу҆́хо  твоѐ. Всѧ́кое дыха́нїе. Є҆ѵⷢ҇лїе лꙋкѝ, зача́ло  д҃. 
По н҃-мъ ѱалмѣ̀ стїхи́ра, гла́съ в҃: 
Гото́висѧ всечестны́й гра́де москва̀, на срѣ́тенїе  дв҃ы бг҃ома́тере: се́ бо грѧде́тъ къ тебѣ̀ свѣ́тлое  вели́кое со́лнце ѿ вра́тъ затворе́нныхъ. тма̀ оу҆́бѡ  ско́рби твоеѧ̀ ѿгонѧ́етсѧ, свѣ́тъ же твоегѡ̀ весе́лїѧ  и҆сполнѧ́етсѧ, бꙋ́рѧ сопроти́вныхъ вѣ́трѡвъ  оу҆ставлѧ́етсѧ, мꙋ́жїе и҆ свѧще́нницы въ печа́лехъ сла́дкое  оу҆тѣше́нїе прїе́млютъ, цр҃и́цѣ (с. 513) є҆ди́ной  покланѧ́ютсѧ, молѧ́щесѧ глаго́лютъ: пречⷭ҇таѧ дв҃о,  мольба́ми твои́ми и҆зба́ви рабы̑ твоѧ̑ ѿ всѧ́кїѧ бѣды̀ и҆  печа́ли. 
Канѡ́нъ похвалѣ̀ бцⷣы, со і҆рмосо́мъ на ѕ҃: и҆  пра́здника на и҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Просвѣтѝ, влⷣчце, дꙋ́шы на́шѧ заре́ю бжⷭ҇твенною,  па́че оу҆ма̀ благода́тїю твое́ю, незави́стный да́ръ  пода́ждь мѝ, воспѣ́ти тѧ̀, ꙗ҆́кѡ помо́щницꙋ  человѣ́ческомꙋ сꙋществꙋ̀, препѣ́таѧ, вѣ́рное  застꙋпле́нїе, на врагѝ побѣ́дꙋ ѻ҆те́чествꙋ на́шемꙋ. 
Прїиди́те, собери́тесѧ рѡссі́йстїи собо́ри въ  пречестны́й хра́мъ всенепоро́чныѧ влⷣчцы, и҆ возопі́йте  оу҆ми́льнѡ, молѧ́щесѧ къ честно́мꙋ ѻ҆́бразꙋ, взира́юще:  бцⷣе безневѣ́стнаѧ, хва́лѧщыѧ тѧ̀ спасѝ. 
Тво́й, бг҃ома́ти, всечестны́й ѻ҆́бразъ,  бг҃огла́сный є҆ѵⷢ҇лїа хрⷭ҇то́ва списа́тель, пребжⷭ҇твенный  лꙋка̀ написа́въ, творца̀ всѣ́хъ на твои́хъ честны́хъ  рꙋка́хъ воѡбразѝ. къ немꙋ́же притека́ющыѧ напа́сти и҆  печа́ли и҆збавлѧ́еши, и҆ всѧ̑ покрыва́еши твое́ю ми́лостїю. 
Хра́мъ прекра́сный содѣ́тель всѣ́хъ є҆ди́нꙋ тѧ̀  ѡ҆брѣ́тъ, въ тѧ̀ всели́сѧ, и҆ человѣ́ки ѡ҆божѝ. къ  немꙋ́же за ны̀, бцⷣе, моли́сѧ, спасти́ ны ѿ пога́ныхъ  плѣне́нїѧ, и҆ всѧ́кїѧ и҆ны́ѧ ско́рби находѧ́щїѧ на ны̀, да  твоегѡ̀ дне́сь ѻ҆́браза срѣ́тенїе всече́стнѡ пра́зднꙋемъ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бж҃е́ственнѣй твое́й сла́вѣ вѣнцє́въ  сла́вы сподо́би. (с. 514) 
Всѐ помышле́нїе ѿве́ргше, бг҃омꙋ́дрїи, прїиди́те  въ срѣ́тенїе прекра́сныѧ зарѝ, держа́щїѧ пресвѣ́тлꙋю  лꙋчꙋ̀, всѧ̑ просвѣща́ющꙋю, и҆ ми́лостїю ве́сь мі́ръ  ѡ҆бога́щшꙋю. 
Твою̀, бг҃ома́ти, всечестнꙋ́ю и҆ чꙋдотво́рнꙋю  і҆кѡ́нꙋ рѡссі́йстїи лю́ди стѧжа́вше, ꙗ҆́кѡ застꙋпле́нїе  крѣ́пко, и҆ стѣ́нꙋ нерꙋши́мꙋ, мо́лѧтсѧ тѝ, на врагѝ  побѣ́дꙋ дарова́ти ѻ҆те́чествꙋ на́шемꙋ. 
Ѻ҆́блакъ свѣтоза́рный показа́сѧ, росо́ю бл҃года́ти  всѧ̑ ѡ҆мыва́ющи тѣлє́сныѧ сквє́рны, и҆ дꙋ́шы  просвѣща́ющи, є҆ди́на всепѣ́таѧ. 
Дре́во многопло́дно ꙗ҆ви́ласѧ є҆сѝ, пи́щею  неги́блющею всѧ̑ насыща́ющи, дꙋ́шы же веселѧ́щи,  бг҃оневѣ́сто чⷭ҇таѧ, добродѣѧ̑нїѧ всѣ̑мъ и҆сточѝ, и҆ ѿ  скорбе́й нꙋ́ждныхъ спасѝ. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
Наро́ди бг҃олюби́вїи, прїиди́те въ срѣ́тенїе, се́  бо прихо́дитъ дв҃а всѣ́хъ прⷪ҇ро́кѡвъ превы́шши, честны́мъ  свои́мъ ѻ҆́бразомъ жизнода́телѧ мі́рꙋ на рꙋка́хъ и҆мѣ́ющи,  гра́дъ сво́й сохранѧ́ти стра́ждꙋщїй, ва́рварскꙋю де́рзость  низложи́ти, воѡбрази́тисѧ всѣ̑мъ храни́тельница тве́рда,  держа́ва и҆ ѡ҆гражде́нїе вѣ́рнѡ молѧ́щымсѧ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Го́рꙋ преве́лїю, ю҆́же данїи́лъ ви́дѣ, ѿ неѧ́же  ка́мень ѿсѣче́сѧ безъ рꙋкѝ, и҆ всѧ̑ собла́зны и҆стнѝ,  вѣ̑рныѧ же просвѣтѝ, и҆́стинное свѣтоза́рное со́лнце  показа̀, лꙋча́ми просвѣща́ющи, бцⷣе приснодв҃о. 
Воѡрꙋжа́ютсѧ на лю́ди твоѧ̑, чⷭ҇таѧ бцⷣе, сы́нове  а҆га́рѧни, ѕлы́й совѣ́тъ творѧ́ще, гра́ды разорѧ́юще, (с.  515) вѣ̑рныѧ же погꙋблѧ́юще. но ты̀, всепѣ́таѧ, твое́ю  ми́лостїю всѧ̑ низложѝ, і҆сма́ильтѧны врагѝ покарѧ́ющи  ѻ҆те́чествꙋ на́шемꙋ. 
Не́бо ѡ҆дꙋшевле́но, є҆ди́на бг҃ома́ти, свѣ́тъ  ве́лїй прїе́мши, всѧ̑ просвѣща́ющи, тмꙋ̀ держа́щихъ бѣ́дъ  разженѝ, и҆ на́съ вы́шнѧгѡ прича́стїѧ сподо́би. 
Дв҃дъ предъ кївѡ́томъ ликовствꙋ́етъ, леѵі́ти же  воспѣва́ютъ, па́че же предъ тобо́ю, бг҃ороди́тельнице  чⷭ҇таѧ, рѡссі́а хвала́ми ꙗ҆́кѡ цр҃и́цꙋ воспѣва́етъ, гла̑сы  моле́бными прилѣ́жнѡ тѝ вопїю́ще: ра́дꙋйсѧ, застꙋ́пнице  гра́да на́шегѡ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Тебѐ, бг҃ома́ти, вели́кїй во прⷪ҇ро́цѣхъ и҆са́їа  прови́дѣ дх҃омъ, оу҆́гль и҆мѣ́ющꙋ во чре́вѣ, вѣ̑рныѧ  просвѣща́ющь, и҆ собла́зны всѧ̑ пожига́ющь, спаса́ѧ ро́дъ  человѣ́чь. 
Же́злъ а҆арѡ́новъ прозѧбла̀ є҆сѝ, и҆ ѕло́бный  ко́рень и҆сто́ргнꙋла є҆сѝ, дв҃о бг҃оневѣ́стнаѧ,  жизнода́телѧ ро́ждши мі́рꙋ. є҆го́же молѝ, семꙋ̀ гра́дꙋ  спасти́сѧ ѿ мно́гихъ напа́стей. 
Ны́нѣ оу҆́бѡ пристꙋпи́те съ весе́лїемъ,  бг҃оизбра́нное ста́до, рѡссі́йстїи собо́ри, ко всечестнѣ́й  бж҃їи мт҃ри, и҆ честны́й є҆ѧ̀ ѻ҆́бразъ любе́знѡ прїими́те.  се́ бо бл҃года́ть неисчерпа́емаѧ, во́ды точа́щи бжⷭ҇твєнныѧ  неѡскꙋ́днѡ, ю҆́же вѣ́рнїи почти́мъ, и҆ честно́мꙋ ѻ҆́бразꙋ  є҆ѧ̀ поклони́мсѧ. 
Ѿ ко́рене і҆ессе́ева дре́во возрастѐ всѣ̑мъ  живо́тное, пло́дъ оу҆́бѡ прозѧбла̀ є҆сѝ во оу҆тро́бѣ  твое́й, дв҃о чⷭ҇таѧ, всѧ̑ лю́ди насыща́ющи твое́ю ми́лостїю. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, (с. 516) бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Ѿ тебє̀, бг҃ома́ти, и҆стечѐ пото́къ сла́дкїй,  всѧ̑ напаѧ́ѧ лю́ди, дꙋ́шъ и҆змыва́ѧ сквє́рны. бцⷣе  влⷣчце, спасѝ всѣ́хъ покланѧ́ющихсѧ вѣ́рнѡ честно́мꙋ  ѻ҆́бразꙋ твоемꙋ̀. 
Всѝ оу҆́бѡ совокꙋ́пльшесѧ вкꙋ́пѣ, воспое́мъ  чⷭ҇тꙋю дв҃ꙋ, бг҃оизбра́ннꙋю лѣ́ствицꙋ і҆а́кѡвлю, гедеѡ́ново  же рꙋно̀, ра́дости хода́таицꙋ, крѣ́пость и҆ похвалꙋ̀  спаса́емыхъ, бг҃ороди́тельницꙋ чⷭ҇тꙋю. 
Сѐ ны́нѣ весе́лїе приближа́етсѧ, ско́рбь же  потреблѧ́етсѧ, вѣ́рнїи спаса́ютсѧ, ꙗ҆́кѡ ѿ и҆сто́чника  ра́дость почерпа́юще, вы́нꙋ хвала́ми воспѣва́ютъ: ра́дꙋйсѧ,  чⷭ҇таѧ влⷣчце, спасе́нїѧ на́шегѡ нача́токъ, и҆ всѣ́хъ  вѣ́рныхъ стѣна̀ и҆ похвала̀. 
Пода́ждь на́мъ по́мощь мольба́ми твои́ми, пречⷭ҇таѧ  бцⷣе, скѡ́рби оу҆́бѡ нахо́дѧтъ на ны̀, и҆ печа̑ли  оу҆множа́ютсѧ, вразѝ ѡ҆полча́ютсѧ, но ты̀, пречⷭ҇таѧ,  предста́вши, и҆зба́ви: врагѡ́въ на́шихъ шата́нїе низложѝ,  на врагѝ побѣ́дꙋ да́рꙋй, да посра́мѧтсѧ всѝ ꙗ҆влѧ́ющїи  рабѡ́мъ твои̑мъ ѕла̑ѧ. 
Конда́къ, гла́съ и҃. Подо́бенъ: Взбра́нной: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ прише́ствїемъ твоегѡ̀ честна́гѡ  ѻ҆́браза, влⷣчце бцⷣе, свѣ́тлѡ сотворѧ́емъ пра́зднество  срѣ́тенїѧ твоегѡ̀, и҆ ѻ҆бы́чнѡ зове́мъ тѝ: ра́дꙋйсѧ,  невѣ́сто неневѣ́стнаѧ. 
І҆́косъ: 
А҆́гг҃лъ предста́тель съ нб҃сѐ по́сланъ бы́сть  рещѝ бцⷣѣ: ра́дꙋйсѧ, и҆ со безпло́тнымъ гла́сомъ  воплоща́ема тѧ̀ зрѧ̀, гдⷭ҇и, оу҆жаса́шесѧ, и҆ стоѧ́ше,  зовы́й къ не́й такова̑ѧ: ра́дꙋйсѧ, є҆́юже ра́дость  возсїѧ́етъ: ра́дꙋйсѧ, є҆́же клѧ́тва и҆зче́знетъ. Ра́дꙋйсѧ,  па́дшагѡ а҆да́ма (с. 517) воззва́нїе: ра́дꙋйсѧ, сле́зъ  є҆́ѵиныхъ и҆збавле́нїе. Ра́дꙋйсѧ, высото̀  неꙋдобовосходи́маѧ человѣ́ческими пѡ́мыслы: ра́дꙋйсѧ,  глꙋбино̀ неꙋдобозри́маѧ и҆ а҆́гг҃льскими ѻ҆чи́ма. Ра́дꙋйсѧ,  ꙗ҆́кѡ є҆сѝ цр҃е́во сѣда́лище: ра́дꙋйсѧ ꙗ҆́кѡ но́сиши  носѧ́щаго всѧ̑. Ра́дꙋйсѧ, ѕвѣздо̀, ꙗ҆влѧ́ющаѧ сл҃нце:  ра́дꙋйсѧ, оу҆тро́бо бжⷭ҇твеннагѡ воплоще́нїѧ. Ра́дꙋйсѧ,  є҆́юже ѡ҆бновлѧ́етсѧ тва́рь: ра́дꙋйсѧ, є҆́юже покланѧ́емсѧ  творцꙋ̀. Ра́дꙋйсѧ, невѣ́сто неневѣ́стнаѧ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ  є҆сѝ. 
Ꙗ҆́кѡ порфѵ́рою и҆ вѵ́ссомъ червле́ною хламѵ́дою,  дв҃о бцⷣе влⷣчце, гра́дъ тво́й тобо́ю ѡ҆дѣ́ѧсѧ, хрⷭ҇та̀  велича́етъ, и҆ прише́ствїе честна́гѡ твоегѡ̀ ѻ҆́браза  сла́витъ, ꙗ҆́вльшасѧ па́че лꙋ̑чъ со́лнечныхъ, и҆  немра́чнымъ свѣ́томъ просвѣща́юща велегла́снѡ хва́лѧщыѧ  тѧ̀. 
Скрижа̑ли бг҃опи̑саныѧ пе́рстомъ дх҃а въ ꙗ҆́рости  мѡѷсе́й сокрꙋшѝ: но въ тебѣ̀, чⷭ҇таѧ, пресла́вный  творе́цъ всели́всѧ, невре́днꙋ тѧ̀ сохранѝ, є҆мꙋ́же пое́мъ:  ѻ҆тє́цъ на́шихъ бж҃е, бл҃гослове́нъ є҆сѝ. 
Прїимѝ твои́хъ ра̑бъ мольбы̑, пречⷭ҇таѧ дв҃о бцⷣе:  непостоѧ́ннꙋю бꙋ́рю оу҆тишѝ моли́твами твои́ми, и҆  совѣ́ты проти́вныхъ врагѡ́въ разженѝ, напа́дающихъ на  ста́до твоѐ, всенепоро́чнаѧ влⷣчце. 
Тебѐ є҆ди́нꙋ помо́щницꙋ ро́дꙋ человѣ́ческомꙋ,  бцⷣе марі́е, зижди́тель всѣ́хъ ржⷭ҇тво́мъ свои́мъ  назна́мена, и҆ проро́цы проѡбрази́ша, ѻ҆́въ тѧ̀ две́рь,  и҆́нъ же тѧ̀ ло́жницꙋ бж҃їю: мы́ же тѧ̀ воспѣва́емъ  роди́тельницꙋ бж҃їю, и҆ хода́таицꙋ къ бг҃ꙋ, и҆ застꙋ́пницꙋ  ѿ всѣ́хъ ѕѡ́лъ находѧ́щихъ на ны̀. (с. 518) 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Ка́кѡ тѧ̀, дв҃о, по достоѧ́нїю воспое́мъ, по́мощь  тве́рдꙋю, храни́тельницꙋ жи́зни на́шеѧ, и҆ хода́таицꙋ  непрело́жнꙋ къ сн҃ꙋ твоемꙋ̀ и҆ бг҃ꙋ на́шемꙋ; є҆го́же  воспѣва́емъ и҆ превозно́симъ во вѣ́ки. 
Цвѣ́те прекра́сный, и҆ вонѧ̀ пи́щнаѧ,  ѡ҆благоꙋха́еши, бцⷣе марі́е, всѧ̑, и҆ спаса́еши, и҆ ѿ  недꙋ̑гъ и҆сцѣлѧ́еши, бѣ́сы прогонѧ́еши, тѣ́мже тѝ  вопїе́мъ: ра́дꙋйсѧ, помо́щнице всѣ̑мъ молѧ́щымсѧ вѣ̑рнымъ. 
Сто́лпъ ꙗ҆́вльшисѧ, бг҃ома́ти, нахождє́нїѧ  проти́вныхъ ѿгонѧ̀: тѧ́ бо чтꙋ́щымъ се́рдцемъ те́плымъ  ꙗ҆ви́ласѧ є҆сѝ стѣна̀ и҆ ѡ҆гражде́нїе, и҆ спаси́тельное  прибѣ́жище. 
Дв҃дски воспѣва́емъ тѝ пѣ́снь, го́рꙋ бж҃їю тѧ̀  и҆менꙋ́юще, пречⷭ҇таѧ дв҃о: и҆сто́чника бо сꙋ́щымъ  приснотекꙋ́щаго и҆сточи́ла є҆сѝ. є҆го́же пое́мъ и҆  превозно́симъ во вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ  приснодв҃о. 
Ра́дости хода́таице, возвеселѝ на́шъ смы́слъ,  вопи́ти тебѣ̀, бцⷣе чⷭ҇таѧ: ра́дꙋйсѧ, храни́тельнице  на́ша, держа́ва и҆ ѡ҆гражде́нїе, и҆ спаси́тельное  прибѣ́жище. 
Да восхва́лѧтъ согла́снѡ тѧ̀ нб҃о и҆ землѧ̀, ꙗ҆́кѡ  жизнода́телѧ мі́рꙋ ро́ждши: ра́дꙋйсѧ, ти́хое приста́нище,  живо́тныѧ воды̀ и҆сто́чниче неисчерпа́емый, влⷣчце. 
Собра́вшесѧ дне́сь, лю́дїе, во срѣ́тенїе пречⷭ҇тыѧ  бж҃їѧ (с. 519) мт҃ре, ꙗ҆́кѡ вїногра́да мы́сленнагѡ гре́знъ  носѧ́щи, вїно̀ и҆сточа́ющь всегда̀, и҆ весе́лїѧ всѣ́хъ  и҆сполнѧ́ющь, ꙗ҆́кѡ бцⷣꙋ по до́лгꙋ сла́вимъ. 
Бжⷭ҇твеннаѧ рѣка̀ во́дъ живо́тныхъ всѧ̑ оу҆дѡ́лїѧ  напаѧ́ющи, на́шѧ собла́зны, бг҃ома́ти, погрꙋзѝ, и҆ до  конца̀ потребѝ. 
Свѣти́ленъ. Подо́бенъ: Посѣти́лъ ны̀: 
Да почти́тсѧ дне́сь, бг҃ома́ти, зижди́телѧ ро́ждшаѧ  ра́йскихъ двере́й ѿверзе́нїе, и҆ всегѡ̀ мі́ра ѡ҆чище́нїе,  побѣ́дꙋ да́вшаѧ хрⷭ҇толюби́вомꙋ во́инствꙋ: ѡ҆ се́й бо  проро́цы глаго́лаша, то́й поклони́мсѧ. 
Сла́ва, и҆ ны́нѣ: 
Пресвѣ́тлаѧ дне́сь ми́лостивнаѧ свѣ́тлость, бж҃їѧ  благода́ть, всѧ̑ ра́достнѡ ѡ҆дождѧ́етъ нбⷭ҇ными тꙋ́чами, на  стєзѝ сла́дкїѧ направлѧ́ющи бцⷣе, влⷣчце, всѣ́хъ  позна́вшихъ тѧ̀ земны́хъ, приснодв҃о: ны́нѣ бо всѧ̀ землѧ̀  рѡссі́йскаѧ ра́дꙋетсѧ, вѣ́рою тѧ̀ сла́вѧщи. 
На хвали́техъ стїхи̑ры на д҃, гла́съ д҃. Подо́бенъ:  Ꙗ҆́кѡ до́блѧ: 
Наста́вницꙋ тѧ̀ заблꙋ́ждшымъ, ꙳ и҆ приста́нище  спаси́тельное, ꙳ въ пꙋчи́нѣ, влⷣчце, и҆ бꙋ́ри, ꙳ и҆ во  и҆скꙋше́нїихъ и҆ въ печа́лехъ, ꙳ хрⷭ҇то́съ тѧ̀ всѣ̑мъ  показа̀, ꙳ сн҃ъ тво́й и҆ бг҃ъ на́шъ, ꙳ вѣ́рнѡ приходѧ́щымъ  къ тебѣ̀. ꙳ є҆го́же молѝ, ꙳ ѿ ѕлы́хъ бѣ́дъ  и҆зба́витисѧ ꙳ вѣ́дꙋщымъ бцⷣꙋ тѧ̀ вои́стиннꙋ. 
Два́жды. 
Тлѣ́нїе потреби́ла є҆сѝ, ꙳ и҆ болѣ́знь,  всепѣ́таѧ, дре́внюю всю̀, ꙳ ржⷭ҇тво́мъ твои́мъ: ꙳ живо́тъ  бо мі́рови ро́ждши, ꙳ и҆ сме́рть разрꙋши́вши, ꙳ болѣ̑зни,  бл҃га́ѧ, и҆сцѣлѧ́еши, ꙳ вѣ́рнѡ ѻ҆́браза твоегѡ̀ чꙋдеса̀  воспѣва́ющихъ, ꙳ и҆ любо́вїю кла́нѧющихсѧ, ꙳ и҆ чтꙋ́щихъ  тѧ̀ ст҃ꙋ́ю и҆ честнѣ́йшꙋю наста́вницꙋ. 
Ꙗ҆́кѡ и҆сто́чникъ тѧ̀, препѣ́таѧ, ꙳ живота̀ и҆  благода́ти, ꙳ и҆сточа́ющїй чꙋдеса̀, ꙳ и҆ цѣльбꙋ̀ страсте́й  дꙋше́вныхъ (с. 520) и҆ тѣле́сныхъ, ꙳ ꙗ҆́кѡ быстринꙋ̀  ѡ҆ставле́нїѧ, ꙳ ми́лости щедро́тъ неисчерпа́емое мо́ре  ви́дѧще, ꙳ тебѣ̀ припа́даемъ всѝ ѡ҆скорблѧ́емїи ны́нѣ, ꙳  просѧ́ще всѝ разрѣше́нїѧ ꙳ бꙋ́дꙋщагѡ мꙋче́нїѧ. 
Сла́ва, и҆ ны́нѣ: 
И҆́же на херꙋві́мѣхъ ѣ҆́здѧй, и҆ пѣва́емый ѿ  серафі̑мъ, сше́лъ є҆сѝ съ нб҃сѐ прⷪ҇ро́чески, бла́же, и҆  всели́лсѧ є҆сѝ во оу҆тро́бꙋ чⷭ҇тыѧ бг҃оѻтрокови́цы,  ю҆́же а҆́гг҃ли воспѣ́ша та́йнѡ: ра́дꙋйсѧ, ра́достнаѧ дв҃о,  неѡб̾ѧ́тнаго ꙗ҆́кѡ бг҃а во чре́вѣ твое́мъ прїе́мши па́че  сло́ва, ѿ невѣ́рїѧ въ вѣ́рꙋ мі́ръ преводѧ́ща. сла́ва  тебѣ̀ хрⷭ҇тѐ, є҆ди́не ми́лостиве и҆ человѣколю́бче. 
Славосло́вїе вели́кое. И҆ ѿпꙋ́стъ. 
На лїтꙋргі́и, бл҃жє́нна, ѿ канѡ́на пѣ́снь г҃-ѧ и҆  ѕ҃-ѧ. Слꙋ́жба всѧ̀ бцⷣы. 


(с. 520) 
Мѣ́сѧца тогѡ́же въ к҃з-й де́нь. 
Прпⷣбнагѡ ѻ҆ц҃а̀ на́шегѡ пі́мена. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Что̀ вы̀ нарече́мъ: 
Что́ тѧ ны́нѣ, пі́мене, и҆менꙋ́емъ; ꙳ мона́хѡвъ  ѻ҆́бразъ, и҆ и҆сцѣле́нїй самодѣ́лателѧ, ꙳ воздержа́нїѧ  ра́нами стра̑сти оу҆ѧзви́вша дꙋшє́вныѧ, ꙳ граждани́на  а҆́гг҃лѡвъ и҆ собесѣ́дника, ꙳ вы́шнїѧ митропо́лїи жи́телѧ,  ꙳ добродѣ́телей сосꙋ́дъ, ꙳ и҆ благочести́выхъ  оу҆твержде́нїе. ꙳ молѝ спасти́сѧ дꙋша́мъ на́шымъ. 
Что́ тѧ ны́нѣ, пі́мене, провѣща́емъ; ꙳ пꙋсты́ни  жи́телѧ и҆ безмо́лвїю рачи́телѧ, ꙳ страсте́й и҆скорени́телѧ,  и҆ мона́хѡвъ наста́вника, ꙳ наводне́нїе оу҆че́нїй  бжⷭ҇твеннагѡ дх҃а, ꙳ свѣти́льника разсꙋжде́нїѧ неꙋсы́пна, ꙳  (с. 521) чꙋдодѣ́йственника и҆́стинна, ꙳ стра̑сти разли̑чныѧ  и҆сцѣлѧ́юща. ꙳ молѝ спасти́сѧ дꙋша́мъ на́шымъ. 
Свѣти́льникъ разсꙋжде́нїѧ бы́въ, ꙳ ѡ҆зарѧ́ѧ дꙋ́шы  пристꙋпа́ющыѧ къ тебѣ̀ вѣ́рнѡ, ꙳ и҆ стезю̀ жи́зни показꙋ́ѧ  тѣ̑мъ, мꙋ́дре. ꙳ тѣ́мже тѧ̀ хвала́ми оу҆блажа́емъ, ꙳  соверша́юще ст҃о́е твоѐ торжество̀, ꙳ пі́мене, ѻ҆тцє́въ  похвало̀, ꙳ по́стникѡвъ оу҆добре́нїе. ꙳ молѝ спасти́сѧ  дꙋша́мъ на́шымъ. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ, тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ. дє́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ  поро́ка поревнова́лъ є҆сѝ: дерзнове́нїе и҆мѣ́ѧ ко хрⷭ҇тꙋ̀  бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й; ка́кѡ на дре́вѣ оу҆мира́еши пло́тїю повѣ́шенъ,  жи́зни пода́телю; 
На стїхо́внѣ, ѻ҆ктѡ́иха. Сла́ва, гла́съ и҃:  Самогла́сенъ: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ пі́мене: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
А҆́гница, а҆́гнца ꙗ҆́кѡ ви́дѣ ꙳ на дре́вѣ  просте́рта во́лею крⷭ҇тнѣмъ, ꙳ вопїѧ́ше мт҃рски, ꙳  болѣ́знꙋющи съ пла́чемъ: ꙳ сн҃е мо́й, что̀ стра́нное сїѐ  видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ (с. 522) земны̑мъ  подаѧ̀ воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми, во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀, пі́мене ѻ҆́ч҃е  на́шъ, молѝ хрⷭ҇та̀ бг҃а спасти́сѧ дꙋша́мъ на́шымъ. 
На оу҆́трени. 
ѻ҆́ба канѡ́на ѻ҆ктѡ́иха, и҆ ст҃а́гѡ на д҃. Творе́нїе  ѳеофа́ново, 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Теплото́ю оу҆тѣ́шителѧ, ѻ҆́ч҃е, согрѣва́емо  се́рдце твоѐ, ле́дъ де́мѡнскїй страсте́й зи́мꙋ разрꙋшѝ. 
Оу҆́глемъ бжⷭ҇твеннагѡ стра́ха ѡ҆пали́въ страсте́й  ве́щь, бы́лъ є҆сѝ разсꙋжде́нїѧ свѣти́льникъ, безстра́стїе  же, блаже́нне, ѻ҆́гненно. 
Носѧ̀ на ра́мѣ, ѻ҆́ч҃е, крⷭ҇тъ тво́й,  послѣ́довалъ є҆сѝ зовꙋ́щемꙋ любо́вїю, и҆ свѣти́льникъ  мона́хѡвъ бы́лъ є҆сѝ. 
Бг҃оро́диченъ: 
Всего̀ мѧ̀ спаса́етъ сло́во пребжⷭ҇твенное,  бла́гостїю восхотѣ́въ и҆зъ чре́ва твоегѡ̀ воплоти́тисѧ  чⷭ҇таѧ мт҃и дв҃о. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Стоѧ́нїю всено́щномꙋ твоемꙋ̀ оу҆диви́шасѧ а҆́гг҃ли:  и҆́бо тѣ́хъ и҆мѣ́лъ є҆сѝ споспѣ́шникѡвъ, и҆̀же къ бг҃ꙋ  въ моли́твахъ. 
Слѣпотꙋ̀ ѿтрѧ́слъ є҆сѝ страсте́й ѿ оу҆ма̀  твоегѡ̀ ѻ҆че́съ: тѣ́мже прозира́лъ є҆сѝ чи́стѡ  неви́димаго. (с. 523) 
Ꙗ҆́кѡ млеко́мъ воздержа́нїѧ воспита́всѧ, пі́мене  преподо́бне, на высотꙋ̀ добродѣ́телей возвы́силсѧ є҆сѝ въ  соверше́нное безстра́стїе. 
Бг҃оро́диченъ: 
И҆мѣ́ѧ тѧ̀ помо́щницꙋ, врагѡ́въ стремле́нїѧ,  чⷭ҇таѧ, не оу҆бою́сѧ: и҆мѣ́ѧ тѧ̀ предста́тельницꙋ, тѣ́хъ  побѣжда́ю полкѝ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Пасо́мъ ѿ гдⷭ҇а, сегѡ̀ ѻ҆вча̀ ꙗ҆ви́лсѧ є҆сѝ  кро́тко, сопроти̑вныѧ, блаже́нне, во́лки побѣжда́ѧ, и҆  сконча́въ бж҃е́ственный по́двигъ тво́й, въ нбⷭ҇нꙋю ѡ҆гра́дꙋ  всели́лсѧ є҆сѝ, ѻ҆́ч҃е прпⷣбне. хрⷭ҇та̀ бг҃а прилѣ́жнѡ  молѝ, дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇и: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Нескве́рное, зерца́ло, оу҆тѣ́шительнꙋю зарю̀  прїе́мъ, бг҃оно́се бы́лъ є҆сѝ, и҆ прїѧ́телище бжⷭ҇твенныхъ  восхожде́нїй. 
Напаѧ́емо дре́во слеза́ми, ꙗ҆ви́лсѧ є҆сѝ,  ѻ҆́ч҃е, высокора́слено, воздержа́нїемъ оу҆добрѧ́емо, и҆  плоды̑ бжⷭ҇твенными направлѧ́емо. 
Воздѣ́лалъ є҆сѝ ни́вꙋ твоегѡ̀ оу҆ма̀ болѣ́зньми  (с. 524) воздержа́нїѧ, добродѣ́телей кла́съ многопло́денъ  и҆ чꙋде́съ благода́ть разплоди́лъ є҆сѝ. 
Бг҃оро́диченъ: 
Дѣ́вства сосꙋ́де и҆ невмѣсти́магѡ є҆стества̀  селе́нїе, дꙋ́шꙋ мою̀ просвѣтѝ ѡ҆мраче́ннꙋю, бг҃оневѣ́сто. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Ва́ръ поне́съ, сла́вне, дневны́й ра́дости  сподо́билсѧ є҆сѝ гдⷭ҇а твоегѡ̀, прпⷣбне. 
Воздержа́нїѧ оу҆до́лїй сладково́ненъ прозѧ́блъ  є҆сѝ шипо́къ, дыха̑нїи бж҃їѧ ра́зꙋма благово́нствꙋѧ  концы̀. 
Пе́рвѣе вельмѝ хва́лѧщагосѧ, ѻ҆́ч҃е, ѕмі́ѧ къ  землѝ смири́лъ є҆сѝ, смире́нїемъ ѡ҆гра́ждсѧ. 
Бг҃оро́диченъ 
Дв҃ꙋ по ржⷭ҇твѣ̀ пое́мъ тѧ̀, бцⷣе: ты́ бо бг҃а  сло́ва пло́тїю мі́рꙋ родила̀ є҆сѝ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Оу҆мертви́въ тѣлє́снаѧ стремлє́нїѧ мно́гими  пѡ́двиги, къ жи́зни безсме́ртнѣй ѿше́лъ є҆сѝ, пі́мене  досточꙋ́дне. 
Воздержа́нїе при́сно, моли́твꙋ и҆ любо́вь  нелицемѣ́рнꙋ стѧжа́въ, прпⷣбне, нескве́рно бж҃їе ꙗ҆ви́лсѧ  є҆сѝ зерца́ло. 
Въ пꙋсты́нѧхъ непрохо́дныхъ живы́й, страсте́й  пꙋсто́шныхъ себѐ ѡ҆бнажи́лъ є҆сѝ, и҆ граждани́нъ нбⷭ҇ный  бы́лъ є҆сѝ. 
Бг҃оро́диченъ: 
Ꙗ҆́же є҆ди́на сло́вомъ пло́тїю сло́во ро́ждши,  и҆зба́ви, мо́лимсѧ, ѿ сѣте́й вра́жїихъ дꙋ́шы на́шѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Свѣ́тлыхъ пѡ́двигъ твои́хъ, прпⷣбне ѻ҆́ч҃е,  наста̀ дне́сь ст҃а́ѧ па́мѧть твоѧ̀, дꙋ́шы благочести́выхъ  веселѧ́щи, пі́мене бг҃омꙋ́дре, ѻ҆́ч҃е на́шъ прпⷣбне. (с.  525) 
І҆́косъ: 
Дꙋшетлѣ̑нныѧ сла̑сти, и҆ мѡлвы̀ мїрскі̑ѧ вседꙋ́шнѡ  возненави́дѣвъ, и҆ хрⷭ҇та̀ возжела́въ, крⷭ҇тъ є҆гѡ̀ взе́мъ  на свою̀ ра́мꙋ, послѣ́довалъ є҆сѝ є҆мꙋ̀, неѡсла́бнымъ  жела́нїемъ, и҆ воздержа̑нїи подви́гсѧ, невеще́ственно  стѧжа́лъ є҆сѝ житїѐ, въ постѣ́хъ и҆ слеза́хъ и҆  моли́твахъ непреста́нныхъ. тѣ́мже и҆ сп҃съ тебѣ̀ дарова̀  црⷭ҇тво нбⷭ҇ное, сподо́бль незаходи́магѡ свѣ́та, и҆ зарѝ  непристꙋ́пныѧ, пі́мене бг҃омꙋ́дре, ѻ҆́ч҃е на́шъ прпⷣбне. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Въ бжⷭ҇твенныхъ оу҆пражнѧ́ѧсѧ видѣ́нїихъ,  просвѣща́ѧсѧ невеще́ственными зарѧ́ми, и҆ днѐ сы́нъ, и҆  свѣ́тъ сꙋ́щымъ во тмѣ̀ ꙗ҆́кѡ вои́стиннꙋ бы́лъ є҆сѝ,  бг҃оно́се, во вѣ́ки. 
Взѧ́тсѧ на высотꙋ̀ безстра́стїѧ съ пло́тїю,  а҆́гг҃лѡмъ подо́бѧсѧ, раѧ̀ пи́щи бы́лъ є҆сѝ наслѣ́дникъ,  взыва́ѧ, блаже́нне: бж҃е, бл҃гослове́нъ є҆сѝ. 
Сїѧ́ѧ заре́ю безстра́стїѧ, ѡ҆мрачи́лъ є҆сѝ  де́мѡнскаѧ и҆скꙋшє́нїѧ, и҆ си́хъ мно́ги ѡ҆ѕлобле́нїѧ  и҆зба́ви вопїю́щыѧ, прпⷣбне: бж҃е бл҃гослове́нъ є҆сѝ. 
Бг҃оро́диченъ: 
Сѐ, ю҆́же речѐ дв҃ꙋ дх҃омъ вели́кїй и҆са́їа, во  чре́вѣ бг҃а зача́тъ и҆ ражда́етъ. є҆мꙋ́же пою́ще зове́мъ:  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Безнача́льнаго цр҃ѧ̀ сла́вы, є҆гѡ́же трепе́щꙋтъ  нбⷭ҇ныѧ си̑лы, по́йте свѧще́нницы, лю́дїе превозноси́те во  всѧ̑ вѣ́ки. 
Недрема́ннѡ дꙋше́внꙋю свѣщꙋ̀ є҆ле́емъ твои́хъ  пѡ́двигъ соблю́дъ, вше́лъ є҆сѝ съ ра́достїю въ нетлѣ́ненъ  черто́гъ, и҆ живе́ши во вѣ́ки. (с. 526) 
Не поколеба́ша дꙋшѝ твоеѧ̀ столпа̀ вѣ́тры  нечи́стыхъ дꙋхѡ́въ: оу҆тверди́босѧ на ка́мени вѣ́ры,  всебл҃же́нне бг҃оно́се. 
Ѕлоѻбра́знꙋю страсте́й совле́клъ є҆сѝ ри́зꙋ,  ѡ҆бле́клсѧ є҆сѝ, блаже́нне, въ кра́снꙋю ѻ҆де́ждꙋ  бжⷭ҇твеннагѡ безстра́стїѧ, хрⷭ҇тꙋ̀ сцрⷭ҇твꙋѧ. 
Бг҃оро́диченъ: 
Ꙗ҆́кѡ честны́й и҆ превознесе́нный прⷭ҇то́лъ, сꙋ́щꙋю  бг҃а вы́шнѧгѡ, воспое́мъ лю́дїе, є҆ди́нꙋ по ржⷭ҇твѣ̀ дв҃ꙋ  сохра́ншꙋсѧ. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречи́стꙋю бцⷣꙋ, вѣ́рнїи, велича́емъ. 
Заше́лъ є҆сѝ оу҆́бѡ ꙗ҆́коже ѕвѣзда̀ ѿ мі́ра,  оу҆ хрⷭ҇та́ же возсїѧ́лъ є҆сѝ, оу҆́мнагѡ вои́стиннꙋ  пра́вды, всеблаже́нне, сл҃нца, и҆ ꙗ҆́коже зарю̀ вѣ̑рнымъ,  твоѧ̑ ѡ҆ста́вилъ є҆сѝ свѣтови̑дныѧ добродѣ́тєли,  ѿе́млющыѧ дꙋ́шъ ѡ҆мраче́нїе. 
Честна̀ предъ бг҃омъ твоѧ̀ сме́рть, сла́вне, бы́сть:  и҆́бо прпⷣбнѡ на землѝ пожи́лъ є҆сѝ, сегѡ̀ повелѣ̑нїѧ  и҆ ѡ҆правда̑нїѧ, пі́мене, соблю́дъ неврє́дна. тѣ́мже  возсїѧ̀ ꙗ҆́кѡ пра́ведникꙋ тебѣ̀ свѣ́тъ невече́рнїй. 
Бжⷭ҇твенными, ѻ҆́ч҃е, добро́тами наслажда́ѧсѧ, и҆  прича́стїемъ ѡ҆божа́емь, и҆ вели́комꙋ свѣ́тꙋ просвѣще́нъ  ны́нѣ предстоѧ̀, и҆ кра́йнимъ жела́нїемъ прибли́жилсѧ  є҆сѝ ꙗ҆снѣ́йше. тѧ̀ чтꙋ́щыѧ, пі́мене, и҆ творѧ́щыѧ твою̀  па́мѧть помина́й. 
Бг҃оро́диченъ: 
Оу҆ста́вила є҆сѝ, є҆ди́на въ жена́хъ, клѧ́твꙋ  первозда́нныхъ, бг҃оневѣ́сто, неѡпи́саннаго пло́тїю ро́ждши  ѡ҆писꙋ́ема, ѡ҆бнови́ла є҆сѝ зако́ны є҆стества̀,  нескве́рнаѧ, разстоѧ́щыѧ пе́рвѣе, пресла́внымъ  хода́тайствомъ твои́мъ соедини́ла є҆сѝ. 
Свѣти́ленъ. Подо́бенъ: Не́бо ѕвѣзда́ми: 
А҆́гг҃льскагѡ житїѧ̀ жела́ѧ, оу҆дали́лсѧ є҆сѝ,  пі́мене, въ (с. 527) пꙋсты̑ни, и҆ стра̑сти покори́лъ є҆сѝ  плотскі̑ѧ, равноа́гг҃ленъ ꙗ҆ви́лсѧ є҆сѝ, ѻ҆́ч҃е на́шъ  бг҃оно́се. 
Сла́ва, и҆ ны́нѣ, бг҃оро́диченъ: 
Держа́внымъ твои́мъ покро́вомъ ѿ врагѡ́въ навѣ́та  на́съ, чⷭ҇таѧ, твоѧ̑ рабы̑ сохранѝ всѧ̑ невре́дны: тебе́ бо  стѧжа́хомъ є҆ди́нꙋ прибѣ́жище въ нꙋ́ждахъ. 
На лїтꙋргі́и прокі́менъ: Честна̀ предъ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ,  зача́ло сг҃ї. Є҆ѵⷢ҇лїе матѳе́а, зача́ло і҃. Прича́стенъ:  Въ па́мѧть вѣ́чнꙋю: 


(с. 527) 
Мѣ́сѧца тогѡ́же въ к҃и-й де́нь. 
Прпⷣбнагѡ ѻ҆ц҃а̀ на́шегѡ мѡѷсе́а мꙋ́рїна. 
И҆ собо́ръ преподо́бныхъ ѻ҆тє́цъ на́шихъ  пече́рскихъ, въ да́льнихъ пеще́рахъ, преподо́бнагѡ  ѳеодо́сїа, почива́ющихъ. 
Слꙋ́жба сїѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры, гла́съ и҃.  Подо́бенъ: Мч҃ницы твоѝ: 
Мѡѷсе́й многонаро́читый мїрско́е оу҆краше́нїе  ѡ҆ста́вль мꙋ́дрѣ, болѣ́зньми воздержа́нїѧ крѣ́пкими  стра̑сти покорѝ плотскі̑ѧ, и҆ низложи́въ многоко́зненнаго,  побѣ́ды вѣне́цъ прїѧ́тъ. тогѡ̀ моли́твами, гдⷭ҇и, всѣ̑мъ  пода́ждь ве́лїю ми́лость. 
Воздержа́нїе и҆зрѧ́дное, стоѧ́нїе всено́щное,  бдѣ́нное ѻ҆́ко, оу҆́мъ смотрѧ́ющь бжⷭ҇твєнныѧ добрѡ́ты  и҆мѣ́лъ є҆сѝ, блаже́нне мѡѷсе́е: тѣ́мже и҆сцѣле́нїй  бл҃года́ть прїѧ́лъ є҆сѝ, стра̑сти цѣли́ти лю̑тыѧ. сегѡ̀  ра́ди тѧ̀ мо́лимъ, и҆спросѝ, ѻ҆́ч҃е, всѣ̑мъ ве́лїю  ми́лость. 
Дє́мѡнскїѧ кѡ́зни и҆ стрѣлѧ́нїѧ и҆ ловлє́нїѧ,  бжⷭ҇твенною покрыва́емь, мѡѷсе́е, дла́нїю ѻ҆́ч҃е, проше́лъ  є҆сѝ (с. 528) невре́днѡ, и҆ безстра́стїемъ оу҆краша́емь,  всѣ̑мъ прпⷣбнымъ приче́лсѧ є҆сѝ. молѝ дарова́ти вѣ́рою  чтꙋ́щымъ тѧ̀ ве́лїю ми́лость. 
Сла́ва, и҆ ны́нѣ, бг҃оро́диченъ: 
Помышлє́нїѧ нечи̑ста и҆ оу҆стны̀ льсти́вы, дѣла́  же моѧ̑ всѧ̑ ѡ҆сквернє́на, и҆ что̀ сотворю̀; ка́кѡ  оу҆срѧ́щꙋ сꙋдїю̀; влⷣчце дв҃о, молѝ сн҃а твоего̀ и҆  зижди́телѧ и҆ гдⷭ҇а, ꙗ҆́кѡ да въ покаѧ́нїи прїи́метъ дꙋ́хъ  мо́й, ꙗ҆́кѡ є҆ди́нъ бл҃гоꙋтро́бенъ. 
Крⷭ҇тобг҃оро́диченъ: 
Не терплю̀, ча́до, ви́дѧщи тѧ̀ на дре́вѣ  оу҆снꙋ́вша, бо́дрость всѣ̑мъ подаю́щаго, ꙗ҆́кѡ да и҆̀же  дре́вле престꙋпле́нїѧ плодо́мъ, сно́мъ поги́бельнымъ  оу҆снꙋ́вшымъ, бж҃е́ственнꙋю и҆ спаси́тельнꙋю бо́дрость  пода́си, дв҃а глаго́лаше пла́чꙋщисѧ, ю҆́же велича́емъ. 
На стїхо́внѣ ѻ҆ктѡ́иха. Сла́ва, и҆ ны́нѣ,  бг҃оро́диченъ: 
Тропа́рь, гла́съ а҃: 
Пꙋсты́нный жи́тель, и҆ въ тѣлесѝ а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  мѡѷсе́е: посто́мъ, бдѣ́нїемъ, моли́твою, нбⷭ҇наѧ  дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою  притека́ющихъ тѝ, сла́ва да́вшемꙋ тѝ крѣ́пость, сла́ва  вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ  и҆сцѣлє́нїѧ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  д҃. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Грызе́нїемъ грѣхо́внымъ помраче́нное се́рдце моѐ  оу҆бѣ́ли, ѻ҆́ч҃е, покаѧ́нїѧ тꙋ́чами, моли́твами твои́ми. 
Стра́хꙋ влⷣчню пло́ть пригвозди́въ, всѧ́ко  помышле́нїе стра́стное ѿ се́рдца, бг҃оно́се пребл҃же́нне,  и҆зсꙋши́лъ є҆сѝ. 
Въ бразда́хъ мы́сленныхъ скры́въ сло́ва, ѻ҆́ч҃е,  сѣ́мена, (с. 529) воздѣ́лалъ є҆сѝ пшени́цꙋ, въ  сокро́вищахъ неистоща́емыхъ соблюда́емꙋ. 
Бг҃оро́диченъ: 
Всего́ мѧ спаса́етъ сло́во пребжⷭ҇твенное  бла́гостїю, восхотѣ́въ и҆зъ чре́ва твоегѡ̀ воплоти́тисѧ,  чⷭ҇таѧ мт҃и дв҃о. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Дх҃омъ дви́жимь, дꙋхо́вными, мꙋ́дре, дѣѧ̑нїи  терпѧ̀, лꙋка́вствїѧ покори́лъ є҆сѝ дꙋ́хи. 
Си́лою оу҆крѣплѧ́емь бг҃онача́льною, мѡѷсе́е  прпⷣбне, крѣ́пкаго ꙗ҆́кѡ безпло́тенъ смири́лъ є҆сѝ  ѕмі́ѧ. 
Тꙋ́чами сле́зъ твои́хъ ѻ҆́гненное ѡ҆пале́нїе  страсте́й оу҆гаси́лъ є҆сѝ, и҆ рѣка̀ ꙗ҆ви́лсѧ є҆сѝ  дарова́нїй, наполнѧ́ема дх҃омъ. 
Бг҃оро́диченъ: 
И҆мѣ́ѧ тѧ̀ по́мощь, врагѡ́въ стремле́нїѧ, чⷭ҇таѧ,  не оу҆бою́сѧ: и҆мѣ́ѧ тѧ̀ предста́тельницꙋ, тѣ́хъ  побѣжда́ю полкѝ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенными сїѧ̑нїи разбогатѣ́въ, и҆ тмꙋ̀  разрꙋши́лъ є҆сѝ страсте́й, всеблаже́нне, и҆ бо́дрыми  моли́твами твои́ми оу҆вѧди́лъ є҆сѝ пло́ти возвыша́ємаѧ  мꙋдрова̑нїѧ, и҆ къ го́рнемꙋ преше́лъ є҆сѝ кра́йнемꙋ  гра́дꙋ, ѻ҆́ч҃е прпⷣбне, хрⷭ҇та̀ бг҃а молѝ дарова́ти,  на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇и: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃о мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, (с. 530) ча́до моѐ, ка́кѡ стра́ждеши во́лею, хотѧ̀  и҆зба́вити ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Любопло́тнаго де́мѡна, непреста́нными, ѻ҆́ч҃е,  мольба́ми и҆ болѣ́зней придаѧ́ньми, ѿ дꙋшѝ преблаже́нне,  ѿгна́лъ є҆сѝ. 
Преложи́въ помышле́нїе къ сꙋ́щымъ па́че оу҆ма́ же  и҆ сло́ва, прпⷣбне, воздержа́нїѧ зно́й, ꙗ҆́коже  бжⷭ҇твеннꙋю ро́сꙋ терпѣ́лъ є҆сѝ. 
Вѣ́триломъ воскрили́всѧ нестѧжа́нїѧ, легкѡ̀  преплы́лъ є҆сѝ жите́йское, ѻ҆́ч҃е, мо́ре, ко приста́нищꙋ  ти́хомꙋ направлѧ́емь. 
Бг҃оро́диченъ: 
Дѣ́вства сосꙋ́де, и҆ невмѣсти́магѡ є҆стества̀  селе́нїе, дꙋ́шꙋ мою̀ просвѣтѝ ѡ҆мраче́ннꙋю, бг҃оневѣ́сто. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ: ра́звѣ тебє̀ и҆но́гѡ не вѣ́мы. 
Оу҆́глемъ разжига́емь, блаже́нне, безстра́стїѧ,  ве́щь оу҆добопа́льнꙋю страсте́й попали́лъ є҆сѝ. 
Ѕвѣзда̀ воздержа́нїѧ, высота́ми сїѧ́ѧ, ꙗ҆ви́лсѧ  є҆сѝ, дꙋ́шы на́шѧ просвѣща́ѧ, пресла́вне. 
На высотꙋ̀ добродѣ́телей возше́лъ, є҆сѝ, и҆ во  ѻ҆́стровъ дости́глъ є҆сѝ нбⷭ҇ный, ѻ҆́ч҃е мѡѷсе́е  досточꙋ́дне. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, бцⷣе, ты́ бо бг҃а  сло́ва пло́тїю мі́рꙋ родила̀ є҆сѝ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Но́щїю мѧ̀ грѣхо́вною, и҆ сласте́й ѡ҆мраче́нїемъ  (с. 531) ѡ҆крꙋже́на, и҆̀же въ тебѣ̀, дꙋхо́вными сїѧ̑нїи  всего̀ просвѣтѝ, всего̀ ко приста́нищꙋ спасе́нїѧ, ѻ҆́ч҃е,  напра́ви. 
Ꙗ҆́коже пчела̀ трꙋдолюби́ваѧ, со́томъ оу҆ма̀  твоегѡ̀ цвѣ́ты добродѣ́телей собра́въ, и҆сточи́лъ є҆сѝ  сла́дость безсме́ртнꙋю, го́ресть, ѻ҆́ч҃е, де́мѡнскꙋю  ѿгонѧ́ющꙋю. 
Въ пꙋсты́нѧхъ претерпѣва́ѧ, вы́шнїй гра́дъ  наслѣ́довалъ є҆сѝ, пло́ть порабоща́ѧ поще́ньми, чꙋ́дне,  къ пи́щи неѡскꙋдѣва́емѣй, и҆ къ ра̑йскимъ селе́нїємъ  ѿше́лъ є҆сѝ. 
Бг҃оро́диченъ: 
Свѧще́нїе оу҆́мное и҆ неприкоснове́нное  ѡ҆чисти́лище, свѣти́льникъ златови́дѣнъ, и҆ трапе́зꙋ,  ѡ҆дꙋшевле́ннꙋ, хлѣ́бъ носи́вшꙋю жи́зни, дв҃о, вѣ́рнїи тѧ̀  и҆менꙋ́емъ. 
Конда́къ, гла́съ д҃: 
Мꙋ́рїны заꙋши́въ, и҆ ли́ца де́мѡнѡвъ поплева́въ,  мы́сленнѡ просїѧ́лъ є҆сѝ, ꙗ҆́коже со́лнце свѣ́тло,  свѣ́томъ житїѧ̀ твоегѡ̀, и҆ оу҆че́нїемъ наставлѧ́ѧ дꙋ́шы  на́шѧ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ка́ла страсте́й ѡ҆чище́нъ, дꙋхо́вными блиста́ѧсѧ  сїѧ́ньми, къ свѣ́тꙋ вои́стиннꙋ невеще́ственномꙋ  преста́вилсѧ є҆сѝ, и҆дѣ́же ли́цы, блаже́нне, по́стникѡвъ  во вѣ́ки. 
Всѧ́кїѧ и҆збѣ́глъ є҆сѝ ѕло́бы, присво́ивсѧ же  до́брымъ преложе́нїемъ, и҆ до́брымъ жела́нїемъ,  невеще́ственнѡ примѣси́лсѧ є҆сѝ, вопїѧ̀, бл҃же́нне: бж҃е,  бл҃гослове́нъ є҆сѝ. 
Болѣ́зньми воздержа́нїѧ безмѣ́рными, болѣ́зненный  и҆зсꙋши́лъ є҆сѝ грѣ́хъ, бг҃оно́се. тѣ́мже  безболѣ́зненное ѡ҆брѣ́лъ є҆сѝ благи́хъ наслажде́нїе,  благословѧ̀ твоего̀ влⷣкꙋ. 
Бг҃оро́диченъ: 
Сѐ, ю҆́же речѐ дв҃ꙋ дх҃омъ вели́кїй и҆са́їа, во  оу҆тро́бѣ (с. 532) бг҃а зача́тъ и҆ ражда́етъ. є҆мꙋ́же  пое́мъ: бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Моли́твами вжилѧ́емь, смире́нїемъ возвыша́емь,  пра́вдою дꙋ́шꙋ ѡ҆блиста́ѧ, любо́вїю оу҆краша́емь, къ  добродѣ́телей соверше́нїю, къ ꙗ҆вле́ннѣй, ѻ҆́ч҃е,  восте́клъ є҆сѝ высотѣ̀, зовы́й влⷣчцѣ: свѧще́нницы,  благослови́те, лю́дїе, превозноси́те во всѧ̑ вѣ́ки. 
Че́рный тѣ́ломъ, дꙋ́шꙋ же свѣтлѣ́йшꙋ со́лнечныхъ  сїѧ́нїй стѧжа́въ, де́мѡнѡвъ ѡ҆чернѝ ѡ҆мрачє́ннаѧ ли́ца,  вѣ́рныхъ же просвѣща́етъ сердца̀ свои́мъ подо́бїемъ,  те́плѣ пою́щихъ: лю́дїе, превозноси́те хрⷭ҇та̀ во вѣ́ки. 
Смире́нїемъ всю́дꙋ ѡ҆гражде́нъ, оу҆бѣжа́лъ є҆сѝ,  ѻ҆́ч҃е, є҆ѳїо́пѡвъ мы́сленныхъ стрѣлѧ́нїѧ, ѻ҆́бразъ же  бы́лъ є҆сѝ мона́хѡмъ къ боре́нїю врагѡ́въ, дѣ́лы же и҆  словесы̀, съ ни́ми взыва́ѧ: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Бг҃оро́диченъ: 
Па́че є҆стества̀ зачала̀ є҆сѝ, па́че сло́ва  родила̀ є҆сѝ содѣ́телѧ человѣ́ческагѡ є҆стества̀,  бы́вша чл҃вѣ́ка, ѻ҆ц҃ꙋ̀ неразлꙋ́чна, влⷣчце чⷭ҇таѧ.  є҆мꙋ́же пое́тъ всѧ̀ тва́рь: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. (с. 533) 
Въ дѣ́лѣхъ вои́стиннꙋ благи́хъ жи́знь сконча́въ,  пости́глъ є҆сѝ благи́хъ и҆сто́чникъ, и҆ твоегѡ̀ жела́нїѧ  коне́цъ прїѧ́лъ є҆сѝ, пра́зднꙋющихъ же и҆дѣ́же гла́съ съ  хвале́нїемъ, ра́дꙋѧсѧ всели́лсѧ є҆сѝ, досточꙋ́дне  мѡѷсе́е, ѻ҆́ч҃е прпⷣбне. 
И҆ска́паютъ, ѻ҆́ч҃е, сла́дость по́льзы болѣ́зней  по́тове твоѝ, и҆ го́ресть на́шꙋ стра́стнꙋю ѿго́нѧтъ:  и҆сточа́ютъ на́мъ и҆сцѣлє́нїѧ мо́щи, и҆ гноє́нїѧ ѕѡ́лъ и҆  дꙋ́шъ скве́рнꙋ ѡ҆чища́ютъ. 
Вѣнцы̑ вѣнча̀ хрⷭ҇то́съ неꙋвѧда́ющими твою̀,  главꙋ̀, чꙋ́дне, побѣди́вша тве́рдѡ полкѝ мїроде́ржца, и҆  прпⷣбныхъ ликѡ́мъ прпⷣбнѡ приче́лсѧ є҆сѝ. съ ни́миже  моли́сѧ, и҆зба́витисѧ напа́стей чтꙋ́щымъ тѧ̀. 
Бг҃оро́диченъ: 
Оу҆ста́вила є҆сѝ є҆ди́на въ жена́хъ клѧ́твꙋ  первозда́нныхъ, бг҃оневѣ́сто, неѡпи́саннаго пло́тїю ро́ждши  ѡ҆писꙋ́ема. ѡ҆бнови́ла є҆сѝ зако́ны є҆стества̀,  нескве́рнаѧ, разстоѧ̑щаѧ пе́рвѣе, пресла́внымъ  хода́тайствомъ твои́мъ соедини́ла є҆сѝ. 


(с. 533) 
Мѣ́сѧца тогѡ́же въ к҃ѳ-й де́нь. 
Оу҆сѣкнове́нїе честны́ѧ главы̀, честна́гѡ сла́внагѡ  прⷪ҇ро́ка прⷣте́чи и҆ крⷭ҇ти́телѧ і҆ѡа́нна. 
На ма́лѣй вече́рни, на Гдⷭ҇и, воззва́хъ, стїхи̑ры  на д҃, гла́съ а҃. 
Подо́бенъ: Нбⷭ҇ныхъ чинѡ́въ: 
Прⷣте́чꙋ і҆ѡа́нна и҆ крⷭ҇ти́телѧ хрⷭ҇то́ва, ꙳  прїиди́те согла́снѡ всѝ вѣ́рнїи, ꙳ досто́йнѡ почти́мъ  прилѣ́жнѡ: ꙳ прⷪ҇ро́къ бо сы́й прⷪ҇ро́чествꙋетъ бꙋ̑дꙋщаѧ, ꙳  ꙗ҆́кѡ слꙋжи́тель и҆ таи́нникъ бг҃олѣ́пенъ, неизрече́нныхъ  чꙋде́съ хрⷭ҇то́выхъ. (с. 534) 
И҆́рѡдъ безꙋ́мный ѿсѣка́етъ твою̀ главꙋ̀  неща́днѡ, ꙳ ѡ҆блича́ющꙋ сегѡ̀ прескве́рный нра́въ: ꙳  хрⷭ҇то́съ же тѧ̀, треблаже́нне, ꙳ ꙗ҆́кѡ крⷭ҇ти́телѧ главꙋ̀  содѣва́етъ цр҃кви, ꙳ всѣ́хъ содѣ́тель гдⷭ҇ь, ꙳ и҆ всѣ́хъ  и҆зба́витель. 
На блю́дѣ принестѝ твою̀ главꙋ̀, ꙳ и҆́рѡдъ  беззако́нный, ꙳ скве́рнѣй и҆рѡдїа́дѣ, ꙳ ѿсѣ́къ со  дерзнове́нїемъ, ꙳ повелѣва́етъ, всебл҃же́нне. ꙳ ѽ чꙋ́до  стра́шное, и҆ пресла́вно слы́шанїе! ꙳ но хрⷭ҇то́ва цр҃ковь  ра́достнѡ пра́зднꙋетъ твоѐ страда́нїе. 
Сла́ва, гла́съ и҃: 
Прⷣте́че сп҃совъ, а҆́ще и҆ оу҆бі́йствомъ разрѣшѝ  и҆́рѡдъ тѧ̀ и҆́стины проповѣ́дника: но оу҆́стъ твои́хъ  свѣтолꙋ́чнаѧ свѣща̀, и҆ сꙋ́щымъ во а҆́дѣ вѣ́ры сїѧ́нїе,  призыва́ющи свѣтѧ́ше. тѣ́мже молѝ, поми́ловатисѧ дꙋша́мъ  на́шымъ. 
И҆ ны́нѣ, бг҃оро́диченъ: Влⷣчце, прїимѝ моли̑твы  ра̑бъ: 
Прокі́менъ днѐ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Бо́лїй въ рожде́нныхъ жена́ми, ꙳ ꙗ҆ви́лсѧ є҆сѝ,  бл҃же́нне, ꙳ ꙗ҆́кѡ влⷣкꙋ всѣ́хъ ꙳ крⷭ҇ти́въ, і҆ѡа́нне, ꙳  прⷪ҇ро́че, проповѣ́дниче и҆ прⷣте́че. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Є҆гда̀ и҆рѡді́а пїѧ́нствомъ и҆ блꙋдо́мъ ꙳  ѡ҆держи́ма ви́дѣ беззако́ннаго и҆́рѡда, ꙳ ко оу҆бі́йствꙋ  сего̀ привлечѐ. 
Сті́хъ: Въ па́мѧть вѣ́чнꙋю бꙋ́детъ првⷣникъ: 
Па́мѧть свѧще́ннꙋю, ꙳ бжⷭ҇твеннагѡ і҆ѡа́нна ꙳ и҆  крⷭ҇ти́телѧ, любо́вїю соверша́емъ, ꙳ пою́ще трⷪ҇цꙋ  пребжⷭ҇твеннꙋю. (с. 535) 
Сла́ва, и҆ ны́нѣ, подо́бенъ то́йже: 
Є҆ди́на хрⷭ҇тїа́нъ оу҆пова́нїе ꙳ и҆  предста́тельнице, чⷭ҇таѧ, ꙳ съ прⷣте́чею молѝ сн҃а  твоего̀, ꙳ ѡ҆ твои́хъ рабѣ́хъ. 
Тропа́рь, гла́съ в҃: 
Па́мѧть пра́веднагѡ съ похвала́ми, тебѣ́ же  довлѣ́етъ свидѣ́тельство гдⷭ҇не, прⷣте́че: показа́лбосѧ  є҆сѝ вои́стиннꙋ и҆ прⷪ҇ро́кѡвъ честнѣ́йшїй, ꙗ҆́кѡ и҆ въ  стрꙋѧ́хъ крⷭ҇ти́ти сподо́билсѧ є҆сѝ проповѣ́даннаго.  тѣ́мже за и҆́стинꙋ пострада́въ ра́дꙋѧсѧ, благовѣсти́лъ и҆  сꙋ́щымъ во а҆́дѣ, бг҃а ꙗ҆́вльшагосѧ пло́тїю, взе́млющаго  грѣ́хъ мі́ра, и҆ подаю́щаго на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: Всѧ̑ па́че  смы́сла: 
На вели́цѣй вече́рни стїхологисꙋ́емъ: 
Блаже́нъ мꙋ́жъ, а҃ а҆нтїфѡ́нъ. 
На Гдⷭ҇и, воззва́хъ, поста́вимъ стїхѡ́въ и҃: и҆  пое́мъ стїхи̑ры самогла́сны. 
Гла́съ ѕ҃. і҆ѡа́нна мона́ха. 
Рождествꙋ̀ сотворѧ́емꙋ, безстꙋ́днагѡ и҆́рѡда,  скве́рныѧ плѧса́вицы и҆сполнѧ́шесѧ сложе́нїе клѧ́твы:  прⷣте́чева бо глава̀ ѿсѣ́кшисѧ, ꙗ҆́кѡ снѣ́дь ноша́шесѧ  на блю́дѣ возлежа́щымъ. ѽ пи́ра ме́рзка, непреподо́бна  дѣѧ́нїѧ, и҆ оу҆бі́йства и҆спо́лнена! но мы̀ крⷭ҇ти́телѧ,  ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще  оу҆блажа́емъ. 
Два́жды. 
Плѧса̀ оу҆чени́ца вселꙋка́вагѡ дїа́вола, и҆ главꙋ̀  твою̀, прⷣте́че, мздꙋ̀ взѧ́тъ. ѽ пи́ра и҆спо́лнена  крове́й! лꙋ́чше бѣ̀ не клѧ́тисѧ, и҆́рѡде беззако́нне, лжѝ  внꙋ́че. а҆́ще ли же и҆ клѧ́лсѧ, є҆сѝ, но не ѡ҆ добрѣ̀  клѧ́лсѧ: лꙋ́чше бѣ̀ солга́вшꙋ жи́знь полꙋчи́ти, не́же  и҆́стинствовавшꙋ главꙋ̀ прⷣте́чевꙋ оу҆сѣ́кнꙋти. но мы̀  крⷭ҇ти́телѧ, ꙗ҆́кѡ въ рожде́нныхъ жена́ми бо́льша,  досто́йнѡ чтꙋ́ще оу҆блажа́емъ. 
Два́жды. (с. 536) 
Не подоба́ше тѝ, ѽ и҆́рѡде! прелюбодѣѧ́нїю  ѡ҆бличи́телѧ, ра́ди раче́нїѧ сатани́нска, и҆ разжже́нїѧ  неи́стовнагѡ блꙋда̀, сме́ртїю ѡ҆сꙋди́ти. не подоба́ше тѝ  тогѡ̀ всечестнꙋ́ю главꙋ̀, пребеззако́ннѣй женѣ̀, ра́ди  клѧ́твы плѧса́нїѧ преда́ти бѣ́днѣ. ѽ ка́кѡ дерзнꙋ́лъ  є҆сѝ таково̀ оу҆бі́йство соверши́ти; ка́кѡ же не  ѡ҆пали́сѧ скве́рнаѧ плѧса́вица, посредѝ пи́ра на блю́дѣ  носѧ́щи сїю̀; но мы̀ крⷭ҇ти́телѧ, ꙗ҆́кѡ въ рожде́нныхъ  жена́ми бо́льша, досто́йнѡ чтꙋ́ще оу҆блажа́емъ. 
Два́жды. 
Па́ки и҆рѡді́а бѣ́ситсѧ, па́ки смꙋща́етсѧ. ѽ  плѧса́нїѧ льсти́вна и҆ пи́ра съ ле́стїю! крⷭ҇ти́тель  оу҆сѣка́шесѧ, и҆ и҆́рѡдъ смꙋща́шесѧ. моли́твами, гдⷭ҇и,  твоегѡ̀ прⷣте́чи, ми́ръ пода́ждь дꙋша́мъ на́шымъ. 
Два́жды. 
Сла́ва, гла́съ то́йже: 
Рождествꙋ̀ сотворѧ́емꙋ безстꙋ́днагѡ и҆́рѡда,  скве́рныѧ плѧса́вицы и҆сполнѧ́шесѧ сложе́нїе клѧ́твы:  прⷣте́чева бо глава̀ ѿсѣ́кшисѧ, ꙗ҆́кѡ снѣ́дь ноша́шесѧ  на блю́дѣ возлежа́щымъ. ѽ пи́ра ме́рзска, непреподо́бна  дѣѧ́нїѧ, и҆ оу҆бі́йства и҆спо́лнена! но мы̀ крⷭ҇ти́телѧ,  ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще  оу҆блажа́емъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ, прокі́менъ днѐ, и҆ чтє́нїѧ. 
Проро́чества и҆са́їина чте́нїе. 
[Глава̀ м҃] Та́кѡ гл҃го́летъ гдⷭ҇ь: оу҆тѣша́йте,  оу҆тѣша́йте лю́ди моѧ̑, гл҃го́летъ бг҃ъ: Свѧще́нницы,  глаго́лите въ се́рдцы і҆ерꙋсали́мꙋ, оу҆моли́те є҆го̀,  ꙗ҆́кѡ оу҆мно́жисѧ смире́нїе є҆гѡ̀: разрѣши́сѧ бо грѣ́хъ  є҆гѡ̀, ꙗ҆́кѡ прїѧ́тъ и҆з̾ рꙋкѝ гдⷭ҇ни сꙋгꙋ́ба  согрѣшє́нїѧ своѧ̑. Гла́съ вопїю́щагѡ въ пꙋсты́ни:  оу҆гото́вайте пꙋ́ть гдⷭ҇ень, пра̑вы твори́те стєзѝ бг҃ꙋ  на́шемꙋ. На го́рꙋ высокꙋ̀ взы́ди, бл҃говѣствꙋ́й сїѡ́нꙋ,  возвыша́й крѣ́постїю гла́съ сво́й, бл҃говѣствꙋ́й  і҆ерꙋсали́мꙋ: вознеси́те, (с. 537) не бо́йтесѧ. а҆́зъ гдⷭ҇ь  бг҃ъ, а҆́зъ оу҆слы́шꙋ оу҆бо́гихъ і҆и҃лєвъ, и҆ не  ѡ҆ста́влю тѣ́хъ. [м҃а] Но ѿве́рзꙋ ѿ го́ръ рѣ́ки, и҆  посредѣ̀ по́лѧ и҆сто́чники: сотворю̀ пꙋсты́ню въ лꙋ́гъ, и҆  жа́ждꙋщꙋю зе́млю во и҆сто́чники водны̑ѧ. [м҃є] Да  возвесели́тсѧ не́бо свы́ше, и҆ ѻ҆́блацы да кропѧ́тъ  пра́вдꙋ: да возсїѧ́етъ землѧ̀, и҆ да прозѧ́бнетъ ми́лость,  и҆ пра́вда да возсїѧ́етъ вкꙋ́пѣ. [м҃и] Гла́съ весе́лїѧ  возвѣсти́те, и҆ оу҆слы́шано да бꙋ́детъ: возвѣсти́те да́же  до конє́цъ землѝ: глаго́лите, ꙗ҆́кѡ и҆зба́ви гдⷭ҇ь раба̀  своего̀ і҆а́кѡва: и҆ а҆́ще вжа́ждꙋтъ въ пꙋсты́ни, и҆сточи́тъ  и҆̀мъ во́дꙋ и҆зъ ка́мене. [н҃д] Возвесели́сѧ непло́ды  неражда́ющаѧ, расто́ргни и҆ возопі́й неболѣ́вшаѧ: ꙗ҆́кѡ  мнѡ́га ча̑да пꙋсты̑ѧ па́че, не́жели и҆мꙋ́щїѧ мꙋ́жа. 
Проро́чества малахі́ина чте́нїе. 
[Глава̀ г҃] Та́кѡ глаго́летъ гдⷭ҇ь вседержи́тель:  сѐ а҆́зъ посыла́ю а҆́гг҃ла моего̀ предъ лице́мъ твои́мъ,  и҆́же оу҆гото́витъ пꙋ́ть тво́й предъ тобо́ю. И҆ прїи́детъ  во хра́мъ сво́й гдⷭ҇ь, є҆го́же вы̀ и҆́щете. И҆ кто̀  стерпи́тъ де́нь вхо́да є҆гѡ̀; зане́же томꙋ̀ прїитѝ ꙗ҆́кѡ  ѻ҆́гнь въ горни́лѣ, и҆ ꙗ҆́коже бы́лїе перꙋ́щихъ: и҆  ѡ҆чи́ститъ поѧда́ѧ и҆ ѡ҆чища́ѧ, ꙗ҆́кѡ сребро̀ и҆ зла́то. И҆  прїи́детъ къ ва́мъ сꙋдо́мъ, и҆ бꙋ́детъ свидѣ́тель ско́ръ на  лꙋка̑выѧ, и҆ на прелюбодѣ́йцы, и҆ на кленꙋ́щыѧсѧ и҆́менемъ  мои́мъ во лжꙋ̀, и҆ на лиша́ющыѧ мзды̀ нае́мника, и҆ на  наси́льствꙋющыѧ вдови̑цы, и҆ пха́ющыѧ си̑рыѧ, и҆ на  оу҆клонѧ́ющыѧ сꙋ́дъ прише́льца, и҆ на не боѧ́щыѧсѧ є҆гѡ̀,  глаго́летъ гдⷭ҇ь вседержи́тель. Занѐ а҆́зъ гдⷭ҇ь бг҃ъ  ва́шъ, и҆ не и҆змѣню̀ себѐ. и҆ вы̀, сы́нове і҆а́кѡвли,  оу҆клони́стесѧ ѿ зако́на, и҆ не сохрани́сте. Сегѡ̀ ра́ди  ѡ҆брати́тесѧ ко мнѣ̀, и҆ ѡ҆бращꙋ́сѧ къ ва́мъ, глаго́летъ  гдⷭ҇ь вседержи́тель. И҆ оу҆блажа́тъ ва́съ всѝ ꙗ҆зы́цы, и҆  разꙋмѣ́йте, ꙗ҆́кѡ а҆́зъ гдⷭ҇ь, смотрѧ́ѧй посредѣ̀  првⷣнагѡ, и҆ посредѣ̀ беззако́нника въ де́нь ѻ҆́нъ, въ  ѻ҆́ньже (с. 538) сотворю̀ снабдѣ́нїе лю́бѧщымъ мѧ̀.  Позна́йте оу҆́бѡ и҆ помѧни́те зако́нъ мѡѷсе́овъ, раба̀  моегѡ̀, ꙗ҆́коже заповѣ́да ва́мъ въ хѡри́вѣ, ко всемꙋ̀  і҆и҃лю повелѣ́нїе и҆ ѡ҆правда́нїе. И҆ сѐ а҆́зъ послю̀  ва́мъ и҆лїю̀ ѳесві́тѧнина, пре́жде да́же не прїитѝ дню̀  гдⷭ҇ню вели́комꙋ просвѣще́нномꙋ, и҆́же напра́витъ се́рдце  ѻ҆тца̀ къ сы́нꙋ, и҆ се́рдце человѣ́ка ко и҆́скреннемꙋ  своемꙋ̀: да не прише́дъ поражꙋ̀ зе́млю вско́рѣ, глаго́летъ  гдⷭ҇и вседержи́тель, бг҃ъ ст҃ы́й і҆и҃левъ. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ѡ҆сꙋ́дитъ же првⷣникъ  оу҆мира́ѧй живꙋ́щыѧ нечєсти́выѧ. Оу҆́зрѧтъ бо кончи́нꙋ  пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ:  ꙗ҆́кѡ пове́ржетъ гдⷭ҇ь нечєсти́выѧ безгла́сны ни́цъ, и҆  поколе́блетъ и҆̀хъ ѿ ѡ҆снова́нїй, и҆ до послѣ́днѧгѡ  и҆сче́знꙋтъ въ болѣ́зни, и҆ па́мѧть и҆́хъ поги́бнетъ.  Прїи́дꙋтъ бо въ помышле́нїе согрѣше́нїй свои́хъ оу҆жа́сни,  и҆ ѡ҆бличи́тъ и҆̀хъ сопроти́въ беззако́нїѧ и҆́хъ. [є҃]  Тогда̀ ста́нетъ въ дерзнове́нїи мно́зѣ првⷣникъ предъ  лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀  є҆гѡ̀. Ви́дѣвше же є҆го̀, смѧтꙋ́тсѧ стра́хомъ мно́гимъ,  и҆ оу҆жа́снꙋтсѧ ѡ҆ пресла́вномъ спасе́нїи є҆гѡ̀. Рекꙋ́тъ  бо въ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ,  и҆ рекꙋ́тъ: се́й бѣ̀, є҆го́же и҆мѣ́хомъ нѣ́когда въ  посмѣ́хъ и҆ въ при́тчꙋ поноше́нїѧ безꙋ́мнїи. Житїѐ є҆гѡ̀  вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ  вмѣни́сѧ въ сынѣ́хъ бж҃їихъ, и҆ во ст҃ы́хъ жре́бїй є҆гѡ̀  є҆́сть; Оу҆̀бо заблꙋди́хомъ ѿ пꙋтѝ и҆́стиннагѡ, и҆  пра́вды свѣ́тъ не ѡ҆блиста̀ на́мъ, и҆ со́лнце не возсїѧ̀  на́мъ. Беззако́нныхъ и҆спо́лнихомсѧ стє́зь, и҆ поги́бели,  и҆ ходи́хомъ стєзѝ непрохо́дны, пꙋти́ же гдⷭ҇нѧ не  разꙋмѣ́хомъ. (с. 539) 
На лїті́и стїхи̑ры самогла́сны, гла́съ а҃. Ге́рмана  патрїа́рха: 
Что́ тѧ нарече́мъ, прⷪ҇ро́че; а҆́гг҃ла ли; а҆пⷭ҇ла  ли; и҆лѝ мꙋ́ченика; а҆́гг҃ла, занѐ ꙗ҆́кѡ безпло́тенъ  пожи́лъ є҆сѝ: а҆пⷭ҇ла, ꙗ҆́кѡ наꙋчи́лъ є҆сѝ ꙗ҆зы́ки.  мꙋ́ченика же, ꙗ҆́кѡ твоѧ̀ глава̀ за хрⷭ҇та̀ оу҆сѣче́сѧ.  є҆го́же молѝ, поми́ловати дꙋ́шы на́шѧ. 
Ѿсѣ́ченѣй главѣ̀ прⷣте́чевѣ па́мѧть  соверша́емъ: тогда̀ оу҆́бѡ на блю́дѣ и҆сточа́ющи кро́вь,  ны́нѣ же въ концѣ́хъ пролива́ющи и҆сцѣлє́нїѧ. 
Дне́сь непреподобнодѣлоѻбра́знаѧ ма́ти  оу҆бі́йства, є҆́же ѿ беззако́ннагѡ сплете́нїѧ своегѡ̀,  всескве́рнꙋю дще́рь, надъ всѣ́хъ прⷪ҇рѡ́къ бг҃оизѧ́щна  бо́льшагѡ, оу҆бїйственноѻбра́знымъ совѣ́томъ  лꙋка́вствова: вражде́бномꙋ бо и҆́рѡдꙋ творѧ́щꙋ пи́ръ своегѡ̀  скве́рнагѡ рождества̀, съ клѧ́твою и҆спроси́ти оу҆стро́и  чꙋдото́чнꙋю бг҃опроповѣ́дника честнꙋ́ю главꙋ̀, є҆́же и҆  совершѝ пребезꙋ́мный, же́нскомꙋ плѧса́нїю да́въ тꙋ̀  возме́здїе, клѧ́твенный да́ръ. ѻ҆ба́че не преста̀ таи́нникъ  хрⷭ҇то́ва прише́ствїѧ, бг҃оме́рзское смѣше́нїе и҆́хъ и҆ по  кончи́нѣ ѡ҆блича́ти, но ѡ҆блича́ѧ вопїѧ́ше: не подоба́етъ  тѝ, глаго́лѧ, прелюбодѣ́йствовати бра́та твоегѡ̀ фїлі́ппа  женꙋ̀. ѽ рожде́нїѧ прⷪ҇рокоꙋбі́йственна, и҆ крове́й  напо́лнена пи́ра. мы́ же благочестномꙋ́дреннѣ, во  оу҆сѣкнове́нїи прⷣте́чевѣ, бѣлоѡбразꙋ́юще пра́зднꙋемъ,  ꙗ҆́кѡ въ благонаро́читый де́нь ра́дꙋющесѧ, и҆ оу҆мо́лимъ  сего̀ благоꙋсе́рдствовати трⷪ҇цꙋ, ѿ страсте́й безче́стїѧ  и҆зба́вити на́съ, и҆ спастѝ дꙋ́шы на́шѧ. 
Гла́съ д҃: 
Рожде́нїе неподо́бно, и҆ пи́ръ безстꙋ́днѣйшїй  и҆́рѡдъ соверши́лъ є҆́сть: любодѣ́йствомъ бо же́нскимъ  оу҆слажда́емь, и҆ нечести́вымъ женонеи́стовствомъ  подстрѣка́емь, ѿсѣчѐ главꙋ̀ прⷣте́чевꙋ: но не  ѿсѣчѐ ѧ҆зы́ка прⷪ҇ро́ческа, ѡ҆блича́ющагѡ безꙋ́мїе  є҆гѡ̀. пролїѧ̀ кро́вь непови́ннꙋ, покры́ти (с. 540) хотѧ̀  грѣ́хъ беззако́ненъ: но ни ѡ҆ се́мъ скры̀ гла́са,  вопїю́щагѡ всѣ̑мъ покаѧ́нїе. ѻ҆́нъ оу҆́бѡ свеселѧ́шесѧ  оу҆бі́йствомъ: мы́ же спра́зднꙋемъ любо́вїю крести́телѧ  і҆ѡа́нна блаже́нное заколе́нїе. предвари́ бо во а҆́дѣ  жи́знь, проповѣ́дати сꙋ́щымъ во тмѣ̀ и҆ сѣ́ни сме́ртнѣй  сѣдѧ́щымъ, свы́ше восто́къ хрⷭ҇та̀ бг҃а на́шего, є҆ди́наго  многоми́лостиваго. 
Прⷪ҇ро́ка и҆ мꙋ́ченика, и҆ крⷭ҇ти́телѧ сп҃сова,  прїиди́те, лю́дїе, восхва́лимъ: се́й бо во пло́ти а҆́гг҃лъ  сы́й, и҆́рѡда и҆з̾ѡбличи́лъ є҆́сть, пребеззако́ннагѡ  любодѣѧ́нїѧ содѣ́ѧнїемъ ѡ҆сꙋди́въ є҆го̀. и҆ беззако́ннагѡ  ра́ди плѧса́нїѧ, честна́ѧ глава̀ ѿсѣка́етсѧ, сꙋ́щымъ во  а҆́дѣ благовѣствꙋ́ѧ и҆зъ ме́ртвыхъ воскрⷭ҇нїе: и҆ мо́литсѧ  прилѣ́жнѡ гдⷭ҇еви, спасти́сѧ дꙋша́мъ на́шымъ. 
Прⷪ҇ро́ка и҆ мꙋ́ченика, и҆ крⷭ҇ти́телѧ сп҃сова  прїиди́те, лю́дїе, восхва́лимъ: ꙗ҆́кѡ бѣ́гаѧ въ пꙋсты́ни  водворѧ́шесѧ, ме́дъ ди́вїй и҆ а҆крі́ды ꙗ҆ды́й, царѧ̀  беззако́ннꙋюща ѡ҆бличи́лъ є҆́сть: на́ше же малодꙋ́шїе  оу҆тѣша́ше, глаго́лѧ: пока́йтесѧ, прибли́жибосѧ црⷭ҇тво  нбⷭ҇ное. 
Сла́ва, гла́съ є҃. І҆ѡа́нна мона́ха: 
Беззако́ннагѡ дѣѧ́нїѧ ѡ҆бличе́нїѧ оу҆бѣжа́ти  и҆́рѡдъ оу҆мы́сливъ, главꙋ̀ твою̀, прⷣте́че, беззако́ннѣй  женѣ̀ предадѐ па́костнѡ: не разꙋмѣ́ бо ѻ҆каѧ́нный  ѡ҆блича́ѧ себѐ, на блю́дѣ ѡ҆бносѧ̀ ю҆̀. но ꙗ҆́кѡ чистоты̀  дѣ́тельный оу҆чи́тель, и҆ покаѧ́нїѧ наста́вникъ  спаси́тельный, моли́сѧ, крⷭ҇ти́телю хрⷭ҇то́въ, ѿ страсте́й  безче́стїѧ и҆зба́вити на́съ. 
И҆ ны́нѣ, гла́съ то́йже: 
Воспо́йте лю́дїе мт҃ри бг҃а на́шегѡ, воспо́йте:  дне́сь бо всесвѣ́тлꙋю дꙋ́шꙋ свою̀, въ пречⷭ҇тыѧ дла̑ни,  и҆зъ неѧ̀ вопло́щшагѡсѧ безъ сѣ́мене предае́тъ: є҆го́же и҆  мо́литъ непреста́ннѡ, дарова́ти вселе́ннѣй ми́ръ и҆ ве́лїю  ми́лость. (с. 541) 
На стїхо́внѣ стїхи̑ры, самогла́сны, гла́съ в҃. 
Покаѧ́нїѧ проповѣ́дниче і҆ѡа́нне крⷭ҇ти́телю,  ѿсѣ́ченѣ бы́вшей твое́й главѣ̀, зе́млю ѡ҆свѧти́лъ  є҆сѝ, занѐ зако́нъ бж҃їй вѣ̑рнымъ оу҆ѧсни́лъ є҆сѝ, и҆  беззако́нїе потреби́лъ є҆сѝ: ꙗ҆́кѡ предстоѧ̀ престо́лꙋ  нбⷭ҇нагѡ цр҃ѧ̀ хрⷭ҇та̀, того̀ молѝ, поми́ловати дꙋ́шы  на́шѧ. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Зако́на ра́ди гдⷭ҇нѧ во главꙋ̀ оу҆сѣкнове́нъ бы́лъ  є҆сѝ, ѽ всест҃ы́й і҆ѡа́нне! ѡ҆бличи́лъ є҆сѝ царѧ̀  ѕлочести́ва беззако́нновавша дерзнове́нїемъ непоро́чнымъ.  тѣ́мже дивѧ́тсѧ тебѣ̀ вѡ́инства а҆́гг҃льскаѧ: сла́вѧтъ тѧ̀  ли́цы а҆пⷭ҇лъ и҆ мꙋ́чєникъ: чти́мъ твою̀ и҆ мы̀ лѣ́тнюю  па́мѧть, всесла́вне, сла́вѧще ст҃ꙋ́ю трⷪ҇цꙋ, тебѐ  вѣнча́вшꙋю, прⷣте́че блаже́нне. 
Сті́хъ: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. 
И҆́же ѿ прⷪ҇ро́ка прⷪ҇ро́къ, и҆ бо́лїй прⷪ҇ро́кѡвъ  бы́въ, и҆зъ чре́ва ма́тернѧ ѡ҆свѧще́нный въ слꙋже́нїе  гдⷭ҇не, дне́сь ѿ беззако́нна царѧ̀ въ главꙋ̀  оу҆сѣкнове́нъ бы́сть: и҆ безче́стнѡ плѧса́вшꙋю  ѻ҆трокови́цꙋ, ꙗ҆́снѡ и҆ пре́жде оу҆сѣкнове́нїѧ и҆ по  оу҆сѣкнове́нїи ѡ҆бличи́въ, посрамѝ грѣха̀ по́лкъ. и҆  сегѡ̀ ра́ди возопїе́мъ: крⷭ҇ти́телю і҆ѡа́нне, ꙗ҆́кѡ и҆мѣ́ѧ  дерзнове́нїе, прилѣ́жнѡ моли́сѧ ѡ҆ дꙋша́хъ на́шихъ. 
Сла́ва, гла́съ и҃: 
Прⷣте́че сп҃совъ, ты̀ царѧ̀ и҆з̾ѡбличи́лъ є҆сѝ  беззако́нїѧ не дѣ́лати. тѣ́мже и҆гра́нїе беззако́нныѧ  жены̀, повинꙋ̀ и҆́рѡда ѿсѣщѝ твою̀ главꙋ̀: и҆ сегѡ̀  ра́ди ѿ востѡ́къ со́лнца да́же до за̑падъ, хва́льно и҆́мѧ  твоѐ. дерзнове́нїе и҆мѣ́ѧ ко гдⷭ҇ꙋ, прилѣ́жнѡ молѝ,  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
На благослове́нїи хлѣ́бѡвъ, тропа́рь два́жды, пи́санъ  на ма́лѣй вече́рни: и҆ Бцⷣе дв҃о, є҆ди́ножды: и҆  чте́нїе. (с. 542) 
На оу҆́трени, по а҃-й каѳі́смѣ, сѣда́ленъ, гла́съ  є҃. 
Подо́бенъ: Собезнача́льное сло́во: 
Хода́таѧ согла́снѡ зако́на и҆ бл҃года́ти, вѣ́рнїи  соше́дшесѧ восхва́лимъ: ꙗ҆́кѡ покаѧ́нїе на́мъ проповѣ́да,  и҆ и҆́рѡда ꙗ҆́вѣ ѡ҆бличи́въ дерзнове́ннѣ, въ главꙋ̀ свою̀  оу҆сѣ́ченъ бы́сть: и҆ ны́нѣ со а҆́гг҃лы живꙋ́щи, хрⷭ҇тꙋ̀  мо́литсѧ спасти́сѧ на́мъ. 
Сла́ва, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Свѣ́тлꙋю твою̀ па́мѧть дне́сь творѧ́ще, сп҃са и҆  гдⷭ҇а моли́ти прилѣ́жнѡ, тѧ̀ мо́лимъ, прⷣте́че, всѣ́мъ  да́ти согрѣше́нїй проще́нїе. 
И҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, и҆  помо́щницꙋ на́шꙋ, и҆ къ бг҃ꙋ премѣне́нїе, є҆́юже тлѝ  и҆зба́вихомсѧ, бцⷣꙋ вѣ́рнїи оу҆блажа́емъ. 
По в҃-й стїхоло́гїи сѣда́ленъ, гла́съ є҃. Поⷣ:  Собезнача́льное сло́во: 
И҆́же ѿ ложе́снъ прⷪ҇ро́ка ꙗ҆́вльшагосѧ на́мъ, и҆  ѿ непло́дове свѣти́льника вселе́ннѣй ꙗ҆́снѡ  произше́дша, въ пѣ́снехъ восхва́лимъ хрⷭ҇то́ва крⷭ҇ти́телѧ,  и҆ побѣдоно́сна страда́льца, предте́чꙋ і҆ѡа́нна: мо́литсѧ  бо гдⷭ҇еви, поми́ловатисѧ дꙋша́мъ на́шымъ. 
Сла́ва, гла́съ д҃. Подо́бенъ: Оу҆диви́сѧ і҆ѡ́сифъ: 
Ны́нѣ ꙗ҆ви́сѧ на́мъ сп҃совъ крⷭ҇ти́тель, и҆  весели́тъ разꙋ́мнѣ помышлє́нїѧ вѣ́рныхъ, пꙋсты́ни  красота̀, и҆ проро́кѡвъ печа́ть: тѣ́мже хрⷭ҇то́въ показа́сѧ  прⷣте́ча, и҆ свидѣ́тель нело́женъ прише́ствїѧ тогѡ̀:  дꙋхо́вными оу҆̀бо пѣ́сньми согла́снѡ і҆ѡа́ннꙋ возопїе́мъ:  прⷪ҇ро́че, проповѣ́дниче и҆́стины, моли́сѧ спасти́сѧ на́мъ. 
И҆ ны́нѣ, бг҃оро́диченъ: 
Оу҆диви́шасѧ, чⷭ҇таѧ, всѝ а҆́гг҃лѡвъ ли́цы  та́инствꙋ твоегѡ̀ рожде́нїѧ стра́шномꙋ, ка́кѡ и҆́же всѧ̑  содержа́й (с. 543) ма́нїемъ є҆ди́нымъ, ѡ҆б̾ѧ̑тїи твои́ми,  ꙗ҆́кѡ чл҃вѣ́къ содержи́тсѧ, и҆ прїе́млетъ нача́ло  превѣ́чный, и҆ млеко́мъ пита́етсѧ всѧ́кое дыха́нїе пита́ѧй,  неизрече́нною бла́гостїю; и҆ тѧ̀ ꙗ҆́кѡ вои́стиннꙋ бж҃їю  мт҃рь хва́лѧще сла́вѧтъ. 
По полѷеле́и сѣда́ленъ, гла́съ и҃. Подо́бенъ:  Свирѣ́лей па́стырскихъ: 
Прⷣте́ча, вѣ́рнїи, крⷭ҇ти́тель, и҆ а҆́гг҃лъ  всѣ́хъ и҆зба́вителѧ, и҆́рѡда ѡ҆бличи́въ за беззако́нїе  и҆рѡдїа́дино, оу҆мира́етъ во главꙋ̀ оу҆сѣ́ченъ: ꙗ҆́кѡ да  и҆ сꙋ́щымъ во а҆́дѣ, со дерзнове́нїемъ благовѣсти́тъ,  ꙗ҆́кѡ бг҃ъ схо́дитъ та́мѡ плѣни́ти сме́рть. 
Два́жды. 
Сла́ва, и҆ ны́нѣ, бг҃оро́диченъ: 
Сло́во ѻ҆́ч҃ее на зе́млю сни́де, и҆ а҆́гг҃лъ  свѣ́телъ бцⷣѣ глаго́лаше: ра́дꙋйсѧ, бл҃гослове́ннаѧ,  ꙗ҆́же черто́гъ є҆ди́на сохра́ншаѧ, зача́тїе прїе́мши  превѣ́чнагѡ бг҃а и҆ гдⷭ҇а: да ѿ пре́лести ꙗ҆́кѡ бг҃ъ  спасе́тъ ро́дъ человѣ́ческїй. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе, матѳе́а,  зача́ло н҃з. 
По н҃-мъ ѱалмѣ̀ стїхи́ра, гла́съ ѕ҃: 
Плѧса̀ оу҆чени́ца вселꙋка́вагѡ дїа́вола, и҆ главꙋ̀  твою̀, прⷣте́че, мздꙋ̀ взѧ́тъ. ѽ пи́ра и҆спо́лнена  крове́й! лꙋ́чше бѣ̀ не клѧ́тисѧ, и҆́рѡде беззако́нне, лжѝ  внꙋ́че. а҆́ще ли же и҆ клѧ́лсѧ є҆сѝ, но не ѡ҆ добрѣ̀  клѧ́лсѧ: лꙋ́чше бѣ̀ солга́вшꙋ жи́знь полꙋчи́ти, не́же  и҆́стинствовавшꙋ главꙋ̀ прⷣте́чевꙋ оу҆сѣ́кнꙋти. но мы̀  крⷭ҇ти́телѧ, ꙗ҆́кѡ въ рожде́нныхъ жена́ми бо́льша,  досто́йнѡ чтꙋ́ще оу҆блажа́емъ. 
Канѡ́на два̀, пе́рвый со і҆рмосо́мъ на и҃. І҆ѡа́нна  мона́ха. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ѿ оу҆тро́бы непло́дныѧ ꙗ҆́вльшасѧ прⷪ҇ро́ка, въ  (с. 544) ложесна́хъ дѣви́ческихъ, во чре́вѣ носи́момꙋ  неизрече́ннѡ, свѧще́ннагѡ воспое́мъ прⷣте́чꙋ. 
Предѣ́лы є҆стества̀ превозше́дъ, пра́вды соблю́лъ  є҆сѝ зако́ны, беззако́нное смѣше́нїе ѡ҆блича́ѧ, не  оу҆боѧ́всѧ царе́ва сꙋровства̀. 
Зако́ннымъ млеко́мъ воспита́всѧ, законоположе́нїе  совокꙋпле́нїѧ зако́ннагѡ, ꙗ҆́кѡ зако́на печа́ть  запеча́тствꙋѧ, сопроти́вилсѧ є҆сѝ ме́рзскомꙋ  прелюбодѣѧ́нїю. 
Бг҃оро́диченъ: 
Чи́ни тѧ̀ а҆́гг҃лъ, и҆ человѣ̑къ, безневѣ́стнаѧ  мт҃и, восхвалѧ́ютъ непреста́ннѡ: зижди́телѧ бо си́хъ ꙗ҆́кѡ  млⷣнца на ѡ҆б̾ѧ́тїихъ твои́хъ носи́ла є҆сѝ. 
Дрꙋгі́й канѡ́нъ, на ѕ҃. Кѵ́ръ а҆ндре́а кри́тскагѡ. 
Гла́съ то́йже. Пѣ́снь а҃. І҆рмо́съ: 
И҆стрѧ́сшемꙋ въ мо́ри мꙋчи́тельство фараѡ́не, и҆  і҆и҃лѧ сꙋ́шею наста́вльшемꙋ пои́мъ хрⷭ҇тꙋ̀, ꙗ҆́кѡ  просла́висѧ во вѣ́ки. 
Пꙋсты́ни кра́сное ѻ҆вча̀, заха́рїинъ пло́дъ, и҆  є҆лїсаве́тино па́че наде́жди прозѧбе́нїе, предповелѣва́етъ  вѣ̑рнымъ торжествова́ти честнꙋ́ю є҆гѡ̀ па́мѧть. 
Ѽ рожде́нїѧ и҆спо́лнена кро́ве! ѽ пи́ра ме́рзска!  оу҆бі́йствомъ бо пїѧ́нство и҆́рѡдъ растворѝ: трапе́за же  є҆гѡ̀ скверноꙋбі́йства го́рькагѡ и҆спо́лнисѧ. 
Ѡ҆бличи́вшаго и҆́рѡда беззако́ннꙋюща, вѣ́рнїи, и҆  ѿсѣче́нїе главы̀ претерпѣ́вша, воспои́мъ крⷭ҇ти́телѧ,  ꙗ҆́кѡ за ре́вность бж҃їю оу҆мерщвле́на. 
Бг҃оро́диченъ: 
Неѡпи́саннаго бг҃а сло́ва, всего̀ все́льшасѧ въ тѧ̀,  родила̀ є҆сѝ, чⷭ҇таѧ бг҃ороди́тельнице, сꙋгꙋ́ба того̀,  ꙗ҆́кѡ є҆ди́на сꙋ́ща сн҃а, воплоще́нна и҆зъ тебє̀  неизрече́ннѡ. 
Катава́сїа: Крⷭ҇тъ начерта́въ мѡѷсе́й: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ (с. 545) оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Дре́внихъ ꙗ҆́кѡ хода́тай, и҆ но́выхъ, прⷣте́че,  є҆ѵⷢ҇льскихъ проповѣ́данїй, ты̀ предста́въ, смѣше́нїе  беззако́нное мꙋчи́тельское ѡ҆бличи́лъ є҆сѝ, сла́внꙋю  сме́рть ра́дꙋѧсѧ прїѧ́лъ є҆сѝ. 
Ѿ ма́тере беззако́нныѧ преднаꙋчена̀ ѻ҆трокови́ца,  ѡ҆б̾юродѣ́вшꙋ пїѧ́нствомъ, и҆́рѡдови речѐ: да́ждь на  блю́дѣ главꙋ̀ і҆ѡа́нновꙋ, ма́тери да пода́мъ да́ръ  возжелѣ́ненъ. 
Ѡ҆бличе́нїѧ не терпѧ̀ безстꙋ́дный мꙋчи́тель,  бг҃оно́снагѡ твоегѡ̀ ѧ҆зы́ка, сла́вне прⷣте́че,  ѻ҆трокови́цѣ предае́тъ, же́нскимъ плѧса́нїемъ, честнꙋ́ю  твою̀ страда́льнꙋю главꙋ̀, пресла́вне. 
Бг҃оро́диченъ: 
Всели́всѧ въ дв҃ꙋ тѣле́снѣ, гдⷭ҇и, ꙗ҆ви́лсѧ  є҆сѝ человѣ́кѡмъ, ꙗ҆́коже подоба́ше ви́дѣти тѧ̀: ю҆́же  и҆ показа́лъ є҆сѝ ꙗ҆́кѡ и҆́стиннꙋю бцⷣꙋ, и҆ вѣ̑рнымъ  по́мощь, є҆ди́не чл҃вѣколю́бче. 
И҆́нъ. І҆рмо́съ: 
Нѣ́сть ст҃ъ, ꙗ҆́кѡ гдⷭ҇ь, и҆ нѣ́сть пра́веденъ,  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Бо́лїй не воста̀ въ рожде́нныхъ жена́ми і҆ѡа́нна,  взыва́ше хрⷭ҇то́съ и҆́стина: во оу҆тро́бѣ бо позна̀  созда́нїе созда́вшаго, проповѣ́даше ма́тернимъ гла́сомъ. 
Пе́рстомъ пе́рвѣе показа́въ а҆́гнца, и҆ ѧ҆зы́комъ  второ́е и҆́рѡда ѡ҆бличи́лъ є҆сѝ, главо́ю же тре́тїе  и҆сточа́еши чꙋдеса̀, ѿ зда́нна сосꙋ́да на́мъ. 
Рожде́нїе сла́вно, крⷭ҇ти́телю хрⷭ҇то́въ, и҆ житїѐ  твоѐ непоро́чно, и҆ пред̾изше́ствїе че́стно. и҆ показа́нїе  стра́нно, сме́рть честна̀, и҆ погребе́нїе сла́вно. 
Бг҃оро́диченъ: 
Бг҃ъ сы́й, са́мъ себѐ и҆стощи́лъ є҆сѝ  є҆диноро́дне, да спасе́ши ꙗ҆̀же созда́лъ є҆сѝ, и҆́хже  ра́ди вочл҃вѣ́чилсѧ є҆сѝ (с. 546) вопло́щсѧ ѿ дв҃ы, и҆  всѐ моѐ премѣни́въ є҆стество̀, приве́лъ є҆сѝ твоемꙋ̀  роди́телю. 
Катава́сїа: Же́злъ во ѻ҆́бразъ: 
Сѣда́ленъ, гла́съ и҃. Подо́бенъ: Премꙋ́дрости: 
Ѿ непло́дове просїѧ́въ сꙋдо́мъ бж҃їимъ, и҆ оу҆́зы  разрѣши́въ ѧ҆зы́ка ѻ҆́ч҃а, показа́лъ є҆сѝ со́лнце,  денни́цꙋ ѡ҆зарѧ́ющее, и҆ лю́демъ въ пꙋсты́ни зижди́телѧ  проповѣ́далъ є҆сѝ, а҆́гнца взе́млющаго мі́ра грѣхѝ.  тѣ́мже ре́вностїю царѧ̀ ѡ҆бличи́лъ є҆сѝ, въ пресла́внꙋю  главꙋ̀ твою̀ оу҆сѣ́ченъ бы́въ, приснопа́мѧтне, і҆ѡа́нне  всехва́льне, моли́сѧ хрⷭ҇тꙋ̀ бг҃ꙋ, согрѣше́нїй ѡ҆ставле́нїе  дарова́ти, пра́зднꙋющымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Не могі́й терпѣ́ти ѡ҆бличе́нїѧ де́рзости, и҆́же  зако́на томле́нїємъ пови́нный, ни де́рзость благоче́стїѧ,  и҆́же скве́рными сластьмѝ растлѣ́нный, свѧза́въ блюдѧ́ше,  невеще́ственнѡ гѡ́рнимъ пре́жде конца̀ ликѡ́мъ  совокꙋплѧ́емаго. 
Дꙋшевре́днымъ пїѧ́нствомъ, и҆ разжже́нїемъ блꙋ́днымъ  поболѣ́въ, ѿда́нъ ѻ҆каѧ́нный, ѻ҆трокови́цы плѧса́нїемъ  (с. 547) ножны́мъ свѧ́занъ, оу҆бі́йца прⷪ҇ро́ка быва́етъ.  зача́тъ бо пїѧ́нство блꙋда̀ ма́терь, и҆ лю́тое беззако́нїе  породѝ. 
Вои́стиннꙋ въ тебѣ̀ не солга̀ бжⷭ҇твенный гла́съ:  ты́ бо во прⷪ҇ро́цѣхъ бо́льшїй є҆сѝ, ꙗ҆́кѡ прⷪ҇ро́чествꙋ  сподо́билсѧ ѿ са́мыѧ оу҆тро́бы, въ несоверше́ннѣ  тѣлесѝ, и҆ прорече́ннаго тобо́ю бг҃а сло́ва и҆ ви́дѣвъ,  и҆ крⷭ҇ти́въ въ тѣлесѝ. 
Бг҃оро́диченъ: 
Ты̀ вѣ́рныхъ похвала̀ є҆сѝ, безневѣ́стнаѧ, ты̀  предста́тельница, ты̀, прибѣ́жище хрⷭ҇тїа́нъ, и҆ стѣна̀ и҆  приста́нище: къ сн҃ꙋ бо твоемꙋ̀ мольбы̑ но́сиши,  всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вїю  бцⷣꙋ чⷭ҇тꙋю тебѐ зна́ющыѧ. 
И҆́нъ. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Оу҆ѧсни́лъ є҆сѝ на́мъ хрⷭ҇то́во црⷭ҇тво,  показа́лъ є҆сѝ лю́демъ пꙋти̑ покаѧ́нїѧ, и҆ и҆́рѡда  ѡ҆бличи́лъ є҆сѝ беззако́ннꙋюща, вели́кїй проповѣ́дниче  і҆ѡа́нне мꙋ́дре. 
Не терпѧ̀, крⷭ҇ти́телю, и҆́рѡдъ ѡ҆бличе́нїѧ,  побѣди́сѧ гнѣ́вомъ и҆ за́вистїю и҆ го́рестїю: и҆  соблюда́ше вре́мѧ рожде́нїѧ, въ не́же оу҆сѣчѐ главꙋ̀  твою̀, проповѣ́дниче хрⷭ҇то́въ. 
Весели́сѧ, крⷭ҇ти́телю, да и҆гра́етъ дꙋ́хъ тво́й:  ѡ҆блича́еши бо и҆ та́мѡ безбо́жнаго и҆́рѡда, и҆ сꙋ́щымъ во  а҆́дѣ проповѣ́дꙋеши дꙋша́мъ, глаго́лѧ: спасе́нїе на́ше  прибли́жисѧ, 
Чꙋди́тсѧ землѧ̀ твоемꙋ̀ житїю̀, і҆ѡа́нне,  проповѣ́дꙋетъ не́бо непра́ведное твоѐ заколе́нїе, и҆  сказꙋ́етъ мно́жество добродѣ́телей твои́хъ цр҃ковь  воспѣва́ющи. 
Бг҃оро́диченъ: 
Роди́всѧ ѿ мт҃ре дв҃ы непоро́чныѧ, сохрани́лъ  є҆сѝ чи́стꙋ по ржⷭ҇твѣ̀, и҆́же въ моѐ сꙋщество̀ ве́сь  ѡ҆бле́ксѧ, грѣха̀ кромѣ̀. 
Катава́сїа: Оу҆слы́шахъ, гдⷭ҇и: (с. 548) 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Ма́терними наважде́ньми, цѣ́нꙋ плѧса́нїѧ  ѕлоде́мѡнскагѡ, сꙋро́выѧ льви́цы сꙋровѣ́йшее и҆сча́дїе  и҆спросѝ, ю҆́же и҆ ѕвѣ́рїе са́ми въ пꙋсты́ни почита́хꙋ,  главꙋ̀ прⷣте́чи и҆ проповѣ́дника. 
Ѽ твои́хъ неизрече́нныхъ и҆ непости́жныхъ сꙋде́бъ,  человѣколю́бче! ꙗ҆́кѡ во оу҆тро́бѣ є҆щѐ сꙋ́ща  ма́терни, дх҃а ст҃а́гѡ прїѧ́телище бы́вша, и҆ возра́стша  цѣломꙋ́дрїемъ и҆ чистото́ю, скверна́ваѧ и҆сплѧса̀  ѻ҆трокови́ца. 
Любе́знѡ и҆ и҆́скреннѡ и҆зво́ли беззако́нною  сопрѧже́нїе лю́бѧщемꙋ, къ рожде́ствєннымъ є҆гѡ̀ питїѧ́мъ,  и҆ проро́че присовокꙋпи́ти оу҆бі́йство, и҆ ча́шꙋ  и҆спо́лненꙋ ст҃ы́хъ и҆ прⷪ҇ро́ческихъ крове́й,  сластолю́бїемъ раствори́ти. 
Бг҃оро́диченъ: 
Мт҃рне дерзнове́нїе, є҆́же къ сн҃ꙋ твоемꙋ̀ и҆мꙋ́щи,  пречⷭ҇таѧ, сро́днагѡ промышле́нїѧ є҆́же ѡ҆ на́съ не  пре́зри, мо́лимсѧ: ꙗ҆́кѡ тебѐ и҆ є҆ди́нꙋ хрⷭ҇тїа́не ко  влⷣцѣ, ѡ҆чище́нїе ми́лостивно предлага́емъ. 
И҆́нъ. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Пꙋсты́нное ѻ҆вча̀, и҆ вселе́ннѣй стѧжа́нїе  прⷣте́ча, дне́сь гото́витъ дꙋхо́внꙋю трапе́зꙋ на́мъ. 
Сласте́й раба̀ и҆ зако́нѡвъ престꙋ́пника, ѡ҆бличи́лъ  є҆сѝ, і҆ѡа́нне, и҆́рѡда, и҆рѡдїа́ды го́рькаго рачи́телѧ. 
И҆рѡдїа́да плѧ́шетъ, і҆ѡа́ннъ вѧ́жетсѧ и҆  закала́етсѧ: ѽ пїѧ́нства и҆́рѡдова! ѽ несмы́сльства дꙋшѝ  є҆гѡ̀! 
Бг҃оро́диченъ: 
Ра́дꙋйсѧ, бжⷭ҇твеннаѧ горо̀, ѿ неѧ́же ка́мень  ѿсѣче́сѧ (с. 549) безъ рꙋ́къ пречⷭ҇таѧ, оу҆сыри́вшисѧ  бг҃ꙋ и҆ сло́вꙋ, всенепоро́чнаѧ, пло́тїю. 
Катава́сїа: Ѽ треблаже́нное дре́во: 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ѡ҆ за́повѣдехъ зако́на бѣ́дствꙋѧй, бл҃же́нне,  ѡ҆бличе́ньми наказꙋ́еши беззако́нновавшаго: не бы́лъ бо  є҆сѝ тро́сть вра́жїихъ вѣ́трѡвъ коле́блема дꙋнове́ньми. 
Кро́вїю закла́нїѧ глава̀ ка́плющи твоѧ̀, принесе́сѧ  блꙋ́днымъ по́двигомъ, вмѣ́стѡ мзды̀, и҆́рѡда ѡ҆блича́ющи и҆  по кончи́нѣ, ꙗ҆́кѡ є҆стество̀ смѣси́вша. 
Въ пꙋсты́нѧхъ ходѧ̀, власы̑ велбꙋ̑жи покрыва́емь, во  ѻ҆́вѣхъ оу҆́бѡ ꙗ҆́кѡ свѣтосїѧ́ннѡ жи́лъ є҆сѝ ца́рски:  во ѻ҆́вѣхъ же ꙗ҆́кѡ ца́рскꙋ ѡ҆бносѧ̀ красотꙋ̀, надъ  страстьмѝ воцари́лсѧ є҆сѝ. 
Бг҃оро́диченъ: 
Да и҆зба́вимсѧ ѿ лю̑тъ прегрѣше́нїй, моли́твами  твои́ми, бг҃ороди́тельнице чⷭ҇таѧ, и҆ да оу҆лꙋчи́мъ,  прест҃а́ѧ, бжⷭ҇твенное сїѧ́нїе, и҆зъ тебє̀ неизрече́ннѡ  воплоще́ннагѡ сн҃а бж҃їѧ. 
И҆́нъ. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ чл҃вѣколю́бецъ, и҆ оу҆пра́ви живо́тъ  мо́й, молю́сѧ. 
Оу҆сѣче́нїе честны́ѧ и҆ всехва́льныѧ твоеѧ̀  главы̀, прⷣте́че хрⷭ҇то́въ, почита́юще, сла́вимъ твою̀  приснохва́льнꙋю и҆ всемі́рнꙋю па́мѧть, пребл҃же́нне. 
Ѽ скве́рнагѡ гоще́нїѧ! ѽ го́рькагѡ рожде́нїѧ! ѽ  пїѧ́нства скве́рнагѡ, и҆́рѡда беззако́ннагѡ! содержи́мь  бы́сть къ беззако́нїю, и҆ ѡ҆блича́емь прⷪ҇ро́ка оу҆би́ти  поꙋчава́етсѧ. 
Плѧса́вши но́воѧ є҆гѵ́птѧнынѧ посредѝ пи́ра  скве́рненѡ, (с. 550) главꙋ̀ и҆спросѝ, сеѧ̀ ѡ҆бличи́вшꙋю  роди́тельницꙋ, и҆ и҆́рѡдовꙋ нало́жницꙋ. 
Бг҃оро́диченъ: 
И҆́же ны́нѣ сн҃ъ дв҃ы, пе́рвѣе сн҃ъ ѻ҆ч҃ь  показа́сѧ, не и҆́нъ разꙋмѣва́емь, ѿ ви́димагѡ, а҆́ще и҆  пребы́сть є҆ди́нъ во ѻ҆бою̀ соверше́нъ. 
Катава́сїа: Во́днагѡ ѕвѣ́рѧ во оу҆тро́бѣ: 
Конда́къ, гла́съ є҃: 
Прⷣте́чево сла́вное оу҆сѣкнове́нїе, смотре́нїе  бы́сть нѣ́кое бжⷭ҇твенное: да и҆ сꙋ́щымъ во а҆́дѣ сп҃сово  проповѣ́сть прише́ствїе. да рыда́етъ оу҆́бѡ и҆рѡді́а,  беззако́нное оу҆бі́йство и҆спроси́вши: не зако́нъ бо бж҃їй,  ни живы́й вѣ́къ возлюбѝ, но притво́рный привре́менный. 
І҆́косъ: 
Рожде́нїе и҆́рѡдово всѣ̑мъ ꙗ҆ви́сѧ непреподо́бно,  є҆гда̀ посредѝ пита́ющихсѧ глава̀ постѧ́щагѡсѧ  предложи́сѧ, ꙗ҆́коже снѣ́дь: ра́дости совокꙋпи́сѧ печа́ль,  и҆ смѣ́хъ раствори́сѧ го́рькое рыда́нїе: ꙗ҆́кѡ главꙋ̀  крⷭ҇ти́телевꙋ на блю́дѣ носѧ̀, предъ всѣ́ми вни́де,  ꙗ҆́коже речѐ, ѻ҆трокови́ца. и҆ клѧ́твы ра́ди рыда́нїе  нападѐ на всѧ̑ возлежа́щыѧ тогда̀ съ царе́мъ. не бо̀  ѡ҆бвеселѝ ѻ҆́нѣхъ, нижѐ и҆́рѡда самаго̀. рече́ бо:  ѡ҆скорбѣ́ша печа́лїю не и҆́стинною, но притво́рною,  привре́менною. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Блꙋ́днымъ жела́нїемъ, лю́тымъ же пїѧ́нствомъ  воѡрꙋже́нъ, прирази́всѧ разсѣ́десѧ, къ воздержа́нїѧ столпꙋ̀  непрекло́нномꙋ, и҆ цѣломꙋ́дрїѧ ко гра́дꙋ неразрꙋши́момꙋ,  хрⷭ҇то́вꙋ крⷭ҇ти́телю, и҆́рѡдъ беззако́нный. 
Не оу҆жасе́сѧ, прⷣте́че, не оу҆стыдѣ́сѧ, не  ѡ҆слабѣ̀ наꙋче́ннаѧ дїа́воломъ, твою̀ приносѧ́щи честнꙋ́ю  главꙋ̀, (с. 551) безсты́днѡ на блю́дѣ, наважде́нїемъ  ма́тернимъ прельсти́вши оу҆́мъ. 
Ꙗ҆́кѡ свѣти́льникъ просїѧ́лъ є҆сѝ, предпосла́всѧ  же ꙗ҆́кѡ а҆́гг҃лъ, ꙗ҆́кѡ прⷪ҇ро́къ проповѣ́дꙋеши а҆́гнца  бж҃їѧ ꙗ҆́вльшагосѧ хрⷭ҇та̀, ꙗ҆́кѡ мꙋ́ченикъ мече́мъ во  главꙋ̀ оу҆сѣ́клсѧ є҆сѝ, предвозвѣща́ѧ того̀ и҆ сꙋ́щымъ  во а҆́дѣ мє́ртвымъ. 
Бг҃оро́диченъ: 
И҆зба́вльшесѧ ржⷭ҇тво́мъ твои́мъ, ѡ҆сꙋжде́нїѧ  дре́внѧгѡ паде́нїѧ, ꙗ҆вле́ннꙋю винꙋ̀ свобожде́нїѧ, тѧ̀,  мт҃и дв҃о, съ сн҃омъ твои́мъ, да́вшемꙋ и҆зба́вꙋ ѡ҆ на́съ  себѐ, при́снѡ сла́вимъ. 
И҆́нъ. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Зако́нъ бж҃їй проповѣ́дꙋѧ і҆ѡа́ннъ, ѕлочести́вагѡ  не оу҆боѧ́сѧ и҆́рѡда, беззако́ннꙋющаго оу҆цѣломꙋ́дрити:  ѻ҆́гнь бо бѣ̀ въ не́мъ грѣха̀ є҆гѡ̀. 
Ѽ главы̀ ꙗ҆́снѡ законополага́ющїѧ, и҆ ѿ землѝ  и҆́рѡдꙋ провозглаша́ющїѧ: не достои́тъ тебѣ̀ беззако́ннꙋющꙋ  багрѧни́цꙋ носи́ти, ꙗ҆́кѡ мꙋчи́тельскꙋю ѻ҆де́ждꙋ. 
Ѻ҆рꙋ̑жїи скве́рными беззако́нный и҆́рѡдъ  воѡрꙋжи́всѧ, съ клѧ́твою и҆сполнѧ́ше беззако́нїе, гоще́нїѧ  пїѧ́нство и҆мѣ́ѧ та́мѡ, сво́инствꙋющее томꙋ̀. 
Бг҃оро́диченъ: 
Безпло́тенъ сы́й, непрело́жнѡ воплоти́сѧ:  безлѣ́тенъ сы́й, во вре́мени позна́сѧ ѿ дв҃ы, всѣ́хъ  зижди́тель, несмѣ́снѡ пребы́въ ꙗ҆́коже бѣ̀, и҆ бы́въ  ꙗ҆́коже не бѣ̀. 
Катава́сїа: Безꙋ́мное велѣ́нїе: 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. (с. 552) 
Предтекі́й ржⷭ҇тво̀ твоѐ, и҆ бжⷭ҇твенное  страда́нїе, въ преиспо́днихъ мече́мъ быва́етъ прⷪ҇ро́къ и҆  вѣ́стникъ та́мошнѧгѡ прише́ствїѧ твоегѡ̀, ꙗ҆́кѡ гла́съ  сло́ва і҆ѡа́ннъ взыва́ѧ: ме́ртвїи животода́вца, слѣпі́и  свѣтода́вца, плѣне́ннїи и҆зба́вителѧ, хрⷭ҇та̀  превозноси́те во всѧ̑ вѣ́ки. 
Дв҃и́ческагѡ ржⷭ҇тва̀ предте́къ ѿ непло́дове,  ны́нѣ во́льнагѡ всѧ̑ созда́вшагѡ бы́сть распѧ́тїѧ  предше́ственникъ, оу҆сѣкнове́нїемъ, главны́мъ, сꙋ́щымъ во  а҆́дѣ зовы́й: ѻ҆́троцы, благослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Главѣ̀ твое́й ѿ тѣлесѐ ѿѧ́тѣ бы́вши,  прⷣте́че, твое́ю пло́тїю дꙋша̀ владѧ́щаѧ ѿ сеѧ̀  раздѣли́сѧ: но бж҃ество̀ ѿ пло́ти є҆мманꙋ́ила не  разлꙋчи́сѧ ѿсю́дꙋ, и҆ ко́сть не сокрꙋши́сѧ бг҃а и҆ влⷣки.  тѣ́мже превозно́симъ є҆го̀ во вѣ́ки всѧ̑. 
Бг҃оро́диченъ: 
Гдⷭ҇ороди́тельнице пречⷭ҇таѧ, дꙋшѝ моеѧ̀ ꙗ҆́звы и҆  гноє́нїѧ ми́лостивною мольбо́ю твое́ю, дв҃о, ѡ҆чи́сти, и҆  па́дша возста́ви. спаси́ мѧ, всенепоро́чнаѧ, блꙋ́днаго,  спасѝ: ты́ бо мѝ є҆сѝ предста́тельница и҆ застꙋпле́нїе,  є҆ди́на чⷭ҇таѧ и҆ бл҃гослове́ннаѧ во всѧ̑ вѣ́ки. 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте, и҆ превозноси́те во всѧ̑ вѣ́ки. 
Проповѣ́давый хрⷭ҇то́во прише́ствїе сꙋ́щымъ во  а҆́дѣ, вѣ́рою возвѣща́ѧ, болѣ̑зни рѣша́ѧй прихо́дитъ  гдⷭ҇ь сла́вы: є҆го́же превозно́симъ во всѧ̑ вѣ́ки. 
Въ темни́цѣ тѧ̀ затворѝ и҆́рѡдъ, і҆ѡа́нне,  втора́го и҆лїю̀, и҆ желѣ́зными оу҆́зы свѧза́въ оу҆бѝ,  покаѧ́нїѧ и҆ црⷭ҇твїѧ вѣ́рнаго свѧщеннопроповѣ́дника. 
Ѽ трапе́зы кро́ве и҆спо́лненныѧ! ѽ снѣ́дей (с.  553) оу҆бі́йствомъ растворе́нныхъ! ѽ пи́ра и҆спо́лнена  сꙋ́етства! ѽ безчеловѣ́чїѧ и҆ скверноꙋбі́йства и҆́рѡда  беззако́ннагѡ! 
Бг҃оро́диченъ: 
Горѣ̀ ве́сь, и҆ до́лѣ ве́сь, сло́ве, въ нѣ́дрѣхъ  ѻ҆́ч҃ихъ, и҆ мт҃ре твоеѧ̀, ве́сь бг҃ъ, и҆ ве́сь  є҆стество́мъ чл҃вѣ́къ, є҆ди́нъ ѵ҆поста́сїю, и҆ сꙋгꙋ́бъ  є҆стество́мъ є҆сѝ, ми́лостиве. 
Катава́сїа: Бл҃гослови́те ѻ҆́троцы: 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Оу҆страши́сѧ по́лкъ лꙋка́вый, и҆ сегѡ̀ предста́тель  дїа́волъ, бг҃осло́внагѡ твоегѡ̀, прⷪ҇ро́че, ѧ҆зы́ка, хрⷭ҇та̀  проповѣ́давшагѡ, и҆ ѻ҆трокови́цею скве́рною, и҆́рѡда  повинꙋ̀ главꙋ̀ оу҆сѣщѝ твою̀: но мы́ тѧ крⷭ҇ти́телѧ  велича́емъ. 
Оу҆до́ль оу҆́бѡ є҆стества̀ смире́на возвы́сисѧ,  и҆ хо́лмъ смири́сѧ сме́ртныѧ горды́ни: гла́съ бо вопїю́щагѡ  воззва̀ въ пꙋсты́нѧхъ свѣ́та, во а҆́довыхъ жили́щахъ,  врата̀ возьми́тесѧ: цр҃ь бо всѣ́хъ вни́детъ. 
Трепе́щꙋтъ стра̑сти человѣ́чєскїѧ, и҆ стра́хомъ  ѿбѣга́ютъ де́мѡни, ѡ҆сѣне́нїемъ ѿ бг҃а тебѣ̀ да́нныѧ  благода́ти. но ѿ ѻ҆бои́хъ и҆скꙋше́нїй ста́до твоѐ  и҆зба́ви, гдⷭ҇нь прⷣте́че, вѣ́рою тѧ̀ при́снѡ велича́ющее. 
Бг҃оро́диченъ: 
Напрѧзѝ, и҆ оу҆спѣва́й, и҆ црⷭ҇твꙋй, сн҃е  бг҃ома́тере, і҆сма́ильтєскїѧ лю́ди покарѧ́ѧ борю́щыѧ на́съ,  правосла́вномꙋ во́инствꙋ побѣ̑ды да́рꙋѧ на ва́рвары врагѝ,  мольба́ми ро́ждшїѧ тѧ̀, сло́ве бж҃їй. 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, рождество̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. (с. 554) 
Па́ки є҆заве́ль ликꙋ́етъ на и҆лїю̀, па́ки  є҆гѵ́птѧнынѧ і҆ѡ́сифа и҆́щетъ, прⷪ҇ро́ка же и҆ крⷭ҇ти́телѧ  сп҃сова, ны́нѣ ꙗ҆́вльшаѧсѧ и҆рѡдїа́да скверна́ваѧ. 
Во главꙋ̀ оу҆сѣ́ченъ бы́въ, і҆ѡа́нне, ѿ и҆́рѡда,  сꙋ́щымъ во а҆́дѣ дꙋша́мъ посла́лсѧ є҆сѝ, проповѣ́дати  грѧдꙋ́щаго, и҆ тѣ́хъ спастѝ всѣ́хъ, пре́жде сконча́вшихсѧ  вѣ́рныхъ ѿ а҆да́ма. 
Свѣти́льникъ свѣ́та, и҆ гла́съ сло́ва сы́й,  проповѣ́дникъ а҆́гнца бж҃їѧ, пꙋсты́нное ѻ҆вча̀, і҆ѡа́нне  честны́й мꙋ́чениче гдⷭ҇ень, молѝ спасти́сѧ пою́щымъ тѧ̀. 
Бг҃оро́диченъ: 
Є҆ди́на въ жена́хъ по ржⷭ҇твѣ̀ ꙗ҆ви́ласѧ є҆сѝ  дв҃а, є҆ди́на въ жена́хъ ты̀, бг҃ороди́тельнице,  показа́ласѧ є҆сѝ: є҆ди́на разрѣши́ла є҆сѝ ѿ  болѣ́зни є҆́ѵꙋ, и҆ перворо́днꙋю и҆зсꙋши́ла є҆сѝ клѧ́твꙋ. 
Катава́сїа: Та́инъ є҆сѝ, бцⷣе, ра́й: 
Свѣти́ленъ. Подо́бенъ: Оу҆ченикѡ́мъ зрѧ́щымъ: 
Во прⷪ҇ро́цѣхъ бо́льша позна́на, и҆ а҆пⷭ҇лъ  пред̾избра́нна бы́вша, пѣ́сньми похва́льными вѣнча́емъ  прⷣте́чꙋ бл҃года́ти: во главꙋ́ бо оу҆сѣ́ченъ бы́сть,  зако́на ра́ди гдⷭ҇нѧ. 
Сла́ва: 
Скве́рный и҆́рѡдъ, чистоты̀ сади́телю, тебѣ̀,  крⷭ҇ти́телю сп҃совъ, главꙋ̀ оу҆сѣчѐ льсти́внѣ,  ѡ҆бличе́нїй же твоегѡ̀ ѧ҆зы́ка посѣщѝ ника́коже возмо́же. 
И҆ ны́нѣ, бг҃оро́диченъ: 
Ꙗ҆́же клѧ́твꙋ мїрскꙋ́ю бжⷭ҇твеннымъ ржⷭ҇тво́мъ  твои́мъ, чⷭ҇таѧ, потре́бльши, ста́до тебѣ̀ молѧ́щеесѧ  вѣ́рнѡ, ѿ всѧ́кихъ бѣ́дъ и҆зба́ви моли́твами твои́ми,  ѻ҆трокови́це. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ свѧще́ннꙋю главꙋ̀, ꙳ и҆  а҆́гг҃лѡмъ говѣ́йнꙋю, ꙳ нечи́стаѧ блꙋдни́ца ноша́ше  ѻ҆трокови́ца, ꙳ ѡ҆бличи́вшꙋю дѣѧ́нїе беззако́нно, ꙳  прелюбодѣ́йцѣ ма́тери (с. 555) принесѐ. ꙳ ѽ  неизрече́ннагѡ твоегѡ̀ терпѣ́нїѧ, чл҃вѣколю́бче! ꙳ и҆́мже,  хрⷭ҇тѐ, спасѝ дꙋ́шы на́шѧ, ꙳ ꙗ҆́кѡ є҆ди́нъ  бл҃гоꙋтро́бенъ. 
Два́жды. 
Ѽ и҆́рѡдова ѡ҆камене́нїѧ! ꙳ ѡ҆безче́стивый бг҃а ꙳  зако́нными престꙋпле́ньми, ꙳ клѧ́твы соблюде́нїемъ ле́стнѣ  лицемѣ́рствꙋетъ, ꙳ и҆ къ прелюбодѣѧ́нїю оу҆бі́йство  прилага́етъ, ꙳ сѣ́товати творѧ́йсѧ. ꙳ ѽ неизглаго́ланнагѡ  твоегѡ̀ милосе́рдїѧ, влⷣко! ꙳ и҆́мже, хрⷭ҇тѐ, спасѝ дꙋ́шы  на́шѧ, ꙳ ꙗ҆́кѡ є҆ди́нъ бл҃гоꙋтро́бенъ. 
Ѽ па́че оу҆ма̀ оу҆дивле́нїѧ! ꙳ прⷪ҇ро́кѡвъ  печа́ть, ꙳ земны́й а҆́гг҃лъ, ꙳ блꙋ́дномꙋ плѧса́нїю  показꙋ́етсѧ цѣна̀, ꙳ бг҃осло́вный ѧ҆зы́къ, ꙳  предпосыла́етсѧ и҆ сꙋ́щымъ во а҆́дѣ хрⷭ҇то́въ  провозвѣ́стникъ. ꙳ ѽ неска́заннагѡ твоегѡ̀ промышле́нїѧ,  влⷣко! ꙳ и҆́мже, хрⷭ҇тѐ, спасѝ дꙋ́шы на́шѧ, ꙳ ꙗ҆́кѡ  є҆ди́нъ благоꙋтро́бенъ. 
Сла́ва, гла́съ ѕ҃: 
Па́ки и҆рѡді́а бѣ́ситсѧ, па́ки смꙋща́етсѧ. ѽ  плѧса́нїѧ льсти́вна, и҆ пи́ра съ ле́стїю! крⷭ҇ти́тель  оу҆сѣка́шесѧ, и҆ и҆́рѡдъ смꙋща́шесѧ. моли́твами, гдⷭ҇и,  твоегѡ̀ прⷣте́чи, ми́ръ пода́ждь дꙋша́мъ на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Славосло́вїе вели́кое. По трист҃о́мъ, тропа́рь  прⷣте́чи. Сла́ва, и҆ ны́нѣ: Всѧ̑ па́че смы́сла.  Є҆ктєнїѝ, и҆ ѿпꙋ́стъ. И҆ дае́тсѧ ст҃ы́й є҆ле́й  бра́тїи ѿ канди́ла ст҃а́гѡ прⷣте́чи. И҆ ча́съ а҃. На а҃- мъ часѣ̀, тропа́рь и҆ конда́къ прⷣте́чи. И҆ коне́чный  ѿпꙋ́стъ. 
На лїтꙋргі́и, бл҃жє́нна ѿ канѡ́на а҃-гѡ, пѣ́снь  г҃-ѧ, на д҃: и҆ в҃-гѡ ѕ҃-ѧ, на д҃. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й, внегда̀  моли́тимисѧ къ тебѣ̀: А҆пⷭ҇лъ дѣѧ́нїй, зача́ло л҃г.  А҆ллилꙋ́їа, гла́съ д҃ Пра́ведникъ ꙗ҆́кѡ фі́нїѯъ  процвѣте́тъ: Сті́хъ: Насажде́ни въ домꙋ̀ гдⷭ҇ни, во  дво́рѣхъ до́мꙋ бг҃а на́шегѡ процвѣтꙋ́тъ. Є҆ѵⷢ҇лїе  ма́рка, зача́ло к҃д. Прича́стенъ: Въ па́мѧть вѣ́чнꙋю  бꙋ́детъ првⷣникъ: (с. 556) 
На трапе́зѣ оу҆тѣше́нїе бра́тїи, кромѣ̀ сы́ра и҆  ꙗ҆и́цъ и҆ ры́бы: ꙗ҆ди́мъ же два́жды дне́мъ, а҆́ще среда̀,  и҆лѝ пѧто́къ. 
[Зрѝ] Вѣ́домо же бꙋ́ди, ꙗ҆́кѡ а҆́ще слꙋчи́тсѧ  пра́здникъ се́й въ недѣ́лю, предварѧ́етъ всѧ̑ слꙋ́жба  воскрⷭ҇на на вече́рни и҆ на оу҆́трени, и҆ на лїтꙋргі́и. 
Зрѝ по́стнагѡ сегѡ̀ оу҆ста́ва на оу҆сѣкнове́нїе  честны́ѧ главы̀ прⷣте́чевы, дре́вними ст҃ы́ми ѻ҆тцы̀ въ  сі́й де́нь завѣща́ннагѡ. 
Сꙋ́ть оу҆́бѡ нѣ́цыи предаю́тъ, ка́чествꙋ бы́ти  тогда̀ снѣ́дей, а не постꙋ̀: ѡ҆ то́мъ бо не возмого́хомъ  ничто́же ѡ҆брѣстѝ напи́сано въ разли́чныхъ тѵ́пїцѣхъ, но  па́че досто́итъ въ то́й де́нь всѧ́кѡ воздержа́тисѧ посто́мъ,  пострада́вшагѡ ра́ди за и҆́стинꙋ прⷪ҇ро́ка, и҆  проповѣ́давшагѡ во а҆́дѣ гдⷭ҇а: разрѣше́нїю же бы́ти  то́чїю на древѧ́ное ма́сло, и҆ прѡ́чаѧ ѿ разли́чныхъ  ѻ҆во́щнагѡ плода̀, и҆ по мѣ́рѣ є҆ди́ной ча́шицѣ вїна̀  въ сла́вꙋ бж҃їю, трꙋда̀ ра́ди бдѣ́ннагѡ. Всѧ́кѡ бо  досто́итъ на́мъ въ то́й де́нь сѣ́тованїемъ оу҆ны́лымъ  бы́ти, а҆ не чревоꙋгожде́нїе и҆мѣ́ти воздержа́тельнагѡ  ра́ди житїѧ̀ ст҃а́гѡ, и҆ скверноꙋбі́йственнагѡ  кровопроли́тїѧ є҆гѡ̀ ѿ и҆́рѡда: поне́же оу҆сѣ́чена  бы́сть глава̀ прⷣте́чева на пирꙋ̀ плѧса́нїемъ блꙋ́дныѧ  плѧса́вицы, и҆ чревоꙋго́дїемъ, и҆ разли́чныхъ живо́тныхъ  закла́нїемъ и҆ кровопроли́тїемъ. На́мъ же ни є҆ди́нагѡ ѿ  таковы́хъ живо́тныхъ, и҆зъ ни́хже кро́вь и҆злива́етсѧ, но  нижѐ ры́бъ (кро́вь бо и҆мѣ́ютъ, а҆́ще и҆ въ водѣ̀  жи́тельствꙋютъ, и҆ ѿ тва́рей живо́тныхъ сꙋ́ть) подоба́етъ  вкꙋша́ти: да не соѻ́бщницы ꙗ҆ви́мсѧ и҆́рѡдовꙋ  чревоꙋго́дїю. Ка́кѡ бо крⷭ҇ти́телево честно́е  оу҆сѣкнове́нїе почти́ти восхо́щемъ; мѧ́со ли хо́щемъ  ꙗ҆́сти, и҆лѝ ѿ и҆́ныхъ разли́чныхъ бра́шенъ  многоцѣ́нныхъ; а҆ ѻ҆́нъ живѧ́ше въ пꙋсты́ни безво́днѣй,  и҆ безтра́внѣй, ни хлѣ́ба ꙗ҆дѧ́ше, ни трапе́зы и҆мѧ́ше.  Вїно́ ли пїе́мъ, а҆ ѻ҆́нъ никогда́же пїѧ́ше вїна̀, ни  и҆на́гѡ питїѧ̀ мїрска́гѡ: ни въ хра́мѣхъ живѧ́ше, но подъ  ка́менемъ вкопа́всѧ живѧ́ше. Сто́лъ, и҆ трапе́за, и҆ ѻ҆́дръ  є҆мꙋ̀ бѧ́ше землѧ̀, ра́звѣ ра́ди нꙋ́жды є҆сте́ственныѧ,  є҆ди́ною (с. 557) дне́мъ вкꙋша́ше а҆крі́ды и҆ ме́дъ ди́вїй:  ча́ша же є҆мꙋ̀ приго́рщи бѧ́ше, а҆ питїѐ и҆зъ ка́мене  текꙋ́щаѧ вода̀. Тѣ́мже, бра́тїе, оу҆се́рднѡ почти́мъ де́нь  се́й, моли́твою и҆ посто́мъ въ цѣломꙋ́дрїи, ѿбѣжи́мъ  пїѧ́нственнагѡ сегѡ̀ ѕла́гѡ нра́ва: а҆́ще бо кто̀  невѣ́рствїемъ ѡ҆держи́мь бꙋ́детъ, и҆ оу҆зако́неннагѡ сегѡ̀  многоразсꙋди́тельнагѡ повелѣ́нїѧ не сохрани́тъ, таковы́й  ѕлѣ̀ па̑гꙋбныѧ напа̑сти постра́ждетъ. Пра́вѡ содержа́щихъ  же по́двигъ се́й, гдⷭ҇и, благословѝ, и҆ оу҆пра́ви  моли́твами ст҃а́гѡ прⷣте́чи. 


(с. 557) 
Мѣ́сѧца тогѡ́же въ л҃-й де́нь. 
И҆̀же во ст҃ы́хъ ѻ҆тє́цъ на́шихъ патрїа́рхѡвъ  кѡнстанті́нѧ гра́да, а҆леѯа́ндра, і҆ѡа́нна и҆ па́ѵла  но́вагѡ: 
И҆ пренесе́нїе моще́й ст҃а́гѡ благовѣ́рнагѡ вели́кагѡ  кнѧ́зѧ а҆леѯа́ндра не́вскагѡ и҆зъ влади́мїра въ  ца́рствꙋющїй гра́дъ ст҃а́гѡ петра̀: 
И҆ преставле́нїе прпⷣбнагѡ а҆леѯа́ндра  сви́рскагѡ. 
Слꙋ̑жбы и҆́хъ пи́саны по се́й слꙋ́жбѣ. 
И҆ ст҃а́гѡ бл҃говѣ́рнагѡ вели́кагѡ кнѧ́зѧ данїи́ла  моско́вскагѡ. 
Слꙋ́жба є҆гѡ̀ пи́сана ма́рта, д҃ де́нь. 
На Гдⷭ҇и, воззва́хъ, стїхи̑ры прⷣте́чи, г҃. и҆  ст҃ы́хъ, г҃. 
Стїхи̑ры прⷣте́чи, гла́съ д҃. Поⷣ: Зва́нный  свы́ше: 
И҆́же ве́тхагѡ и҆ но́вагѡ бжⷭ҇твенный хода́тай, ꙳  прⷪ҇ро́къ и҆ прⷣте́ча, ꙳ а҆́гг҃лъ во пло́ти, ꙳ беззако́нїѧ  ѡ҆бличи́тель: ꙳ непло́дныѧ прозѧбе́нїе оу҆тро́бы, ꙳  оу҆ста̀ ѻ҆гнедохновє́ннаѧ, ꙳ и҆́рѡда ѡ҆бличи́лъ є҆сѝ,  беззакѡ́ннаѧ дѣ́юща. ꙳ и҆́же не терпѧ̀ ѡ҆бличе́нїѧ, ꙳  ѿсѣщѝ главꙋ̀ твою̀ повелѣва́етъ: ꙳ и҆ принесе́сѧ  ꙗ҆́коже снѣ́дь воздержа́нїѧ, ꙳ бжⷭ҇твенное наслажде́нїе на  блю́дѣ, ꙳ мно́жае ѡ҆блича́ѧ прелюбы̀ дѣ́ющаго. 
Ѿ беззако́нныѧ ма́тере нава́ждена, ꙳ дщѝ (с. 558)  беззако́ннаѧ, ꙳ твою̀ пресла́внꙋю, и҆ а҆́гг҃лѡмъ говѣ́йнꙋю  про́ситъ главꙋ̀, ꙳ ѡ҆бличе́нїѧ бо сеѧ̀ не терпѧ́ше. ꙳  тѣ́мже на блю́дѣ сїю̀ прине́сши, ꙳ и҆ нога́ми вкꙋ́пѣ  и҆гра́ющи, ꙳ ꙗ҆дꙋ́щихъ весе́лїе въ пла́чь ѡ҆братѝ. ꙳ но  мно́жае ѡ҆блича́еши ꙳ блꙋ́днꙋю ме́рзость, блаже́нне: ꙳  хрⷭ҇та̀ молѝ, ꙳ спасти́сѧ дꙋша́мъ на́шымъ. 
Ѡ҆б̾юро́денъ пїѧ́нствомъ и҆́рѡдъ, ꙳ любодѣѧ́нїемъ  оу҆крада́етсѧ, ꙳ плѧса́нными гла́сы, ꙳ и҆ къ клѧ́твѣ не  пра́веднѣй ꙳ содѣва́етъ оу҆бі́йство твоѐ, ꙳ пра́ведна  проро́ка сла́вне. ꙳ но твоѧ̀ сме́рть, пре́жде оу҆ме́ршымъ ꙳  ꙗ҆́вѣ безсме́ртїе возвѣстѝ: ꙳ и҆́бо бы́сть и҆ сꙋ́щымъ во  а҆́дѣ проповѣ́дникъ и҆ предвѣ́стникъ, ꙳ прише́ствїе  спаси́тельное провозвѣща́ѧ ꙳ хрⷭ҇та̀ бг҃а на́шегѡ. ꙳  є҆го́же молѝ, ꙳ спастѝ и҆ просвѣти́ти дꙋ́шы на́шѧ. 
И҆́ны стїхи̑ры ст҃ы́хъ, гла́съ а҃. Подо́бенъ:  Всехва́льнїи мꙋ́чєницы: 
Всебл҃же́нне а҆леѯа́ндре, ꙳ па́стырь цр҃кве бы́лъ  є҆сѝ, ꙳ правосла́вїѧ побо́рникъ, ꙳ а҆́рїевꙋ є҆́ресь  низложи́въ мꙋ́дрѣ, ꙳. моли́твами твои́ми, премꙋ́дре, и҆  сегѡ̀ дꙋ́шꙋ ѿме́тнꙋти ѕлѣ̀, ꙳ помоли́лсѧ є҆сѝ, ꙳ въ  ме́рзскихъ мѣ́стѣхъ, сла́вне. ꙳ сегѡ̀ ра́ди согла́снѡ тѧ̀  почита́емъ. 
І҆ѡа́нне че́стне, ꙳ пло́ти тлѣ́нїе возненави́дѣлъ  є҆сѝ, ꙳ воздержа́нїемъ и҆ вѣ́рою, ꙳ бдѣ́нїемъ же и҆  и҆сповѣ́данїемъ, ꙳ а҆́гг҃лъ земны́й ѡ҆брѣ́лсѧ є҆сѝ, ꙳ и҆  нбⷭ҇ный человѣ́къ. ꙳ хрⷭ҇та̀ молѝ, ꙳ дарова́ти дꙋша́мъ  на́шымъ ꙳ ве́лїю ми́лость. 
Па́ѵла бжⷭ҇твєннымъ оу҆че́нїємъ, ꙳ мꙋ́дре,  вои́стиннꙋ повинꙋ́лсѧ є҆сѝ, ꙳ и҆ ꙗ҆́кѡ на тре́тїе  восте́клъ є҆сѝ не́бо, сла́вне, ꙳ добродѣ́телей на  высотꙋ̀, ꙳ и҆ оу҆слы́шалъ є҆сѝ глаго́лы неизречє́нны ꙳  и҆ бжⷭ҇твєнны дх҃а, ꙳ па́ѵле бл҃же́нне, ꙳ правосла́вныхъ  степе́нь недви́жима. ꙳ сп҃са на́мъ моли́твами твои́ми  ми́лостива сотворѝ. 
Сла́ва, гла́съ ѕ҃: 
Па́ки и҆рѡді́а бѣ́ситсѧ, па́ки смꙋща́етсѧ. ѽ  плѧса́нїѧ (с. 559) льсти́вна, и҆ пи́ра съ ле́стїю!  крⷭ҇ти́тель оу҆сѣка́шесѧ, и҆ и҆́рѡдъ смꙋща́шесѧ.  моли́твами, гдⷭ҇и, твоегѡ̀ прⷣте́чи, ми́ръ пода́ждь дꙋша́мъ  на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
Ви́дѧщи тѧ̀ распина́ема, хрⷭ҇тѐ, ꙳ тебѐ ро́ждшаѧ,  ꙳ вопїѧ́ше: ꙳ что̀ стра́нное є҆́же ви́жꙋ та́инство, сн҃е  мо́й; ꙳ ка́кѡ на дре́вѣ оу҆мира́еши пло́тїю повѣ́шенъ, ꙳  жи́зни пода́телю; 
На стїхо́внѣ стїхи̑ры ѻ҆ктѡ́иха. Сла́ва, гла́съ  д҃: 
Рожде́нїе неподо́бно, и҆ пи́ръ безстꙋ́днѣйшїй  и҆́рѡдъ соверши́лъ є҆́сть. любодѣ́йствомъ бо же́нскимъ  оу҆слажда́емь, и҆ нечести́вымъ женонеи́стовствомъ  подстрѣка́емь, ѿсѣчѐ главꙋ̀ прⷣте́чевꙋ: но не  ѿсѣчѐ ѧ҆зы́ка проро́ческа, ѡ҆блича́ющагѡ безꙋ́мїе  є҆гѡ̀. пролїѧ̀ кро́вь непови́ннꙋ, покры́ти хотѧ̀ грѣ́хъ  беззако́ненъ: но ни ѡ҆ се́мъ скры̀ гла́са, вопїю́щагѡ  всѣ̑мъ покаѧ́нїе. ѻ҆́нъ оу҆́бѡ свеселѧ́шесѧ  оу҆бі́йствомъ: мы́ же спра́зднꙋемъ любо́вїю, крⷭ҇ти́телѧ  і҆ѡа́нна блаже́нное заколе́нїе. предвари́ бо во а҆́дѣ  жи́знь, проповѣ́дати сꙋ́щымъ во тмѣ̀ и҆ сѣ́ни сме́ртнѣй  сѣдѧ́щымъ, свы́ше восто́къ хрⷭ҇та̀ бг҃а на́шего, є҆ди́наго  многоми́лостиваго. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀, ꙳ на дре́вѣ ꙗ҆́кѡ ви́дѣ,  ꙳ а҆́гнца ро́ждшаѧ рыда́ше, ꙳ и҆ мт҃рски тѝ вѣща́ше: ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ ꙳  повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆  но́зѣ твоѝ, сло́ве, ꙳ пригвозди́шасѧ ѿ беззако́нныхъ, ꙳  и҆ кро́вь твою̀ и҆злїѧ́лъ є҆сѝ, влⷣко; 
Тропа́рь, гла́съ в҃: 
Па́мѧть пра́веднагѡ съ похвала́ми, тебѣ́ же  довлѣ́етъ свидѣ́тельство гдⷭ҇не, прⷣте́че, показа́лбосѧ  є҆сѝ вои́стиннꙋ и҆ прⷪ҇ро́кѡвъ честнѣ́йшїй, ꙗ҆́кѡ и҆ въ  стрꙋѧ́хъ крести́ти сподо́билсѧ є҆сѝ проповѣ́даннаго.  тѣ́мже за и҆́стинꙋ (с. 560) пострада́въ ра́дꙋѧсѧ,  благовѣсти́лъ є҆сѝ и҆ сꙋ́щымъ во а҆́дѣ бг҃а  ꙗ҆́вльшагосѧ пло́тїю, взе́млющаго грѣ́хъ мі́ра, и҆  подаю́щаго на́мъ ве́лїю ми́лость. 
Сла́ва, ст҃ы́хъ, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
На оу҆́трени, канѡ́на ѻ҆ктѡ́иха є҆ди́нъ, и҆  прⷣте́чи на д҃, вчера́шнїй, и҆ ст҃ы́хъ на д҃. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Трисвѣ́тлаѧ ѻ҆тє́цъ дне́сь возсїѧ̀ зарѧ̀,  всесла́внаѧ па́мѧть, є҆ѧ́же вѣ́рнѡ наслади́вшесѧ ликꙋ́емъ. 
Разори́лъ є҆сѝ, ст҃и́телю, є҆ретїкѡ́въ  оу҆тверждє́нїѧ, бл҃гочести́вымъ дерзнове́нїемъ,  проповѣ́давъ трⷪ҇цꙋ, а҆леѯа́ндре. 
Тро́сть тво́й ѧ҆зы́къ, бг҃опи́саннѡ соверши́въ, дх҃а  бл҃года́ть, ѻ҆́ч҃е і҆ѡа́нне, вѣ́рꙋ оу҆ѧснѝ. 
Па́ѵла чꙋ́днагѡ причасти́всѧ зва́нїю, блаже́нне,  ѻ҆́нагѡ ꙗ҆ви́лсѧ є҆сѝ ѻ҆́бразъ добродѣ́телей  неизмѣ́ненъ. 
Бг҃оро́диченъ: 
Пое́мъ гдⷭ҇еви, и҆зъ дв҃ы благоизво́лившемꙋ  воплоти́тисѧ безъ сѣ́мене, за на́ше спасе́нїе и҆  и҆збавле́нїе. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
И҆зрѧ́днѡ оу҆па́слъ є҆сѝ влⷣки твоегѡ̀ ста́до:  тѣ́мже ꙗ҆́кѡ ст҃и́телѧ вѣ́чнѡ тѧ̀ сла́витъ,  а҆леѯа́ндре. 
Во́ды спаси́тєльныѧ ѧ҆зы́комъ твои́мъ и҆сточи́лъ  є҆сѝ, благоче́стна оу҆чє́нїѧ ста́дꙋ, і҆ѡа́нне блаже́нне.  (с. 561) 
Па́ѵле всеблаже́нне, и҆збра́нїѧ хрⷭ҇то́ва бы́лъ  є҆сѝ сосꙋ́дъ свѣ́телъ, зва́нїемъ же и҆ житїе́мъ ꙗ҆́вѣ  подо́бїе. 
Бг҃оро́диченъ: 
Тѧ̀ всѝ и҆́мамы прибѣ́жище и҆ стѣ́нꙋ на́шꙋ  хрⷭ҇тїа́не, тѧ̀ славосло́вимъ немо́лчнѡ, безневѣ́стнаѧ. 
Конда́къ ст҃ы́хъ, гла́съ и҃: 
Хрⷭ҇то́вою любо́вїю распала́еми сла́внїи, и҆  ꙗ҆ре́мъ є҆гѡ̀ прїе́мшїи крⷭ҇тъ честны́й, подража́тели  тогѡ̀ житїѧ̀ ꙗ҆ви́стесѧ, и҆ бжⷭ҇твенныѧ сла́вы є҆гѡ̀  прича́стницы бы́сте. а҆леѯа́ндре бг҃омꙋ́дре со і҆ѡа́нномъ  чꙋ́днымъ и҆ па́ѵломъ сла́внымъ. тѣ́мже прⷭ҇то́лꙋ є҆гѡ̀  предстоѧ́ще, прилѣ́жнѡ моли́тесѧ за дꙋ́шы на́шѧ. 
И҆ сѣда́ленъ прⷣте́чи. Сла́ва, ст҃ы́хъ, гла́съ д҃.  Поⷣ: Ско́рѡ предварѝ: 
Ѻ҆тцє́въ трисвѣ́тлаѧ свѣща̀ возсїѧ̀, вѣ́рныхъ  составлє́нїѧ просвѣща́ющаѧ при́снѡ, къ бжⷭ҇твенномꙋ  позна́нїю, разорѧ́ющи безбо́жныхъ нече́стїе всѐ,  оу҆че́нїемъ премꙋ́дрости посрамлѧ́юще вкꙋ́пѣ,  а҆леѯа́ндръ и҆ і҆ѡа́ннъ, съ ни́миже и҆ па́ѵелъ сла́вный. 
И҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
Дв҃о пренепоро́чнаѧ мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дш҃ꙋ, є҆гда̀ распина́ема ви́дѣла  є҆сѝ во́лею, сн҃а и҆ бг҃а твоего̀: є҆го́же  благослове́ннаѧ молѧ́щи не преста́й, проще́нїе прегрѣше́нїй  на́мъ дарова́ти. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. (с.  562) 
Во смра́днѣ мѣ́стѣ ѿве́рглъ є҆сѝ, по подо́бїю  і҆ꙋ́ды преда́телѧ хрⷭ҇то́ва, съ ѧ҆зы́чнымъ вкꙋ́пѣ  тече́нїемъ, по достоѧ́нїю, ѽ блаже́нне а҆леѯа́ндре! 
Ꙗ҆́кѡ ма́слина плодови́та, въ домꙋ̀ бж҃їи стоѧ̀,  вѣ́рꙋющыѧ въ ѻ҆́нь приве́лъ є҆сѝ, і҆ѡа́нне, пло́дъ  зрѣ́лъ. 
Смире́нїѧ крыло́ма вра́жїѧ сѣ́ти и҆збѣ́глъ є҆сѝ:  тѣ́мже, прпⷣбне, возвыша́емь, нбⷭ҇ный граждани́нъ, па́ѵле,  бы́лъ є҆сѝ. 
Бг҃оро́диченъ: 
Дв҃ꙋ воспое́мъ, по ржⷭ҇твѣ̀ дв҃ꙋ пребы́вшꙋю, ꙗ҆́кѡ  ро́ждшꙋю хрⷭ҇та̀ бг҃а, ѿ ле́сти мі́ръ и҆зба́вльшаго. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Митрофа́новъ престо́лъ, а҆леѯа́ндре, оу҆краша́ѧ,  и҆ пре́жде престо́ла просїѧ́лъ є҆сѝ во оу҆че́нїихъ  свѧти́тельскихъ. 
А҆́ще и҆ во смире́нїи, ѻ҆́ч҃е, пожи́лъ є҆сѝ,  чꙋ́денъ ꙗ҆ви́лсѧ є҆сѝ въ нїке́и бг҃ослове́сными  оу҆чє́нїи. 
Слове́съ твои́хъ благода́ть оу҆твержда́етъ цр҃ковь,  сто́лпъ тѧ̀, і҆ѡа́нне, правосла́вїѧ позна́вши. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, бцⷣе: ты́ бо бг҃а  сло́ва пло́тїю мі́рови родила̀ є҆сѝ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Мꙋ́жески по хрⷭ҇то́вѣ побора́ѧ це́ркви,  прострѣли́лъ є҆сѝ моли́твенными, ѻ҆́ч҃е, стрѣла́ми,  преда́телѧ хрⷭ҇то́ва а҆́рїа, сла́вне. 
Ꙗ҆́кѡ лоза̀ вїногра́да жи́зни, і҆ѡа́нне сла́вне,  мно́гъ возрасти́лъ є҆сѝ влⷣцѣ твоемꙋ̀ пло́дъ,  всеблаже́нне. 
Бѣжа́ти и҆зво́лилъ є҆сѝ благоче́стнѡ ѿ  ца́рскагѡ гра́да, (с. 563) і҆кѡ́ннагѡ поклоне́нїѧ  ѿмета́ющасѧ беззако́ннѡ, па́ѵле всече́стне. 
Бг҃оро́диченъ: 
Ꙗ҆́же є҆ди́на сло́вомъ пло́тїю сло́ва ро́ждши,  и҆зба́ви, мо́лимсѧ, ѿ сѣ́ти вра́жїѧ дꙋ́шы на́шѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
И҆́рѡдъ прⷣте́че, беззако́нновавъ, женѣ̀ подадѐ  главꙋ̀ твою̀ честнꙋ́ю, є҆́йже покланѧ́ющесѧ весели́мсѧ:  и҆рѡді́а же пла́четъ и҆ рыда́етъ, и҆ и҆́рѡдъ, и҆ плѧса́вшаѧ. 
І҆́косъ: 
Оу҆гото́вимсѧ, бра́тїе, къ бжⷭ҇твенномꙋ пи́рꙋ: се́  бо прⷣте́чева бг҃оно́снаѧ глава̀, ꙗ҆́коже бра́шно чи́сто  въ це́ркви предлага́етсѧ на́мъ, ꙗ҆́же крѡ́ви пролива́ющи,  и҆сцѣлє́нїѧ же па́че и҆спꙋща́ющи, и҆ и҆̀же ѿ пїѧ́нства  грѣхо́внагѡ болѧ́щыѧ, и҆сцѣлѧ́ющи лѣчба́ми по́стными.  никто́же оу҆́бѡ пи́щею тлѣ́нною да оу҆держи́тсѧ, и҆  лиши́тсѧ прⷣте́чи ны́нѣ бжⷭ҇твенныѧ пи́щи. мі́ръ оу҆́бѡ  весели́тсѧ, и҆рѡді́а же пла́четъ и҆ рыда́етъ, и҆ и҆́рѡдъ, и҆  плѧса́вшаѧ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Таи́нникъ и҆́стиннѡ пребжⷭ҇твенныѧ трⷪ҇цы ꙗ҆ви́лсѧ  є҆сѝ, пребога́те, чи́стѡ нетлѣ́ннѣй слꙋжи́лъ є҆сѝ,  поѧ̀ ѿ се́рдца, а҆леѯа́ндре: ѻ҆тє́цъ на́шихъ бж҃е,  бл҃гослове́нъ є҆сѝ. 
Сокро́вище тѧ̀ оу҆че́нїй и҆ и҆сто́чника чꙋде́съ  хрⷭ҇то́съ показа̀, и҆сточа́юща бога́тство бг҃оразꙋ́мїѧ,  і҆ѡа́нне, зовꙋ́щымъ: ѻ҆тє́цъ на́шихъ бж҃е, бл҃гослове́нъ  є҆сѝ. 
Равноа́гг҃льное житїѐ, па́ѵлꙋ бжⷭ҇твенномꙋ, и҆  тебѣ̀ тезоимени́томꙋ, въ широтѣ́ же се́рдца и҆злїѧ́нїѧ  премꙋ́дрости, и҆ въ ра́зꙋмѣ неизглаго́ланнѣмъ, тѧ̀  подсо́лнечнѣй все́й просла́ви, бг҃омꙋ́дре. (с. 564) 
Бг҃оро́диченъ: 
Ѿ дв҃и́ческагѡ чре́ва вопло́щсѧ, ꙗ҆ви́лсѧ є҆сѝ  на спасе́нїе на́ше. тѣ́мже твою̀ мт҃рь вѣ́дꙋще бцⷣꙋ,  благода́рственнѡ зове́мъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте, и҆ превозноси́те во всѧ̑ вѣ́ки. 
Ѕлочести́ваго, моли́твою прилѣ́жною твое́ю, а҆́рїа  оу҆би́въ, а҆леѯа́ндре бг҃омꙋ́дре, въ ме́рзскихъ  мѣ́стѣхъ оу҆дави́лъ є҆сѝ ꙗ҆́коже дрꙋга́го і҆ꙋ́дꙋ,  подо́бными ѻ҆́бразы ѿстꙋ́пльша ѕлѣ̀. 
Бг҃обо́рецъ хрⷭ҇то́вꙋ ри́зꙋ раздра́вый, ꙗ҆́кѡ  преда́тель, ни́цъ просѣ́десѧ посредѣ̀, и҆ ны́нѣ въ  гее́ннѣ мꙋче́нїю подлежи́тъ, ꙗ҆́коже дрꙋгі́й і҆ꙋ́да,  а҆́рїй безꙋ́мный, а҆леѯа́ндре треблаже́нне. 
Воздержа́нїемъ ꙗ҆́кѡ безпло́тенъ ꙗ҆ви́лсѧ є҆сѝ,  бдѣ́нми ꙗ҆́кѡ премно́гѡ, во оу҆че́нїихъ вы́нꙋ бы́лъ  є҆сѝ, и҆ и҆сто́чникъ ра́йскїй бога́тъ, і҆ѡа́нне, во всѧ̑  вѣ́ки. 
Бг҃оро́диченъ: 
Стра́шное твоѐ ржⷭ҇тво̀, бцⷣе, ка́кѡ воспое́тъ  человѣ́ческое ликостоѧ́нїе: ꙗ҆́кѡ дв҃а пребыва́еши и҆  ро́ждши, вои́стиннꙋ па́че сло́ва, и҆ вы́ше вины̀ твоѧ̑  та̑йны, бг҃ороди́тельнице; 
Пѣ́снь ѳ҃. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че  оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Зако́ненъ бы́въ прпⷣбенъ оу҆чени́къ тво́й, и҆  живонѡ́снымъ твои̑мъ словесє́мъ повинꙋ́ѧсѧ а҆леѯа́ндръ,  ст҃и́тель бы́въ, ѽ митрофа́не, кро́токъ и҆ цѣломꙋ́дръ,  ны́нѣ по достоѧ́нїю оу҆блажа́етсѧ. (с. 565) 
Таи́нникъ и҆звѣ́стенъ бы́лъ є҆сѝ, ѻ҆́ч҃е,  неизрече́нныхъ, ѽ бг҃облаже́нне і҆ѡа́нне всебога́те, и҆  тайново́децъ неизглаго́ланныхъ оу҆стро́илсѧ є҆сѝ.  тѣ́мже, ѻ҆́ч҃е, трⷪ҇цꙋ бж҃е́ственнꙋю проповѣ́далъ є҆сѝ. 
Тѧ̀ неѕло́бива и҆ прпⷣбна, ѻ҆́ч҃е, па́стырѧ,  непоро́чна, чи́ста и҆ нескве́рна, цѣломꙋ́дренна же и҆  сла́вна, и҆́стины сло́ва и҆спра́вльша, по достоѧ́нїю,  па́ѵле, почита́емъ. 
Ѽ бг҃облаже́ннаѧ тро́ице ѻ҆тє́цъ чꙋ́дныхъ! ны́нѣ  на нб҃сѣ́хъ безсме́ртнымъ ѡ҆боже́на бж҃ество́мъ, є҆мꙋ́же  на землѝ благоче́стнѡ послꙋжи́сте, моли́ти ѡ҆ ста́дѣ не  преста́йте. 
Бг҃оро́диченъ: 
Ст҃а́ѧ всенепоро́чнаѧ, сосꙋ́де благово́нїѧ, молѝ хрⷭ҇та̀, є҆го́же  родила̀ є҆сѝ, во́инствꙋ оу҆́бѡ побѣ̑днаѧ и҆ рабо́тнагѡ  и҆́га да́ти ѡ҆сла́бꙋ лю́демъ твои̑мъ: тѧ́ бо непреста́ннѡ  велича́емъ. 
Свѣти́ленъ прⷣте́чи. 
На стїхо́внѣ стїхи̑ры ѻ҆ктѡ́иха. Сла́ва, гла́съ  и҃: 
Прⷣте́че сп҃совъ, ты̀ царѧ̀ и҆з̾ѡбличи́лъ є҆сѝ  беззако́нїѧ не дѣ́лати. тѣ́мже и҆гра́нїе беззако́нныѧ  жены̀, повинꙋ̀ и҆́рѡда ѿсѣщѝ твою̀ главꙋ̀: и҆ сегѡ̀  ра́ди ѿ востѡ́къ со́лнца да́же до за̑падъ хва́льнѡ и҆́мѧ  твоѐ. дерзнове́нїе и҆мѣ́ѧ ко гдⷭ҇ꙋ, прилѣ́жнѡ молѝ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Подо́бенъ: Ѽ пресла́внагѡ чꙋдесѐ! 
А҆́гница, а҆́гнца ꙗ҆́кѡ ви́дѣ, ꙳ на дре́вѣ  просте́рта во́лею крⷭ҇тнѣмъ, ꙳ вопїѧ́ше мт҃рски, ꙳  болѣ́знꙋющи съ пла́чемъ: ꙳ сн҃е мо́й, что̀ стра́нное сїѐ  видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇и, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ земны̑мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. (с. 566) 
Слꙋ́жба благода́рственнаѧ бг҃ꙋ, въ трⷪ҇цѣ ст҃ѣ́й  сла́вимомꙋ, на воспомина́нїе заключе́ннагѡ ми́ра, междꙋ̀  і҆мпе́рїею рѡссі́йскою и҆ коро́ною свѣ́йскою. 
И҆ на пренесе́нїе моще́й ст҃а́гѡ бл҃говѣ́рнагѡ  вели́кагѡ кнѧ́зѧ а҆леѯа́ндра не́вскагѡ. 
На ма́лѣй вече́рни, стїхи̑ры, гла́съ а҃. Поⷣ:  Всехва́льнїи мч҃ницы: 
Ѿ благочести́вагѡ ко́рене ꙳ свѧтопома́заннаѧ  розга̀ произше́дъ, ꙳ пло́дъ прине́слъ є҆сѝ тебѐ  преподо́бїѧ и҆ пра́вды, ꙳ преми́рнѡ бл҃гоꙋха́ѧ ꙳ вѣ́рнѡ ѿ  дꙋшѝ чтꙋ́щыѧ тѧ̀: ꙳ ѡ҆ ни́хже со а҆́гг҃лы ꙳ хрⷭ҇тꙋ̀  моли́сѧ, блаже́нне, дарова́ти ми́ръ ꙳ и҆ ве́лїю ми́лость. 
Мѡѷсе́а и҆ па́ѵла ре́вности подража́въ, ꙳  и҆зво́лилъ па́че страда́ти ꙳ за лю́ди бж҃їѧ: ꙳ тѣ́мже и҆ къ  ѕлочести̑вымъ ва́рварѡмъ ше́дъ, ꙳ невре́днѡ возврати́лсѧ  є҆сѝ, ꙳ тишинꙋ̀ ѻ҆те́чествꙋ твоемꙋ̀ приносѧ̀. ꙳ ны́нѣ  оу҆́бѡ со ст҃ы́ми пребыва́ѧ, ꙳ ми́рное житїѐ ꙳ оу҆ гдⷭ҇а  и҆спросѝ наслѣ́дїю твоемꙋ̀. 
Благоче́стїемъ и҆ вѣ́рою ꙳ пресвѣ́тлѡ  оу҆кра́шенъ, ꙳ ꙗ҆́кѡ благочести́въ скипетроно́сецъ, ꙳ и҆  преизрѧ́денъ и҆ преимени́тъ, ꙳ пречⷭ҇тыѧ трⷪ҇цы побо́рникъ  бы́лъ є҆сѝ: ꙳ ѿ неѧ́же просвѣти́всѧ, ꙳ чꙋде́съ свѣ́тъ  мі́рꙋ провозсїѧ́лъ є҆сѝ, ꙳ и҆ моли́твенникъ ꙗ҆ви́лсѧ  є҆сѝ ꙳ ѡ҆ дꙋша́хъ на́шихъ. 
Сла́ва, гла́съ ѕ҃: 
Благовѣ́рне кнѧ́же а҆леѯа́ндре, и҆зъ мла́да  возлюби́въ хрⷭ҇та̀, бг҃оимени́тъ вѣнцено́сецъ бы́лъ є҆сѝ,  прпⷣбїемъ и҆ пра́вдою свѣ́тлѡ оу҆кра́шенъ: ми́лостынѧми  же и҆ чистото́ю, простра́нное селе́нїе бы́лъ є҆сѝ дх҃а  ст҃а́гѡ. є҆мꙋ́же (с. 567) непреста́ннѡ моли́сѧ, є҆́же  сохрани́тисѧ ѻ҆те́чествꙋ твоемꙋ̀, ѿ пога́ныхъ неѡбори́мꙋ  бы́ти, и҆ сыновѡ́мъ рѡссі̑йскимъ спасти́сѧ. 
И҆ ны́нѣ, пра́здника, гла́съ а҃: 
Ве́лїѧ и҆ пресла́внаѧ, гдⷭ҇и, ми́лость твоѧ̀ въ  ро́дѣ рѡссі́йскомъ ꙗ҆ви́сѧ, ꙗ҆́кѡ и҆̀хже пред̾ꙋста́вилъ,  си́хъ и҆ ѡ҆правда́лъ є҆сѝ соѡбра̑знымъ бы́ти вели́чествїю  смотре́нїй твои́хъ. и҆скꙋ́сства нико́егѡ и҆мꙋ́ще, въ бра́нь  жесто́кꙋю со всеискꙋ́сными внидо́хомъ. безси̑льныѧ, не  и҆спыта́вше на́шеѧ си́лы, ѻ҆рꙋ́жїе воспрїѧ́хомъ на  всеѻрꙋ̑жныѧ. но пособи́вый, гдⷭ҇и, кро́ткомꙋ даві́дꙋ, ты̀  и҆ на́ши рꙋ́цѣ оу҆крѣпи́лъ є҆сѝ на ѡ҆полче́нїе. тѣ́мже  ны́нѣ въ ми́рѣ торжествꙋ́юще пое́мъ: ве́лїй є҆сѝ, гдⷭ҇и,  и҆ чꙋ́дна дѣла̀ твоѧ̑, сла́ва тебѣ̀. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ ст҃а́гѡ дх҃а, ꙳ поспѣше́нїемъ бл҃года́ти, ꙳  а҆леѯа́ндръ ꙗ҆ви́сѧ: ꙳ тѣ́мже ны́нѣ соше́дшесѧ, ꙳ томꙋ̀  воспои́мъ пѣ́снь. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, царе́й рѡссі́йскихъ похвало̀, ꙳ и҆  во́инѡвъ соблюде́нїе, ꙳ ва́рварѡвъ побѣжде́нїе, ꙳ сирѡ́тъ  и҆ вдѡ́въ застꙋ́пниче, ꙳ и҆ ѻ҆те́чества на́шегѡ  оу҆твержде́нїе. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆го̀ восхо́щетъ ѕѣлѡ̀. 
Прїимѝ ны́нѣ пѣ́нїе ꙳ люде́й твои́хъ, бл҃же́нне,  ꙳ и҆ молѧ́щымсѧ тѝ ꙳ оу҆ хрⷭ҇та̀ и҆спросѝ грѣхѡ́въ  и҆збавле́нїе, ꙳ да оу҆блажа́емъ тѧ̀ при́снѡ. 
Сла́ва, гла́съ и҃: 
Бг҃омꙋ́дре а҆леѯа́ндре вели́кїй кнѧ́же, блаже́нъ  є҆сѝ, ꙗ҆́кѡ блаже́нство наслѣ́дивый, є҆гѡ́же ра́ди  житїѧ̀ сегѡ̀ небре́глъ є҆сѝ, неѿло́жнѡ тогѡ̀ взыскꙋ́ѧ,  ни́щыѧ оу҆довли́лъ є҆сѝ, сирѡ́тъ пита́тель, плѣ́нныхъ  свободи́тель бы́въ: тѣ́мъ въ нестарѣ́емꙋю ра́дость вше́лъ  є҆сѝ гдⷭ҇а твоегѡ̀. є҆мꙋ́же (с. 568) со а҆́гг҃лы  предстоѧ̀, молѝ вѣ́рою пою́щымъ тѧ̀ гобзова́нїе щедрѡ́тъ  пода́ти, и҆ грѣхѡ́въ ѡ҆ставле́нїе. 
И҆ ны́нѣ, пра́здника, гла́съ з҃: 
Прїиди́те, возра́дꙋемсѧ гдⷭ҇еви, дади́мъ вели́чїе  бг҃ꙋ на́шемꙋ, наꙋчи́вшемꙋ рꙋ́цѣ на́шѧ на ѡ҆полче́нїе, и҆  пе́рсты на́шѧ воѡрꙋжи́вшемꙋ на бра́нь: вѣнча́вшемꙋ же на́съ  всежела́емымъ ми́ромъ, и҆спо́лнившемꙋ во бл҃го́е намѣ́ренїе  на́ше, и҆ си́мъ многовре́менное вражды̀ средостѣ́нїе  разори́вшемꙋ, и҆ велегла́снѡ возопїе́мъ къ немꙋ̀: кто̀ бо́гъ  ве́лїй ꙗ҆́кѡ бг҃ъ на́шъ; вои́стиннꙋ є҆ди́нъ є҆сѝ творѧ́й  чꙋдеса̀. 
Тропа́рь, гла́съ д҃: 
Позна́й свою̀ бра́тїю, рѡссі́йскїй і҆ѡ́сифе, не въ  є҆гѵ́птѣ, но на нб҃сѝ ца́рствꙋющїй, благовѣ́рный кнѧ́же  а҆леѯа́ндре, и҆ прїимѝ молє́нїѧ и҆́хъ, оу҆множа́ѧ жи̑та  лю́демъ плодоно́сїемъ землѝ твоеѧ̀, гра́ды влады́чествїѧ  твоегѡ̀ ѡ҆гражда́ѧ моле́нїемъ: и҆ правосла̑внымъ  хрⷭ҇тїа́нѡмъ на сопроти̑вныѧ спобо́рствꙋѧ. 
Сла́ва, и҆ ны́нѣ, гла́съ и҃: 
Бл҃гослове́нъ є҆сѝ, хрⷭ҇тѐ бж҃е на́шъ, и҆́же  невѣ́дꙋщыѧ ны̀, во бра́ни премꙋ̑дрыѧ ꙗ҆вле́й, дарова́въ  на́мъ крѣ́пость и҆ си́лꙋ бл҃года́ти твоеѧ̀, и҆збра́вый  мꙋ́жа по се́рдцꙋ твоемꙋ̀, благовѣ́рнаго і҆мпера́тора  на́шего петра̀, оу҆крѣпи́вый мꙋ́жествомъ подвиза́ющеесѧ  во́инство: и҆́мже и҆ си́ми рѡссі́и ми́ръ тво́й дарова́вый,  чл҃вѣколю́бче, сла́ва тебѣ̀. 
На вели́цѣй вече́рни, стїхи̑ры благода́рствєнныѧ, на  д҃, гла́съ а҃: 
Ѻ҆́ч҃е пребл҃гі́й, трїѷпоста́сный влⷣко, є҆ди́не  во всѣ́хъ чꙋдодѣ́йствꙋѧй, прїимѝ ѿ на́съ  благода́рствєнныѧ сїѧ̑ моли̑твы, ꙗ҆́кѡ вдовы̀ кодра́нтъ,  твоемꙋ̀ бл҃гоꙋтро́бїю приноси̑мыѧ. что́ бо возда́мы тебѣ̀  ѡ҆ всеще́дрыхъ собы́вшихсѧ на на́съ смотре́нїихъ; твое́ю  всеси́льною десни́цею пресла́вными оу҆вѣнча́лъ є҆сѝ  на́съ побѣ́дами: (с. 569) неискꙋ́сныхъ въ вои́нскомъ  правле́нїи препоѧ́салъ си́лою на премꙋ̑дрыѧ, и҆ по толи́кихъ  неча́ѧнныхъ вели́кихъ побѣ́дахъ, пресла́внымъ ми́ромъ  ѡ҆гради́лъ предѣ́лы на́шѧ. тебѣ̀ оу҆̀бо є҆ди́номꙋ всѧ̑  сїѧ̑ восписꙋ́юще, и҆ побѣди́тєльныѧ пѣ̑сни воспѣва́юще,  зове́мъ: сла́ва тебѣ̀, всѣ́хъ бл҃ги́хъ пода́телю. 
Ве́лїѧ и҆ пресла́внаѧ, гдⷭ҇и, ми́лость твоѧ̀ въ  ро́дѣ рѡссі́йскомъ ꙗ҆ви́сѧ, ꙗ҆́кѡ и҆̀хже пред̾ꙋста́вилъ,  си́хъ и҆ ѡ҆правда́лъ є҆сѝ соѡбра̑знымъ бы́ти вели́чествїю  смотре́нїй твои́хъ. и҆скꙋ́сства нико́егѡ и҆мꙋ́ще, въ бра́нь  жесто́кꙋю со всеискꙋ́сными внидо́хомъ: безси̑льныѧ, не  и҆спыта́вше на́шеѧ си́лы, ѻ҆рꙋ́жїе воспрїѧ́хомъ на  всеѻрꙋ̑жныѧ. но пособи́вый, гдⷭ҇и, кро́ткомꙋ дв҃дꙋ, ты̀ и҆  на́ши рꙋ́цѣ наꙋчи́лъ є҆сѝ на ѡ҆полче́нїе. тѣ́мже ны́нѣ  въ ми́рѣ торжествꙋ́юще, пое́мъ: ве́лїй є҆сѝ, гдⷭ҇и, и҆  чꙋ̑дна дѣла̀ твоѧ̑, сла́ва тебѣ̀. 
Назира́хꙋ пре́жде ѻ҆кре́стнїи наро́ди, оу҆кло́нше  на рѡссі́ю ѻ҆чеса̀ своѧ̑, и҆ є҆ѧ̀ си̑лы въ себѣ̀  разсмотрѣва́юще, со ѡ҆пасе́нїемъ мно́гимъ разсꙋжда́хꙋ:  ка́кѡ свѣ́тъ оу҆че́нїѧ ѿврати́ти; и҆скꙋ́сства во́инскагѡ  и҆ морепла́ванїѧ не допꙋсти́ти, бра́ни наче́ншїѧсѧ не  протѧза́ти; да не си́ми дви́жемїи и҆скꙋ́съ оу҆че́нїѧ  позна́ютъ, но ны́нѣ оу҆ви́дѣша, є҆́же никогда́же ча́ѧхꙋ  ви́дѣти: непоколеби́мое всемꙋ̀ положѝ пе́тръ ѡ҆снова́нїе  на тве́рдомъ ка́мени наде́жды въ бз҃ѣ, є҆го́же и҆  благодари́мъ дарова́вшаго на́мъ сицевы̑ѧ своѧ̑ ми́лѡсти. 
Та́же стїхи̑ры ст҃о́мꙋ на д҃, гла́съ ѕ҃: 
По и҆́мени твоемꙋ̀ та́кѡ и҆ житїѐ твоѐ,  благовѣ́рный кнѧ́же а҆леѯа́ндре: мꙋ́жествомъ бо на  землѝ, и҆ до́брымъ правле́нїемъ, ны́нѣ же на нб҃сѝ  моли́твами помоществꙋ́еши лю́демъ твои̑мъ. тѣ́мже тѧ̀ и҆ въ  тебѣ̀ сла́вимаго во ст҃ы́хъ свои́хъ бг҃а почита́емъ. (с.  570) 
До́бръ строи́тель и҆ до́бль во́инъ, ски́петромъ на  престо́лѣ пра́вѡ пра́вѧ, и҆ во бра́ни ѻ҆рꙋ́жїемъ защища́ѧ  лю́ди твоѧ̑, сꙋгꙋ́быѧ че́сти сподо́билсѧ є҆сѝ ѿ вы́шнѧгѡ  прави́телѧ и҆ гдⷭ҇а саваѡ́ѳа. 
Бо́льшїѧ любвѐ никто́же и҆́мать ѿ сеѧ̀, а҆́ще  кто̀ положи́тъ дꙋ́шꙋ свою̀ за дрꙋ́ги своѧ̑: сицево́ю лю́ди  твоѧ̑ возлюби́лъ є҆сѝ, на ѻ҆рꙋ́жїе вра́жїе за нѧ̀  мꙋ́жественнѡ и҆сходѧ̀, бг҃ꙋ ѡ҆сѣнѧ́ющꙋ надъ главо́ю твое́ю  въ де́нь бра́ни. 
Мѡѷсе́а и҆ дв҃да и҆ про́чїихъ люде́й бж҃їихъ  вождѡ́въ подража́ѧ, мꙋ́жественнѡ во бра́нѣхъ за лю́ди твоѧ̑  подвиза́лсѧ є҆сѝ: тѣ́мже и҆ на нб҃сѝ съ ни́ми  побѣди́тель торжествꙋ́еши, молѧ́сѧ ѡ҆ во́инствꙋющихъ ко  гдⷭ҇ꙋ. 
Сла́ва, гла́съ ѕ҃: 
Весели́сѧ, і҆́жерскаѧ землѐ, и҆ всѧ̀ рѡссі́йскаѧ  страна̀, варѧ́жское мо́ре, восплещѝ рꙋка́ми, нево̀ рѣко̀,  распространѝ своѧ̑ стрꙋи̑: се́ бо кнѧ́зь тво́й и҆ влⷣка,  ѿ и҆́га свѣ́йскагѡ тѧ̀ свободи́вый, торжествꙋ́етъ во  гра́дѣ бж҃їи, є҆го́же веселѧ́тъ рѣ̑чнаѧ оу҆стремлє́нїѧ. 
И҆ ны́нѣ, гла́съ и҃: 
Ве́лїе чꙋ́до бы́сть во і҆и҃ли просвѣще́нїемъ ѿ  гдⷭ҇а є҆ди́нагѡ человѣ́ка, глаго́лахꙋ бо: кто̀ когда̀  ѿве́рзе ѻ҆́чи слѣпорожде́ннꙋ; но ны́нѣ то́йже  несравни́тельное чꙋ́до на́мъ содѣ́ла, є҆гда̀ не  є҆ди́номꙋ, но всемꙋ̀ наро́дꙋ ѻ҆́чи къ ра́зꙋмꙋ ѿве́рзе,  и҆ си́мъ оу҆ничиже́нїе на́ше ѿѧ́тъ. зри́те, ѻ҆крє́стныѧ  страны̑, во є҆ди́но всѧ̑ согласи́вшыѧсѧ, да возмо́гꙋтъ во  тмѣ̀ пе́рвагѡ невѣ́жества рѡссі́ю оу҆держа́ти: но са́ми  намѣ́ренїе своѐ забы́вше, въ протѧже́нїе долговре́менныѧ  бра́ни встꙋпи́ша, и҆ є҆́же всѣ́ми ѻ҆́бразы ѿвраща́хꙋ,  къ семꙋ̀ са́ми да́ша поѡщре́нїе. сицевы̑ѧ сꙋ́ть сꙋдьбы̑  бж҃їѧ: совѣ́ты є҆гѡ̀ не сꙋ́ть ꙗ҆́кѡ совѣ́ты  человѣ́чєскїѧ, возвыша́етъ и҆ низверга́етъ и҆̀хже  благоволи́тъ. (с. 571) ны́нѣ сбы́шасѧ речє́нїѧ  а҆пⷭ҇льскаѧ: бꙋ́ее бж҃їе премꙋ́дрѣе человѣ̑къ є҆́сть, и҆  немощно́е бж҃їе крѣпча́е человѣ̑къ є҆́сть: и҆́бо  немощны̑ѧ и҆ оу҆ничижє́нныѧ и҆збра̀ бг҃ъ, да посрами́тъ  крѣ̑пкаѧ, и҆ не сꙋ̑щаѧ, да сꙋ̑щаѧ оу҆праздни́тъ, ꙗ҆́кѡ да  не похва́литсѧ всѧ́каѧ пло́ть предъ бг҃омъ. 
Та́же вхо́дъ, и҆ прокі́менъ днѐ. 
Прⷪ҇ро́чества и҆са́їина чте́нїе. 
[Глава̀ ѯ҃з] Весели́сѧ, і҆ерⷭ҇ли́ме, и҆  торжествꙋ́йте въ не́мъ всѝ лю́бѧщїи є҆го̀, ра́дꙋйтесѧ  вкꙋ́пѣ: ра́дꙋйтесѧ всѝ, є҆ли́цы пла́касте по не́мъ, да  сса́вше насытите́сѧ ѿ сосє́цъ оу҆тѣше́нїѧ є҆гѡ̀, да  сса́вше насытите́сѧ ѿ вхо́да сла́вы є҆гѡ̀, ꙗ҆́кѡ сѐ  гл҃го́летъ гдⷭ҇ь: Сѐ а҆́зъ совращꙋ̀ въ нѧ̀ ꙗ҆́кѡ рѣкꙋ̀  ми́ра, и҆ ꙗ҆́кѡ пото́къ потоплѧ́ющь сла́вꙋ ꙗ҆зы́кѡмъ.  Дѣ́ти и҆́хъ на ра́мꙋ воздви́гнꙋтсѧ, и҆ на колѣ́нꙋ  оу҆тѣ́шатсѧ: ꙗ҆́коже кого̀ ма́ти є҆гѡ̀ оу҆тѣша́етъ,  та́коже и҆ а҆́зъ оу҆тѣ́шꙋ вы̀, и҆ во і҆ерⷭ҇ли́мѣ  оу҆тѣ́шитесѧ, и҆ оу҆́зрите, и҆ возра́дꙋетсѧ се́рдце  ва́ше. И҆ кѡ́сти ва́шѧ ꙗ҆́кѡ трава̀ прозѧ́бнꙋтъ, и҆  позна́етсѧ рꙋка̀ гдⷭ҇нѧ чтꙋ́щымъ и҆̀, и҆ воспрети́тъ  непокарѧ́ющымсѧ. Та́кѡ гл҃го́летъ гдⷭ҇ь и҆збавле́й тѧ̀, бг҃ъ  і҆и҃левъ. 
Прⷪ҇ро́чества и҆са́їина чте́нїе. 
[Глава̀ ѯ҃а] Да возра́дꙋетсѧ дꙋша̀ моѧ̀ ѡ҆ гдⷭ҇ѣ,  ѡ҆блече́ бо мѧ̀ въ ри́зꙋ спасе́нїѧ, и҆ ѻ҆де́ждею весе́лїѧ  ѡ҆дѣ́ѧ мѧ̀, ꙗ҆́кѡ женихꙋ̀ возложѝ мнѣ̀ вѣне́цъ, и҆  ꙗ҆́кѡ невѣ́стꙋ оу҆краси́ мѧ красото́ю. И҆ ꙗ҆́кѡ землѧ̀  растѧ́щаѧ цвѣ́тъ сво́й, и҆ ꙗ҆́кѡ вертогра́дъ сѣ́мена  своѧ̑ прозѧба́етъ: та́кѡ возсїѧ́етъ гдⷭ҇ь пра́вдꙋ, и҆  ра́дость предъ всѣ́ми ꙗ҆зы̑ки. [Глава̀ ѯ҃в] Сїѡ́на ра́ди  не оу҆мо́лкнꙋ, и҆ і҆ерⷭ҇ли́ма ра́ди не попꙋщꙋ̀, до́ндеже  оу҆́бѡ и҆зы́детъ ꙗ҆́кѡ цвѣ́тъ пра́вда моѧ̀, спасе́нїе же  моѐ ꙗ҆́кѡ свѣща̀ разжже́тсѧ. И҆ оу҆́зрѧтъ ꙗ҆зы́цы  пра́вдꙋ твою̀, и҆ всѝ ца́рїе зе́мстїи сла́вꙋ твою̀: и҆ (с.  572) нарекꙋ́тсѧ и҆́менемъ твои́мъ но́вымъ, є҆́же гдⷭ҇ь  и҆менꙋ́етъ є҆̀. И҆ бꙋ́деши вѣне́цъ добро́ты въ рꙋцѣ̀  гдⷭ҇ни, и҆ дїади́ма ца́рствїѧ въ рꙋцѣ̀ бг҃а твоегѡ̀. И҆  ктомꙋ̀ не нарече́шисѧ ѡ҆ста́вленъ, и҆ землѧ̀ твоѧ̀ ктомꙋ̀ не  нарече́тсѧ пꙋста̀. Тебѣ́ бо нарече́тсѧ во́лѧ моѧ̀, и҆  землѧ̀ твоѧ̀ вселе́ннаѧ, ꙗ҆́кѡ благоволи́тъ гдⷭ҇ь въ  тебѣ̀, и҆ землѧ̀ твоѧ̀ насели́тсѧ. И҆ ꙗ҆́кѡ живы́й ю҆́ноша  съ дѣ́вою, та́кѡ поживꙋ́тъ сы́нове твоѝ съ тобо́ю. И҆  бꙋ́детъ, и҆́мже ѻ҆́бразомъ возвесели́тсѧ жени́хъ ѡ҆  невѣ́стѣ, та́кѡ возвесели́тсѧ гдⷭ҇ь ѡ҆ тебѣ̀. 
Прⷪ҇ро́чества и҆са́їина чте́нїе. 
[Глава̀ ѯ҃] Свѣти́сѧ, свѣти́сѧ, і҆ерⷭ҇ли́ме,  прїи́де бо тво́й свѣ́тъ, и҆ сла́ва гдⷭ҇нѧ на тебѣ̀  возсїѧ̀. Ꙗ҆́кѡ сѐ тма̀ покры́етъ зе́млю и҆ мра́къ на  ꙗ҆зы́ки: на тебѣ́ бо ꙗ҆ви́тсѧ гдⷭ҇ь, и҆ сла́ва є҆гѡ̀ на  тебѣ̀ оу҆́зритсѧ. И҆ по́йдꙋтъ ца́рїе свѣ́томъ твои́мъ, и҆  ꙗ҆зы́цы свѣ́тлостїю восто́ка твоегѡ̀. Возведѝ ѻ҆́крестъ  ѻ҆́чи твоѝ, и҆ ви́ждь сѡ́браннаѧ ча̑да твоѧ̑. Прїи́дꙋтъ  всѝ сы́нове твоѝ и҆здале́ча и҆ дщє́ри твоѝ на ра́мѣхъ  во́змꙋтсѧ. Тогда̀ оу҆́зриши и҆ возра́дꙋешисѧ, и҆  оу҆бои́шисѧ, и҆ оу҆жа́снешисѧ се́рдцемъ, є҆гда̀  преложи́тъ на тѧ̀ бога́тство мо́рѧ, и҆ ꙗ҆зы̑къ и҆ люде́й,  и҆ прїи́дꙋтъ тѝ стада̀ велблꙋ̑дъ, и҆ покры́ютъ тѧ̀  велблꙋ́ды мадїа́мстїи и҆ гефа́рстїи, всѝ ѿ сава̀  прїи́дꙋтъ, носѧ́ще тебѣ̀ зла́то и҆ лїва́нъ, принесꙋ́тъ  тебѣ̀ и҆ ка́мень че́стенъ, и҆ спасе́нїе ѿ гдⷭ҇а  благовѣстѧ́тъ. И҆ всѧ̑ ѻ҆́вцы кида̑рскїѧ соберꙋ́тсѧ  тебѣ̀, и҆ ѻ҆внѝ навеѡ́ѳстїи прїи́дꙋтъ тебѣ̀, и҆  вознесꙋ́тсѧ прїѧ̑тнаѧ на же́ртвенникъ мо́й, и҆ до́мъ  моли́твы моеѧ̀ просла́витсѧ. Кі́и сꙋ́ть, и҆̀же ꙗ҆́кѡ  ѻ҆́блацы лета́ютъ, и҆ ꙗ҆́кѡ го́лꙋбїе со птєнцы̀ свои́ми;  Со мно́ю є҆́сть сїѡ́нъ, менѐ ѻ҆́строви ѡ҆жида́ша, и҆  караблѝ ѳарсі́йстїи въ пе́рвыхъ, є҆́же привестѝ ча̑да  твоѧ̑ и҆здале́ча: и҆ сребро̀ и҆ зла́то и҆́хъ съ ни́ми, за  и҆́мѧ гдⷭ҇не ст҃о́е, и҆ за є҆́же ст҃о́мꙋ (с. 573) і҆и҃левꙋ  сла́внꙋ бы́ти. И҆ сози́ждꙋтъ сы́нове и҆норо́днїи стѣ́ны  твоѧ̑, и҆ ца́рїе и҆́хъ предста́нꙋтъ тебѣ̀: за гнѣ́въ бо  мо́й порази́хъ тѧ̀, и҆ за ми́лость мою̀ возлюби́хъ тѧ̀. И҆  ѿве́рзꙋтсѧ врата̀ твоѧ̑, і҆ерⷭ҇ли́ме, вы́нꙋ де́нь и҆  но́щь, и҆ не затворѧ́тсѧ, є҆́же ввестѝ къ тебѣ̀ си́лꙋ  ꙗ҆зы́кѡвъ, и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рїе,  и҆́же тебѣ̀ не порабо́таютъ, поги́бнꙋтъ: и҆ ꙗ҆зы́цы  запꙋстѣ́нїемъ запꙋстѣ́ютъ. И҆ сла́ва лїва́нова къ тебѣ̀  прїи́детъ въ кѷпарі́сѣ и҆ пе́ѵкѣ и҆ ке́дрѣ вкꙋ́пѣ,  просла́вити мѣ́сто ст҃о́е моѐ, и҆ мѣ́сто но́гъ мои́хъ  просла́влю. И҆ по́йдꙋтъ къ тебѣ̀ боѧ́щїисѧ, сы́нове  смири́вшихъ тѧ̀ и҆ прогнѣ́вавшихъ тѧ̀, и҆ покло́нѧтсѧ  слѣда́мъ но́гъ твои́хъ всѝ прогнѣ́вавшїи тѧ̀: и҆  нарече́шисѧ гра́дъ гдⷭ҇ень, сїѡ́нъ ст҃а́гѡ і҆и҃лева. За  є҆́же бы́ти тебѣ̀ ѡ҆ста́вленꙋ и҆ возненави́дѣнꙋ, и҆ не  бѣ̀ помога́ѧй тебѣ̀, и҆ положꙋ́ тѧ въ ра́дость вѣ́чнꙋю,  весе́лїе родѡ́мъ родѡ́въ. И҆ ссе́ши млеко̀ ꙗ҆зы́кѡвъ, и҆  бога́тство царе́й снѣ́си: и҆ разꙋмѣ́еши, ꙗ҆́кѡ а҆́зъ  гдⷭ҇ь спаса́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ. 
На лїті́и стїхи̑ры, гла́съ а҃: 
Гдⷭ҇а си́лъ, да́вшаго на́мъ крѣ́пость, дне́сь  лю́дїе просла́вимъ: се́й бо бг҃ъ на́шъ, и҆ не вмѣни́тсѧ  и҆́нъ къ немꙋ̀, се́й под̾ѧ́тъ на́съ, и҆ не возвели́чи  оу҆кори́вшыѧ ны̀. бг҃ъ сы́й мі́ра, ѻ҆ц҃ъ щедрѡ́тъ,  благословѝ достоѧ́нїе своѐ ми́ромъ. се́й цр҃ь  ца́рствꙋющихъ, мѡѷсе́емъ сохрани́вый лю́ди і҆и҃льтєскїѧ,  и҆ ны́нѣ петро́мъ и҆зба́вивый ѿ бѣ́дъ рѡссі́ю: томꙋ̀  всегда̀ сла́вꙋ и҆ че́сть принесе́мъ. 
Та́же ст҃о́мꙋ, гла́съ д҃: 
Да весели́тсѧ дне́сь но́вый і҆и҃ль, ѡ҆ сотво́ршемъ  є҆гѡ̀, и҆ сы́нове рѡссі́йстїи да возра́дꙋютсѧ ѡ҆ кнѧ́зѣ  свое́мъ благовѣ́рномъ а҆леѯа́ндрѣ не́вскомъ: се́ бо  ца́рскою дїади́мою вѣнча̀ є҆го̀ цр҃ь ца́рствꙋющымъ. (с.  574) 
А҆́ще на́мъ и҆ влады́чествꙋеши, благовѣ́рный кнѧ́же  а҆леѯа́ндре, ѻ҆ба́че раба̀ бж҃їѧ тѧ̀ и҆менꙋ́емъ: є҆го́же  влады́чествꙋѧ на́мъ гдⷭ҇а своего̀ и҆сповѣ́далъ, є҆мꙋ́же  послꙋжи́лъ, ѿ негѡ́же и҆ оу҆слы́шалъ є҆сѝ: благі́й  ра́бе, до́брый и҆ вѣ́рный, вни́ди въ ра́дость гдⷭ҇а  твоегѡ̀. 
Прельсти́шасѧ фарїсе́є глаго́люще: кто̀ ѿ кнѧ̑зь  вѣ́рова въ ѻ҆́нь; се́ бо благовѣ́рный кнѧ́зь  а҆леѯа́ндръ не́вскїй вѣ́рова во і҆и҃са распѧ́таго, и҆  благоче́стїемъ оу҆годѝ є҆мꙋ̀, и҆ воспрїѧ́тъ спасе́нїе  вѣ́чное. 
Вои́стиннꙋ вѣ́рный и҆ мꙋ́дрый строи́тель бы́лъ  є҆сѝ, а҆леѯа́ндре, є҆го́же поста́ви гдⷭ҇ь надъ рабы̑  свои́ми рѡссі́йскими нарѡ́ды: блаже́нъ є҆сѝ, и҆́бо во  вре́мѧ кончи́ны твоеѧ̀ прише́дъ къ тебѣ̀ гдⷭ҇ь, ѡ҆брѣ́те  тѧ̀ до́брѣ творѧ́ща, и҆ надъ всѣ́мъ и҆мѣ́нїемъ на нб҃сѝ  поста́ви тѧ̀. 
Сла́ва, гла́съ а҃: 
Возвесели́тесѧ дне́сь, рѡссі́йстїи наро́ди,  ликовствꙋ́йте нача̑ла и҆ вла̑сти: се́ бо пло́ть ѿ пло́ти,  и҆ вла́сть ѿ вла́сти ва́шеѧ, благовѣ́рный кнѧ́зь  а҆леѯа́ндръ не́вскїй ликꙋ́етъ со а҆́гг҃лы на нб҃сѝ, и҆  всѣ́хъ свои́хъ сро́дникѡвъ и҆ власте́й, и҆ подъ вла́стїю  сꙋ́щихъ, на дꙋхо́вное созыва́етъ торжество̀: ѡ҆ всѣ́хъ  мо́литсѧ ко гдⷭ҇ꙋ. 
И҆ ны́нѣ, гла́съ є҃: 
Ви́дѣхомъ, бж҃е, сла́вꙋ твою̀, ви́дѣхомъ чꙋдеса̀  твоѧ̑ ꙗ҆ви́вшаѧсѧ въ на́съ: оу҆жаса́етсѧ оу҆́мъ  воспомѧнꙋ́ти бѣ̑дствїѧ, ꙗ҆̀же всеси́льною твое́ю десни́цею  ѿврати́лъ є҆сѝ. не то́чїю бо си́льнїи ѿвнѣ̀  сопроти́внїи, торжествꙋ́юще мно́гимъ свои́мъ ѡ҆бꙋче́нїемъ,  и҆ предъ прича́стники тогѡ́жде и҆скꙋ́сства, непобѣди̑мыѧ  себѐ вмѣнѧ́юще: но и҆ внꙋ́трь мнѡ́гаѧ ѕла̑ѧ ѡ҆быдо́ша  на́съ, смѧтє́нїѧ ѡ҆ всеѕло́бныхъ мѧте́жникѡвъ, мно́гое  кровопроли́тїе простира́ющихъ. подви́жесѧ всемꙋ̀  сопроти́вное се́рдце (с. 575) а҆вессалѡ́мле, не то́кмѡ  дѣла̀ ѻ҆те́чєскаѧ тща́щеесѧ ѡ҆проверга́ти, но и҆ здра́вїѧ  є҆гѡ̀ и҆́щꙋщее. но не здѣ̀ предѣ́лъ ѡ҆бстоѧ́щихъ ны̀  лю́тыхъ: возмꙋти́ша проти́внїи є҆щѐ хрⷭ҇тоненави́стный  ꙗ҆зы́къ і҆сма́ильтескїй. ѽ коли́кихъ ѕлы́хъ и҆зба́вилъ  є҆сѝ на́съ, непостижи́мый въ дѣ́лѣхъ твои́хъ влⷣко.  сла́ва оу҆̀бо тебѣ̀ да бꙋ́детъ, всѧ̑ премꙋ́дрѣ стро́ѧщемꙋ 
На стїхо́внѣ стїхи̑ры ст҃о́мꙋ, гла́съ ѕ҃: 
И҆сповѣ́давшаго и҆́мѧ і҆и҃сово предъ человѣ́ки,  и҆сповѣ́дꙋетъ тѧ̀ і҆и҃съ предъ ѻ҆ц҃е́мъ свои́мъ на нб҃сѝ:  и҆ мы̀ на землѝ воспѣва́емъ тѧ̀, благовѣ́рне  а҆леѯа́ндре, ꙗ҆́кѡ молѧ́щагосѧ ѡ҆ дꙋша́хъ на́шихъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Се́рдцемъ вѣ́ровалъ є҆сѝ въ пра́вдꙋ, оу҆сты́ же  предъ мꙋчи́телемъ и҆сповѣ́далъ є҆сѝ во спасе́нїе: оу҆̀бо  ꙗ҆́кѡ и҆́стинный и҆сповѣ́дникъ и҆ наслѣ́дникъ, моли́сѧ ѡ҆  спасе́нїи дꙋ́шъ на́шихъ. 
Сті́хъ: Блаже́нъ мꙋ́жъ боѧ́йсѧ гдⷭ҇а: 
Мꙋ́ченикѡвъ подража́тель, не оу҆боѧ́лсѧ є҆сѝ  пострада́ти, ꙗ҆́кѡ до́бръ во́инъ і҆и҃съ хрⷭ҇то́въ,  и҆зволе́нїемъ бы́въ мꙋ́ченикъ. тѣ́мже и҆ съ мꙋ́чєники  вѣнча́лсѧ є҆сѝ ѿ подвигополо́жника і҆и҃са. 
Сла́ва, гла́съ в҃: 
Прїиди́те всѝ рѡссі́йстїи чи́ни, восхвали́те  до́браго чинонача́льника: вла̑сти, мꙋ́драго строи́телѧ:  во́ини, прехра́браго во́ина: правосла́вїѧ люби́тели,  тве́рдаго и҆сповѣ́дника, и҆зволе́нїемъ мꙋ́ченика.  повинꙋ́йтесѧ наста́вникꙋ ва́шемꙋ и҆ покарѧ́йтесѧ, и҆  ви́дѣвше кончи́нꙋ є҆гѡ̀, подража́йте вѣ́рѣ є҆гѡ̀. 
И҆ ны́нѣ, гла́съ з҃: 
Прїиди́те, возра́дꙋемсѧ гдⷭ҇еви, дади́мъ вели́чїе  бг҃ꙋ на́шемꙋ, наꙋчи́вшемꙋ рꙋ́цѣ на́шѧ на ѡ҆полче́нїе, и҆  пе́рсты на́шѧ воѡрꙋжи́вшемꙋ на бра́нь: вѣнча́вшемꙋ же на́съ  всежела́емымъ ми́ромъ, и҆спо́лнившемꙋ во благо́е намѣ́ренїе  на́ше, и҆ си́мъ многовре́менное вражды̀ средостѣ́нїе (с.  576) разори́вшемꙋ. и҆ велегла́снѡ возопїе́мъ къ немꙋ̀: кто̀  бо́гъ ве́лїй ꙗ҆́кѡ бг҃ъ на́шъ; вои́стиннꙋ є҆ди́нъ є҆сѝ  творѧ́й чꙋдеса̀. 
По Ны́нѣ ѿпꙋща́еши: тропа́рь, гла́съ и҃:  Бл҃гослове́нъ є҆сѝ, хрⷭ҇тѐ бж҃е на́шъ: Два́жды.  Ст҃о́мꙋ, гла́съ д҃: Позна́й свою̀ бра́тїю: є҆ди́ножды,  пи́саны на ма́лѣй вече́рни. 
По а҃-й стїхоло́гїи сѣда́ленъ, ст҃о́мꙋ гла́съ д҃.  Подо́бенъ: Ꙗ҆ви́лсѧ є҆сѝ дне́сь: 
Да весели́тсѧ дне́сь но́вый і҆и҃ль ѡ҆ сотво́ршемъ  є҆го̀, и҆ сы́нове рѡссі́йстїи да возра́дꙋютсѧ ѡ҆ кнѧ́зѣ  свое́мъ, благовѣ́рномъ а҆леѯа́ндрѣ не́вскомъ: се́ бо  ца́рскою дїади́мою вѣнча̀ є҆го̀ цр҃ь ца́рствꙋющымъ. 
Сла́ва, и҆ ны́нѣ: Подо́бенъ: Оу҆диви́сѧ і҆ѡ́сифъ: 
Воспо́йте, рѡссі́йстїи наро́ди, воспо́йте пѣ́снь  но́вꙋ, ди̑внаѧ сотво́ршемꙋ бг҃ꙋ на́шемꙋ: и҆́же мы́шцею  высо́кою возведѐ лю́ди своѧ̑ въ поко́й, и҆ по  неизрече́нныхъ и҆ жесто́кихъ бра́нехъ, ми́ромъ ѡ҆градѝ  предѣ́лы на́шѧ, и҆ проти̑вныѧ си̑лы во є҆ди́но совокꙋпѝ.  є҆мꙋ́же дади́мъ вели́чїе, ꙗ҆ви́вшемꙋ на́мъ бога́тꙋю  ми́лость. 
По в҃-й сѣда́ленъ, гла́съ г҃. Подо́бенъ: Красотѣ̀  дѣ́вства: 
Благода́рнѡ зове́мъ всѝ хрⷭ҇то́вꙋ оу҆го́дникꙋ,  прилѣ́жнѡ молѧ́щесѧ: разрꙋшѝ бра́нь страсте́й на́шихъ, и҆  ѿженѝ дє́мѡнскаѧ мечта̑нїѧ, блаже́нне, и҆ молѝ хрⷭ҇та̀  бг҃а дарова́ти на́мъ ве́лїю ми́лость. 
Сла́ва, и҆ ны́нѣ, гла́съ и҆ подо́бенъ то́йже: 
Тебѣ̀ подоба́етъ пѣ́снь, бж҃е, въ рѡссі́и, тебѣ̀  да возда́стсѧ моли́тва по все́й землѝ благода́рственнаѧ,  и҆́же наче́нъ съ на́ми и҆ совершѝ дѣ́ло, оу҆дивле́нїѧ и҆  бл҃года́рствїѧ досто́йное: предъ ѻ҆кре́стными наро́ды  сла́вою и҆ че́стїю вѣнча́лъ є҆сѝ на́съ, и҆ внꙋ́трєннїѧ  пресла́внѡ посрамѝ мѧте́жники. да ви́дѧтъ и҆ разꙋмѣ́ютъ  всѝ, ꙗ҆́кѡ є҆́сть защи́тникъ на́шъ, по на́мъ  побо́рствꙋѧй. (с. 577) 
Велича́нїе пое́тъ пе́рвый ли́къ: 
Велича́емъ тѧ̀, трїѷпоста́сне влⷣко,  всеми́лостивнѡ на на́съ рабѡ́въ твои́хъ призрѣ́вшаго, и҆  ми́ромъ вожделѣ́ннымъ предѣ́лы на́шѧ ѡ҆гради́вшаго. 
Вторы́й ли́къ, ст҃о́мꙋ: 
Велича́емъ тѧ̀, благовѣ́рный кнѧ́же а҆леѯа́ндре,  и҆ чте́мъ ст҃ꙋ́ю па́мѧть твою̀: ты́ бо мо́лиши ѡ҆ на́съ  хрⷭ҇та̀ бг҃а на́шего. 
Ѱало́мъ и҆збра́нный. 
Ли́къ а҃-й: Воскли́кните гдⷭ҇еви всѧ̀ землѧ̀, по́йте  же и҆́мени є҆гѡ̀, дади́те сла́вꙋ хвалѣ̀ є҆гѡ̀. 
Ли́къ в҃-й: Оу҆слы́шите сїѧ̑ всѝ ꙗ҆зы́цы,  внꙋши́те всѝ живꙋ́щїи по вселе́ннѣй. 
Ли́къ а҃-й: Кро́тцыи наслѣ́дѧтъ зе́млю, и҆  насладѧ́тсѧ ѡ҆ мно́жествѣ ми́ра. 
Ли́къ в҃-й: Гдⷭ҇и, возлюби́хъ благолѣ́пїе до́мꙋ  твоегѡ̀, и҆ мѣ́сто селе́нїѧ сла́вы твоеѧ̀. 
Ли́къ а҃-й: Возсїѧ́етъ во дне́хъ є҆гѡ̀ пра́вда и҆  мно́жество ми́ра, до́ндеже ѿи́метсѧ лꙋна̀. 
Ли́къ в҃-й: Оу҆ста̀ пра́веднагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. 
Ли́къ а҃-й: Гдⷭ҇ь крѣ́пость лю́демъ свои̑мъ да́стъ,  гдⷭ҇ь благослови́тъ лю́ди своѧ̑ ми́ромъ. 
Ли́къ в҃-й: Блаже́ни живꙋ́щїи въ домꙋ̀ твое́мъ, въ  вѣ́ки вѣкѡ́въ восхва́лѧтъ тѧ̀. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Дх҃ъ ст҃ы́й тѧ̀, бл҃же́нне, наста́ви ѻ҆те́чество  твоѐ па́ствити на па́житехъ спаси́тельныхъ, и҆ хрⷭ҇то́съ  свѣти́льника тѧ̀ показа̀ ꙗ҆́вѣ. сегѡ̀ ра́ди ликꙋ́й и҆  весели́сѧ со дерзнове́нїемъ, ꙗ҆́кѡ сꙋгꙋ́быѧ вѣнцы̀ ѿ  вѣнцеда́вца прїи́мь. 
Сла́ва, и҆ ны́нѣ, гла́съ и҆ подо́бенъ то́йже: 
Воспо́йте, рѡссі́йстїи наро́ди, воспо́йте пѣ́снь  но́вꙋ, (с. 578) ди̑внаѧ сотво́ршемꙋ бг҃ꙋ на́шемꙋ: и҆́же  мы́шцею высо́кою возведѐ лю́ди своѧ̑ въ поко́й, и҆ по  неизрече́нныхъ и҆ жесто́кихъ бра́нехъ ми́ромъ ѡ҆градѝ  предѣ́лы на́шѧ, и҆ проти̑вныѧ си̑лы во є҆ди́но совокꙋпѝ.  є҆мꙋ́же дади́мъ вели́чїе, ꙗ҆ви́вшемꙋ на́мъ бога́тꙋю  ми́лость. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Вознесо́хъ и҆збра́ннаго ѿ люде́й мои́хъ.  Сті́хъ: Сегѡ̀ ра́ди пома́за тѧ̀, бж҃е, бг҃ъ тво́й:  Всѧ́кое дыха́нїе: Є҆ѵⷢ҇лїе і҆ѡа́нна, зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Прїиди́те, всѝ лю́дїе, хвалꙋ̀ принесе́мъ  блаже́нномꙋ, вопїю́ще си́це: ра́дꙋйсѧ, пресвѣ́тлый сто́лпе,  просвѣща́ѧ на́съ чꙋде́съ свѣтлостьмѝ: ра́дꙋйсѧ, ро́сный  ѻ҆́блаче, пла́мень погаша́ѧй страсте́й, и҆ ѡ҆роша́ѧй  вѣ́рныхъ мы̑сли, бжⷭ҇твенный а҆леѯа́ндре. 
Канѡ́нъ. 
Гла́съ в҃. Пѣ́снь а҃. І҆рмо́съ: 
Грѧди́те лю́дїе: 
Пѣ́снь по достоѧ́нїю принестѝ тебѣ̀, влⷣко,  недоꙋмѣва́емъ. кто́ бо и҆зрече́тъ ми́лѡсти твоѧ̑, ꙗ҆̀же  ꙗ҆ви́лъ є҆сѝ на́мъ; ты̀ на́ше невѣ́жество ѿ сокро́вища  премꙋ́дрости твоеѧ̀ просвѣти́лъ є҆сѝ: ты̀ и҆ наꙋчѝ со  стра́хомъ и҆ любо́вїю благода́рствєннаѧ тебѣ̀ воспѣ́ти. 
Оу҆тверждє́нныѧ въ бз҃ѣ вара́къ и҆ дево́ра,  сопроти́вныхъ во́инство и҆зби́вше, пѣ́снь но́вꙋю бг҃ꙋ  побѣди́телю воспѣ́ша: си́хъ, рѡссі́е, побѣ́дными  оу҆кра́шеннаѧ вѣнца́ми подража́ющаѧ, пѣ́снь побѣ́днꙋю  бг҃ꙋ воскли́кни, прославлѧ́ющи сла́вꙋ и҆ си́лꙋ є҆гѡ̀. 
А҆га́рь и҆ногда̀ и҆знемо́гши ѿ зно́ѧ возопѝ ко  гдⷭ҇ꙋ, є҆́йже а҆́гг҃лъ и҆сто́чникъ показа̀ воды̀ текꙋ́щїѧ,  да пїю́щи съ ча́домъ жива̀ бꙋ́детъ. и҆ рѡссі́а, и҆знемо́гши  многолѣ́тнымъ трꙋдо́мъ, возопѝ ко гдⷭ҇ꙋ: да́ждь мѝ (с.  579) и҆сто́чникъ ми́ра, ѿ негѡ́же напою̀ ча̑да моѧ̑, и҆  воспою́ тѧ гдⷭ҇а во вѣ́ки. 
Дрꙋгі́й канѡ́нъ ст҃о́мꙋ. 
Гла́съ и҃. І҆рмо́съ: 
Во́дꙋ проше́дъ: 
Досто́йными похвала́ми воспѣ́ти пресла́внаго  чꙋдотво́рца оу҆́мъ и҆ смы́слъ да́рꙋй мѝ, хрⷭ҇тѐ бж҃е,  ꙗ҆́кѡ да воспою̀ ра́дꙋѧсѧ па́мѧть є҆гѡ̀. 
Свѣти́льниче многосвѣ́тлый рѡссі́йскїѧ землѝ,  ꙗ҆́коже второ́е сл҃нце чꙋдєсы̀ сїѧ́ѧ, всѣ́хъ на́съ  помина́й, соверша́ющихъ па́мѧть твою̀, а҆леѯа́ндре  блаже́нне. 
Бг҃омꙋ́дре а҆леѯа́ндре, а҆́ще тѧ̀ и҆ напослѣ́докъ  лѣ́тъ бг҃опросвѣще́ннаѧ рѡссі́йскаѧ страна̀ возрастѝ: но  дре́внихъ че́сти сподо́билсѧ є҆сѝ, дарова́нїе чꙋде́съ  досто́йнѡ прїе́мъ. 
Зако́нѡвъ кромѣ̀ є҆сте́ственныхъ, дв҃о, родила̀  є҆сѝ законода́вца бг҃а, человѣ́ка бы́вша: того̀ ꙗ҆́кѡ  бла́га молѝ, всенепоро́чнаѧ, на̑ша беззакѡ́нїѧ презрѣ́ти. 
Пѣ́снь г҃. І҆рмо́съ: 
Лꙋ́къ сокрꙋши́сѧ си́льныхъ: 
Ѡ҆бнови́сѧ ны́нѣ, но́вый і҆и҃лю, благода́тїю ѿ  всѣ́хъ бла̑гъ пода́телѧ, и҆́же мы́шцею высо́кою проведе́ тѧ  чрезъ мо́ре долголѣ́тныѧ бра́ни, и҆ введе́ тѧ въ зе́млю  благослове́ннꙋю ми́ра сегѡ̀. 
Ви́дите, ꙗ҆зы́цы, и҆ разꙋмѣ́йте, ꙗ҆́кѡ съ на́ми  бг҃ъ, и҆́же въ бра́ни бы́сть, и҆ побора́ше по на́съ: смири́  ны пре́жде, да пресла́внѣе возвели́читъ. се́й оу҆́бѡ бг҃ъ  на́шъ, ѡ҆ не́мже въ ми́рѣ и҆ бра́ни вѣ́рнїи  оу҆твержда́емсѧ. 
Возведѝ ѻ҆́крестъ ѻ҆́чи твоѝ, рѡссі́е, и҆  ви́ждь, се́ бо распространи́шасѧ предѣ́лы твоѧ̑,  приꙋсꙋгꙋ́бишасѧ ѿ за́пада, сѣ́вера и҆ ю҆́га ча̑да твоѧ̑,  и҆ про́мыслꙋ вы́шнѧгѡ по бра́нѣхъ въ ми́рѣ воспо́й пѣ̑сни  твоѧ̑. (с. 580) 
И҆́нъ. І҆рмо́съ: 
Небе́снагѡ крꙋ́га: 
Свѣти́льникъ свѣ́та ꙗ҆ви́лсѧ є҆сѝ,  а҆леѯа́ндре всеблаже́нне, недꙋ́гѡвъ глꙋбо́кꙋю тмꙋ̀  разрꙋша́ѧ всегда̀ заре́ю свѣ́тлою чꙋде́съ, премꙋ́дре. 
Прⷭ҇то́лꙋ предстои́ши благода́ти со всѣ́ми а҆́гг҃лы  ра́дꙋѧсѧ дне́сь, и҆ мі́рꙋ и҆сцѣле́нїѧ раздава́ѧ бога́тство,  спасѝ всѣ́хъ на́съ моли́твами твои́ми, блаже́нне. 
Благочести́ваго и҆ вѣнцено́снаго а҆леѯа́ндра  соше́дшесѧ по достоѧ́нїю восхва́лимъ, ꙗ҆́кѡ чꙋде́съ  пода́телѧ ѻ҆би́льнаго, и҆ гдⷭ҇ꙋ молѧ́щасѧ ѡ҆ всѣ́хъ на́съ. 
Ꙗ҆́кѡ вои́стиннꙋ гдⷭ҇ь воцр҃и́сѧ въ црⷭ҇твїе не  ѿпа́дающее, и҆ ѡ҆блече́сѧ ѱало́мски и҆зъ тебє̀,  бг҃ома́ти, въ кра́сное бл҃голѣ́пїе пло́ть ст҃ꙋ́ю, є҆́юже  сме́рть прїѧ́тъ, и҆ разрꙋшѝ є҆ѧ̀ ца́рство. 
Конда́къ ст҃а́гѡ: 
Ꙗ҆́коже сро́дники твоѝ бори́съ и҆ глѣ́бъ  ꙗ҆ви́шасѧ тебѣ̀ съ нб҃сѐ въ по́мощь, подвиза́ющемꙋсѧ на  ве́лгера свѣ́йскаго и҆ во́євъ є҆гѡ̀: та́кѡ и҆ ты̀ ны́нѣ,  блаже́нне а҆леѯа́ндре, прїидѝ въ по́мощь твои̑мъ  сро́дникѡмъ, и҆ поборѝ борю́щыѧ ны̀. 
І҆́косъ: 
И҆́же дре́вле навѣ́тами вра́жїими расточє́нныѧ,  ꙗ҆́кѡ ѻ҆ре́лъ птенцы̀ подъ крилѣ̀, собира́ше лю́ди своѧ̑,  се́й и҆ ны́нѣ на дꙋхо́вное торжество̀ собира́етъ на́съ:  прїиди́те оу҆̀бо, возра́дꙋемсѧ гдⷭ҇еви, и҆ просла́вимъ  просла́вльшаго сро́дника на́шего, и҆ влады́кꙋ, и҆  возопїи́мъ: ра́дꙋйсѧ, рѡссі́йскаѧ сла́во, ски́петрѡвъ  держа́во, во́євъ хра́брость, ѻ҆рꙋ́жїѧ крѣ́пость, помина́й  ста́до твоѐ, надъ ни́мже гдⷭ҇ь поста́ви тѧ̀, и҆ поборѝ  борю́щыѧ ны̀. 
Сѣда́ленъ, гла́съ и҃: 
Ꙗ҆́кѡ ѕвѣзда̀ многосвѣ́тлаѧ ꙗ҆ви́лсѧ є҆сѝ,  свѣ́тлагѡ ра́ди житїѧ̀ твоегѡ̀, сосꙋ́дъ ст҃а́гѡ дх҃а бы́въ:  сегѡ̀ (с. 581) ра́ди по мно́гихъ лѣ́тѣхъ во гро́бѣ  нетлѣ́нны ѡ҆брѣто́шасѧ ст҃ы̑ѧ твоѧ̑ мо́щи, ѿ ни́хже  и҆сточа́еши рѣ́ки чꙋде́съ и҆сцѣле́нїй вѣ́рнѡ зовꙋ́щымъ  тѝ: ра́дꙋйсѧ, благовѣ́рный вели́кїй кнѧ́же а҆леѯа́ндре. 
Сла́ва, и҆ ны́нѣ, гла́съ то́йже. 
Трⷪ҇цꙋ славосло́вимъ вѣ́рнїи є҆диносꙋ́щнꙋю:  призрѣ́ бо на смире́нїе на́ше, ѿѧ́тъ поноше́нїе во  человѣ́цѣхъ, оу҆твердѝ ми́лость свою̀ на на́съ, во  є҆́же соблюстѝ на́съ, и҆ невре́дныхъ сохрани́ти. тѣ́мже  благослови́мъ бг҃а на́шего. 
Пѣ́снь д҃. І҆рмо́съ: 
Внегда̀ прибли́житисѧ лѣ́тѡмъ: 
Неизрече́нное и҆ неисповѣди́мое смотре́нїе  и҆сповѣ́дꙋемъ рабѝ твоѝ, влⷣко, благода́рными си́ми  словесы̀: ничто́же бо бо́лѣе за бла́гость твою̀ возда́ти  мо́жемъ, ꙗ҆́кѡ ѿ тмы̀ ко свѣ́тꙋ произве́лъ є҆сѝ,  то́чїю ма́лое сїѐ прїимѝ ѿ на́съ благодаре́нїе. 
Гдѣ̀ ны́нѣ оу҆мышлє́нїѧ и҆ совѣ́ты ва́ши,  ѻ҆кре́стнїи наро́ди, ѿ дре́внихъ вѣкѡ́въ во є҆ди́но  согласꙋ́ющїисѧ, а҆́ки предви́дѧще и҆ зави́дѧще бꙋ́дꙋщемꙋ  рѡссі́и благополꙋ́чїю, позна́нїе оу҆че́нїй и҆ хꙋдо́жествъ  ѿвраща́ющїи; полꙋчѝ ны́нѣ, є҆́же не хотѣ́сте, и҆  славосло́витъ бг҃а, сїѐ є҆́й дарова́вшаго. 
Всѧ̀ тва́рь да ра́дꙋетсѧ съ на́ми, да пое́тъ и҆́мени  гдⷭ҇а вы́шнѧгѡ: содѣ́ла бо чꙋ́до въ на́съ, всѧ́къ оу҆́мъ  преимꙋ́щее, хи̑траѧ превратѝ намѣ́рєнїѧ сопроти́вныхъ, и҆  и҆́миже хотѧ́хꙋ на́съ оу҆лови́ти, си́ми оу҆ловле́ни сꙋ́ть  сѣтьмѝ. мы́ же и҆зба́вльшесѧ всера́достнѡ є҆го̀  велича́емъ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ: 
Заре́ю трисо́лнечныѧ бл҃года́ти, сїѧ́ѧ, свѣ́тлѣ  тво́й пра́здникъ творѧ́щихъ ѡ҆зарѝ, и҆ стра́стнагѡ  ѡ҆мраче́нїѧ де́мѡнскагѡ и҆зба́ви, а҆леѯа́ндре пресла́вне.  (с. 582) 
Свѧти́телїе и҆ мона́си, свѧще́нницы и҆ прості́и, и҆  ста́рцы со ю҆́нотами, и҆ ве́сь во́зрастъ свѣ́тлѡ  пред̾игра́йте, и҆ па́мѧть блаже́ннагѡ въ пѣ́снехъ  возвели́чите. 
Къ бжⷭ҇твенномꙋ свѣ́тꙋ ны́нѣ преста́вилсѧ є҆сѝ,  свѣ́та сы́нъ возлю́бленъ бы́въ, въ ра́дости и҆ красотѣ̀ съ  ли̑ки а҆́гг҃льскими ны́нѣ ра́достнѡ ликꙋ́еши. 
И҆мѣ́ю тѧ̀ помо́щницꙋ и҆ непостыждꙋ́сѧ, пречⷭ҇таѧ  мт҃и бж҃їѧ: и҆мѣ́ю тѧ̀ предста́тельницꙋ, и҆ вра̑гъ мои́хъ  не оу҆бою́сѧ. 
Пѣ́снь є҃. І҆рмо́съ: 
Но́щи преше́дшей: 
Созида́й гра́ды твоѧ̑ нѡ́выѧ, рѡссі́е, оу҆твержда́й  ми́ромъ предѣ́лы твоѧ̑: гдⷭ҇ь съ тобо́ю, гдⷭ҇ь помо́щникъ.  да́ждь оу҆̀бо сла́вꙋ и҆́мени є҆гѡ̀, пресла́внѡ ны́нѣ  просла́вившагѡ тѧ̀. 
Не тꙋжѝ ны́нѣ, рѡссі́е, дни̑ прє́жнїѧ и҆ лѣ̑та  прешє́дшаѧ скѡ́рбнаѧ помина́ющи: є҆гда̀ бѣ́дствїѧми а҆́ки  потрѧсе́сѧ, ѿ восто́ка, ю҆́га и҆ сѣ́вера смꙋща́емаѧ,  внꙋ́трь же мѧте́жными несогла̑сїи раздира́емаѧ. прогна̀ бг҃ъ  ѻ҆́блакъ печа́ли твоеѧ̀, и҆ свѣ́томъ безсме́ртныѧ сла́вы  ѡ҆зари́ тѧ. 
Ꙗ҆́кѡ взыска́ла є҆сѝ, рѡссі́е, гдⷭ҇а бг҃а твоего̀  въ де́нь ско́рби твоеѧ̀, сегѡ̀ ра́ди ꙗ҆ви́сѧ тебѣ̀ въ  чꙋ́дныхъ дѣ́лѣхъ свои́хъ: и҆́же и҆зба́ви тѧ̀ ѿ  крѣ́пкихъ рꙋ́къ сꙋпоста̑тъ твои́хъ, и҆ вѣне́цъ ми́ра и҆  благоволе́нїѧ возложѝ на главꙋ̀ твою̀. 
Возвесели́тесѧ съ на́ми, вели́цыи кнѧ́зи  рѡссі́йстїи, ви́дѣвше вїногра́дъ се́й ва́ми насажде́нный,  ка́кѡ бг҃ъ вы́шнїй, цр҃ь вѣ́чный є҆го̀ возрастѝ, и҆  ѡ҆пло́томъ ми́ра вѣ́чнагѡ ѡ҆градѝ: и҆ съ на́ми  благода́рствєннаѧ є҆мꙋ̀ воспо́йте. 
И҆́нъ. І҆рмо́съ: 
Оу҆́тренююще вопїе́мъ тѝ: (с. 583) 
Ꙗ҆́кѡ ѕвѣзда̀ свѣ́тла ꙗ҆ви́сѧ непреле́стна,  плѣне́нныхъ свободи́тель, и҆ ни́щихъ богати́тель, и҆  болѧ́щихъ вра́чь, це́ркве побо́рникъ, и҆ ѻ҆те́чества  на́шегѡ оу҆твержде́нїе. 
Ꙗ҆ви́сѧ въ рѡссі́йстѣй землѝ чꙋдотво́рецъ  пресла́венъ а҆леѯа́ндръ бл҃же́нный, ꙗ҆́кѡ всесвѣ́телъ  свѣти́льникъ сїѧ́ѧ во все́мъ мі́рѣ, и҆ во мра́цѣ  страсте́й ѡ҆зарѧ́ѧ всѧ̑. 
Досточꙋ́днаѧ и҆ пресла́внаѧ па́мѧть твоѧ̀ возсїѧ̀ въ  рѡссі́йстѣй землѝ, блаже́нне, и҆ ра́достнѡ вѣ́рныхъ  весели́тъ собо́ры. 
Ѿверзо́шасѧ тебѣ̀ двє́ри є҆дє́мскїѧ, и҆  несказа́ненъ свѣ́тъ и҆ трисїѧ́ненъ возсїѧ̀, бл҃же́нне, въ  неподви́жнѣмъ црⷭ҇твїи нбⷭ҇нѣмъ, и҆ пра́ведныхъ весе́лїе  прїѧ́лъ є҆сѝ ра́дꙋѧсѧ. 
Ме́ртвости и҆ тлѝ и҆зба́вила є҆сѝ человѣ́чество,  є҆стество́мъ бо жизнода́вца и҆ бг҃а безъ сѣ́мене родила̀  є҆сѝ, дв҃о всенепоро́чнаѧ, на благодѣѧ́нїе восхвалѧ́ющихъ  тѧ̀ вѣ́рнѡ. 
Пѣ́снь ѕ҃. І҆рмо́съ: 
Гла́съ глагѡ́лъ моле́бныхъ: 
Бл҃же́ни всѝ оу҆пова́ющїи на гдⷭ҇а, ꙗ҆́кѡ гора̀  сїѡ́нъ не подви́жатсѧ во вѣ́къ: гдⷭ҇ь бо прибѣ́жище и҆̀мъ,  гдⷭ҇ь спасе́нїе. въ де́нь, въ ѻ҆́ньже призовꙋ́тъ,  посѣти́тъ и҆̀хъ. 
Въ де́нь печа́ли сы́номъ гони́мый дв҃дъ, возопѝ ко  гдⷭ҇ꙋ, и҆ ѿ бѣ́дъ и҆зба́вилъ є҆го̀, и҆ въ сїѡ́нѣ па́ки,  ѿ негѡ́же и҆згна́нъ бы́сть, просла́ви бг҃а спаса́ющаго.  прогна̀ сицевꙋ́ю находѧ́щꙋю ско́рбь ѿ своегѡ̀ достоѧ́нїѧ  всевы́шнїй гдⷭ҇ь, ѿврати́вый ѻ҆тцегони́тельное  кровопроли́тїе: тѣ́мже и҆ мы̀ ны́нѣ є҆го̀ въ рѡссі́йскомъ  сїѡ́нѣ просла́вимъ. 
Дадѐ ми́ръ предѣ́лѡмъ твои̑мъ, рѡссі́е, гдⷭ҇ь, да  не бꙋ́детъ стꙋжа́ѧй тебѣ̀, ме́чь чꙋжды́й да не  оу҆страша́етъ тѧ̀: вы́шнїй бо ѡ҆градѝ крѣ́пкою рꙋко́ю  концы̀ землѝ твоеѧ̀. (с. 584) 
И҆́нъ. І҆рмо́съ: 
Ѡ҆чи́сти мѧ̀, сп҃се: 
Ѿ пречестна́гѡ ко́рене и҆зра́слъ є҆сѝ вѣ́твь,  пресла́вне, и҆ благоче́стнѡ на землѝ пожи́лъ є҆сѝ, и҆  прїѧ́телище чи́сто дх҃а ꙗ҆ви́лсѧ ѡ҆свѧща́ѧ вѣ́рою  притека́ющыѧ тѝ, бл҃же́нне. 
Весе́лїѧ дне́сь и҆спо́лнисѧ всѧ̀ рѡссі́йскаѧ землѧ̀  въ наро́читый де́нь пра́здника, пресла́внагѡ чꙋдотво́рца  а҆леѯа́ндра блаже́ннагѡ: соблюда́етъ бо ѻ҆те́чество своѐ  вы́нꙋ ненавѣ́тно. 
Сирѡ́тъ и҆ вдѡ́въ застꙋ́пника, и҆ въ бѣда́хъ  непобори́маго помо́щника, пѣ́сньми а҆леѯа́ндра  оу҆блажи́мъ сла́вѧще: пра́зднꙋющихъ бо па́мѧть є҆гѡ̀  ве́селѡ, ѿ бѣ́дъ и҆збавлѧ́етъ и҆ скорбе́й. 
Сꙋ́щїй прест҃ы́й хра́мъ, бцⷣе, и҆сто́чникъ родила̀  є҆сѝ, всенепоро́чнаѧ, неисчерпа́емый, влⷣчце. 
Конда́къ, гла́съ и҃. Подо́бенъ: А҆́ще и҆ во гро́бъ: 
Оу҆крѣпи́вый дв҃да на голїа́ѳа, оу҆крѣпи́лъ  є҆сѝ и҆ і҆мпера́тора на́шего петра̀, въ простотѣ̀ се́рдца  слꙋжа́щаго тѝ, и҆ ѡ҆ и҆́мени твое́мъ подвиза́ющагосѧ,  бл҃годѣѧ̑нїѧ твоѧ̑ прославлѧ́ющаго: щедрѡ́ты твоѧ̑  дарова́лъ є҆сѝ є҆мꙋ̀, хрⷭ҇тѐ бж҃е, ты́ бо наде́жда на́ша  и҆ спасе́нїе, и҆ непобѣди́маѧ побѣ́да. 
І҆́косъ: 
Са́мъ, гдⷭ҇и, созда́лъ є҆сѝ премꙋ́дрость, и҆  ви́дѣлъ и҆ и҆сче́лъ ю҆̀, и҆ и҆злїѧ́лъ є҆сѝ ю҆̀ на всѧ̑  дѣла̀ твоѧ̑ со всѧ́кою пло́тїю по щедро́тамъ твои́мъ, по  даѧ́нїю твоемꙋ̀ дарова́лъ є҆сѝ: ты̀ и҆ благочести́вѣйшаго  і҆мпера́тора на́шего петра̀ ѿ сокро́вищъ свои́хъ  оу҆мꙋдри́вый, и҆́мъ рѡссі́йское во́инство во бра́нехъ  премꙋ́дрѡ наста́вилъ є҆сѝ. тѣ́мже ны́нѣ торже́ственными  пѣ́сньми твою̀ премꙋ́дрость воспѣва́емъ, и҆ благодари́мъ  тѧ̀, премнѡ́гїѧ на́мъ дарова́вшаго побѣ̑ды. (с. 585) 
Пѣ́снь з҃. І҆рмо́съ: 
Вѣті̑и ꙗ҆ви́шасѧ ѻ҆́троцы: 
Ꙗ҆́коже а҆маза́и рѣ́ша, ѽ дв҃де, ми́ръ тебѣ̀ и҆  помо́щникѡмъ твои̑мъ: та́кѡ и҆ ны́нѣ бра́вшїисѧ съ на́ми  глаго́лютъ: ми́ръ тебѣ̀, благовѣ́рный пе́тре, бг҃ъ тво́й  помо́щникъ тебѣ̀. є҆мꙋ́же зове́мъ: бж҃е, бл҃гослове́нъ  є҆сѝ. 
Оу҆поко́и предѣ́лы на́шѧ гдⷭ҇ь си́лъ, да́вый ми́ръ  достоѧ́нїю своемꙋ̀: входѧ́щїи и҆ и҆сходѧ́щїи на мо́ре, безъ  стра́ха и҆ печа́ли коры̑сти своѧ̑ собира́йте. бг҃ъ бо на́шъ  ѿѧ́тъ ско́рбь ра́тнꙋю, є҆мꙋ́же зове́мъ: бж҃е,  бл҃гослове́нъ є҆сѝ. 
Прїиди́те, возвели́чимъ чꙋ̑днаѧ дѣла̀ бж҃їѧ, ка́кѡ  смире́нныхъ на́съ вознесѐ, ка́кѡ оу҆ничиже́нныхъ  просла́ви, ка́кѡ побѣди́тельнымъ вѣнце́мъ оу҆вѣнча̀, и҆  ми́ромъ ѡ҆градѝ, и҆ радостотво́рнѡ возопїи́мъ: бж҃е  ѻ҆тє́цъ на́шихъ, бл҃гослове́нъ є҆сѝ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы: 
Дне́сь це́рковь хрⷭ҇то́ва пра́зднꙋющи  а҆леѯа́ндрово торжество̀, соше́дшымсѧ вои́стиннꙋ  и҆сточа́етъ бл҃года́ть, прилѣ́жнѡ молѧ́щымсѧ и҆ любо́вїю  пою́щымъ є҆го̀. 
Во всѣ́хъ страна́хъ рѡссі́йскихъ произы́де  вѣща́нїе, ꙗ҆́кѡ ꙗ҆ви́сѧ въ ни́хъ чꙋдотво́рецъ  пресла́венъ, и҆сточа́ѧ и҆сцѣле́нїй мно́жество всѣ̑мъ  пою́щымъ те́плѣ. 
Чꙋдесы̑ оу҆́бѡ твои́ми ꙗ҆́кѡ цвѣ́тъ процвѣ́лъ  є҆сѝ, блаже́нне, и҆ и҆сцѣлє́нїѧ подава́еши притека́ющымъ  въ кро́въ тво́й, мꙋ́дре и҆ досточꙋ́дне. 
Ѿ дѣ́вственныхъ ложе́снъ твои́хъ вопло́щсѧ бг҃ъ,  ꙗ҆ви́сѧ на спасе́нїе на́ше. тѣ́мже тѧ̀ мт҃рь вѣ́дꙋще,  бцⷣе, правовѣ́рнѡ вопїе́мъ є҆мꙋ̀: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь г҃. І҆рмо́съ: 
Неизрече́нною мꙋ́дростїю: (с. 586) 
Гдⷭ҇ь крѣ́пость лю́демъ свои̑мъ дадѐ, гдⷭ҇ь наꙋчѝ  пе́рсты на́шѧ на бра́нь, и҆ рꙋ́цѣ на ѡ҆полче́нїе,  торже́ственными на́съ оу҆краси́въ побѣ́дами, и҆  благословлѧ́етъ ны́нѣ лю́ди своѧ̑ ми́ромъ: є҆го́же  благослови́мъ и҆ превозно́симъ во всѧ̑ вѣ́ки. 
Ѽ непостижи́магѡ оу҆ма̀ твоегѡ̀, влⷣко! нѣ́сть  и҆́же сопротивоста́нетъ во́ли твое́й: и҆̀хже бо  пред̾ꙋста́вилъ є҆сѝ просла́вити, всѧ̑ оу҆хищрє́нїѧ на  и҆̀хъ соплета́ємаѧ ѿвраща́еши. чꙋдодѣ́йствїе твоѐ сїѐ  на на́съ собы́вшеесѧ ви́димъ, и҆ славосло́вѧще превозно́симъ  тѧ̀ во вѣ́ки. 
Хотѣ́сте, ѻ҆кре́стнїи наро́ди, ѿ на́съ  оу҆таи́ти и҆скꙋ́сство во́инское, мно́гѡ ѡ҆ се́мъ  трꙋди́стесѧ, но не возмого́сте. творѧ́й держа́вꙋ мы́шцею  свое́ю гдⷭ҇ь, низлага́ѧй си̑льныѧ со престѡ́лъ, и҆ возносѧ́й  смирє́нныѧ, ѿкры̀ предъ на́ми пра́вдꙋ свою̀, и҆з̾ѧвѝ и҆  наꙋчѝ ва́ми сокрыва́ємаѧ: є҆мꙋ́же благода́рствєннаѧ  ны́нѣ прино́симъ, и҆ просла́вимъ во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ: 
Тебѐ въ чꙋдесѣ́хъ сла́вна рѡссі̑йскимъ страна́мъ  показа̀ бг҃ъ, а҆леѯа́ндре, и҆ оу҆краси́ тѧ нбⷭ҇ными  дара́ми: того̀ молѝ поми́ловати всѣ́хъ на́съ. 
Ꙗ҆́кѡ оу҆́тро, ꙗ҆́кѡ де́нь свѣ́тлый тво́й  пра́здникъ ꙗ҆ви́сѧ, просвѣща́ѧ на̑ша сердца̀, и҆ всѣ́хъ  съ вѣ́рою восхвалѧ́ющихъ тѧ̀, а҆леѯа́ндре пресла́вне. 
Де́нь торжества̀, и҆ пра́здникъ весе́лїѧ наста̀,  стеце́мсѧ, вѣ́рнїи, ѡ҆чи́стивше вкꙋ́пѣ дꙋ́шы и҆ тѣлеса̀:  се́ бо на́съ призыва́етъ а҆леѯа́ндръ бжⷭ҇твенный. 
Ѻ҆́бразы носѧ́щи дре́вле ржⷭ҇тва̀ твоегѡ̀, дв҃о  мт҃и, пе́щь оу҆́бѡ ю҆́ношей не ѡ҆палѝ, та́кожде и҆ ѻ҆́гнь  бжⷭ҇твенный оу҆тро́бы твоеѧ̀, чⷭ҇таѧ. 
Пѣ́снь ѳ҃. 
Велича́й, дꙋшѐ моѧ̀, трїѷпоста́снаго влⷣкꙋ,  наꙋчи́вшаго и҆ вразꙋми́вшаго, и҆ сохранѧ́ющаго во бра́ни.  (с. 587) 
Велича́й, дꙋшѐ моѧ̀, превы́шнѧго гдⷭ҇а си́лъ,  даю́щаго крѣ́пость лю́демъ свои̑мъ. 
Оу҆диви́тесѧ съ на́ми, ѻ҆крє́стныѧ страны̑, и҆  просла́вите гдⷭ҇а, смирє́нныѧ сла́вою и҆ че́стїю  вѣнча́вшаго. 
Ѽ влⷣко непостижи́ме, держа́во, крѣ́посте и҆  си́ло на́ша! за всѧ̑, ꙗ҆̀же сотвори́лъ є҆сѝ съ на́ми,  благода́рнѡ воспѣва́емъ тѧ̀. 
І҆рмо́съ: 
Ѿ земноро́дныхъ кто̀ слы́ша таково́е: 
Возведе́мъ оу҆́мнїи ѻ҆́чи се́рдца на́шегѡ ко  всеси́льномꙋ бг҃ꙋ на́шемꙋ, и҆ принесе́мъ моли̑твы  вседꙋ́шныѧ, и҆ молє́нїѧ прилѣ̑жнаѧ, ꙗ҆́кѡ посѣтѝ на́съ  ми́лостїю свое́ю: ꙗ҆вѝ на́мъ смирє́ннымъ вели́кꙋю и҆  бога́тꙋю ми́лость, є҆го́же велича́емъ. 
Бл҃гоꙋтро́бїѧ неизслѣ́димаѧ пꙋчи́но, влⷣко,  прославлѧ́емъ чꙋдє́снаѧ дѣла̀ твоѧ̑, ꙗ҆́вльшаѧсѧ на на́съ  и҆ въ ро́дѣ на́шемъ: ѿ вѣ́ка бо сокрове́нное твоѐ ѡ҆  на́съ смотре́нїе во дни̑ сїѧ̑ ꙗ҆́вственнѡ показа́лъ є҆сѝ,  всеси́льною десни́цею твое́ю безси́льныхъ на́съ совоздви́гъ,  да благодари́мъ и҆ велича́емъ тѧ̀ бг҃а на́шего. 
Славосло́вимъ тѧ̀ бг҃а безнача́льнаго, ѻ҆ц҃а̀  бл҃гоꙋтро́бнаго ѡ҆ щедро́тахъ твои́хъ, всѧ̑ ѕла̑ѧ ѿ на́съ  ѿврати́вшаго, побѣ̑ды и҆ ѡ҆долѣ̑нїѧ на проти́вѧщихсѧ  на́мъ дарова́вшаго, торже́ственными вѣнцы̑ оу҆краси́вшаго,  и҆ во всежела́емый поко́й вве́дшаго, и҆ ѿ всѣ́хъ ѕлы́хъ  на́съ и҆збавлѧ́ющаго. 
И҆́нъ. І҆рмо́съ: 
Ка́мень нерꙋкосѣ́чный: 
Твоѐ свѧто́е преставле́нїе дне́сь свѣ́тлѡ  пра́зднꙋемъ, и҆спо́лни ра́дости и҆ весе́лїѧ восхвалѧ́ющыѧ  тѧ̀, а҆леѯа́ндре великоимени́те. 
Ве́лїй щи́тъ и҆ крѣ́пость въ рѡссі́йстѣй землѝ,  а҆леѯа́ндре, ѡ҆брѣ́лсѧ є҆сѝ, правосла̑внымъ же лю́демъ  (с. 588) на́шымъ похвале́нїе: и҆ ны́нѣ мо́лимсѧ тѝ,  сохранѧ́й ѻ҆те́чество твоѐ ѿ ꙗ҆зы́ка чꙋжда́гѡ. 
Незаходи́магѡ свѣ́та лꙋча́ми во тмѣ̀ сꙋ́щымъ  сїѧ́ѧ, сла́вне, къ просвѣще́нїю весе́лїѧ наста́ви ны̀  пою́щыѧ тѧ̀. 
Бл҃же́нне а҆леѯа́ндре, ка́кѡ тѧ̀ возмо́жемъ  воспѣ́ти досто́йнѡ; не мо́жетъ бо ѧ҆зы́къ и҆зглаго́лати  твоѧ̑ разли̑чнаѧ и҆сцѣлє́нїѧ, и҆ мнѡ́гаѧ дарѡва́нїѧ и҆  чꙋдеса̀, ꙗ҆̀же подава́еши наслѣ́дїю твоемꙋ̀. 
Ꙗ҆́кѡ оу҆́тро тє́мнымъ и҆ блꙋдѧ́щымъ, дв҃о,  возсїѧ̀ пра́вды сл҃нце хрⷭ҇то́съ: є҆го́же на рꙋка́хъ  твои́хъ носи́ла є҆сѝ, чⷭ҇таѧ. 
Свѣти́ленъ. Подо́бенъ: Жєны̀ оу҆слы́шаша: 
Слы́шана бы́сть въ свѣ́йскихъ страна́хъ превели́каѧ  сла́ва твоѧ̀, а҆леѯа́ндре, ꙗ҆́кѡ є҆ди́нымъ  мꙋ́жественнымъ и҆́менемъ твои́мъ оу҆страша́хꙋсѧ  сопроти́внїи: и҆ ны́нѣ, бл҃же́нне, врагѝ на́шѧ неви́димѡ  оу҆страша́й, ѡ҆полча́ющыѧсѧ на хрⷭ҇толюби́вое твоѐ  во́инство. 
Сла́ва, и҆ ны́нѣ: 
И҆зба́вивый ны̀ ѿ вла́сти те́мныѧ, и҆ преста́вивый  въ ца́рство любвѐ сн҃а твоегѡ̀, бж҃е на́шъ, преведы́й ѿ  тмы̀ невѣ́дѣнїѧ ко свѣ́тꙋ благоразꙋ́мїѧ и҆ сла́вы, и҆  и҆мени́ты сотвори́вый по все́й землѝ, тебѐ и҆ ны́нѣ  про́симъ, да ꙗ҆́коже сохрани́лъ и҆ возвы́силъ є҆сѝ на́съ  всеси́льною твое́ю десни́цею, то́южде защища́й, и҆збавлѧ́й  и҆ содержѝ. 
На Хвали́техъ стїхи̑ры ст҃а́гѡ, гла́съ и҃. Поⷣ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ми́ромъ ѡ҆блада́ющїй  ѡ҆ставлѧ́етъ мі́ръ, скипетроно́сецъ рѡссі́йскїй ѿлага́етъ  ски́петръ, совлачи́сѧ съ порфѵ́ры, и҆ гро́бною покрыва́етсѧ  плащани́цею, вѣнча́ннаѧ глава̀ кнѧ́жескꙋю дїади́мꙋ съ себѐ  низлага́етъ, вре́менное ца́рство ѡ҆ставлѧ́етъ на землѝ, ѡ҆  вѣ́чномъ и҆звѣ́стенъ на нб҃сѝ, и҆дѣ́же вѣнча́сѧ  ца́рскою дїади́мою. (с. 589) 
Ѽ ко́ль мнѡ́гїѧ врагѝ побѣди́лъ є҆сѝ,  прехра́брый во́инъ і҆и҃съ хрⷭ҇то́въ! ви̑димыѧ мече́мъ и҆  благоче́стїемъ, неви̑димыѧ моли́твою, пло́ть воздержа́нїемъ,  мі́ръ ѿверже́нїемъ мі́ра, и҆ та́кѡ пресла́вный  побѣди́тель на нб҃о возше́лъ є҆сѝ. 
Наꙋчи́лъ є҆сѝ на́съ премꙋ́дрымъ дѣ́ломъ твои́мъ,  ничто́же мо́жемъ и҆знестѝ ѿ мі́ра сегѡ̀, въ ѻ҆́ньже  ничто́же внесо́хомъ: тогѡ̀ ра́ди ѡ҆ста́вивъ вре́мєннаѧ, и҆  возжела́въ нбⷭ҇наѧ, ꙗ҆̀же и҆ наслѣ́дивъ, и҆ на́мъ  ѻ҆́нѣхъ не лиши́тисѧ мо́лимтисѧ. 
Сла́ва, гла́съ и҃. 
По́двигомъ до́брымъ подвиза́лсѧ є҆сѝ, тече́нїе  сконча́лъ, вѣ́рꙋ соблю́лъ, благовѣ́рный кнѧ́же  а҆леѯа́ндре, про́чее же соблюде́сѧ тебѣ̀ вѣне́цъ  пра́вды, и҆́мже вѣнча́ тѧ и҆́стинный мздовоздаѧ́тель: того̀  молѝ, пребл҃же́нне, врꙋче́нномꙋ тебѣ̀ ста́дꙋ, сынѡ́мъ  рѡссі̑йскимъ спасти́сѧ. 
И҆ ны́нѣ, гла́съ г҃: 
Тебѐ бг҃а хва́лимъ, твоѧ̑ бл҃года̑ти  и҆сповѣ́дꙋемъ, бж҃е на́шъ, твоѧ̑ щедрѡ́ты  благода́рственнымъ се́рдцемъ превозно́симъ: прогна́вшаго  мра́чный ѻ҆́блакъ бра́ни, и҆ вве́дшаго ны̀ во сла́дкїй  свѣ́тъ вѣ́чнагѡ ми́ра: во́инство рѡссі́йское во бра́нехъ  премꙋ́дростїю и҆спо́лнившаго, и҆ рѡссі́йскими кораблѧ́ми  балті́йское мо́ре оу҆краси́вшаго: гра́дъ се́й въ че́сть  а҆пⷭ҇ла петра̀ воздви́гшаго и҆ просла́вившаго, и҆ пото́комъ  сла́дости твоеѧ̀ на́съ насыща́ющаго, и҆ благодарѧ́ще  вопїе́мъ: ѽ влⷣко всеще́дрый! оу҆крѣпѝ и҆ оу҆твердѝ  сїѧ̑, ꙗ҆̀же дарова́лъ є҆сѝ на́мъ, въ ро́дъ и҆ ро́дъ, и҆  спасѝ дꙋ́шы на́шѧ. 
На лїтꙋргі́и Бл҃жє́нны ѿ канѡ́на пра́здника пѣ́снь  г҃, и҆ ст҃а́гѡ пѣ́снь ѕ҃, на и҃. Прокі́менъ пра́здника,  гла́съ з҃: Гдⷭ҇ь крѣ́пость лю́демъ свои̑мъ да́стъ, гдⷭ҇ь  благослови́тъ лю́ди своѧ̑ ми́ромъ. Сті́хъ: Принеси́те  гдⷭ҇еви сы́нове бж҃їи, принеси́те гдⷭ҇еви сы́ны ѻ҆́вни.  Ст҃а́гѡ, гла́съ з҃: Честна̀ предъ гдⷭ҇емъ сме́рть  прпⷣбныхъ є҆гѡ̀. (с. 590) 
А҆пⷭ҇лъ въ благодаре́нїе ѡ҆ ми́рѣ. 
Къ корі́нѳѧнѡмъ посла́нїѧ ст҃а́гѡ а҆пⷭ҇ла па́ѵла  чте́нїе. 
[Глава̀ а҃, ст. г҃] Бра́тїе, бл҃года́ть ва́мъ и҆  ми́ръ ѿ бг҃а ѻ҆ц҃а̀ на́шегѡ и҆ гдⷭ҇а і҆и҃са хрⷭ҇та̀.  [Є҆фес. в҃, ст. д҃ї] И҆́же є҆́сть ми́ръ на́шъ сотвори́вый  ѻ҆боѧ̀ є҆ди́но, и҆ средостѣ́нїе ѡ҆гра́ды разори́вый  враждꙋ̀. [а҃ Кор. д҃ї, сⷯ л҃г.] И҆́же нѣ́сть нестрое́нїѧ  бг҃ъ, но ми́ра, ꙗ҆́кѡ во всѣ́хъ цр҃квахъ ст҃ы́хъ. [сⷯ а҃]  Держи́тесѧ оу҆́бѡ любвѐ, ревнꙋ́йте же дꙋхѡ́внымъ. [Глава̀  г҃ї, ст. д҃, є҃, ѕ҃, з҃, и҃] Любы̀ долготерпи́тъ,  милосе́рдствꙋетъ, любы̀ не зави́дитъ, любы̀ не  превозно́ситсѧ, не горди́тсѧ, не безчи́нствꙋетъ, не и҆́щетъ  своѧ̀ сѝ, не раздража́етсѧ, не мы́слитъ ѕла̀, не ра́дꙋетсѧ  ѡ҆ непра́вдѣ, ра́дꙋетсѧ же ѡ҆ и҆́стинѣ: всѧ̑ лю́битъ,  всемꙋ̀ вѣ́рꙋ є҆́млетъ, всѧ̑ оу҆пова́етъ, всѧ̑ терпи́тъ:  любы̀ николи́же ѿпа́даетъ. [в҃ Кор. г҃ї, ст. а҃ї]  Про́чее же бра́тїе, ра́дꙋйтесѧ, соверша́йтесѧ,  оу҆тѣша́йтесѧ, то́жде мꙋ́дрствꙋйте, ми́ръ и҆мѣ́йте: и҆  бг҃ъ любвѐ и҆ ми́ра бꙋ́детъ съ ва́ми. 
Дрꙋгі́й а҆пⷭ҇лъ ст҃о́мꙋ. зача́ло сг҃ї. 
Є҆ѵⷢ҇лїе въ благодаре́нїе ѡ҆ ми́рѣ, ѿ і҆ѡа́нна. 
[Глава̀ д҃ї, ст. к҃з] Речѐ гдⷭ҇ь свои̑мъ  оу҆ч҃никѡ́мъ: ми́ръ ѡ҆ставлѧ́ю ва́мъ, ми́ръ мо́й даю̀  ва́мъ: не ꙗ҆́коже мі́ръ дае́тъ, а҆́зъ даю̀ ва́мъ. [Глава̀  г҃ї, ст. л҃д и҆ л҃є] За́повѣдь но́вꙋю даю̀ ва́мъ, да  лю́бите дрꙋ́гъ дрꙋ́га: ꙗ҆́коже возлюби́хъ вы̀, да и҆ вы̀  лю́бите себѐ. Ѡ҆ се́мъ разꙋмѣ́ютъ всѝ, ꙗ҆́кѡ моѝ  оу҆ч҃ницы̀ є҆стѐ, а҆́ще любо́вь и҆́мате междꙋ̀ собо́ю.  [Глава̀ є҃ї, ст. ѳ҃ и҆ і҃] Ꙗ҆́коже возлюби́ мѧ ѻ҆ц҃ъ,  и҆ а҆́зъ возлюби́хъ ва́съ: бꙋ́дите въ любвѝ мое́й. А҆́ще  за́пѡвѣди моѧ̑ соблюде́те, пребꙋ́дете въ любвѝ мое́й:  ꙗ҆́коже а҆́зъ за́пѡвѣди ѻ҆ц҃а̀ моегѡ̀ соблюдо́хъ, и҆  пребыва́ю въ любвѝ є҆гѡ̀. [а҃ї.] Сїѧ̑ гл҃го́лахъ ва́мъ,  да ра́дость моѧ̀ въ ва́съ бꙋ́детъ, и҆ ра́дость ва́ша  и҆спо́лнитсѧ. [г҃ї.] Бо́льши сеѧ̀ любвѐ никто́же и҆́мать,  да кто̀ дꙋ́шꙋ свою̀ положи́тъ за дрꙋ́ги своѧ̑. [д҃ї.] Вы̀  дрꙋ́зи моѝ є҆стѐ, а҆́ще творитѐ, є҆ли̑ка а҆́зъ  заповѣ́даю ва́мъ. [ѕ҃ї] Не вы̀ менѐ и҆збра́сте, но (с.  591) а҆́зъ и҆збра́хъ ва́съ, и҆ положи́хъ: да вы̀ и҆́дете и҆  пло́дъ принесе́те, и҆ пло́дъ ва́шъ пребꙋ́детъ: да є҆гѡ́же  а҆́ще про́сите ѿ ѻ҆ц҃а̀ во и҆́мѧ моѐ, да́стъ ва́мъ. 
Ст҃о́мꙋ, ѿ матѳе́а, зача́ло м҃г. Прича́стенъ  пра́здника: Похвалѝ, і҆ерⷭ҇ли́ме, гдⷭ҇а, хвалѝ бг҃а  твоего̀, сїѡ́не. Ст҃а́гѡ: Въ па́мѧть вѣ́чнꙋю бꙋ́детъ  пра́ведникъ: А҆ллилꙋ́їа, три́жды. 
Слꙋ́жба прпⷣбнагѡ а҆леѯа́ндра сви́рскагѡ. 
На ма́лѣй вече́рни, стїхи̑ры на д҃, гла́съ д҃. Поⷣ:  Ꙗ҆́кѡ до́блѧ: 
Воздержа́нїемъ стра́сть плотскꙋ́ю оу҆мертви́лъ  є҆сѝ, ꙳ и҆ дꙋ́шꙋ ѡ҆живи́лъ є҆сѝ посто́мъ, ꙳ и҆  добродѣ́телей свѧще́нїемъ. ꙳ ѿсю́дꙋ же ꙗ҆ви́лсѧ є҆сѝ  ꙗ҆́кѡ жи́въ, ꙳ и҆ по кончи́нѣ вои́стиннꙋ: ꙳ ꙗ҆́коже бо  со́нъ вмѣни́сѧ тебѣ̀ сме́рть, ꙳ къ бг҃ꙋ преста́вльшꙋсѧ, ꙳  и҆ въ рꙋ́цѣ дꙋ́шꙋ прело́жшꙋ є҆мꙋ̀, ꙳ а҆леѯа́ндре  всесла́вне. 
Страсте́й оу҆спи́лъ є҆сѝ ꙳ жела̑нїѧ,  а҆леѯа́ндре, ꙳ бдѣ́нїе всено́щное стѧжа́въ, ꙳ вели́кое  послꙋша́нїе, смире́нїе, ꙳ поꙋче́нїе же бжⷭ҇твенныхъ  писа́нїй, ꙳ и҆ се́рдце чи́сто, ꙳ и҆ оу҆́мъ несмꙋще́нъ. ꙳  тѣ́мже бы́лъ є҆сѝ прїѧ́телище дх҃а ст҃а́гѡ, ꙳ зарѧ́ми  чꙋде́съ ѡ҆блиста́ющаго тѧ̀ всегда̀. 
Мїрско́е пристра́стїе ꙳ до конца̀ возненави́дѣлъ  є҆сѝ, ꙳ и҆ безстра́стїѧ сосꙋ́дъ бы́лъ є҆сѝ, ꙳  любомꙋ́дрїѧ же, сла́вне, ꙳ дѣ́тельнымъ восхожде́нїемъ, ꙳  возвы́силсѧ є҆сѝ къ самомꙋ̀ жела́нїю коне́чномꙋ, ꙳  оу҆зрѣ́лъ є҆сѝ та̑йны видѣ́нїемъ неви́димыхъ, ꙳  недомы́слєнныѧ бжⷭ҇твєнныѧ добрѡ́ты, ꙳ а҆леѯа́ндре  всемꙋ́дре. 
Сла́ва, гла́съ то́йже: 
Дꙋхо́вною бл҃года́тїю ѿе́млеши недꙋ́ги страсте́й,  и҆ (с. 592) ѿго́ниши дꙋ́хи лꙋка̑выѧ, и҆сцѣлѧ́еши стра̑сти  неисцѣ̑льныѧ, а҆леѯа́ндре всесла́вне, и҆ просвѣща́еши  вѣ̑рныѧ блиста̑нїи чꙋде́съ твои́хъ. тѣ́мже дне́сь гла̑сы  немо́лчными воспѣва́емъ пресвѣ́тлꙋю и҆ свѣтоно́снꙋю  па́мѧть твою̀. 
И҆ ны́нѣ, бг҃оро́диченъ: И҆зба́ви на́съ ѿ нꙋ́ждъ  на́шихъ: 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Свѣ́тлѡ возсїѧ̀ ꙗ҆́кѡ со́лнце, прпⷣбне,  всепра́зднственнаѧ па́мѧть твоѧ̀, ꙳ зарѧ́ми ѡ҆блиста́ющи, ꙳  твои́хъ добродѣ́тельныхъ дѣѧ́нїй, всеблаже́нне, ꙳ и҆  ѡ҆зарѧ́ющи вѣ́рныхъ мы̑сли, ꙳ сїѧ́нїемъ чꙋде́съ твои́хъ. ꙳  сїю̀ оу҆́бѡ пра́зднꙋюще, ꙳ ра́достнѡ тѧ̀ почита́емъ, ꙳  мона́шествꙋющихъ похвало̀, и҆ вѣ́рныхъ оу҆твержде́нїе. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
До́лꙋ лега́нїемъ и҆ воста́нїемъ, ꙳ и҆ сле́зъ  течє́нїи ѡ҆скорблѧ́емь, ꙳ и҆ всено́щными стоѧ̑нїи  и҆знꙋрѧ́емь, ꙳ мона́хѡвъ бы́лъ є҆сѝ ѻ҆́бразъ ве́лїй, ꙳ и҆  ѻ҆́бщее пра́вило, ꙳ и҆ похвалы̀ вѣне́цъ: ꙳ всѧ́къ бо ви́дъ  добродѣ́телей и҆спра́вивъ, ꙳ вы́шнѧгѡ црⷭ҇твїѧ наслѣ́дникъ  ꙗ҆ви́лсѧ є҆сѝ, ꙳ премꙋ́дре, воздержа́нїемъ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Чꙋ́до па́че оу҆ма̀, ꙳ во оу҆спе́нїи твое́мъ  бы́сть, ꙳ бг҃оꙋкраше́нно чꙋде́снѣ, ꙳ внегда̀ тѝ собо́ръ  мона́шествꙋющихъ, ѻ҆́ч҃е, предста̀, ꙳ и҆ внеза́пꙋ ꙗ҆́кѡ  со́лнце, мꙋ́дре, лицѐ твоѐ ѡ҆блиста̀, ꙳ па́че со́лнечныхъ  лꙋ̑чъ возсїѧ́вши, ꙳ ꙗ҆влѧ́ѧ блиста́ющꙋю твоеѧ̀ дꙋшѝ  чистотꙋ̀, ꙳ и҆ оу҆вѣрѧ́ѧ всѣ́хъ, каковꙋ̀ кончи́нꙋ, ꙳  блаже́нне, полꙋчи́лъ є҆сѝ. 
Сла́ва, гла́съ ѕ҃: 
Ꙗ҆́кѡ бжⷭ҇твеннагѡ па́стырѧ и҆ оу҆чи́телѧ тѧ̀ всѝ  восхва́лимъ дне́сь: но́вѡ бо на́мъ ꙗ҆́кѡ многосвѣ́тлаѧ  ѕвѣзда̀ въ рѡссі́йстѣй странѣ̀ просїѧ́въ, чꙋдєсы̀  твои́ми ве́сь мі́ръ (с. 593) оу҆диви́лъ є҆сѝ, въ  пꙋсты́нѧхъ же непроходи́мыхъ мꙋ́жески подвиза́всѧ, и҆  крѣ́пкѡ терпѧ̀, врага̀ побѣди́лъ є҆сѝ до конца̀. тѣ́мже  хрⷭ҇тоимени́тое твоѐ ста́до оу҆па́слъ є҆сѝ, и҆ хра́мъ  гдⷭ҇еви воздви́глъ є҆сѝ любо́вїю, а҆леѯа́ндре премꙋ́дре.  и҆ ꙗ҆́кѡ вои́стиннꙋ бжⷭ҇твенныѧ бл҃года́ти сподо́бивсѧ, и҆  въ небеса̀ всели́всѧ, зри́ши ст҃ꙋ́ю трⷪ҇цꙋ: ю҆́же молѝ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Тропа́рь, гла́съ д҃: 
Ѿ ю҆́ности, бг҃омꙋ́дре, жела́нїемъ дꙋхо́внымъ въ  пꙋсты́ню всели́всѧ, є҆ди́нагѡ хрⷭ҇та̀ возжела́лъ є҆сѝ  оу҆се́рднѡ стопа́мъ въ слѣ́дъ ходи́ти. тѣ́мже и҆  а҆́гг҃льстїи чи́ни зрѧ́ще тѧ̀, оу҆диви́шасѧ, ка́кѡ съ  пло́тїю къ неви̑димымъ ко́знемъ подвиза́всѧ, премꙋ́дре,  побѣди́лъ є҆сѝ полкѝ страсте́й воздержа́нїемъ, и҆  ꙗ҆ви́лсѧ є҆сѝ равноа́гг҃ленъ на землѝ, а҆леѯа́ндре  прпⷣбне, молѝ хрⷭ҇та̀ бг҃а, да спасе́тъ дꙋ́шы на́шѧ. 
На вели́цѣй вече́рни, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, на и҃, гла́съ ѕ҃:  Поⷣ: Всѐ ѿло́жше: 
Вседержи́тельною десни́цею оу҆крѣплѧ́емь, ꙳ всѧ̑  ѿве́ргъ страсте́й безсловє́сїѧ, ꙳ пло́ть дꙋ́хꙋ покори́лъ  є҆сѝ, и҆ бы́лъ є҆сѝ добродѣ́телей пра́вило, ꙳ мона́хѡвъ  оу҆твержде́нїе, ꙳ по́стникѡвъ ѻ҆́бразъ, ꙳ прпⷣбныхъ  оу҆добре́нїе. ꙳ и҆ ны́нѣ неизречє́нныѧ добрѡ́ты ꙳ зри́ши  нераздѣли́мыѧ трⷪ҇цы, ꙳ а҆леѯа́ндре премꙋ́дре, ꙳ пита́ѧсѧ  при́снѡ бжⷭ҇твенными добро́тами на нб҃сѣ́хъ дꙋ́хомъ. ꙳  тѣ́мъ соше́дшесѧ, пѣ̑нїи дꙋхо́вными, ꙳ въ пѣ́снехъ твою̀  честнꙋ́ю, и҆ всепра́зднственнꙋю па́мѧть пра́зднꙋемъ. 
Стра̑стнаѧ взыгра̑нїѧ ꙳ воздержа́нїемъ всѧ̑  ѿве́рглъ є҆сѝ, ꙳ и҆ многомѧте́жное пло́ти волне́нїе  оу҆кроти́въ, ꙳ дыха́нїѧ стра́стнагѡ пребы́лъ є҆сѝ  непрекло́ненъ, ꙳ ꙗ҆́кѡ сто́лпъ оу҆крѣплѧ́емь, дꙋхо́вными  бронѧ́ми, ꙳ оу҆мо́мъ (с. 594) до́блественнымъ, ꙳  а҆леѯа́ндре премꙋ́дре. и҆ ны́нѣ бжⷭ҇твеннагѡ полꙋчи́лъ  є҆сѝ вои́стиннꙋ ꙳ видѣ́нїѧ свѣ́тлости ст҃ы́ѧ трⷪ҇цы, ꙳  къ не́йже жела́ѧ, бл҃же́нне, преста́вилсѧ є҆сѝ, ꙳  наслажда́ѧсѧ неконча́емыѧ добро́ты, ꙳ дарова́нїемъ  ѡ҆божа́емь. 
Подо́бѧсѧ и҆лїѝ ꙳ и҆ і҆ѡа́ннꙋ, свѣти́льникꙋ  свѣ́та, ꙳ возлюби́въ молча́ти въ мѣ́стѣхъ те́мныхъ, ꙳ и҆  въ пꙋсты́нѧхъ непрохо́дныхъ, ꙳ восхожде́нїю всегда̀  поꙋча́ѧсѧ бжⷭ҇твенномꙋ, ꙳ и҆ преспѣва́ѧ добродѣ́телей  пꙋте́мъ. ꙳ тѣ́мже дости́глъ є҆сѝ жела́нїе кра́йнее, ꙳  а҆леѯа́ндре премꙋ́дре, и҆ ра́дꙋѧсѧ предстои́ши ꙳  трисїѧ́нномꙋ ст҃ы́ѧ трⷪ҇цы свѣ́тꙋ, ꙳ ѿ негѡ́же  нехода́тайственнѣ бжⷭ҇твєнныѧ прїе́млѧ зари̑. ꙳ тѣ́мже со  дерзнове́нїемъ моли́сѧ ѡ҆ дꙋша́хъ на́шихъ. 
Прпⷣбне и҆ бг҃оно́се ѻ҆́ч҃е на́шъ а҆леѯа́ндре, ꙳  любвѐ ра́ди хрⷭ҇то́вы всѧ̑ ѡ҆ста́вилъ є҆сѝ, ꙳ и҆ въ  пꙋсты́ню всели́всѧ, ꙳ ника́коже оу҆страши́лсѧ є҆сѝ  неви́димыхъ вра̑гъ боре́нїѧ, ꙳ а҆́ще бо и҆ мно́гажды  прише́дше на тѧ̀, ꙳ мечта̑нїи привидѣ̑нїѧ тѝ показꙋ́юще: ꙳  ты́ же моли́твами твои́ми, ꙳ ꙗ҆́кѡ пра́хъ тѣ́хъ безъ  вѣ́сти твори́лъ є҆сѝ. ꙳ ѽ непоро́чныѧ твоеѧ̀ дꙋшѝ, ꙳ и҆  крѣ́пкагѡ терпѣ́нїѧ твоегѡ̀. ꙳ хрⷭ҇та̀ непреста́ннѡ молѝ,  ꙳ спасти́сѧ дꙋша́мъ на́шымъ. 
Сла́ва, гла́съ то́йже: 
Ꙗ҆́кѡ бжⷭ҇твенна жи́знь твоѧ̀, та́кожде и҆  всеѡсвѧще́нный тво́й и҆схо́дъ, пребл҃же́нне ѻ҆́ч҃е на́шъ  а҆леѯа́ндре. дне́сь бо ликꙋ́юще, въ па́мѧть преставле́нїѧ  твоегѡ̀, всеѧ̀ страны̀ мно́жества наро́да сте́кшесѧ, ꙗ҆́кѡ  ви́дѣша тѧ̀ безъ дыха́нїѧ на ѻ҆дрѣ̀ лежа́ща, гла̑сы  велегла́сными вопїѧ́хꙋ: да́ждь на́мъ коне́чное сло́во  оу҆тѣше́нїѧ рабѡ́мъ твои̑мъ, свѧ́те, и҆ наꙋчи́ ны ча̑да  твоѧ̑, ѻ҆́ч҃е, ꙗ҆̀же оу҆ще́дрилъ є҆сѝ ꙗ҆́кѡ ѻ҆ц҃ъ,  ка́кѡ тѧ̀ по достоѧ́нїю похвали́ти возмо́жемъ; пои́стиннѣ  ꙗ҆́кѡ ми́лостивъ и҆ ще́дръ бы́въ, прпⷣбне. ѻ҆ба́че а҆́ще  и҆ здѣ́ тѧ гро́бъ покрыва́етъ, (с. 595) но страна́ тѧ  рѡссі́йскаѧ всѧ̀ бога́тна и҆́мать предста́телѧ, и҆  моли́твенника къ ст҃ѣ́й трⷪ҇цѣ, ю҆́же непреста́ннѡ молѝ  ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ, и҆ чтє́нїѧ трѝ. Пи́саны  сегѡ̀ мцⷭ҇а въ г҃ де́нь. 
На лїті́и стїхи̑ры, гла́съ а҃. Самогла́сны: 
Прїиди́те, всѝ концы̀ землѝ, ѱалмы̑ и҆ пѣ́сньми  незаходи́маго свѣ́та, вели́кагѡ свѣти́льника вселе́ннѣй,  воспое́мъ всѝ а҆леѯа́ндра. па́че бо со́лнца возсїѧ̀ въ  тверды́ни вѣ́ры, и҆ вѣ́рныхъ собра́нїе къ добродѣ́тели  наста́ви: ѻ҆́во оу҆́бѡ бг҃одохнове́нными оу҆чє́нїи, и҆  спаси́тельными глагѡ́лы въ вожделѣ́нїи, ꙗ҆́же незави́стнѡ  и҆ ѻ҆би́льнѡ оу҆стны̀ и҆сточа́ше: ѻ҆́во же дѣ́телїю  чꙋ́дною равноа́гг҃льнымъ житїе́мъ, къ ре́вности привлача́ѧ,  и҆ ѻ҆боѧ̑ житїѐ и҆ сло́во пресла́внѡ, ꙗ҆́коже во́ждь  и҆зрѧ́денъ бг҃оподо́бнѡ показꙋ́ѧ. тогѡ̀ моли́твами, хрⷭ҇тѐ  бж҃е на́шъ, твоѐ ста́до соблюдѝ: и҆ правосла́вныхъ вѣ́рꙋ  оу҆твердѝ ꙗ҆́кѡ чл҃вѣколю́бецъ. 
Прїиди́те, мона́хѡвъ мно́жєства дне́сь, хрⷭ҇то́ва  рачи́телѧ благоче́стнѡ восхва́лимъ, и҆́стиннаго оу҆ченика̀  сп҃сова, и҆ красотꙋ̀ и҆ хвалꙋ̀ є҆диноѻбра́зныхъ всѣ́хъ,  и҆ наста́вникѡвъ, ѡ҆свѧще́ннаго ѿ мла́денства гдⷭ҇еви,  ли́цы ѻ҆тє́цъ соше́дшесѧ оу҆блажи́мъ. се́й бо жела́нїе  бжⷭ҇твенное въ себѣ̀ прїи́мъ, мїрскꙋ́ю оу҆́бѡ ѡ҆ста́ви  пре́лесть, взѧ́тъ же ꙗ҆ре́мъ хрⷭ҇то́въ на ра́мо, и҆ полкѝ  бѣсѡ́въ побѣдѝ мꙋ́жески, показа́въ на́мъ дѣ́тельнѡ  бжⷭ҇твенныѧ любвѐ и҆зрѧ́дный пꙋ́ть. и҆́бо и҆ сїѧ̑ прете́къ  во тща́нїи, пости́же свѣ́тъ и҆́стинный трⷪ҇цы  вседѣ́тельныѧ. ѽ чꙋдесѐ оу҆жа́снагѡ, и҆ ве́щи  бг҃оподо́бныѧ! ꙗ҆́кѡ земны́й є҆стество́мъ, ра́венъ бы́сть  мы́слєннымъ сꙋществѡ́мъ. сла́вꙋ и҆ че́сть бж҃їю  воспрїе́млѧ, и҆ моли́твенникъ на́мъ быва́етъ, ꙗ҆́кѡ да  оу҆лꙋчи́мъ вѣ́чныхъ бла̑гъ въ де́нь сꙋ́дный. (с. 596) 
Ꙗ҆́кѡ бжⷭ҇твеннаѧ и҆ свѣтоно́снаѧ наста̀ па́мѧть,  преставле́нїѧ твоегѡ̀, ѻ҆́ч҃е, ꙗ҆́кѡ оу҆дивѝ мы́сленныхъ  и҆ оу҆жасѝ человѣ́ки, пречꙋ́дне, трꙋды̀ воздержа́нїѧ  твоегѡ̀ житїѧ̀, ꙗ҆́кѡ безпло́тенъ ѿню́дъ, во пло́ти  стра́стнѣ врагѝ неви̑димыѧ посрами́лъ є҆сѝ. всѧ́ же  оу҆́бѡ страна̀ ѻ҆те́чества твоегѡ̀ пое́тъ тебѐ  благоче́стнѡ: и҆зрѧ́днѣе же твоѐ честно́е ста́до,  свѣ́тлость твои́хъ болѣ́зней и҆ трꙋдѡ́въ, є҆́же показа́лъ  є҆сѝ, ꙗ҆́кѡ гра́дъ въ пꙋсты́ни прекра́сенъ, и҆́же  приста́нище собо́рѡмъ мона́шєскимъ бг҃оподо́бнѡ. и҆́же  ꙗ҆́кѡ ѻ҆де́ждами многочестны́ми твои́ми, красꙋ́етсѧ  чꙋдєсы̀, и҆ до́блественными страда̑нїи пѡ́двигъ твои́хъ,  а҆леѯа́ндре, и҆ моли́твами твои́ми, притека́юще ко  хрⷭ҇тꙋ̀, и҆мꙋ́щемꙋ ве́лїю и҆ бога́тꙋю ми́лость. 
Сла́ва, гла́съ є҃: 
Ра́дꙋетсѧ дне́сь всѧ̀ рѡссі́йскаѧ страна̀, вели́кїй  же но́въградъ да весели́тсѧ торжествꙋ́ѧ, ꙗ҆́кѡ и҆мѣ́ѧ въ  предѣ́лѣхъ ѻ҆́бласти своеѧ̀ неистощи́мое сокро́вище.  вѣ́рныхъ же мно́жєства рѡссі́йскїѧ землѝ сте́кшесѧ  дне́сь, вострꙋ́бимъ трꙋбо́ю пѣ́сней: бл҃года́ть бо дх҃а  всѧ́кїѧ трꙋбы̀ бг҃олѣ́пнѣйши, всѣ́хъ созыва́етъ къ  пѣ́нїю бг҃оно́снагѡ ѻ҆тца̀. мона́си и҆ прості́и да  чꙋдѧ́тсѧ всѣ́хъ цр҃ѧ̀ и҆́скреннемꙋ рабꙋ̀, и҆́же мїроде́ржца  нача́ла и҆ вла́сти тмы̀, дх҃а бжⷭ҇твеннагѡ всѣ́ми ѻ҆рꙋ̑жїи  побѣдѝ. па́стыри и҆ оу҆чи́тели, и҆зрѧ́днаго вои́стиннꙋ  пра́вила же и҆ ѻ҆́браза па́ствѣ да восхва́лѧтъ: и҆́же въ  добродѣ́телей повелѣ̑нїи свѣ́тлаго, и҆ въ вѣ́рѣ  благоразꙋ́мнаго, и҆ въ видѣ́нїи высо́каго, въ дѣѧ́нїихъ  бг҃омꙋ́драго, во оу҆че́нїихъ же пи́щи пото́ка, наста́вника  заблꙋ́ждшымъ, и҆зба́вителѧ плѣнє́ннымъ, и҆ всѣ́хъ  болѧ́щихъ и҆сцѣле́нїе ѻ҆те́чествꙋ своемꙋ̀ вели́кое  оу҆краше́нїе, похвалѧ́юще всѝ рце́мъ: ѻ҆́ч҃е прпⷣбне  а҆леѯа́ндре, предста́ни твои̑мъ рабѡ́мъ всегда̀, и҆ спасѝ  ста́до твоѐ моли́твами твои́ми. (с. 597) 
И҆ ны́нѣ, бг҃оро́диченъ, гла́съ то́йже: 
Дх҃а бжⷭ҇твеннагѡ бл҃года́тїю, вѣ́рнїи, дне́сь  вострꙋ́бимъ трꙋбо́ю пѣ́сней: прини́кнꙋвши бо свы́ше  всецр҃и́ца мт҃и дв҃а, благослове́нїемъ вѣнчава́етъ  воспѣва́ющихъ ю҆̀. мона́си и҆ прості́и да стекꙋ́тсѧ, и҆  цр҃и́цѣ воспле́щꙋтъ въ пѣ́снехъ, цр҃ѧ̀ ро́ждшей, и҆̀же  сме́ртїю ѡ҆держи́мы пре́жде ѿпꙋсти́ти благоизво́ливша.  па́стырїе и҆ оу҆чи́телїе, до́брагѡ па́стырѧ пречⷭ҇тꙋю мт҃рь  соше́дшесѧ восхва́лимъ, свѣти́льника свѣтоза́рнаго,  свѣтоно́снаго ѻ҆́блака, нб҃съ ши́ршꙋю, ѡ҆дꙋшевле́нный  ковче́гъ, и҆ ѻ҆гнеѻбра́зный влⷣчень престо́лъ,  маннопрїе́мнꙋю златꙋ́ю ста́мнꙋ, затворе́ннꙋю сло́ва две́рь,  всѣ̑мъ хрїстїа́нѡмъ прибѣ́жище, пѣ́сньми бг҃огла́сными  похвалѧ́юще, си́це рце́мъ: пала́то сло́ва, сподо́би  смире́нныхъ на́съ нбⷭ҇нагѡ црⷭ҇твїѧ, всѧ̑ бо возмѡ́жна сꙋ́ть  хода́тайствꙋ твоемꙋ̀. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, а҆́гг҃льскимъ бесѣ́дꙋѧ ликостоѧ́нїємъ,  а҆леѯа́ндре прпⷣбне: житїе́ бо твоѐ, ѻ҆́ч҃е, на землѝ  добродѣ́тельно стѧжа́въ, пожи́лъ є҆сѝ. показа́лсѧ є҆сѝ  чистоты̀ нескве́рное зерца́ло вои́стиннꙋ, лꙋчеза̑рныѧ  воспрїе́млѧ мѡ́лнїи дх҃а ст҃а́гѡ всесла́внѡ: ѿѻнꙋ́дꙋже  ѡ҆зарѧ́емь, зрѣ́лъ є҆сѝ бꙋ̑дꙋщаѧ, всѧ̑ предглаго́лѧ, ѿ  бжⷭ҇твеннагѡ свѣтоѧвле́нїѧ наꙋча́емь хрⷭ҇та̀: є҆го́же  молѝ, дꙋша́мъ на́шымъ пода́ти ве́лїю ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, по́стникѡмъ споспѣ́шникъ бы́въ, и҆  непобѣди́мь побо́рникъ: страсте́й бо ѿсѣка́ѧ ко́рень, и҆  бѣсѡ́въ стремлє́нїѧ, предста́въ мꙋ́жески, а҆леѯа́ндре,  тѣ́хъ посрами́лъ є҆сѝ дꙋшепа́гꙋбнꙋю пре́лесть: крⷭ҇та́ же  сп҃сова дѣ́йство, и҆ непобѣди́мꙋю ꙗ҆ви́лъ є҆сѝ си́лꙋ,  є҆́юже и҆ препоѧ́савсѧ, побѣди́лъ є҆сѝ всѧ̑ ѿмета́ющыѧ  плотско́е ꙗ҆вле́нїе (с. 598) хрⷭ҇то́во: є҆го́же молѝ,  дꙋша́мъ на́шымъ пода́ти ве́лїю ми́лость. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Сто́лпъ свѣтови́дѣнъ, добродѣ́телїю  оу҆твержде́нъ, ѻ҆́блакъ свѣ́телъ, и҆́же во ѻ҆те́чествѣ  твое́мъ ꙗ҆ви́лсѧ є҆сѝ, ѻ҆́ч҃е, къ нб҃сѝ ѿ землѝ бг҃а  зрѧ́щихъ предводѧ̀. кре́стною па́лицею страсте́й коре́нїѧ,  мо́ре мы́сленнагѡ а҆мали́ка ѿри́нꙋвъ, непреткнове́нный  нбⷭ҇ный восхо́дъ ѡ҆брѣ́лъ є҆сѝ, бг҃облаже́нне  а҆леѯа́ндре, и҆ жре́бїй непреминꙋ́ющь, со безпло́тными  предстоѧ̀ престо́лꙋ хрⷭ҇то́вꙋ ра́дꙋѧсѧ, є҆го́же молѝ,  дꙋша́мъ на́шымъ пода́ти ве́лїю ми́лость. 
Сла́ва, гла́съ ѕ҃: 
Прїиди́те, всѝ концы̀ землѝ, ѱалмы̑ и҆ пѣ́сньми  свѧще́нное и҆ честно́е прпⷣбнагѡ торжество̀ а҆леѯа́ндра,  дне́сь благоче́стнѡ восхва́лимъ. прпⷣбныхъ ѻ҆тє́цъ  є҆диножи́телѧ, и҆ пꙋстынолю́бнꙋю добро́тꙋ воспое́мъ:  по́стникѡвъ оу҆краше́нїе, и҆сто́чника чꙋде́съ, къ бг҃ꙋ  моли́твенника непосты́дна, сте́кшесѧ, ѽ празднолю́бцы!  пѣ́сньми похва́льными воспое́мъ глаго́люще: ра́дꙋйсѧ,  мона́шескагѡ житїѧ̀ пра́вило, ѻ҆́бразъ и҆ печа́ть  и҆звѣ́стнаѧ: ра́дꙋйсѧ, свѣти́льниче пресвѣ́тлый, ѡ҆зарѧ́ѧ  всѧ́кꙋ добродѣ́тель свѣтлостьмѝ твоегѡ̀ житїѧ̀: ра́дꙋйсѧ,  въ бѣда́хъ вели́кое оу҆тѣше́нїе и҆ те́плый предста́телю  предстоѧ́щымъ, не преста́й молѧ̀ хрⷭ҇та̀ бг҃а ѡ҆ ста́дѣ  твое́мъ и҆ всѣ́хъ вѣ́рныхъ, почита́ющихъ всечестно́е твоѐ  оу҆спе́нїе. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: 
Тропа́рь, гла́съ д҃: Ѿ ю҆́ности, бг҃омꙋ́дре:  Пи́санъ на ма́лѣй вече́рни, Сла́ва, и҆ ны́нѣ,  бг҃оро́диченъ: Є҆́же ѿ вѣ́ка оу҆тае́нное: (с. 599) 
На оу҆́трени. 
По а҃-й стїхоло́гїи сѣда́ленъ, гла́съ а҃. Подо́бенъ:  Гро́бъ тво́й: 
Многосвѣ́тлаѧ ѕвѣзда̀ мона́шествꙋющымъ показа́лсѧ  є҆сѝ, и҆ степе́нь и҆звѣ́стенъ, воздержа́нїѧ же предѣ́лъ,  пресвѣ́тлое зерца́ло разсꙋжде́нїѧ, прпⷣбне, па́мѧть твою̀  ра́достнѡ соверша́ющымъ разрѣше́нїѧ просѝ согрѣше́нїй,  преблаже́нне, бг҃ꙋ предстоѧ̀. 
Два́жды. 
Сла́ва, и҆ ны́нѣ, бг҃оро́диченъ. 
Наста́ви ны̀ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ преблага́го прогнѣ́вавшыѧ  гдⷭ҇а, неискꙋсобра́чнаѧ бл҃гослове́ннаѧ марі́е, прибѣ́жище  ѿча́ѧнныхъ человѣ́кѡвъ, бж҃їе жили́ще. 
По в҃-й стїхоло́гїи сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Бжⷭ҇твеннымъ жела́нїемъ безсме́ртїѧ, а҆леѯа́ндре,  ѡ҆держи́мь, и҆ крⷭ҇тъ на ра́мо взе́мъ, въ пꙋсты́ню  жела́нїемъ всели́лсѧ є҆сѝ, и҆дѣ́же, прпⷣбне, гдⷭ҇еви  собра́лъ є҆сѝ ста́до. тѣ́мже и҆ моли́твенника тѧ̀ те́пла  стѧжа́хомъ ко гдⷭ҇ꙋ. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ: па́че  всѣ́хъ менѐ пе́рсть бы́вша, ѡ҆скверне́нна плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Видѣ́нїе и҆ дѣѧ́нїе воспрїи́мъ, чꙋ̑вствїѧ,  прпⷣбне, оу҆краша́ѧ, житїѐ оу҆пра́вилъ є҆сѝ къ  бжⷭ҇твєннымъ повелѣ́нїємъ: мона́хѡмъ бо ꙗ҆ви́лсѧ є҆сѝ  свѣти́льникъ пресвѣ́телъ, наставлѧ́ѧ на́съ къ позна́нїю.  тѣ́мже восхвалѧ́юще тѧ̀, велича́емъ любо́вїю и҆схо́днꙋю  па́мѧть твою̀, бг҃оно́се (с. 600) а҆леѯа́ндре. сегѡ̀ ра́ди  вопїе́мъ тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти, чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Є҆ѵⷢ҇лїе, матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Возсїѧ̀ дне́сь пресвѣ́тлаѧ и҆ всепра́зднственнаѧ  па́мѧть твоѧ̀, бг҃облаже́нне, созыва́ющи многочи́сленное  пѡ́стникъ сосло́вїе, и҆ прпⷣбныхъ всѣ́хъ ликостоѧ̑нїѧ,  глаго́лющи: а҆́ще бо и҆ тѣле́снѣ ѧ҆зы́къ оу҆молчѐ, но  са́ми чꙋдеса̀ свидѣ́тельствꙋютъ ѿ гро́ба твоегѡ̀, и҆ всѧ́  же страна̀ ѻ҆те́чества твоегѡ̀ проповѣ́дꙋѧ хва́литсѧ.  и҆мѣ́ю бо въ себѣ̀, речѐ, неистощи́мое сокро́вище,  пречестнꙋ́ю и҆ всебога́тꙋю ра́кꙋ моще́й твои́хъ,  ѡ҆благоꙋха́ющꙋ дꙋшє́внаѧ на̑ша чꙋ̑вствїѧ, а҆леѯа́ндре  ѻ҆́ч҃е на́шъ: молѝ хрⷭ҇та̀ бг҃а спасти́сѧ дꙋша́мъ на́шымъ. 
Канѡ́нъ бцⷣы со і҆рмосо́мъ на ѕ҃: и҆ прпⷣбнагѡ  а҆леѯа́ндра, на д҃. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бжⷭ҇твеннагѡ и҆ прест҃а́гѡ дх҃а блиста́ѧсѧ  бл҃года́тїю, (с. 601) свѣтоно́сное, а҆леѯа́ндре, и҆  честно́е соверша́ющихъ твоѐ оу҆спе́нїе, свѣ́тлою  моли́твою твое́ю, страсте́й мглꙋ̀ ѡ҆чи́сти. 
Ѿ ю҆́ности, прпⷣбне, ꙗ҆ре́мъ гдⷭ҇ень воспрїе́мъ,  и҆ въ бразда́хъ твоегѡ̀ се́рдца пшени́цꙋ сѣ́ѧлъ є҆сѝ  дꙋхо́внꙋ, кла́съ пожа́лъ є҆сѝ оу҆твержда́ющь дꙋ́шы,  бг҃облаже́нне. 
Свѣтоно́снаѧ па́мѧть твоѧ̀ на́мъ дне́сь возсїѧ̀,  ꙗ҆́кѡ со́лнечнаѧ лꙋча̀, а҆леѯа́ндре, и҆справле́нїй  твои́хъ, страсте́й на́шихъ ѿе́млющи ѻ҆́блакъ: ю҆́же  сотворѧ́юще вѣ́рою тѧ̀ и҆ любо́вїю оу҆блажа́емъ. 
Бг҃оро́диченъ: 
Зачала̀ є҆сѝ, пречⷭ҇таѧ, неизрече́ннымъ сло́вомъ  содержа́щаго земны̑ѧ концы̀, и҆ сего̀ родила̀ є҆сѝ:  є҆го́же молѝ прилѣ́жнѡ поми́ловати на́съ. 
И҆́нъ канѡ́нъ на д҃. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Бж҃е́ственнꙋю па́мѧть твою̀, бг҃омꙋ́дре ѻ҆́ч҃е,  вѣ́рнѡ пра́зднꙋюще, всѧ́ческихъ гдⷭ҇и при́снѡ сла́вимъ, тѧ̀  просла́вльшаго мно́гими чꙋдєсы̀. 
Безстра́стїѧ жела́нїемъ те́плымъ, ѻ҆́ч҃е,  ѡ҆держи́мь, вє́щныѧ оу҆вѧди́лъ є҆сѝ страсте́й во́лны,  а҆леѯа́ндре, и҆ дости́глъ є҆сѝ любо́вїю вперѧ́емь,  присносꙋ́щнагѡ сїѧ́нїѧ, преблаже́нне, бж҃ества̀. 
Добродѣ́тельно и҆знача́ла прїе́мъ житїѐ,  пребога́те, ба́нею, ѻ҆́ч҃е, пакибытїѧ̀, да́ръ дꙋхо́вный ѿ  младе́нства бжⷭ҇твеннѣ, твоеѧ̀ дꙋшѝ благолѣ́пїе,  а҆леѯа́ндре, показа́лъ є҆сѝ, со́лнца свѣтлѣ́йше. 
Бг҃оро́диченъ: 
Мла́до ѻ҆троча̀ па́че сло́ва родила̀ є҆сѝ,  ве́тхаго де́ньми, но́вꙋ на землѝ стезю̀ добродѣ́телей  показа́вша. (с. 601) тѣ́мъ оу҆го́дникъ тво́й при́сный  а҆леѯа́ндръ, ѻ҆трокови́це, любо́вїю снѣда́емь, се́й  хра́мъ тебѣ̀ созда̀. 
Катава́сїа: Крⷭ҇тъ начерта́въ: 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̑, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Жезло́мъ воздержа́нїѧ стра́стное мо́ре, ѻ҆́ч҃е,  раздѣли́въ, преше́лъ є҆сѝ неистопле́нъ, и҆ предѣ̑лъ  дости́глъ є҆сѝ и҆́стиннагѡ безстра́стїѧ, и҆ бг҃ꙋ предстоѧ̀  бесѣ́довалъ є҆сѝ оу҆ма̀ чистото́ю. 
Кто̀ твоѧ̑ по́двиги, а҆леѯа́ндре, по достоѧ́нїю  и҆зрещѝ возмо́жетъ; ты́ бо пꙋти̑ жестѡ́кїѧ въ пꙋсты́ни  ше́ствꙋѧ, сꙋ́рово бы́лїе ꙗ҆́лъ є҆сѝ, вкꙋше́нїе же  ѿлага́лъ є҆сѝ пи́щи, болѣ́зньми воздержа́нїѧ. 
Ꙗ҆́кѡ ма́слина плодови́та въ домꙋ̀ гдⷭ҇ни прозѧ́блъ  є҆сѝ, ма́сломъ трꙋдѡ́въ твои́хъ, а҆леѯа́ндре, оу҆маща́ѧ  на́шѧ ли́ца: пою́щыѧ тѧ̀, прпⷣбне и҆ бг҃облаже́нне, всѧ̑  ны̀ посѣтѝ молѧ́сѧ чл҃вѣколю́бцꙋ. 
Бг҃оро́диченъ: 
И҆зъ тебє̀, чⷭ҇таѧ, цвѣ́тъ неꙋвѧда́емый,  благоꙋха́ѧ всѐ человѣ́чество, бжⷭ҇твеннымъ мѵ́ромъ  є҆стества̀ своегѡ̀, и҆́же ѻ҆ц҃ꙋ̀ собезнача́льный, и҆зъ  тебє̀ бы́въ подъ лѣ́томъ, дв҃о всенепоро́чнаѧ. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
По́томъ воздержа́нїѧ твоегѡ̀ пла́мень страсте́й  погаси́лъ є҆сѝ, и҆ ѡ҆дожде́нїемъ моли́твъ, стрꙋи̑ чꙋде́съ  и҆сточи́лъ є҆сѝ, болѣ́зньми разжжє́нїѧ погаша́ѧ ꙗ҆́вѣ,  преблаже́нне а҆леѯа́ндре. 
И҆̀же къ честнѣ́й ра́цѣ твое́й притека́юще,  премꙋ́дре, ѿ (с. 603) сеѧ̀ почерпа́емъ и҆сцѣле́нїѧ  сокро́вище, и҆ чꙋде́съ пꙋчи́нꙋ, и҆ да́ръ незави́стный,  а҆леѯа́ндре, пою́ще тѧ̀ восхвалѧ́емъ. 
Дꙋшє́внаѧ чꙋ̑вства, ѿ оу҆жа́снагѡ. прпⷣбне  ѻ҆́ч҃е, просвѣ́щь видѣ́нїѧ, ꙗ҆́кѡ чꙋ́денъ ра́зꙋмъ  благи́мъ стѧжа́лъ є҆сѝ, и҆́ночества житїѐ и҆мꙋ́щымъ,  а҆леѯа́ндре, небла́знено житїѐ показа́лъ є҆сѝ. 
Бг҃оро́диченъ: 
И҆́же пре́жде вѣ̑къ ро́ждсѧ ѿ ѻ҆ц҃а̀  неизрече́ннѡ, напослѣ́докъ и҆з̾ оу҆тро́бы твоеѧ̀ про́йде,  и҆ ѡ҆божѝ на́ше є҆стество̀, мт҃и дв҃о, и҆́же прпⷣбныхъ  ли́ки ꙗ҆́вѣ и҆зводѧ́й. 
Сѣда́ленъ, гла́съ и҃. Подо́бенъ: Премꙋ́дрости: 
Ѿ ю҆́ности всѧ̑ ѡ҆ста́вль житє́йскаѧ, кра̑снаѧ же  и҆ лѣ́пѡтнаѧ, и҆ въ пꙋсты́ню всели́всѧ, оу҆се́рднѡ  послѣ́довалъ є҆сѝ зва́вшемꙋ тебѐ, прпⷣбне: въ трꙋдѣ́хъ  же и҆ постѣ́хъ, ѻ҆́ч҃е, тѣ́ло твоѐ и҆знꙋри́лъ є҆сѝ.  ѿѻнꙋ́дꙋже тѧ̀ па́стырѧ свои̑мъ ѻ҆вца́мъ до́брѣ  оу҆строѧ́етъ всебога́тый гдⷭ҇ь, а҆леѯа́ндре блаже́нне.  молѝ хрⷭ҇та̀ бг҃а, прегрѣше́нїй ѡ҆ставле́нїе дарова́ти,  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Вѣ́триломъ, ѻ҆́ч҃е, крⷭ҇та̀, дꙋше́вный тво́й  кора́бль ѡ҆корми́въ, благоꙋти́шнѡ же и҆ легкѡ̀ жите́йскагѡ  лю́тагѡ (с. 604) потопле́нїѧ и҆збѣ́глъ є҆сѝ, и҆ къ  тишинѣ̀ бжⷭ҇твенныхъ и҆звле́клъ є҆сѝ приста́нищъ  ра́дꙋѧсѧ. 
Ѡ҆брѣта́ѧ, ѻ҆́ч҃е, са́мъ себѐ, всеблаже́нне, всю̀  но́щь стоѧ́лъ є҆сѝ ꙗ҆́кѡ безпло́тенъ, недрема́нно ѻ҆́ко  и҆мѣ́лъ є҆сѝ, и҆ чи́сто ꙗ҆́коже зерца́ло дꙋхо́вною  заре́ю, и҆ бжⷭ҇твеннагѡ ꙗ҆вле́нїѧ, чи́стымъ по́мысломъ  прїе́млѧ. 
Ꙗ҆́кѡ бжⷭ҇твенный зри́тсѧ ра́й, премꙋ́дре, хра́мъ,  и҆мѣ́ѧ въ себѣ̀ твои́хъ моще́й ра́кꙋ, цвѣ́ты приносѧ̀  чꙋдє́сныѧ, и҆́миже сердца̀ наслажда́ютсѧ вѣ́рою,  а҆леѯа́ндре, при́снѡ хва́лѧщихъ тѧ̀. 
Бг҃оро́диченъ: 
Ст҃а́ѧ бцⷣе, ѡ҆свѧтѝ на́съ, ꙗ҆́же прест҃а́го бг҃а  ро́ждши пло́тїю, оу҆подо́битисѧ восхотѣ́вша человѣ́кѡмъ,  и҆ небе́снагѡ житїѧ̀ всѧ̑ покажѝ, пречⷭ҇таѧ, прича́стники  моли́твами твои́ми. 
И҆́нъ. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Житїѐ твоѐ, бг҃оно́се преблаже́нне а҆леѯа́ндре,  пра́вило и҆звѣ́стно мона́шествꙋющихъ бы́сть, є҆мꙋ́же  ны́нѣ ревнꙋ́юще спаса́емсѧ, и҆̀же твои̑мъ послѣ́дꙋюще,  ѻ҆́ч҃е, бжⷭ҇твєннымъ оу҆че́нїємъ. 
Дх҃а ст҃а́гѡ зарю̀ прїе́мъ, ѕвѣзда̀ пресвѣ́тлаѧ,  ѻ҆́ч҃е а҆леѯа́ндре, сїѧ́ѧ бл҃года́тїю бы́лъ є҆сѝ  всѣ̑мъ, и҆̀хже наста́вилъ є҆сѝ къ спасе́нїѧ приста́нищꙋ  твои́ми оу҆чє́нїи. 
Пребы́ти внꙋ́трь ника́коже мі́ра восхотѣ́лъ є҆сѝ,  премꙋ́дре ѻ҆́ч҃е а҆леѯа́ндре, и҆мѣ́ѧ наставлѧ́ющагѡ тѧ̀  бж҃їѧ дх҃а си́лꙋ, въ непроходи́мыхъ пꙋсты́нѧхъ живы́й, и҆ со  ѕвѣрьмѝ ходѧ̀ безъ боѧ́зни ю҆́ноша сы́й, и҆ болѣ́зньми  пита́лсѧ є҆сѝ тѣле́сными. 
Бг҃оро́диченъ: 
Плещмѝ херꙋві́мскими стра́шными носи́мь, влⷣко,  ꙗ҆́кѡ на престо́лѣ ѻ҆́гненнѣ, въ твою̀, чⷭ҇таѧ, всели́сѧ  оу҆тро́бꙋ, (с. 605) и҆ пло́ти прїѧ́тїемъ человѣ́ческое  ѡ҆божѝ сꙋщество̀, ꙗ҆́кѡ оу҆чи́тъ и҆зрѧ́дный въ прпⷣбныхъ  а҆леѯа́ндръ, є҆ди́на всепѣ́таѧ. 
Пѣ́снь є҃. І҆рмо́съ: 
Ты̀, гдⷭ҇и, мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Просвѣща́емь заре́ю, ѻ҆́ч҃е, невече́рнею, и҆  бжⷭ҇твеннымъ блиста́нїемъ, бѣсо́вскїй мра́къ, и҆ стра́стнꙋю  мглꙋ̀ ѿгна́лъ є҆сѝ, и҆ ꙗ҆ви́лсѧ є҆сѝ сто́лпъ  свѣтоза́ренъ, и҆ лѣ́ствица вои́стиннꙋ, къ бг҃ꙋ вѣ̑рныѧ  возводѧ́щи. 
Бо́дръ оу҆́мъ всегда̀ и҆мѣ́ѧ, ѻ҆́тче бг҃омꙋ́дре  а҆леѯа́ндре, стра̑сти оу҆спи́лъ є҆сѝ дꙋшетлѣ̑нныѧ, къ  бжⷭ҇твенномꙋ свѣтозаре́нїю хотѧ̀ дости́гнꙋти къ  незаходи́магѡ свѣ́та свѣ́тлости, и҆дѣ́же є҆́сть  веселѧ́щихсѧ жили́ще. 
Ꙗ҆́кѡ ѡ҆чи́стившꙋ помышлє́нїѧ, прпⷣбне,  благода́ть тебѣ̀ даде́сѧ ꙗ҆́кѡ прⷪ҇ро́кꙋ: ꙗ҆́кѡ  настоѧ̑щаѧ глаго́леши бꙋ̑дꙋщаѧ, зрѣ́ти же да̑льнѧѧ ꙗ҆́кѡ  бли̑жнѧѧ, а҆леѯа́ндре, бж҃їе ѻ҆би́телище. 
Бг҃оро́диченъ: 
Ро́ждши, пренепоро́чнаѧ, бг҃а є҆мманꙋ́ила, и҆  чл҃вѣ́ка ꙗ҆́вѣ за милосе́рдїе бы́вша, є҆го́же молѝ  ꙗ҆́кѡ человѣколю́бца, чⷭ҇таѧ, оу҆ще́дрити лю́ди  согрѣ́шшыѧ. 
И҆́нъ. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Возжелѣ́въ оу҆́мъ тво́й храни́ти соблюде́ньми  за́повѣдей, а҆леѯа́ндре, и҆ плотско́е взыгра́нїе твои́мъ  воздержа́нїемъ оу҆вѧди́лъ є҆сѝ, и҆ па́стырь показа́лсѧ  є҆сѝ, бг҃олюбе́зномꙋ твоемꙋ̀ совокꙋпле́нїю. 
Зако́нѡмъ бжⷭ҇твєннымъ послѣ́дꙋѧ, премꙋ́дре  а҆леѯа́ндре, и҆ повелѣ́нїємъ повинꙋ́ѧсѧ сотво́ршагѡ,  законополо́жникъ ꙗ҆ви́лсѧ є҆сѝ мона́хѡвъ, и҆ пра́вило  и҆звѣ́стнѣйше, (с. 606) наказа́тель безꙋ́мныхъ, и҆  наста́вникъ заблꙋ́ждшихъ, и҆ свѣти́льникъ во тмѣ̀  невѣ́дѣнїѧ пресла́вне. 
Ѻ҆́гнь и҆скꙋше́нїй, и҆ страсте́й пе́щь, слеза́ми  твои́хъ, ѻ҆́ч҃е, тече́нїй, и҆ дꙋхо́вною росо́ю бога́тнѡ  оу҆гаси́лъ є҆сѝ, соблю́дсѧ неѡпали́мь: ѡ҆палѧ́емь бо  любо́вїю всѣ́хъ цр҃ѧ̀, вє́щнаѧ оу҆вѧди́лъ є҆сѝ  жела̑нїѧ. 
Бг҃оро́диченъ: 
Житє́йскаѧ не мо́гꙋтъ оу҆ста̀ по достоѧ́нїю тѧ̀  пѣ́ти, всепѣ́таѧ, вы́шшꙋ сꙋ́щꙋ херꙋві̑мъ, и҆ всѧ́кїѧ  тва́ри. тѣ́мже съ бжⷭ҇твеннымъ а҆леѯа́ндромъ влⷣкꙋ ѡ҆  всѣ́хъ на́съ оу҆молѝ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Неболѣ́зненнꙋю жи́знь въ болѣ́знехъ воспрїѧ́лъ  є҆сѝ, и҆ болѣ́зней лю́тыхъ оу҆ставлѧ́еши ѡ҆ѕлоблє́нїѧ,  вѣ́рою просѧ́щымъ прїѧ́ти и҆сцѣле́нїе, а҆леѯа́ндре  всече́стне. тѣ́мже разрѣшѝ болѣ̑зни на́шѧ дꙋшє́вныѧ и҆  тѣлє́сныѧ. 
Къ ра́цѣ твое́й свѧще́ннѣй пристꙋпа́юще,  благоꙋха́нїѧ бжⷭ҇твеннагѡ ра́зꙋма и҆сполнѧ́емсѧ,  пребл҃же́нне а҆леѯа́ндре, смра́да и҆збавлѧ́ющесѧ  страсте́й, любо́вїю тѧ̀ чтꙋ́щїи, ѻ҆́ч҃е прпⷣбне. 
И҆справлѧ́еши, ѻ҆́ч҃е, хромы́хъ, и҆ ѻ҆́чи  просвѣща́еши слѣпы́хъ, ходи́ти же твори́ши разсла́бленныхъ  ѡ҆ хрⷭ҇тѣ̀, и҆ ѿго́ниши дꙋ́хи лꙋка̑выѧ, а҆леѯа́ндре  прпⷣбне. 
Бг҃оро́диченъ: 
На тѧ̀ ꙗ҆́кѡ до́ждь на рꙋно̀ сше́дъ, бцⷣе, сп҃съ,  и҆зсꙋшѝ ꙗ҆́кѡ пото́ки безбо́жїѧ: дꙋ́шы же на́шѧ напаѧ́ѧ  всегда̀, при́снѡ чтꙋ́щыѧ тѧ̀. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. (с. 607) 
Смы́сленнѡ ты̀ вре́мєннаѧ предразсꙋди́въ,  а҆леѯа́ндре бл҃же́нне, вѣ̑чнꙋющаѧ болѣ́зньми  воздержа́нїѧ дости́глъ є҆сѝ, ѻ҆́ч҃е, дꙋша́мъ строи́тель  бы́въ, прпⷣбне. 
Ꙗ҆́кѡ терпѧ́щꙋ тѝ вельмѝ по́ты трꙋдѡ́въ твои́хъ,  прпⷣбне а҆леѯа́ндре, оу҆до́бь воздержа́нїемъ, чꙋ́дный  ѻ҆́ч҃е, ꙗ҆́вльсѧ влⷣка тебѣ̀ хрⷭ҇то́съ, врꙋча́етъ си́лꙋ  бжⷭ҇твеннꙋ, и҆ си́мъ тѝ недꙋ́ги повелѣва́етъ цѣли́ти. 
Мона́шествꙋющихъ наста́вникъ бы́въ, премꙋ́дре  а҆леѯа́ндре, сꙋ́щихъ тѝ є҆диноѻбра́зныхъ ла́ѵры, и҆  ѻ҆́бразъ и҆ начерта́нїе добродѣ́тельныхъ дѣѧ́нїй сы́й,  оу҆краси́лъ є҆сѝ всѧ̑, ꙗ҆̀же во ѻ҆би́тели сꙋпрꙋ́жныхъ  пребыва̑нїѧ. 
Бг҃оро́диченъ: 
Но́въ ꙗ҆́коже мѡѷсе́й ꙗ҆́вльсѧ, оу҆стро́илъ  є҆сѝ ꙗ҆́кѡ ски́нїю ѡ҆гра́дꙋ, всече́стне, ю҆́же и҆  превозрасти́лъ є҆сѝ болѣ́зньми и҆ пѡ́ты твои́ми, ве́сь  возложи́лсѧ є҆сѝ пречⷭ҇тѣй мт҃ри бж҃їи. 
Конда́къ, гла́съ и҃. 
Ꙗ҆́кѡ многосвѣ́тлаѧ ѕвѣзда̀, дне́сь въ страна́хъ  рѡссі́йскихъ возсїѧ́лъ є҆сѝ, ѻ҆́ч҃е, всели́всѧ въ  пꙋсты́ню, хрⷭ҇тѡ́вымъ стопа́мъ послѣ́довати оу҆се́рднѡ  возжелѣ́лъ є҆сѝ, и҆ тогѡ̀ ст҃о́е и҆́го на ра́мо твоѐ  взе́мъ чⷭ҇тны́й крⷭ҇тъ, оу҆мертви́лъ є҆сѝ трꙋды̑ пѡ́двигъ  твои́хъ тѣлє́сныѧ взыгра̑нїѧ. тѣ́мже вопїе́мъ тѝ: спасѝ  ста́до твоѐ, є҆́же собра́лъ є҆сѝ, мꙋ́дре, да зове́мъ  тѝ: ра́дꙋйсѧ, прпⷣбне а҆леѯа́ндре, ѻ҆́ч҃е на́шъ. 
І҆́косъ: 
Ка́кѡ восхвалю̀ твоѧ̑ по́двиги и҆ борє́нїѧ,  прпⷣбне а҆леѯа́ндре; ꙗ҆́кѡ невеще́ственъ ра́зꙋмъ  стѧжа́въ смире́нїемъ, житїѐ твоѐ препроводи́лъ є҆сѝ  ѕѣ́льнымъ воздержа́нїемъ трꙋдѡ́въ твои́хъ. а҆́ще оу҆́бѡ и҆  человѣ́къ бы́лъ є҆сѝ є҆стество́мъ но вы́шнѧгѡ  і҆ерⷭ҇ли́ма ꙗ҆ви́лсѧ є҆сѝ граждани́нъ: съ пло́тїю бо на  землѝ пожи́лъ є҆сѝ, но а҆́гг҃льское пребыва́нїе проше́дъ,  бы́лъ є҆сѝ сто́лпъ страстьмѝ непотрѧсо́мъ. (с. 608)  тѣ́мъ всѧ̀ рѡссі́йскаѧ землѧ̀ тобо́ю ѡ҆бога́щшисѧ хва́литъ  тѧ̀, и҆ вѣ́рою велича́етъ, взыва́ющи тебѣ̀ такова̑ѧ:  ра́дꙋйсѧ, ѻ҆те́чествꙋ твоемꙋ̀ похвала̀, вели́комꙋ же  новꙋ́градꙋ и҆ все́й странѣ̀ рѡссі́йстѣй пресвѣ́тлый  свѣти́льниче: ра́дꙋйсѧ, и҆́же благочести́ва ѻ҆тца̀  пресла́внаѧ ѻ҆́трасль, и҆ благоговѣ́йны ма́тере вѣ́твь  многопло́дна: ра́дꙋйсѧ, цѣломꙋ́дрїѧ непрекло́нный сто́лпе,  и҆ мона́хѡвъ пресвѣ́тлаѧ сла́ва: ра́дꙋйсѧ, па́стырю  хрⷭ҇то́вы ѡ҆гра́ды слове́сныхъ ѻ҆ве́цъ, и҆̀хже къ бж҃їю  приводѧ̀ ра́зꙋмꙋ: ра́дꙋйсѧ, ты́ бо многоча́днꙋ пꙋсты́ню  воздѣ́лалъ є҆сѝ высото́ю смире́нїѧ твоегѡ̀: ра́дꙋйсѧ,  мона́шествꙋющихъ всѣ́хъ ѻ҆́бразъ добродѣ́тели, и҆  є҆диноѻбра́зныхъ ла́ѵры спасе́нїе: ра́дꙋйсѧ, кра́сное  добродѣ́телей храни́лище, и҆ всѣ̑мъ въ печа́ли  оу҆ныва́ющымъ оу҆тѣше́нїе: ра́дꙋйсѧ, ꙗ҆́кѡ всѧ̑ мі́ра  сегѡ̀ мꙋдрова̑нїѧ презрѣ́въ, стра̑сти плотскі̑ѧ  оу҆мертви́лъ є҆сѝ: ра́дꙋйсѧ, ꙗ҆́кѡ а҆́гг҃лѡмъ  собесѣ́дникъ бы́ти сподо́билсѧ є҆сѝ, и҆ всѧ̑ бѣсѡ́вскїѧ  полкѝ посрами́лъ є҆сѝ: ра́дꙋйсѧ, ты́ бо во всѣ́хъ  страна́хъ просла́вленъ бы́лъ є҆сѝ, ѡ҆ хрⷭ҇тѣ́ бо мнѡ́га  чꙋдеса̀ сотвори́лъ є҆сѝ: ра́дꙋйсѧ, ꙗ҆́кѡ вои́стиннꙋ  ѡ҆брѣ́лъ є҆сѝ бж҃їю благода́ть, и҆ со а҆́гг҃лы при́снѡ  зрѣ́ти сподо́билсѧ є҆сѝ лице́мъ къ лицꙋ̀ свѧтꙋ́ю трⷪ҇цꙋ:  ра́дꙋйсѧ, ꙗ҆́кѡ второ́е со́лнце сїѧ́ѧ чꙋдєсы̀, всѣ̑мъ  да́рꙋеши благода́ть и҆сцѣле́нїй: ра́дꙋйсѧ, прпⷣбне  а҆леѯа́ндре ѻ҆́ч҃е на́шъ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ѡ҆свѧ́щсѧ ѿ мла́денства доброгла́сною трꙋбо́ю  моли́твы твоеѧ̀, и҆ неплѡ́дныѧ оу҆трѡ́бы многоплѡ́дны  сотвори́лъ є҆сѝ. слѣпы̑мъ подае́ши прозрѣ́нїе, и҆  хрѡмы́мъ благотече́нїе, а҆леѯа́ндре преблаже́нне: (с. 609) 
Сле́зными и҆злїѧ̑нїи погаси́лъ є҆сѝ страсте́й  разжжє́нїѧ, а҆леѯа́ндре блаже́нне, чꙋде́съ и҆сточи́лъ  є҆сѝ стрꙋи̑ присноживо́тны, и҆́миже ѡ҆мыва́ютсѧ дꙋ́шъ же  и҆ тѣле́съ недꙋ́зи, пресла́вне. 
Терпѣ́нїе стѧжа́въ мно́гое, премꙋ́дре,  воздержа́нїе, вѣ́рꙋ и҆ любо́вь и҆́стиннꙋ, ꙗ҆ви́лсѧ є҆сѝ  ѻ҆те́цъ си̑рымъ, вдови́цамъ застꙋ́пникъ, ми́лостивъ и҆  смире́нъ а҆леѯа́ндре, мона́хѡмъ сла́ва и҆ похвала̀. 
Бг҃оро́диченъ: 
Ка́кѡ дои́ши млеко́мъ сн҃а, чⷭ҇таѧ, безъ ѻ҆тца̀,  пита́ющаго всѧ́кое дыха́нїе, мт҃и пречⷭ҇таѧ; ка́кѡ на рꙋкꙋ̀  но́сиши всѧ̑ содержа́щаго; па́че оу҆ма̀ чꙋ́до твоѐ. тѣ́мъ  пое́мъ вели̑чїѧ твоѧ̑. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Крѣ́постїю ѡ҆дѣ́ѧвсѧ, а҆леѯа́ндре, влⷣчнею, и҆  ꙗ҆́кѡ пра́хъ сладостра́стїе житїѧ̀ попра́лъ є҆сѝ,  любо́вїю побѣжда́емь нетлѣ́нныѧ жи́зни: є҆́йже ны́нѣ и҆  причасти́лсѧ є҆сѝ, съ ли̑ки а҆́гг҃лъ, ѻ҆́ч҃е, сочета́всѧ. 
Крестоѻбра́знѡ простира́ѧ дла̑ни твоѧ̑,  а҆леѯа́ндре премꙋ́дре, и҆ моли̑твы твоѧ̑ возсыла́ѧ  вы́шнемꙋ, ꙗ҆́кѡ хрⷭ҇та̀ цр҃ѧ̀ сла́вы со а҆́гг҃лы ѻ҆чи́ма  ꙗ҆вле́ннѡ, бг҃оно́се, оу҆зрѣ́лъ є҆сѝ, и҆ въ пꙋсты́нѧхъ  непрохо́дныхъ водворѧ́ѧсѧ, и҆ща́й гдⷭ҇а бжⷭ҇твенною тѧ̀  благода́тїю соблюда́юща. 
Ꙗ҆́кѡ ѕвѣздꙋ̀ тѧ̀, а҆леѯа́ндре, всемі́рнꙋ,  мона́хѡвъ свѣти́ло незаходи́мое, помо́щника въ бѣда́хъ, и҆  грѣ́шникѡмъ вели́кое прибѣ́жище вѣ́дый, хода́таѧ и҆  моли́твенника предлага́ю влⷣцѣ хрⷭ҇тꙋ̀ тѧ̀, всече́стне. 
Бг҃оро́диченъ: 
Ви́дѣти жела́ѧ тво́й оу҆го́дникъ твоегѡ̀ сн҃а и҆  бг҃а неизрече́ннꙋю сла́вꙋ, бг҃ороди́тельнице, сегѡ̀ честны́й  крⷭ҇тъ (с. 610) на ра́мо взе́мь, послѣ́дова живонѡ́снымъ  є҆гѡ̀ стопа́мъ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Оу҆мо́мъ безстра́стїѧ ѡ҆чище́нъ, бесѣ́довалъ  є҆сѝ гдⷭ҇еви вседержи́телю: ѿ негѡ́же неизглаго́ланнѡ,  прпⷣбне, наꙋча́емь, прⷪ҇ро́чески предглаго́лалъ є҆сѝ  просвѣща́ѧ дꙋ́шы, ꙗ҆́кѡ вели́къ, всеблаже́нне, прⷪ҇ро́къ.  тѣ́мъ тѧ̀ согла́снѡ, а҆леѯа́ндре премꙋ́дре, вѣ́рнїи  похвалѧ́емъ, пою́ще: благослови́те, всѧ̑ дѣла̀ гдⷭ҇нѧ,  гдⷭ҇а. 
Подава́ѧ тебѣ̀, ꙗ҆̀же проти́вꙋ любвѐ зижди́тель,  ѿ ю҆́ности соблюда́ѧ тѧ̀ десни́цею, и҆ ма́лымъ бы́лїемъ  самовозра́стшимъ ѿ землѝ, пита́етъ тѧ̀ бг҃олѣ́пнѡ,  ꙗ҆́кѡ ѿ младе́нства всѧ́ко похотѣ́нїе попра́вша, и҆  пою́ща: благослови́те, всѧ̑ дѣла̀ гдⷭ҇нѧ, гдⷭ҇и. 
Ꙗ҆́кѡ стрꙋѧ̀ бжⷭ҇твенна и҆сцѣле́нїй, происходѧ́щи  ѿ ра́ки твоеѧ̀, всѧ̑ и҆сцѣлѧ́етъ, и҆ ѡ҆мыва́етъ сквє́рны  страсте́й, и҆ гное́нїе лю́тыхъ ѡ҆чища́етъ, и҆ вѣ́рныхъ  напаѧ́етъ всѣ́хъ  сердца̀, а҆леѯа́ндре премꙋ́дре,  любо́вїю пою́щихъ: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Вопло́щсѧ безпло́тный и҆зъ тебє̀ бг҃олѣ́пнѡ,  є҆го́же молѝ, пречⷭ҇таѧ, стра̑сти пло́ти моеѧ̀  оу҆мертви́ти, и҆ ѡ҆живи́ти мою̀ оу҆мерщвле́ннꙋю дꙋ́шꙋ  грѣхмѝ. 
И҆́нъ. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Ꙗ҆́коже мо́лнїѧ вели́кими блиста̑нїи житїѐ  сїѧ́ющее, (с. 611) всѣ̑мъ возсїѧ̀ воздержа́нїѧ твоегѡ̀,  а҆леѯа́ндре премꙋ́дре, благоче́стнѡ зижди́телю зовꙋ́щымъ:  благослови́те, всѧ̑ дѣла̀ гдⷭ҇нѧ, гдⷭ҇а. 
На землѝ ꙗ҆́кѡ человѣ́къ ходѧ̀, ѻ҆́ч҃е  а҆леѯа́ндре, житїѐ себє̀ на нб҃сѣ́хъ ꙗ҆́кѡ вои́стиннꙋ  стѧжа́лъ є҆сѝ, а҆́гг҃лѡмъ собесѣ́дникъ ꙗ҆́вльсѧ, житїе́  же и҆ жи́знь соверша́ѧ ѻ҆́нѣхъ. съ ни́миже воспѣва́еши  ны́нѣ: благослови́те, всѧ̑ дѣла̀ гдⷭ҇нѧ, гдⷭ҇а. 
Тѧ̀ па́че оу҆ма̀ и҆зъ нерожде́нна ѻ҆ц҃а̀, пре́жде  вѣ̑къ рожде́нна сн҃а, сла́вный проповѣ́да а҆леѯа́ндръ,  и҆ дх҃а прест҃а́гѡ, є҆ди́нꙋ трⷪ҇цꙋ є҆стество́мъ вѣ́дый  бж҃ества̀. 
Бг҃оро́диченъ: 
Ꙗ҆́коже и҆лїа̀ пе́рвѣе въ карми́лѣ всели́сѧ,  та́кѡ и҆ ты̀ въ пꙋсты́нѧхъ непрохо́дныхъ оу҆пражнѧ́ѧсѧ,  возжела́лъ є҆сѝ ѻ҆со́бь съ бг҃омъ жи́ти, и҆  бг҃онача́льными ѡ҆зари́всѧ видѣ̑нїи, оу҆го́дникъ ꙗ҆ви́лсѧ  є҆сѝ бцⷣѣ, вопїѧ̀ є҆́й: ра́дꙋйсѧ, ѡ҆бра́дованнаѧ. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе,  велича́емъ. 
Твоѧ̑ свѧщє́нныѧ и҆ ст҃ы̑ѧ мо́щи во гро́бѣ  лежа́ще, многоразли̑чныѧ недꙋ́ги и҆сцѣлѧ́ютъ, и҆ попалѧ́ютъ  полкѝ бѣсѡ́вскїѧ всегда̀, мꙋ́дре а҆леѯа́ндре: бж҃їею  благода́тїю то́чиши всѣ̑мъ и҆сцѣлє́нїѧ, вѣ́рнѡ тѧ̀  при́снѡ блажа́щымъ. 
Стрꙋи̑ на́мъ всегда̀ честна́ѧ твоѧ̀ ра́ка ꙗ҆ви́сѧ  и҆сцѣле́нїй, ѻ҆́ч҃е, страсте́й и҆злїѧ́нїе всѧ́ческихъ  и҆зсꙋша́ющи, и҆ всѧ̑ напаѧ́ющи дꙋ́шы ко благопло́дїю  бжⷭ҇твенномꙋ, премꙋ́дре а҆леѯа́ндре, хрⷭ҇то́въ  оу҆го́дниче. 
Па́мѧть твоѧ̀ дне́сь ꙗ҆́кѡ со́лнце возсїѧ̀,  а҆леѯа́ндре пребл҃же́нне, ꙗ҆́же благочести́выхъ сердца̀  ѡ҆зарѧ́ющи, болѣ́зней (с. 612) твои́хъ, и҆ чꙋде́съ  сїѧ́нїемъ, ꙗ҆́кѡ вои́стиннꙋ просвѣща́ющи, ѻ҆́ч҃е, въ  ню́же всѧ̑ ны̀ помѧнѝ, вѣ́рнѡ чтꙋ́щыѧ тѧ̀. 
Бг҃оро́диченъ: 
Гла́съ прино́симъ тѝ гаврїи́ловъ ра́дꙋющесѧ:  ра́дꙋйсѧ, глаго́люще, мѣ́сто свѧще́нїѧ: ра́дꙋйсѧ,  прпⷣбныхъ сла́во, и҆ всѣ́хъ вѣ́рныхъ спасе́нїе, є҆ѧ́же  ра́ди ѡ҆божи́хомсѧ, бцⷣе приснодв҃о. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Стопа́мъ послѣ́дꙋѧ, прпⷣбне и҆ бг҃оно́се, влⷣки  хрⷭ҇та̀, и҆́же благоче́стнѡ пожи́въ на землѝ, кро́токъ,  неѕло́бивъ ꙗ҆ви́лсѧ є҆сѝ, ми́лостивъ и҆ смире́нъ,  а҆леѯа́ндре, и҆ любвѐ и҆спо́лненъ бжⷭ҇твенныѧ: сегѡ̀  ра́ди тѧ̀ вѣ́рнѡ восхвалѧ́емъ. 
И҆сплете́сѧ тебѣ̀ вѣне́цъ ꙗ҆́кѡ побѣди́телю,  а҆леѯа́ндре, живоно́сною и҆ вседержи́тельною десни́цею,  ѻ҆́ч҃е, и҆ ны́нѣ пою́щыѧ па́мѧть твою̀ сподо́би,  блаже́нне, оу҆лꙋчи́ти ѡ҆ставле́нїе согрѣше́нїй,  пресла́вне. 
Совокꙋпи́лсѧ є҆сѝ со безпло́тными вѡ́инствы, и҆  преподѡ́бнымъ ликѡ́мъ сочта́лсѧ є҆сѝ, и҆ со и҆збра́нными  всѣ́ми ликꙋ́еши, претво́рсѧ и҆́стиннымъ ѡ҆боже́нїемъ, и҆  безсме́ртною, ѻ҆́ч҃е, жи́знїю. съ ни́миже непреста́ннѡ ѡ҆  на́съ твоего̀ влⷣкꙋ оу҆молѝ. 
Бг҃оро́диченъ: 
Хра́мъ ѡ҆свѧще́нъ, вмѣ́стенъ є҆ди́номꙋ ѿ трⷪ҇цы  сы́й, хра́мъ тво́й, влⷣчце, оу҆го́дникъ тво́й  а҆леѯа́ндръ че́стенъ воздви́же въ сла́вꙋ твою̀ и҆ че́сть.  въ не́мже не преста́й молѧ́сѧ, да́рꙋѧ на́мъ по́мощь  моли́твами твои́ми. 
Свѣти́ленъ. Подо́бенъ: Дх҃омъ во ст҃и́лищи: 
Бл҃года́ть преизбы́сть бж҃їѧ въ дꙋшѝ твое́й,  премꙋ́дре (с. 613) а҆леѯа́ндре, и҆ ꙗ҆́кѡ безпло́тенъ на  землѝ пожи́лъ є҆сѝ. тѣ́мъ почита́ющихъ тѧ̀ страсте́й  и҆зба́ви те́мныхъ ѻ҆́блакъ, и҆ къ ти́хомꙋ приста́нищꙋ  приводѧ̀, и҆ ѿгонѧ́ѧ ѡ҆полчє́нїѧ бѣсѡ́вскаѧ бжⷭ҇твенною  си́лою. 
Два́жды. 
Сла́ва, и҆ ны́нѣ, бг҃оро́диченъ: 
Сотво́рь вои́стиннꙋ съ тобо́ю вели̑чїѧ сн҃ъ  превѣ́чный ѻ҆́ч҃имъ совѣ́томъ: жи́знь бо нетлѣ́ннꙋю безъ  стра́сти родила̀ є҆сѝ, и҆ пребыла̀ є҆сѝ ꙗ҆́коже пре́жде  ржⷭ҇тва̀ дв҃а, мт҃рскихъ и҆збѣ́гши болѣ́зней, и҆ по  ржⷭ҇твѣ̀ дв҃ою пребы́вши. 
На хвали́техъ стїхи̑ры, на д҃, гла́съ д҃. 
Поⷣ: Да́лъ є҆сѝ зна́менїе: 
Прпⷣбне и҆ бг҃оно́сне, ꙳ житїѐ твоѐ проше́дъ  нескве́рнѡ, ꙳ терпѣ́нїе же и҆ кро́тость и҆ любо́вь  нелицемѣ́рнꙋ, ꙳ воздержа́нїе безмѣ́рно, ꙳ всено́щное  стоѧ́нїе, ꙳ оу҆миле́нїе бж҃е́ственно, ꙳ вѣ́рꙋ и҆ наде́ждꙋ  и҆́стиннꙋ, ꙳ съ ми́лованїемъ ѻ҆́ч҃е стѧжа́въ, ꙳ ꙗ҆́кѡ  а҆́гг҃лъ пожи́лъ є҆сѝ на землѝ съ тѣ́ломъ, ꙳  а҆леѯа́ндре блаже́нне, ꙳ моли́твенниче ѡ҆ дꙋша́хъ на́шихъ. 
Ꙗ҆́кѡ земны́й а҆́гг҃лъ, ꙳ и҆ нбⷭ҇ный человѣ́къ  бы́лъ є҆сѝ, премꙋ́дре, ꙳ и҆сто́чникъ оу҆миле́нїѧ ꙳ и҆  щедро́тъ стрꙋѧ̀ незави́стна ꙗ҆ви́лсѧ є҆сѝ, ꙳ пꙋчи́на  чꙋде́съ, ꙳ грѣ́шникѡмъ и҆спорꙋ́чникъ, ꙳ ма́слина вои́стиннꙋ  бж҃їѧ плодови́та, ꙳ ма́сломъ трꙋдѡ́въ твои́хъ, ꙳  а҆леѯа́ндре чꙋ́дне, оу҆маща́ѧ сердца̀ ꙳ вѣ́рнѡ  восхвалѧ́ющихъ тѧ̀. 
Прпⷣбне и҆ бг҃облаже́нне, ꙳ оу҆мертви́лъ є҆сѝ  пло́ти мꙋдрова́нїе бжⷭ҇твенными разꙋмѣ̑нїи, тѣле́сныхъ  превы́ше страсте́й бы́лъ є҆сѝ, ꙳ и҆ смѣше́нъ до́льними  носѧ̀ начерта́нїе, ꙳ и҆з̾ѡбража́ѧ въ себѣ̀ бжⷭ҇твеннꙋю  добро́тꙋ: ꙳ и҆ показа́лсѧ є҆сѝ ве́сь свѣтови́дѣнъ ꙳  дѣ́йствомъ ст҃а́гѡ дх҃а, ꙳ а҆леѯа́ндре ѻ҆́ч҃е на́шъ, ꙳  и҆́нокꙋющымъ оу҆краше́нїе. 
И҆сто́чникъ чꙋде́съ показа̀, ꙳ и҆ рѣкꙋ̀ дарова́нїй  ра́кꙋ (с. 614) моще́й твои́хъ, ꙳ человѣ́кѡмъ гдⷭ҇и, ꙳  а҆леѯа́ндре премꙋ́дре, ꙳ слѣпы̑мъ є҆́же ви́дѣти сїѧ̑  дарова́сѧ, ꙳ прокажє́ннымъ ѡ҆чище́нїе. ꙳ ѡ҆держи̑мыѧ  нечи́стыми дꙋ́хи, ꙳ ѿ тѣ́хъ вла́сти и҆збавлѧ́еши, ꙳ и҆  цѣломꙋ́дрїе тѣ̑мъ твори́ши, ꙳ и҆сцѣле́нїемъ неѡскꙋ́дно. 
Сла́ва, гла́съ ѕ҃: 
Ра́дꙋйсѧ, по́стникѡмъ свѣти́ло многосвѣ́тлое,  и҆́нокѡмъ ѕвѣзда̀ незаходи́маѧ, па́стырємъ похвала̀,  ѻ҆́ч҃е а҆леѯа́ндре, прпⷣбнымъ совсе́льниче: ра́дꙋйсѧ,  трⷪ҇цы пресвѣ́тлое жили́ще: ра́дꙋйсѧ, любвѐ и҆ ми́лованїѧ  и҆сто́чниче: ра́дꙋйсѧ, пресвѣ́тлый свѣти́льниче  разсꙋжде́нїѧ: ра́дꙋйсѧ, пра́вило добродѣ́телей и҆́стинное:  ра́дꙋйсѧ, сто́лпе ѡ҆дꙋшевле́нный: ра́дꙋйсѧ, вели́комꙋ  новꙋ́градꙋ похвала̀ и҆ оу҆твержде́нїе. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Славосло́вїе вели́кое. И҆ ѿпꙋ́стъ. 
На лїтꙋргі́и, бл҃жє́нна, ѿ канѡ́на пѣ́снь г҃ и҆  ѕ҃. Прокі́менъ: Честна̀ предъ гдⷭ҇емъ: Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ  къ гала́тѡмъ, зача́ло сг҃ї. А҆ллилꙋ́їа, гла́съ ѕ҃:  Бл҃же́нъ мꙋ́жъ боѧ́йсѧ гдⷭ҇а: Є҆ѵⷢ҇лїе лꙋкѝ, зача́ло  к҃д. Прича́стенъ: Въ па́мѧть вѣ́чнꙋю: 


(с. 614) 
Мѣ́сѧца тогѡ́же въ л҃а-й де́нь. 
Положе́нїе честна́гѡ по́ѧса прест҃ы́ѧ бцⷣы. 
Ве́черъ ѻ҆бы́чнаѧ каѳі́сма. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Поⷣ: Ꙗ҆́кѡ до́блѧ: 
Ра́ка, содержа́щаѧ, бцⷣе, по́ѧсъ тво́й, ꙳ кївѡ́тъ  ѡ҆свѧще́нїѧ рабѡ́мъ твои̑мъ, ꙳ и҆ свѧще́нное ѡ҆гражде́нїе, ꙳  и҆ сла́ва и҆ похвала̀, ꙳ и҆ и҆сцѣле́нїй и҆сто́чникъ, ꙳  всегда̀ (с. 615) познава́етсѧ. ꙳ и҆дѣ́же дне́сь свѧще́ннѡ  собра́вшесѧ, ꙳ воспѣва́емъ мнѡ́гаѧ твоѧ̑ вели̑чїѧ, ꙳ и҆  чꙋде́съ пꙋчи́нꙋ. 
Два́жды. 
Сѐ мѣ́сто пресла́вно, ꙳ сѐ хра́мъ  присносвѣ́телъ, ꙳ въ не́мже сокро́вище положи́сѧ, ꙳  бг҃оѻтрокови́цы по́ѧсъ чⷭ҇тны́й бл҃года́тїю. ꙳ пристꙋпи́те  человѣ́цы, ꙳ просвѣще́нїе и҆ ѡ҆чище́нїе проѧвле́ннѡ  почерпи́те, ꙳ и҆ возопі́йте благода́рнымъ се́рдцемъ: ꙳  прест҃а́ѧ, благослови́мъ тѧ̀, дв҃о, ꙳ спаса́емїи ржⷭ҇тво́мъ  твои́мъ. 
Два́жды. 
Ст҃о́е положе́нїе, бцⷣе, ꙳ по́ѧса твоегѡ̀, ꙳  пра́здникъ стѧжа́хомъ веселѧ́щесѧ, ꙳ ꙗ҆́кѡ гра́дꙋ твоемꙋ̀  дне́сь да́ти благоизво́ли ꙳ сщ҃е́нное препоѧ́санїе, ꙳  храни́лище некра́домо, ꙳ да́ръ че́стенъ, ꙳ неѿе́млемо  бога́тство, ꙳ и҆сцѣле́нїй рѣкꙋ̀, ꙳ и҆спо́лненꙋ дарова́нїй  дꙋхо́вныхъ. 
Два́жды. 
Сла́ва, и҆ ны́нѣ, гла́съ в҃: 
Ꙗ҆́кѡ вѣнце́мъ пресвѣ́тлымъ, пречⷭ҇таѧ бцⷣе,  по́ѧсомъ твои́мъ ст҃ы́мъ, цр҃ковь бж҃їѧ ѡ҆бложи́сѧ, и҆  свѣ́титсѧ ра́дꙋющисѧ дне́сь, и҆ та́йнѡ ликовствꙋ́етъ,  влⷣчце, вопїю́щи тебѣ̀: ра́дꙋйсѧ, дїади́мо честна́ѧ и҆  вѣ́нче бжⷭ҇твенныѧ сла́вы: ра́дꙋйсѧ, є҆ди́на сла́вы  и҆сполне́нїе и҆ вѣ́чное весе́лїе: ра́дꙋйсѧ, къ тебѣ̀  притека́ющымъ приста́нище и҆ предста́тельнице и҆ спасе́нїе  на́ше. 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Подала̀ є҆сѝ гра́дꙋ твоемꙋ̀ по́ѧсъ тво́й,  пресла́внаѧ, тве́рдое ѡ҆гражде́нїе, ꙳ сегѡ̀ ѡ҆б̾е́млющь ѿ  всѧ́кїѧ бѣды̀ ꙳ (с. 616) бжⷭ҇твенными дѣ́йствы, и҆  непобори́мь ѿ врагѡ́въ соблюда́ющь, ꙳ любо́вїю зовꙋ́щꙋ: ꙳  крѣ́пость моѧ̀ и҆ держа́ва, и҆ благолѣ́пно ра́дованїе, ꙳  сн҃ъ тво́й и҆ гдⷭ҇и, ꙳ є҆ди́нъ є҆́сть бл҃гоꙋтро́бный. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀ и҆  кївѡ́тъ ст҃ы́ни твоеѧ̀. 
Честны́мъ вѣнце́мъ благоче́стнѡ ца́рствꙋющїи, ꙳  твои́мъ по́ѧсомъ, пречⷭ҇таѧ, ꙳ свѣ́тлѡ ѡ҆бложе́ннїи, ꙳  твои́ми хва́лѧтсѧ бжⷭ҇твенными вели́чествы, ꙳ и҆ стра́шни  врагѡ́мъ борю́щымъ при́снѡ познава́ютсѧ ꙳ хва́лѧще тѧ̀, и҆  зовꙋ́ще ꙳ па́че сло́ва рожде́нномꙋ и҆зъ тебє̀: ꙳ і҆и҃се  пресла́вне, ꙳ спасѝ всѣ́хъ, ꙗ҆́кѡ бл҃гоꙋтро́бенъ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Препоѧ́ши си́лою на́съ, дв҃о, по́ѧса твоегѡ̀, ꙳ на  врагѝ оу҆крѣплѧ́ющи, ꙳ стра̑сти покарѧ́ющи ꙳ при́снѡ  мꙋ́чащыѧ и҆ борю́щыѧ, ꙳ и҆ побѣди́тельное на́мъ  безстра́стїе при́снѡ подаю́щи, ꙳ чи́стѡ сла́вити тѧ̀, ꙳ и҆  сн҃ꙋ твоемꙋ̀ вопи́ти прилѣ́жнѡ: ꙳ і҆и҃се всеси́льне, ꙳  сп҃сѝ всѣ́хъ, ꙗ҆́кѡ бл҃гоꙋтро́бенъ. 
Смы́слъ ѡ҆чи́стивше и҆ оу҆́мъ, со а҆́гг҃лы и҆ мы̀  торжествꙋ́емъ, свѣ́тлѡ начина́юще дв҃дскꙋю пѣ́снь  ѻ҆трокови́цѣ, невѣ́стѣ всѣ́хъ цр҃ѧ̀ хрⷭ҇та̀ бг҃а  на́шегѡ, воскреснѝ, гдⷭ҇и, глаго́люще, въ поко́й тво́й,  ты̀, и҆ кївѡ́тъ ст҃ы́ни твоеѧ̀: ꙗ҆́кѡ бо пала́тꙋ краснꙋ̀  сїю̀ оу҆краси́въ, и҆ причтѐ ю҆̀ гра́дꙋ твоемꙋ̀, влⷣко,  стро́ити и҆ покрыва́ти ѿ сꙋпоста́тныхъ пога̑нъ, держа́вною  си́лою твое́ю, моли́твами є҆ѧ̀. 
Тропа́рь, гла́съ и҃: 
Бцⷣе приснодв҃о, человѣ́кѡвъ покро́ве, ри́зꙋ и҆  по́ѧсъ пречⷭ҇тагѡ твоегѡ̀ тѣлесѐ, держа́вное гра́дꙋ  твоемꙋ̀ ѡ҆бложе́нїе дарова́ла є҆сѝ, безсѣ́меннымъ  ржⷭ҇тво́мъ твои́мъ, нетлѣ́нна пребыва́ющи: ѡ҆ тебѣ́ бо и҆  є҆стество̀ ѡ҆бновлѧ́етсѧ и҆ вре́мѧ. тѣ́мже мо́лимъ тѧ̀,  ми́ръ гра́дꙋ твоемꙋ̀ дарова́ти, и҆ дꙋша́мъ на́шымъ ве́лїю  ми́лость. (с. 617) 
На оу҆́трени, на Бг҃ъ гдⷭ҇ь, тропа́рь бцⷣы,  три́жды. 
По а҃-й каѳі́смѣ, сѣда́ленъ, гла́съ г҃. Подо́бенъ:  Красотѣ̀ дѣ́вства: 
Красото́ю дѣ́вства твоегѡ̀, прекра́сное сло́во  ро́ждши, и҆ сего̀ по́ѧсомъ твои́мъ, чⷭ҇таѧ, ꙗ҆́кѡ млⷣнца  ѡ҆бвила̀ є҆сѝ. сего̀ оу҆́бѡ дарова́ла є҆сѝ рабѡ́мъ  твои̑мъ, влⷣчце, покро́въ, по́мощь и҆ и҆сто́чникъ  свѧще́нїѧ: є҆гѡ́же честно́е положе́нїе, прест҃а́ѧ дв҃о,  всѝ вѣ́рнѡ пра́зднꙋемъ. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ и҆ подо́бенъ  то́йже: 
Ржⷭ҇тво̀ нетлѣ́нно и҆ дѣ́вство є҆ди́на и҆мѣ́ла  є҆сѝ, бл҃гослове́ннаѧ, ѡ҆дѣѧ́нїе же человѣ́кѡмъ  спаси́тельно, тво́й ст҃ы́й по́ѧсъ дарова́ла є҆сѝ, да́же до  ны́нѣ нетлѣ́ннѡ пребыва́ющїй, бг҃оневѣ́сто, є҆гѡ́же  ра́ди ѿ бг҃а прїе́млемъ рабѝ твоѝ, чⷭ҇таѧ, ве́лїю  ми́лость. 
Сла́ва, и҆ ны́нѣ, то́йже. 
Канѡ́на два̀, пе́рвый со і҆рмосо́мъ на и҆ є҆гѡ́же  краегране́сїе: 
Крѣ́постїю мѧ̀ твое́ю ѡ҆поѧ́ши, чⷭ҇таѧ дв҃о. 
Творе́нїе і҆ѡ́сифово, і҆рмо́съ по два́жды, тропарѝ на  ѕ҃. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Крѣ́постїю мѧ̀ бжⷭ҇твенною бл҃гоче́стнѡ препоѧ́ши,  пѣсносло́вѧща тво́й свѧще́нный по́ѧсъ, бжⷭ҇твенно сꙋ́щи  гра́дꙋ твоемꙋ̀ ѡ҆поѧ́санїе, и҆ держа́ва, ѻ҆трокови́це, и҆  незы́блемо ѡ҆стѣне́нїе, чⷭ҇таѧ дв҃о препѣ́таѧ. 
Ты̀ бг҃а си́льнаго родила̀ є҆сѝ, препоѧсꙋ́ющаго  благочести̑выѧ всѧ̑ си́лою, всенепоро́чнаѧ. тѣ́мже тѧ̀  блажи́мъ, и҆ бжⷭ҇твенный тво́й по́ѧсъ ра́достнѡ  ѡ҆блобыза́юще, благода́ть почерпа́емъ и҆ ми́лость. (с. 618) 
Ра́достнѡ положе́нїю дне́сь ѻ҆́крестъ ликꙋ́емъ,  свѧще́ннагѡ по́ѧса честны́ѧ бг҃оѻтрокови́цы, ѿ неѧ́же  на́мъ препоѧ́санїе нетлѣ́нїѧ и҆стка́сѧ, и҆ нераздира́ема  ѻ҆де́жда, и҆ ри́за свѧще́нїѧ. 
Подъ твою̀, твоѝ лю́дїе, всенепоро́чнаѧ,  притека́ютъ си́лꙋ, подъ тво́й покро́въ прибѣга́ютъ всегда̀:  всѣ̑мъ бꙋ́ди по́мощь, и҆ ꙗ҆̀же ко спасе́нїю всѣ̑мъ  пода́ждь прошє́нїѧ, спаса́ющи ѿ бѣ́дъ дꙋ́шы на́шѧ. 
Дрꙋгі́й канѡ́нъ на д҃. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Свѣщꙋ̀ свѣтоѧвле́ннꙋю и҆ незаходи́мꙋю, дв҃ы хра́мъ  ꙗ҆́кѡ нб҃о ѡ҆брѣ́тъ свѣ́тлѡ, тоѧ̀ пресвѣ́тлый по́ѧсъ  вселе́ннꙋю дне́сь чꙋде́съ ѡ҆блиста́етъ зарѧ́ми. 
Крѣ́пость же и҆ оу҆твержде́нїѧ сою́зъ, твои́мъ,  пречⷭ҇таѧ, бжⷭ҇твеннымъ ꙗ҆́кѡ вои́стиннꙋ по́ѧсомъ,  мы́сленнѣ ѡ҆поѧ́санъ гра́дъ тво́й, держа́вꙋ нераздра́ннꙋ  и҆́мать: тѣ́мже и҆ ѡ҆ тебѣ̀ хва́литсѧ. 
Дре́вле ꙗ҆́кѡ вои́стиннꙋ пречестна́гѡ кївѡ́та,  твоѧ̀ ра́ка, бг҃ороди́тельнице, ꙗ҆ви́сѧ сꙋ́щымъ на землѝ,  не скрижа̑ли носѧ́щаѧ, но вѣ́рнѡ соблюда́юща и҆́стины  позна́нїѧ. 
А҆рѡма́ты та̑йныѧ пролива́ютсѧ, во хра́мѣ чⷭ҇тыѧ,  ѿ честны́ѧ дне́сь ра́ки: и҆ и҆сполнѧ́ютъ дꙋхо́внагѡ  благово́нїѧ всѣ́хъ, любо́вїю къ то́й притека́ющихъ. 
Катава́сїа. Крⷭ҇тъ начерта́въ: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче.  (с. 619) 
Ѡ҆бновлѧ́етсѧ се́рдце, вѣ́рою те́плою прикаса́ющесѧ  по́ѧсꙋ свѧще́нномꙋ дв҃ы, и҆ препоѧсꙋ́етсѧ си́лою  непобѣди́мою, на стра̑сти нечи̑стыѧ и҆ вра̑гъ безпло́тныхъ,  невреди́мо пребыва́юще. 
Пребыва́етъ нетлѣ́ненъ є҆щѐ свѧще́нный по́ѧсъ  тво́й, и҆́же твоѐ нетлѣ́нное тѣ́ло, ѻ҆трокови́це,  ѡ҆поѧ́са, ѡ҆свѧща́ющъ благоче́стнѡ пристꙋпа́ющыѧ, и҆ тлѝ  и҆з̾има́ющъ недꙋ̑гъ и҆ скорбе́й. 
Была̀ є҆сѝ до́мъ преꙋдо́бренъ, чⷭ҇таѧ, сло́ва и҆зъ  тебє̀ воплоще́ннагѡ, и҆ во ст҃ѣ́мъ хра́мѣ твое́мъ  благоволи́ла є҆сѝ по́ѧсъ тво́й положи́ти: є҆го́же  ѡ҆блобыза́юще ѡ҆свѧща́емсѧ. 
Честны́й тво́й по́ѧсъ че́стнѡ всѝ ра́достнымъ  се́рдцемъ ѡ҆блобыза́емъ, че́сть сꙋ́щꙋю всѣ́хъ вѣ́рныхъ,  бцⷣе, ꙗ҆́кѡ пречⷭ҇тно́мꙋ твоемꙋ̀ прикоснꙋ́вшꙋсѧ тѣлесѝ. 
И҆́нъ. І҆рмо́съ: 
Весели́тсѧ ѡ҆ тебѣ̀ це́рковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Да почти́мъ, вѣ́рнїи, ꙗ҆́кѡ совокꙋпле́нїѧ къ бг҃ꙋ  сою́зъ, чⷭ҇тыѧ дне́сь по́ѧсъ, и҆ вѣ́рнѡ да поклони́мсѧ. 
Всегда́шнїи то́ки бл҃года́тей, чⷭ҇таѧ, ѿ пречⷭ҇тыѧ  твоеѧ̀ ра́ки текꙋ́щїи, всѣ́хъ вѣ́рныхъ напаѧ́ютъ. 
И҆сцѣлє́нїѧ вѣ̑рнымъ многопѣ́тый на́мъ дне́сь  пречестны́ѧ честны́й по́ѧсъ, и҆сточа́етъ благода́тїю. 
Ꙗ҆́кѡ роса̀ оу҆́треннѧѧ, весе́лїе твоѐ, чⷭ҇таѧ,  точа́щи, страсте́й пе́щь, тѧ̀ при́снѡ воспѣва́ющымъ  оу҆гаша́етъ. 
Конда́къ, гла́съ в҃. Подо́бенъ: Въ моли́твахъ: 
Бг҃опрїѧ́тное твоѐ чре́во, бцⷣе, ѡ҆б̾е́мшїй  по́ѧсъ тво́й чⷭ҇тны́й, держа́ва гра́дꙋ твоемꙋ̀ неѡбори́ма,  и҆ сокро́вище є҆́сть, благи́хъ неѡскꙋ́дно, є҆ди́на  ро́ждшаѧ приснодв҃о. 
Та́же сѣда́ленъ, гла́съ д҃. Подо́бенъ: Ско́рѡ  предварѝ: 
Ꙗ҆́кѡ бжⷭ҇твенное возложе́нїе во хра́мѣ бж҃їи,  чⷭ҇таѧ, (с. 620) ѡ҆свѧти́сѧ по́ѧсъ всечестны́й, и҆́мже  препоѧ́сала є҆сѝ ложесна̀, непоро́чнаѧ, бг҃а заче́ншаѧ.  тѣ́мже семꙋ̀ вѣ́рою прикаса́ющесѧ, и҆ стра́хомъ че́стнѡ  ѡ҆блобыза́юще, ѡ҆свѧща́емсѧ. 
Сла́ва, и҆ ны́нѣ, дрꙋгі́й, гла́съ то́йже. Подо́бенъ:  Вознесы́йсѧ: 
Положе́нїе твоегѡ̀ чⷭ҇тна́гѡ по́ѧса, цр҃ковь твоѧ̀  свѣ́тлѡ пра́зднꙋетъ, и҆ прилѣ́жнѡ зове́тъ тѝ, дв҃о  чⷭ҇таѧ: всѧ̑ ѡ҆поѧ́ши на си́лꙋ вра́жїю, низложѝ шата́нїе  безбо́жныхъ ва̑рваръ: и҆ на́шъ оу҆пра́ви живо́тъ, дѣ́лати  гдⷭ҇нѧ бж҃е́ствєннаѧ хотѣ̑нїѧ. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Взѧ́тсѧ къ свѣ́тꙋ незаходи́момꙋ преста́вльшисѧ,  ѡ҆ста́вила є҆сѝ тѧ̀ блажа́щымъ, вмѣ́стѡ тѣлесѐ твоегѡ̀,  чⷭ҇таѧ, честны́й по́ѧсъ, и҆сто́чникъ чꙋде́съ сꙋ́щи, и҆  мѣ́сто спасе́нїѧ, и҆ ѡ҆гражде́нїе семꙋ̀ чтꙋ́щемꙋ тѧ̀  гра́дꙋ, пречⷭ҇таѧ. 
Ꙗ҆́кѡ въ но́во не́бо, мы̀ вхо́димъ въ тво́й хра́мъ,  и҆дѣ́же сокро́вище положи́сѧ, ꙗ҆́коже со́лнце  свѣтоза́рно, тво́й бжⷭ҇твенный по́ѧсъ, лꙋчы̀ чꙋде́съ  и҆спꙋща́ющь, и҆ всѣ́хъ сердца̀ ѡ҆зарѧ́ющъ, ѻ҆трокови́це,  и҆ страсте́й мглꙋ̀ ѿгонѧ́ющъ. 
Ты̀ кївѡ́тъ мы́сленнагѡ свѧще́нїѧ є҆сѝ, чⷭ҇таѧ  всепѣ́таѧ: и҆ честнꙋ́ю сїю̀ ра́кꙋ и҆мꙋ́щꙋю по́ѧсъ, є҆го́же  на себѣ̀ носи́ла є҆сѝ, подае́ши лю́демъ твои̑мъ  прибѣ́жище ве́лїе, и҆ и҆сто́чникъ и҆сцѣле́нїй  неистоща́емый. 
Принесе́сѧ твоемꙋ̀ гра́дꙋ многобога́тный да́ръ,  честны́й по́ѧсъ тво́й, всенепоро́чнаѧ, и҆ положи́сѧ свѣ́тлѡ  въ се́й де́нь въ се́мъ бж҃е́ственнѣмъ хра́мѣ твое́мъ: и҆  бы́сть ве́лїѧ пра́здника, бцⷣе, те́плѣ лю́бѧщымъ тѧ̀  вина̀. (с. 621) 
Зако́на сѣ̑ни и҆ прⷪ҇рѡ́къ гада̑нїѧ предсказа́хꙋ,  бы́ти тебѐ, пречⷭ҇таѧ, бг҃ꙋ мт҃рь всеи́стиннꙋю, є҆́юже  клѧ́тва и҆счезѐ, и҆ процвѣтѐ соверше́нное благослове́нїе,  и҆ спаси́тельнаѧ бл҃года́ть, вѣ́рою и҆ любо́вїю пою́щымъ  тѧ̀. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Ꙗ҆́кѡ пречестно́е оу҆твержде́нїе, бцⷣе, творе́цъ  и҆ созда́тель тѧ̀ водрꙋзи́въ, ꙗ҆́коже ѕвѣзда́ми  оу҆краси́лъ тѧ̀ є҆́сть, бжⷭ҇твенными сїѧ̑нїи, и҆́миже  просвѣща́еши концы̀. 
Тѧ̀ держа́вꙋ гра́дъ тво́й, бцⷣе, и҆ тве́рдое  ѡ҆снова́нїе и҆мѣ́ѧ, бжⷭ҇твеннымъ по́ѧсомъ твои́мъ  содержи́тсѧ: сою́зъ неразори́мь се́й въ бра́нехъ  притѧза́ющъ. 
Ѿ землѝ на́съ возвлачи́тъ, бг҃ороди́тельнице, къ  нб҃сѝ бжⷭ҇твенный по́ѧсъ тво́й, любо́вїю твое́ю и҆ тогѡ̀  возводи́мыхъ. тѣ́мъ тѧ̀ сла́вимъ, ꙗ҆́кѡ винꙋ̀ сла́вы  лꙋ́чшїѧ. 
Сѐ бл҃года́ть неисчерпа́емаѧ, прїиди́те всѝ  оу҆се́рднымъ се́рдцемъ, почерпи́те рѣ́ки точа́щыѧ  незави́стнѡ празднолю́бцы, ѿ честны́ѧ ра́ки пречⷭ҇тыѧ  мт҃ре. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
По́ѧсꙋ бжⷭ҇твенномꙋ положе́нꙋ дне́сь во хра́мѣ  твое́мъ, бг҃ора́дованнаѧ, съ ни́мъ положи́сѧ благи́хъ всѧ́ко  даѧ́нїе тре́бꙋющымъ, и҆ наполнѧ́етсѧ всѧ́къ кто̀ свѧще́нїѧ  приходѧ́й, прошє́нїѧ вѣ́рнѡ прїе́млѧ. 
Оу҆краси́сѧ, дв҃о, сло́ва прекра́снаго поро́ждши,  и҆ во твое́мъ кра́снѣмъ благоволи́ла є҆сѝ домꙋ̀  положи́тисѧ кра́сномꙋ по́ѧсꙋ, и҆́же твоѐ кра́сное тѣ́ло,  бцⷣе, краснѡ̀ ѡ҆поѧ́са. (с. 622) 
Тво́й ст҃ы́й хра́мъ, ꙗ҆́коже дрꙋгі́й ра́й всѣ̑мъ  познава́етсѧ: посредѣ̀ стѧжа̀ ꙗ҆́коже благово́ненъ шипо́къ  по́ѧсъ тво́й, благово́нїѧ бжⷭ҇твеннагѡ и҆сполнѧ́ющь сердца̀,  вѣ́рнѡ пристꙋпа́ющымъ, всенепоро́чнаѧ. 
Тꙋ́чи бжⷭ҇твенныѧ ѻ҆́блакъ была̀ є҆сѝ,  пренепоро́чнаѧ, и҆ска́пающїй спасе́нїѧ во́дꙋ, и҆ зе́млю  ѡ҆лѧденѣ́вшꙋю грѣхмѝ, къ плодоно́сїю преводѧ́щи  благоче́стїѧ, сегѡ̀ ра́ди вѣ́рнѡ тѧ̀ сла́вимъ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Ты̀, гдⷭ҇и, твою̀ мт҃рь возвели́чилъ є҆сѝ, ты̀  возвы́силъ є҆сѝ надъ всѧ̑ мы́слєнныѧ вла̑сти, безъ  сравне́нїѧ сла́вы тоѧ̀. 
Бл҃года́ть бж҃їѧ ны́нѣ незави́стнѡ подае́тсѧ,  пречⷭ҇таѧ бцⷣе, ѿ чⷭ҇тны́ѧ ра́ки твоеѧ̀, вѣ́рою  покланѧ́ющымсѧ тебѣ̀. 
Твое́ю си́лою вѣ́рнїи ца́рїе ѡ҆поѧсꙋ́ютсѧ, тѧ̀  сою́зъ, бцⷣе, тво́й гра́дъ хва́лѧщи, по́ѧсомъ твои́мъ  чествꙋ́етсѧ. 
Вѣ́дома твоѧ̀ вои́стиннꙋ бл҃года́ть показа́сѧ,  пречⷭ҇таѧ, пресла́внѡ дѣ́йствꙋющаѧ си̑лы, и҆ зна́мєнїѧ по  все́й землѝ. 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ ꙗ҆́кѡ петро́ви, ѽ  оу҆пра́вителю! и҆ спасѝ. 
Но́во родила̀ є҆сѝ на́мъ ꙗ҆́кѡ ѻ҆троча̀, пре́жде  вѣ̑къ сꙋ́щаго, и҆ ѡ҆бновлѧ́еши сердца̀ грѣхмѝ  ѡ҆бетша̑вшаѧ, прїе́мшаѧ ѡ҆бновле́нїе, положе́нїемъ честна́гѡ  по́ѧса твоегѡ̀, ѻ҆трокови́це приснодв҃о. 
Ст҃а́ѧ твоѧ̀ це́рковь, ди́вна въ пра́вдꙋ є҆́сть,  и҆́же чꙋ́дный тво́й по́ѧсъ точа́щїй чꙋдеса̀ стѧжа́вши,  бѣ̑днымъ пꙋчи́на ꙗ҆влѧ́етсѧ и҆сцѣле́нїй,  бг҃ороди́тельнице мт҃и дв҃о. 
Возвесели́сѧ всѧ́ка дꙋша̀, совокꙋ́пльшисѧ во  ст҃ѣ́мъ (с. 623) хра́мѣ твое́мъ, и҆ въ не́мъ зрѧ́щи,  бцⷣе, по́ѧсъ тво́й, ꙗ҆́коже со́лнце свѣ́тло свѣ́тъ  ѡ҆блиста́ющъ дарова́нїй вседѣ́телѧ и҆ бжⷭ҇твеннагѡ дх҃а. 
Оу҆крѣпѝ на̑ша, чⷭ҇таѧ, сердца̀, презрѣ́вши всѧ̑  согрѣшє́нїѧ: и҆ препоѧ́ши си́лою, по́ѧсъ тво́й вѣ́рнѡ  ꙗ҆́коже многоцѣ́нно стѧжа́вшихъ, и҆ неѿе́млемо  сокро́вище. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Всю̀ тѧ̀ преесте́ственнѣ просла́ви гдⷭ҇ь, всю̀  возвы́сивъ тѧ̀ є҆ди́нꙋ, всю̀ тѧ̀ почтѐ па́че сло́ва,  бцⷣе, хра́мъ съ по́ѧсомъ и҆ бжⷭ҇твенною ра́кою. 
И҆стека́ютъ и҆зъ пꙋчи́ны стрꙋи̑ бл҃года́ти ѿ ра́ки  пречⷭ҇тыѧ, и҆ тва́рь всю̀ ѡ҆крꙋжа́ютъ напаѧ́юще, вѣ́рнѡ  покланѧ́ющыѧсѧ ржⷭ҇твꙋ̀ твоемꙋ̀. 
Крѣ́пость тѧ̀ вѣ́рнїи стѧжа́вше, и҆ похвалꙋ̀,  ѡ҆поѧсꙋ́ютсѧ сла́вою, честны́й тво́й по́ѧсъ,  бг҃ороди́тельнице, и҆мꙋ́ще ꙗ҆́кѡ пресвѣ́тлꙋю оу҆́тварь и҆  честнꙋ́ю. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Честна́гѡ по́ѧса твоегѡ̀ положе́нїемъ пра́зднꙋетъ  дне́сь, тво́й, препѣ́таѧ, хра́мъ, и҆ прилѣ́жнѡ взыва́етъ  тѝ: ра́дꙋйсѧ, дв҃о, хрⷭ҇тїа́нъ похвало̀. 
І҆́косъ: 
Твои́мъ мѧ̀ просвѣтѝ свѣ́томъ, дв҃о бцⷣе, и҆  разрꙋшѝ мою̀ тмꙋ̀ во оу҆мѣ̀ лежа́щꙋю лю́тѣ, ꙗ҆́кѡ да  чи́стѡ тебѣ̀ пристꙋплю̀ чⷭ҇тѣй, зємны́ѧ ѡ҆божи́вшей:  воспою̀ тво́й, всенескве́рнаѧ и҆ непоро́чнаѧ, бжⷭ҇твенный  по́ѧсъ, свѣтлѣ́йшїй со́лнца, є҆го́же мі́ръ се́й и҆́мать  ꙗ҆́кѡ тве́рдъ покро́въ и҆ наде́ждꙋ, побѣжда́ющъ совѣ́ты  врагѡ́въ беззако́нныхъ, и҆ си́хъ кова̑рства разорѧ́ющъ, и҆  всегда̀ сохранѧ́ющъ твоѧ̑ рабы̑, ра́дꙋйсѧ, дв҃о, хрⷭ҇тїа́нъ  похвало̀. (с. 624) 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Всѣ́хъ цр҃и́ца къ нбⷭ҇нымъ се́лѡмъ ѿше́дши,  ѡ҆ста́ви бога́тство царю̀ всѣ́хъ градѡ́въ сво́й по́ѧсъ,  и҆́мже спаса́ютсѧ ѿ наше́ствїѧ ви́димыхъ и҆ неви́димыхъ  вра̑гъ. 
Ко и҆сто́чникꙋ ны́нѣ пристꙋ́пимъ, и҆ска́пающемꙋ  бл҃года́ть и҆ ми́лость ра́цѣ честнѣ́й, и҆мꙋ́щей по́ѧсъ  всечестны́й, поче́тшїѧ человѣ́ческое смѣше́нїе, честны́мъ  ржⷭ҇тво́мъ свои́мъ, дв҃ы же и҆ мт҃ре. 
Хвали́те гдⷭ҇а си̑лы всѧ̑ нбⷭ҇ныѧ, и҆ сего̀ ро́ждшꙋю  человѣ́честїи ꙗ҆зы́цы всѝ просла́вите: ꙗ҆́кѡ по́ѧсъ  сво́й дарова̀, прибѣ́жище и҆́стинно и҆ спасе́нїе вѣ̑рнымъ. 
Да кропѧ́тъ свы́ше пра́вдꙋ ѻ҆́блацы дне́сь,  положе́нїемъ по́ѧса твоегѡ̀, ѻ҆́блаче бг҃ора́дованный, и҆  да сладкопое́тъ дꙋша̀ всѧ́ка ра́дꙋющисѧ: бл҃гослове́нъ бг҃ъ  ѻ҆тє́цъ на́шихъ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ты̀ ꙗ҆́кѡ сл҃нце пра́вды, є҆ди́не сы́й  свѣтода́вче, бжⷭ҇твеннѣ хра́мъ чⷭ҇тыѧ просвѣти́лъ є҆сѝ  разли́чными твои́ми дарова̑нїи: и҆́мже сїѧ́ющи лꙋчы̀  и҆з̾ѧснѧ́етъ по́ѧсъ тоѧ̀. 
Ꙗ҆́кѡ златꙋ́ю ста́мнꙋ тво́й по́ѧсъ ѡ҆крꙋжа́юще,  є҆ди́на чⷭ҇таѧ, бжⷭ҇твеннѣй вои́стиннꙋ причаща́емсѧ ны́нѣ  сла́дости бл҃года́тей, всебл҃гослове́ннаѧ, и҆ скрижа́лей  вы́шшꙋю тѝ ꙗ҆́кѡ сꙋ́щꙋю, почита́емъ сїю̀. 
И҆сточа́ютъ вои́стиннꙋ чꙋде́съ, ѻ҆трокови́це  чⷭ҇таѧ, ча̑ши твоѧ̑ бл҃года́ть вѣ̑рнымъ: и҆ незави́стнѡ ѿ  твоеѧ̀ ра́ки происхо́дѧтъ, ꙗ҆́кѡ ѿ и҆на́гѡ є҆де́ма  рѣ́ки. (с. 625) 
Ны́нѣ пристꙋпи́те съ весе́лїемъ всѝ, и҆́же на  землѝ, прїиди́те, ра́ка прорица́етъ та́йнѡ гпⷭ҇жѝ:  ѡ҆б̾емли́те пресла́внꙋю, во мнѣ̀ сокро́виществовавшꙋю  по́ѧсъ сво́й. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Ꙗ҆́коже прⷭ҇то́лъ свѧ́тъ, ковче́гъ положи́сѧ,  внꙋ́трь невходи́мыхъ свѧще́нныхъ свѣ́тлѡ, є҆ди́ныѧ  бг҃оѻтрокови́цы и҆ цр҃и́цы всѣ́хъ чⷭ҇тыѧ, поѧ́съ и҆мꙋ́щїй  поко́йный: ѿ негѡ́же трꙋжда́ющымсѧ во мно́гихъ  болѣ́знехъ, поко́й соверше́нъ прихо́дитъ незави́стнѡ. 
На землѝ гдⷭ҇а сщ҃е́ннѡ воплоти́ла є҆сѝ, и҆  рꙋка́ми ст҃ы́ми вои́стиннꙋ ѡ҆поѧ́сала є҆сѝ, препоѧсꙋ́ющаго  благочести̑выѧ си́лою: ны́нѣ же возше́дши нб҃съ превы́ше,  ѡ҆ста́вила є҆сѝ чл҃вѣ́кѡмъ честны́й тво́й по́ѧсъ, дв҃о  бцⷣе, держа́вꙋ и҆ покро́въ. 
Недꙋ́гꙋющихъ и҆сцѣле́нїе, поползнꙋ́вшихсѧ  оу҆твержде́нїе, и҆ оу҆ныва́ющихъ благодꙋ́шїе бжⷭ҇твенно,  корми́ло пла́вающихъ, заблꙋ́ждшихъ ѡ҆браще́нїе,  послѣ́дꙋющаѧ честно́мꙋ твоемꙋ̀ по́ѧсꙋ, чⷭ҇таѧ дв҃о,  бжⷭ҇твеннаѧ бл҃года́ть вои́стиннꙋ є҆́сть: є҆мꙋ́же вѣ́рою  покланѧ́емсѧ во всѧ̑ вѣ́ки. 
Соверша́юще дне́сь ст҃о́е положе́нїе по́ѧсѧ твоегѡ̀  бж҃е́ственнагѡ, свѧще́нное торжество̀ рабѝ твоѝ чти́мъ, и҆  ра́достїю вопїе́мъ тѝ: ра́дꙋйсѧ, бцⷣе, ра́досте а҆́гг҃лѡвъ  и҆ всѣ́хъ человѣ́кѡвъ, вѣ́рою пою́щихъ: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. (с. 626) 
Скрижа̑ли бжⷭ҇твєнныѧ дре́вле кївѡ́тъ, рꙋко́ю  напи̑санныѧ бж҃їею, содержа́ше пречⷭ҇таѧ: твоѧ́ же чⷭ҇таѧ  влⷣчце, чествова́ннаѧ и҆ честна́ѧ ра́ка по́ѧсъ содержи́тъ.  тѣ́хъ законополо́жника содержа́щїѧ въ себѣ̀ стра́шное  та́инство. 
А҆́гг҃ли, пречⷭ҇таѧ чⷭ҇таѧ, ны́нѣ въ честнѣ́мъ  твое́мъ хра́мѣ сликꙋ́ютъ, и҆ ѡ҆б̾е́млютъ, влⷣчце,  честны́й и҆ ст҃ы́й тво́й по́ѧсъ: є҆мꙋ́же любо́вїю и҆  ра́достїю и҆ весе́лїемъ мно́гимъ покланѧ́емсѧ, тѧ̀  воспѣва́юще, сла́вꙋ ро́да на́шегѡ. 
Же́злъ, ꙗ҆́же цвѣ́тъ жи́зни прозѧ́бшїй, ты̀ є҆сѝ  всѣ́хъ ра́дость, многоцѣ́ннаѧ чⷭ҇таѧ мѷрополо́жница дх҃а,  сокро́вище благи́хъ, а҆рѡма̑тъ и҆сто́чникъ, и҆зъ неѧ́же  мѵ́ро и҆сцѣле́нїй и҆злива́етъ бжⷭ҇твеннаѧ ра́ка. 
Воспѣва́ютъ, пречⷭ҇таѧ чⷭ҇таѧ, вели̑чїѧ твоѧ̑,  мы́слєннаѧ вѡ́инства, проповѣ́дꙋютъ всѝ патрїа́рси и҆  прⷪ҇ро́цы ꙗ҆́вственнѡ, а҆пⷭ҇ли со свѧще́нными, и҆ мч҃никѡвъ  ли́кове: съ ни́миже покланѧ́емсѧ тебѣ̀. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Сѐ бжⷭ҇твенный ѻ҆́дръ соломѡ́новъ, є҆го́же  си́льнїи ѡ҆крꙋжа́ютъ шестьдесѧ́тъ, речє́нїѧ писа́нїй,  ꙗ҆́коже на ѻ҆дрѣ̀ ца́рстѣ въ ковче́зѣ че́стнѣ дне́сь,  по́ѧсъ полага́етъ сво́й, на воззва́нїе всѣ̑мъ вѣ̑рнымъ, и҆  благочести̑вымъ въ снабдѣ́нїе. 
Ѽ гра́де цр҃ѧ̀ нбⷭ҇нагѡ, ѡ҆ не́мже возглаго́лашасѧ  пресла̑внаѧ! положѝ твоемꙋ̀ гра́дꙋ да́ръ че́стенъ и҆  свѧ́тъ, всест҃ы́й тво́й по́ѧсъ во оу҆твержде́нїе всѣ̑мъ  вѣ̑рнымъ, и҆́мже вѣнцено́сцы побѣжда́ютъ сꙋпоста́ты,  правосла́вїемъ сїѧ́юще. 
И҆ска́пайте го́ры ны́нѣ сла́дость, и҆ хо́лми  весе́лїе вѣ́чное: патрїа̑рхъ собо́ри, и҆ мч҃никъ ли́цы,  прⷪ҇ро́кѡвъ же сосло́вїе, бжⷭ҇твенныхъ а҆пⷭ҇лѡвъ со́нмъ  честны́й, весели́тесѧ со всѣ́ми (с. 627) на́ми, въ  положе́нїи бжⷭ҇твеннагѡ по́ѧса бг҃оѻтрокови́цы. 
Ѡ҆свѧти́ла є҆сѝ всѧ̑ твои́мъ, прест҃а́ѧ дв҃о,  ржⷭ҇тво́мъ и҆ ны́нѣ на́мъ подала̀ є҆сѝ премно́гое  просвѣще́нїе, прест҃ы́й по́ѧсъ тво́й: є҆гѡ́же положе́нїемъ  всѧ̀ землѧ̀ ликꙋ́етъ, и҆ почита́етъ тѧ̀, ра́дости  неизглаго́ланныѧ и҆спо́лнившꙋю человѣ́чество. 
Любве́ мѧ ле́стныѧ страсте́й, и҆ врага̀ всегда̀  и҆скꙋша́ющагѡ грѣхѡ́въ тѧгото́ю, оу҆ны́нїѧ же лю́тагѡ  ѿведе́нїѧ, пречⷭ҇таѧ, и҆ плѣне́нїѧ и҆ грѣха̀, къ твое́й  прибѣга́ющаго ми́лости, вско́рѣ ꙗ҆́кѡ ми́лостива, чⷭ҇таѧ,  премѣнѝ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Черто́гъ пречестны́й вои́стиннꙋ, бг҃ороди́тельнице,  ра́ка твоѧ̀ ꙗ҆ви́сѧ, ст҃ы́й тво́й по́ѧсъ, дѣ́вственнꙋю и҆  невѣ́стническꙋю ꙗ҆́кѡ ѻ҆де́ждꙋ, досто́йнѣ содержа́щи и҆  соблюда́ющи, ꙗ҆́кѡ живота̀ сокро́вище. 
Бжⷭ҇твенною дїади́мою красоты̀, цр҃ковь, бцⷣе,  ѡ҆дѣ́ѧвшисѧ, бжⷭ҇твеннымъ и҆ всест҃ы́мъ твои́мъ по́ѧсомъ  дне́сь ца́рски весели́тсѧ, и҆ красꙋ́етсѧ сла́вою твое́ю. 
Хра́мъ по всемꙋ̀ подо́бѧщїйсѧ небесє́мъ  благокра́сный дне́сь дв҃ы, вѣ́рнїи прїе́мше дарова́нїй  зари̑, ꙗ҆́коже ѕвѣ́здными красота́ми ѡ҆сїѧ́еми,  свѣтли́тесѧ. 
И҆́мать свѧты́й тво́й по́ѧсъ, бг҃ороди́тельнице,  гра́дъ тво́й, сою́зъ ми́ра и҆ стѣ́нꙋ, и҆ догма̑тъ  бжⷭ҇твенное є҆ди́нство, и҆ правосла́вныхъ похвалꙋ̀, и҆  вѡ́емъ ѡ҆долѣ́тєльнаѧ. 
Воспѣва́емъ неизглаго́ланнꙋю сла́вꙋ, и҆ неизче́тнꙋю  твою̀ благода́ть: ты́ бо є҆сѝ и҆сто́чникъ премꙋ́дрости,  и҆зъ неѧ́же сло́во всѣ̑мъ происхо́дитъ чтꙋ́щымъ тѧ̀,  пречⷭ҇таѧ, и҆ велича́ющымъ ржⷭ҇тво̀ твоѐ. (с. 628) 
Свѣти́ленъ. Подо́бенъ: Жєны̀ оу҆слы́шите. 
По́ѧсъ честны́й тво́й, и҆́мже свѧще́нное твоѐ  препоѧ́сала є҆сѝ тѣ́ло, бг҃оѻтрокови́це, дв҃о, чтꙋ́ще  пра́зднꙋемъ сегѡ̀ ны́нѣ положе́нїе, и҆́мже тлѝ  и҆збавлѧ́емсѧ, и҆ бѣ́дъ и҆ напа́стей, мт҃и бг҃а вы́шнѧгѡ. 
Сла́ва, и҆ ны́нѣ, то́йже: 
На хвали́техъ стїхи̑ры на д҃, гла́съ д҃. Подо́бенъ:  Ꙗ҆́кѡ до́блѧ: 
Ꙗ҆́кѡ пресвѣ́тлымъ вѣнце́мъ, бцⷣе пречⷭ҇таѧ, ꙳  ст҃ы́мъ по́ѧсомъ твои́мъ ѡ҆бложи́сѧ цр҃ковь: ꙳ и҆ ра́дꙋющисѧ  свѣтлѣ́етсѧ дне́сь, ꙳ и҆ ликꙋ́етъ та́йнѡ, ꙳ вопїю́щи  тебѣ̀, влⷣчце: ꙳ ра́дꙋйсѧ, вѣ́нче и҆ дїоди́мо  бжⷭ҇твеннаѧ: ра́дꙋйсѧ, є҆ди́на и҆сполне́нїѧ моегѡ̀ сла́ва ꙳  и҆ весе́лїе вѣ́чное. 
Два́жды. 
Ты̀, пречⷭ҇таѧ влⷣчце, ꙳ держа́вное ѡ҆гражде́нїе, ꙳  незы́блемо же оу҆твержде́нїе, и҆ спасе́нїе ꙳ твои̑мъ  лю́демъ и҆ гра́дꙋ твоемꙋ̀ сꙋ́щи. ꙳ дала̀ є҆сѝ ꙗ҆́кѡ  свѣ́тло ѡ҆дѣѧ́нїе, ꙳ пречестны́й по́ѧсъ тво́й, ꙳ спаса́ющь  ѿ всѧ́кихъ ѕлоключе́нїй, ꙳ вѣ́рою и҆ те́плымъ  оу҆се́рдїемъ ꙳ сего̀ чтꙋ́щихъ, бг҃оневѣ́сто. 
Хра́мъ тво́й, пречⷭ҇таѧ, ꙳ ꙗ҆́кѡ и҆сто́чникъ  неисчерпа́емый ꙳ чꙋде́съ дне́сь показа́сѧ. ꙳ рѣ́ки бо  благода́ти незави́стнѡ пролива́ютсѧ ꙳ ѿ ст҃ы́ѧ твоеѧ̀  ра́ки: ꙳ и҆ вѣ́рныхъ помышле́нїе оу҆веселѧ́ютъ, ꙳ вѣ́рою  и҆ любо́вїю тебѣ̀ вопїю́щихъ: ꙳ ра́дость, и҆ весе́лїе, ꙳ и҆  жи́знь на́ша ты̀ є҆сѝ. 
Сла́ва, и҆ ны́нѣ, гла́съ в҃: Смы́слъ ѡ҆чи́стивше и҆  оу҆́мъ: 
Пи́санъ на вече́рни, на стїхо́внѣ. 
Славосло́вїе вели́кое. Є҆ктєнїѝ, и҆ ѿпꙋ́стъ. 
На лїтꙋргі́и, бл҃жє́нна ѿ канѡ́нѡвъ, пѣ́снь г҃-ѧ,  и҆ ѕ҃-ѧ. Прокі́менъ, гла́съ г҃, пѣ́снь бцⷣы: Вели́читъ  дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ  мое́мъ. Сті́хъ: Ꙗ҆́кѡ призрѣ̀ на смире́нїе рабы̀  своеѧ̀: А҆пⷭ҇лъ къ є҆вре́ємъ, зача́ло т҃к. А҆ллилꙋ́їа.  Воскрⷭ҇нѝ, гдⷭ҇и, въ поко́й тво́й: Є҆ѵⷢ҇лїе лꙋкѝ,  зача́ло н҃д. Прича́стенъ: Ча́шꙋ спасе́нїѧ прїимꙋ̀, и҆  и҆́мѧ гдⷭ҇не призовꙋ̀. 


(с. 629) 
Мѣ́сѧца а҆́ѵгꙋста въ и҃-й де́нь 
Слꙋ́жба на пренесе́нїе чⷭ҇тны́хъ и҆ многоцѣле́бныхъ  моще́й прпⷣбныхъ и҆ бг҃оно́сныхъ ѻ҆тє́цъ на́шихъ зѡсі́мы  и҆ савва́тїа, солове́цкихъ нача́льникѡвъ, но́выхъ  чꙋдотво́рцєвъ. 
На ма́лѣй вече́рни, на Гдⷭ҇и воззва́хъ, стїхи̑ры  на д҃, гла́съ а҃: 
Подо́бенъ: Нбⷭ҇ныхъ чинѡ́въ: 
На нб҃о возносѧ̑щаѧ крилѣ̀ є҆ѵⷢ҇льскихъ  до́блестей, воспрїи́мше ѻ҆тцы̀ ст҃і́и, премі́рныхъ  достиго́сте, и҆ та́мѡ водворѧ́ющесѧ, зѡсі́мо и҆ савва́тїе,  наслажда́етесѧ неизрече́нныхъ бла̑гъ. 
Нбⷭ҇ныхъ бла̑гъ жела́юще, мїрска̑ѧ сла̑дкаѧ  ѿверго́сте, ненасы́тимыѧ сла́дости рачи́телїе бы́сте,  а҆́лчбою и҆ жа́ждею томѧ̀ себѐ, є҆́же ны́нѣ вои́стиннꙋ  ѡ҆брѣто́сте, ѻ҆тцы̀ прпⷣбнїи зѡсі́мо и҆ савва́тїе. 
Дѡ́льнѧѧ, ꙗ҆́кѡ преходѧ̑щаѧ, ѿве́ргше разꙋ́мнѡ,  вы̑шнѧѧ при́снѡ пребыва́ющаѧ возлюби́сте, бл҃же́ннїи ѻ҆тцы̀  зѡсі́мо и҆ савва́тїе, и҆ та́мѡ водворѧ́етесѧ, добродѣ́телей  восхожде́ньми. 
Воздержа́нїемъ сла́сти попра́сте, и҆ сле́зными  и҆сто́чники, пла́мень погаси́сте страсте́й: тѣ́мже зе́млю  (с. 630) ны́нѣ кро́ткихъ наслѣ́довавше, свеселѧ́етесѧ  прпⷣбнымъ и҆ првⷣнымъ, ѻ҆тцы̀ ст҃і́и зѡсі́мо и҆  савва́тїе. 
Сла́ва, гла́съ в҃: 
Прїиди́те по́стническое сосло́вїе, дне́сь  оу҆бл҃жи́мъ, и҆̀хже вои́стиннꙋ бл҃же́нныхъ ѻ҆тє́цъ:  по́стникѡмъ бо оу҆добре́нїе ꙗ҆ви́шасѧ, добродѣ́тельми  оу҆краси́вшесѧ и҆зрѧ́днѡ, тѣ́мже любо́вїю соше́дшесѧ,  дх҃о́внѣ торжествꙋ́имъ, къ ни̑мже возопїе́мъ: ѽ прпⷣбнїи  ѻ҆тцы̀, зѡсі́мо и҆ савва́тїе, ꙗ҆́кѡ и҆мꙋ́ще дерзнове́нїе  ко хрⷭ҇тꙋ̀ бг҃ꙋ, ми́ръ и҆ ѡ҆ставле́нїе и҆спроси́те, любо́вїю  чтꙋ́щымъ всечⷭ҇тнꙋ́ю па́мѧть ва́шꙋ. 
И҆ ны́нѣ, пра́здника. На стїхо́внѣ стїхи̑ры, гла́съ  в҃. 
Подо́бенъ: До́ме є҆ѵфра́ѳовъ: 
До́мъ добродѣ́телей, вы̀ показа́стесѧ, и҆  прїѧ́телище дарова́нїємъ, ѻ҆тцы̀ прпⷣбнїи, зѡсі́мо и҆  савва́тїе. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
Страсте́й побѣди́тели, пло́ти томи́тели, ѧ҆зы́кꙋ  воздержа́тели, сласте́мъ оу҆мертви́тели бы́сте, прпⷣбнїи  зѡсі́мо и҆ савва́тїе. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Чи́стыми ва́шими мл҃твами, бг҃ови прибли́жившесѧ,  бл҃года́ть и҆мѣ́ете, нечи̑стыѧ ѿгонѧ́ти дꙋ́хи ѿ  человѣ́къ, прпⷣбнїи ѻ҆тцы̀ зѡсі́мо и҆ савва́тїе. 
Сла́ва, и҆ ны́нѣ: 
Ѡ҆бра́дованнаѧ ра́дꙋйсѧ, ꙗ҆́же ра́дость мі́рꙋ  ро́ждшаѧ, хрⷭ҇та̀ жизнода́вца, и҆ прама́тернюю, дв҃о,  печа́ль ѿе́мшаѧ. (с. 631) 
Тропа́рь, гла́съ и҃: 
Ꙗ҆́кѡ свѣти́льницы ꙗ҆ви́стесѧ всесвѣ́тлїи, во  ѻ҆то́цѣ ѻ҆кїа́на мо́рѧ, прпⷣбнїи ѻ҆тцы̀ зѡсі́мо и҆  савва́тїе: вы́ бо крⷭ҇тъ хрⷭ҇то́въ на ра́мо взе́мше,  оу҆се́рднѡ томꙋ̀ послѣ́довасте, и҆ чистото́ю бг҃ови  прибли́жившесѧ, ѿѻнꙋ́дꙋже си́лами чꙋде́съ ѡ҆богати́стесѧ.  тѣ́мъ и҆ мы̀ любе́знѡ притека́емъ къ ра́камъ чⷭ҇тны́хъ  моще́й ва́шихъ, и҆ оу҆ми́льнѡ глаго́лемъ: ѽ прпⷣбнїи,  моли́те хрⷭ҇та̀ бг҃а, сп҃сти́сѧ дꙋша́мъ на́шымъ. 
Сла́ва, и҆ ны́нѣ, пра́здника. 
На вели́цѣй вече́рни, на Гдⷭ҇и воззва́хъ,  стїхи̑ры на і҃, пра́здника д҃, и҆ ст҃ы́мъ на ѕ҃. 
Стїхи̑ры прпⷣбномꙋ зѡсі́мѣ, гла́съ и҃: 
Подо́бенъ: Ѽ пресла́внагѡ чꙋдесѐ: 
Ѻ҆́тче прпⷣбне зѡсі́мо! впери́въ оу҆́мъ тво́й къ  бг҃ꙋ вѣ́рою, мїрска́гѡ смѣше́нїѧ, возгнꙋша́лсѧ є҆сѝ  непостоѧ́ннагѡ: и҆ крⷭ҇тъ тво́й взе́мъ, всеви́дцꙋ  послѣ́довалъ є҆сѝ, тѣ́ло непокори́вое, пѡ́двиги  воздержа́нїѧ, по́мыслы порабо́тивъ, си́лою бж҃е́ственнагѡ  дх҃а. 
Ѻ҆́тче бг҃омꙋ́дре зѡсі́мо! ты̀ ѿ оу҆тро́бы  ма́терни, хрⷭ҇тꙋ̀ прибли́жилсѧ є҆сѝ, и҆ всѣ́мъ смы́сломъ  томꙋ̀ прилѣжа́лъ є҆сѝ, и҆ ѿ твои́хъ пѡ́двигъ бг҃ꙋ  вседержи́телю, плоды̀ достѡ́йныѧ прине́слъ є҆сѝ прпⷣбне,  добродѣ́тельными цвѣ́ты оу҆краша́емь: тѣ́мъ бл҃ги́хъ  наслажде́нїе воспрїѧ́лъ є҆сѝ досточꙋ́дне. 
Прпⷣбне ѻ҆́тче, премꙋ́дре зѡсі́мо, болѧ́щымъ ты̀  ꙗ҆ви́лсѧ є҆сѝ и҆сцѣле́нїе, и҆ хромы̑мъ хожде́нїе, и҆  всѣ̑мъ притека́ющымъ съ вѣ́рою, къ цѣльбоно́сномꙋ гро́бꙋ  (с. 632) твоемꙋ̀, и҆ просѧ́щымъ по́мощи и҆ застꙋпле́нїѧ,  мл҃твами твои́ми, и҆сцѣле́нїе неѡскꙋ́днѡ подава́еши. 
И҆́ны стїхи̑ры прпⷣбномꙋ савва́тїю, гла́съ в҃:  Подо́бенъ: Є҆гда̀ ѿ дре́ва: 
Є҆гда̀ оу҆ѧзви́лсѧ є҆сѝ бж҃е́ственнымъ  жела́нїемъ, тогда̀ всѧ̑ ꙗ҆̀же въ мі́рѣ кра̑снаѧ нивочто́же  вмѣни́въ, во слѣ́дъ сп҃си́телѧ поше́лъ є҆сѝ: бога́тство  мимотекꙋ́щее презрѣ́лъ є҆сѝ до́блественнѣ, сла́вꙋ же и҆  могꙋ́щество, ꙗ҆́кѡ ничто́же сꙋ́ще, ѡ҆плева́лъ є҆сѝ.  молѝ, мо́лимъ тѧ̀, сп҃стѝ и҆ просвѣти́ти дꙋ́шы на́шѧ. 
Є҆гда̀ вше́лъ є҆сѝ въ кїнові́ю савва́тїе, тогда̀  своеѧ̀ во́ли до конца̀ совле́кшисѧ, въ послꙋша́нїи пре́былъ  є҆сѝ непререка́тельнѣ, и҆ всѣ̑мъ покарѧ́ѧсѧ трꙋжда́лсѧ  є҆сѝ, доса̑ды же и҆ безчє́стїѧ прїе́млѧ въ ра́дованїи:  тѣ́мже и҆ гдⷭ҇ь, зрѧ̀ твоѐ ѻ҆́тче смире́нїе бл҃го,  прославлѧ́етъ тѧ̀. 
Є҆гда̀ ѻ҆бѣ́ты и҆́ночества гдⷭ҇ви возда́лъ  є҆сѝ, тогда̀ оу҆́мное ѻ҆́ко бо́дрственнѡ на нб҃о  впери́въ, мы́слєнныѧ врагѝ слеза́ми потопи́лъ є҆сѝ: и҆  непоро́чнѡ ходи́ти въ пꙋте́хъ зако́на гдⷭ҇нѧ, дꙋ́шꙋ  оу҆тверди́вши савва́тїе, дерзнове́нїе къ бг҃ꙋ стѧжа́лъ  є҆сѝ. сегѡ̀ ра́ди мо́лимъ тѧ̀, того̀ молѝ сп҃стѝ и҆  просвѣти́ти дꙋ́шы на́шѧ. 
Сла́ва, гла́съ а҃: 
Дне́сь пресвѣ́тлаѧ на́мъ наста̀ па́мѧть, прпⷣбныхъ  ѻ҆тє́цъ на́шихъ зѡсі́мы и҆ савва́тїа, ю҆́же соше́дшесѧ  досто́йнѡ почти́мъ, во ѱалмѣ́хъ и҆ пѣ́снехъ и҆ пѣ́нїихъ  дх҃о́вныхъ взыва́юще, и҆ тѣ́хъ чꙋдє́снымъ ра́камъ  предстоѧ́ще, си́це рце́мъ: ра́дꙋйтасѧ сокро́вища  неистощи́магѡ храни̑ла. ра́дꙋйтасѧ и҆мꙋ́щыѧ и҆сто́чника (с.  633) въ себѣ̀ приснотекꙋ́щаго. ра́дꙋйтасѧ превожделѣ̑нныѧ  на́мъ ра́цѣ носѧ́щыѧ вселюбе́зныхъ ѻ҆тє́цъ цѣльбонѡ́сныѧ  мо́щи. ра́дꙋйтасѧ люботрꙋ́дныѧ плѡ́ти показꙋ́ющыѧ.  ра́дꙋйтасѧ бл҃гоꙋха́ющыѧ на́мъ сщ҃є́нныѧ а҆рѡма́ты. ѽ  чꙋдотвори̑вы ра̑цѣ, цѣлꙋ́юще ва́съ прїе́млемъ бл҃года́ть,  и҆ бл҃года́телѧ бг҃а прославлѧ́емъ, прославлѧ́ющаго рабы̑  своѧ̑ бога́тыми дарова́нїи, вопїю́ще є҆мꙋ̀: ѡ҆ всѣ́хъ  бл҃гі́й гдⷭ҇и, сла́ва тебѣ̀. 
И҆ ны́нѣ, пра́здника: 
Вхо́дъ, прокі́менъ днѐ, и҆ чтє́нїѧ г҃. 
Премꙋ́дрости соломѡ́новы чте́нїе, главы̑ є҃ и҆ ѕ҃: 
Првⷣницы во вѣ́ки живꙋ́тъ, и҆ въ гдⷭ҇ѣ мзда̀  и҆́хъ, и҆ попече́нїе и҆́хъ оу҆ вы́шнѧгѡ. сегѡ̀ ра́ди  прїи́мꙋтъ црⷭ҇твїе бл҃голѣ́пїѧ, и҆ вѣне́цъ добро́ты ѿ  рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. прїи́метъ всеѻрꙋ́жїе рве́нїе своѐ, и҆  воѻрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ.  прїи́метъ щи́тъ непобѣди́мый преподо́бїе: поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ. по́йдꙋтъ праволꙋ̑чныѧ стрѣ̑лы  мѡ́лнїины, и҆ ꙗ҆́кѡ ѿ бл҃гокрꙋ́гла лꙋ́ка ѻ҆блакѡ́въ, на  намѣ́ренїе полетѧ́тъ. И҆ ѿ каменоме́тныѧ ꙗ҆́рости  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ, рѣ̑ки же потопѧ́тъ ѧ҆̀ на́глѡ. сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. Слы́шите  оу҆́бѡ ца́рїе и҆ разꙋмѣ́йте, навы́кните сꙋдїи̑ концє́въ  (с. 634) землѝ. внꙋши́те держа́щїи мно́жества, и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́новы чте́нїе, глава̀ г҃: 
Првⷣныхъ дꙋ́шы въ рꙋцѣ̀ бж҃їей, и҆ не прико́снетсѧ  и҆́хъ мꙋ́ка. непщева́ни бы́ша во ѻ҆чесѣ́хъ безꙋ́мныхъ  оу҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ: и҆  є҆́же ѿ на́съ ше́ствїе, сокрꙋше́нїе, ѻ҆ни́ же сꙋ́ть въ  ми́рѣ. И҆́бо пред̾ лице́мъ человѣ́ческимъ, а҆́ще и҆ мꙋ́кꙋ  прїи́мꙋтъ, оу҆пова́нїе и҆́хъ безсме́ртїѧ и҆спо́лнено, и҆  вма́лѣ нака́зани бы́вше, вели́кими бл҃годѣ́тельствовани  бꙋ́дꙋтъ: ꙗ҆́кѡ бг҃ъ и҆скꙋсѝ и҆̀хъ, и҆ ѡ҆брѣ́те и҆̀хъ  достѡ́йны себѣ̀. ꙗ҆́кѡ зла́то въ горни́лѣ и҆скꙋсѝ и҆̀хъ,  и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ  посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю  потекꙋ́тъ. Сꙋ́дѧтъ ꙗ҆зы́кѡмъ и҆ ѡ҆блада́ютъ людьмѝ, и҆  воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь,  разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ  є҆мꙋ̀: ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
Премꙋ́дрости соломѡ́новы чте́нїе, глава̀ д҃: 
Првⷣникъ а҆́ще пости́гнетъ сконча́тисѧ, въ поко́и  бꙋ́детъ. ста́рость бо честна̀ не многолѣ́тна, нижѐ въ  числѣ̀ лѣ́тъ и҆счита́етсѧ: сѣди́на же є҆́сть мꙋ́дрость  человѣ́кѡмъ, и҆ во́зрастъ ста́рости житїѐ нескве́рное.  бл҃гоꙋго́денъ бг҃ови бы́въ, возлю́бленъ бы́сть, и҆ живы́й  посредѣ̀ грѣ́шникъ преста́вленъ бы́сть: восхище́нъ бы́сть,  да не ѕло́ба и҆змѣни́тъ ра́зꙋма є҆гѡ̀, и҆лѝ (с. 635)  ле́сть прельсти́тъ дꙋ́шꙋ є҆гѡ̀. раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇ви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
На лїті́и стїхи̑ры, гла́съ а҃. 
Прпⷣбне ѻ҆́тче савва́тїе, соше́дшесѧ любо́вїю въ  па́мѧть твою̀, ко всечⷭ҇тнѣ́й и҆ чꙋдотво́рнѣй тѝ ра́цѣ,  свѣ́тлѡ торжествꙋ́юще, и҆ во гла́сѣхъ пѣ́сненныхъ пою́ще,  вопїе́мъ: моли́сѧ гдⷭ҇ви, поми́ловатисѧ дꙋша́мъ на́шымъ. 
Свѣ́тлаѧ па́мѧть твоѧ̀ прпⷣбне ѻ҆́тче зѡсі́мо,  на́мъ сердца̀ просвѣща́еть: зрѧ́ще бо чⷭ҇тнꙋ́ю тѝ ра́кꙋ,  врачевство̀ страстє́мъ не оу҆до́бь цѣли́мымъ,  прославлѧ́емъ просла́вльшаго тѧ̀ гдⷭ҇а, и҆ твоѧ̑ трꙋды̀ и҆  по́двиги вѣнча́вша бл҃года́тїю. оу҆се́рднѡ и҆ мы̀  подвигѡ́мъ и҆ трꙋдѡ́мъ є҆́мшесѧ, твое́ю стезе́ю позна́хомъ  ходи́ти во слѣ́дъ хрⷭ҇тꙋ̀ бг҃ꙋ, є҆го́же молѝ, сп҃стѝ и҆  просвѣти́ти дꙋ́шы на́шѧ. 
Гла́съ в҃. 
Предстоѧ́ще гро́бꙋ знаменоно́сномꙋ прпⷣбнагѡ  ѻ҆тца̀ на́шегѡ, ѽ празднолю́бцы, возопїе́мъ похва́льными  гла̑сы глаго́люще: ка́кѡ тѧ̀ оу҆бл҃жи́мъ савва́тїе, на  землѝ пожи́вша па́че человѣ́ка, и҆ въ вы́шнихъ бл҃жи́маго,  со всѣ́ми оу҆го́ждшими гдⷭ҇ви; съ ни́ми же (с. 636)  предстоѧ̀ во свѣ́тѣ бж҃е́ственнѣмъ, молѝ, мо́лимъ тѧ̀,  и҆зба́витисѧ на́мъ ѿ собла̑знъ льсти́вагѡ, и҆ сп҃сти́сѧ  дꙋша́мъ на́шымъ. 
По оу҆спе́нїи твое́мъ бл҃же́нне зѡсі́мо,  оу҆чи́тельница на́мъ быва́етъ твоѧ̀ ра́ка. при́снѡ бо  и҆злива́ющимисѧ чꙋдесы̀ вопїе́тъ: возлюби́те гдⷭ҇а, да  ѡ҆брѧ́щете бл҃года́ть вѣ́чнꙋю: и҆ ничто́же па́че є҆гѡ̀  почти́те, да є҆гда̀ прїи́детъ, ѡ҆брѧ́щете поко́й со  и҆збра́нными є҆гѡ̀. є҆го́же да оу҆лꙋчи́мъ твои́ми  мл҃твами. 
Гла́съ д҃: 
Дне́сь соше́дшесѧ бра́тїе, дх҃о́внѣ почти́мъ  прпⷣбныхъ ѻ҆тє́цъ зѡсі́мꙋ и҆ савва́тїа, и҆̀же посто́мъ  тѣлеса̀ своѧ̑ и҆знꙋри́ша, воздержа́нїемъ стра́сти  потреби́ша, и҆ бдѣ́нїемъ оу҆́мъ ѡ҆чи́стиша, мл҃твами же  дꙋ́шы просвѣти́ша, нището́ю бога́тство прїѧ́ша бл҃года́ти,  и҆ послꙋша́нїемъ бг҃а бл҃гопослꙋ́шна стѧжа́ша, чистото́ю  жили́ще прест҃а́гѡ дх҃а бы́ша. и҆́хже ра́ди врагѡ́въ  шата́нїѧ хрⷭ҇то́съ низложи́въ, да́рꙋетъ и҆ на́мъ ве́лїю  млⷭ҇ть. 
Сла́ва, гла́съ и҃: 
Мона́хѡвъ мно́жество, наста́вники ва́съ чте́мъ  ѻ҆тцы̀ ст҃і́и, ва́ми бо пꙋ́ть пра́вый вои́стиннꙋ ходи́ти  позна́хомъ. бл҃же́ни є҆стѐ, ꙗ҆́кѡ хрⷭ҇тꙋ̀ рабо́тасте, и҆  вра́жїю ѡ҆бличи́сте си́лꙋ, а҆́гг҃лѡмъ собесѣ̑дницы, и҆  ст҃ы̑мъ соприча̑стницы и҆ првⷣнымъ. съ ни́ми же моли́тесѧ  гдⷭ҇ви, поми́ловатисѧ дꙋша́мъ на́шымъ. 
И҆ ны́нѣ, пра́здника. На стїхо́внѣ стїхи̑ры, гла́съ  и҃. 
Подо́бенъ: Ѽ пресла́внагѡ чꙋдесѐ. (с. 637) 
Прїиди́те и҆ прїими́те бра́тїе, лїю́щїѧсѧ  бл҃года̑ти, ѿ гро́ба прпⷣбнагѡ ѻ҆тца̀ савва́тїа, то́й бо  подвиза́сѧ без̾ лѣ́ности, во вре́меннѣй жи́зни, и҆ ꙗ҆́кѡ  безпло́тенъ во пло́ти поживѐ: тѣ́мже и҆ прїѧ́тъ да́ры ѿ  хрⷭ҇та̀ бг҃а, и҆ на́мъ про́ситъ ѡ҆чище́нїѧ, и҆ ве́лїѧ  млⷭ҇ти. 
Сті́хъ: Чⷭ҇тна̀ пред̾ гдⷭ҇емъ: 
Цѣльбоно́сномꙋ твоемꙋ̀ гро́бꙋ ѻ҆́тче на́шъ  зѡсі́мо, всѧ́къ приходѧ́й съ вѣ́рою, не посрами́тсѧ:  прїе́млетъ бо, и҆́хже тре́бꙋетъ, прославлѧ́ющꙋ тѧ̀ гдⷭ҇ꙋ,  ꙗ҆́кѡ бл҃гоꙋго́дна раба̀ бы́вша своемꙋ̀ влⷣцѣ, и҆ тогѡ̀  за́пѡвѣди сохра́ньша. тѣ́мже тѧ̀ чти́мъ и҆ оу҆бл҃жа́емъ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а: 
И҆сто́чникъ приснотекꙋ́щїй, врачевства̀  безме́зднагѡ, гро́бъ тво́й досточꙋ́дне ѻ҆́тче савва́тїе: ѽ  вели́кїѧ бл҃года́ти, ѽ си́лы живоно́снагѡ мертвеца̀!  є҆гѡ́же мл҃твами і҆и҃се цр҃ю̀, сп҃сѝ дꙋ́шы на́шѧ, ꙗ҆́кѡ  є҆ди́нъ млⷭ҇рдъ. 
Сла́ва, гла́съ д҃: 
Возвесели́сѧ ꙗ҆вле́ннѡ хрⷭ҇то́ва цр҃кве чⷭ҇тна́ѧ,  и҆ торжествꙋ́й свѣ́тлѡ: возсїѧ́ бо дне́сь пресвѣ́тлаѧ, и҆  всепра́зднственнаѧ па́мѧть [пренесе́нїѧ чⷭ҇тны́хъ моще́й]  прпⷣбныхъ и҆ бг҃обл҃же́нныхъ ѻ҆тє́цъ зѡсі́мы и҆  савва́тїа. и҆́маши бо въ себѣ̀ принесе́нное неистощи́мое  сокро́вище, пречⷭ҇тны̑ѧ и҆ всебога̑тыѧ ра̑ки моще́й  прпⷣбныхъ зѡсі́мы и҆ савва́тїа: ѡ҆бл҃гоꙋха́ющи вѣ̑рнымъ,  и҆ веселѧ́щи дꙋшє́внаѧ чꙋ̑вства и҆ тѣлє́снаѧ, и҆  и҆сцѣлє́нїѧ подаю́щи, и҆ просѧ́щи ѿ бг҃а ве́лїѧ млⷭ҇ти,  ꙗ҆́кѡ да млⷭ҇тивъ бꙋ́детъ на́мъ въ де́нь сꙋ́дный. (с. 638) 
И҆ ны́нѣ, пра́здника. По а҃-й каѳі́смѣ, сѣда́ленъ,  гла́съ а҃: 
Житїѐ на землѝ бл҃гоче́стнѡ сконча́сте, чи́сто  селе́нїе ст҃о́мꙋ дх҃ꙋ ꙗ҆ви́стесѧ, просвѣща́юще и҆̀же  вѣ́рою приходѧ́щихъ къ чⷭ҇тны̑мъ мощє́мъ ва́шымъ,  бл҃же́ннїи, моли́те влⷣкꙋ хрⷭ҇та̀ бг҃а, просвѣти́ти дꙋ́шы  пра́зднꙋющихъ всечⷭ҇тнꙋ́ю па́мѧть ва́шꙋ, бг҃омꙋ́дрїи зѡсі́мо  и҆ савва́тїе. 
Два́жды. 
Сла́ва, и҆ ны́нѣ, пра́здника. 
По в҃-й каѳі́смѣ, сѣда́ленъ, гла́съ є҃: 
По́стники гдⷭ҇ни пѣ́сньми почти́мъ,  оу҆мертви́вшихъ всѧ̑ прило́ги страстє́мъ, воздержа́нїемъ  и҆ тве́рдымъ терпѣ́нїемъ, вои́стиннꙋ посрами́вше ѕѣлѡ̀  проти́внаго, и҆ всю̀ горды́ню є҆гѡ̀. 
Два́жды. 
Сла́ва, и҆ ны́нѣ, пра́здника. 
По полѷеле́и, сѣда́ленъ, гла́съ и҃: 
Є҆гда̀ бл҃же́ннїи къ бж҃е́ственномꙋ жела́нїю  оу҆́мъ сво́й впери́сте, тогда̀ ѡ҆ста́висте до́лꙋ влекꙋ́щее  мꙋдрова́нїе, и҆ въ пꙋсты́ню всели́стесѧ въ морскі́й  ѻ҆́стровъ, и҆дѣ́же процвѣто́сте, ꙗ҆́кѡ ке́дръ  добродѣ́тели прекра́сный, страсте́й и҆скорени́вше те́рнїе,  и҆ въ не́мъ насади́сте плоды̀ трꙋдѡ́въ свои́хъ: тѣ́мже и҆  пожа́сте рꙋкоѧ́тїе, неѿе́млемо бога́тство на нб҃сѣ́хъ.  зѡсі́мо и҆ савва́тїе прпⷣбнїи, моли́те хрⷭ҇та̀ бг҃а,  согрѣше́нїй ѡ҆ставле́нїе пода́ти, чтꙋ́щымъ любо́вїю ст҃ꙋ́ю  па́мѧть ва́шꙋ. 
Два́жды. 
Сла́ва, и҆ ны́нѣ, пра́здника. 
Прокі́менъ: Чⷭ҇тна̀ пред̾ гдⷭ҇емъ: Є҆ѵⷢ҇лїе ѿ  матѳе́а, зача́ло м҃г. 
По н҃-мъ ѱалмѣ̀, стїхи́ра, гла́съ ѕ҃: (с. 639) 
Прпⷣбнїи ѻ҆тцы̀, слꙋ́хъ сво́й смире́ннѡ є҆ѵⷢ҇лїю  хрⷭ҇то́вꙋ преклони́вше, призыва́нїе ѿ вы́шнѧгѡ во  ѻ҆би́тєли нбⷭ҇ныѧ прїѧ́ли, и҆ томꙋ̀ вѣ́рнѡ послѣ́дꙋюще,  мі́ра кра̑снаѧ во оу҆ме́ты вмѣни́вше, є҆ди́ныѧ добро́ты  вожделѣ́сте хрⷭ҇та̀: є҆мꙋ́же прилѣ́жнѡ моли́тесѧ,  низпосла́ти мі́рови ми́ръ, и҆ цр҃квамъ є҆диномы́слїе,  во́инствꙋ на́шемꙋ побѣ́дное на врагѝ ѡ҆доле́нїе, и҆  дꙋша́мъ на́шымъ ве́лїю млⷭ҇ть. 
Канѡ́нъ пра́здника, со і҆рмосо́мъ на ѕ҃: 
и҆ прпⷣбнымъ ѻ҆тцє́мъ на и҃, гла́съ в҃. 
Пѣ́снь а҃. І҆рмо́съ: 
Грѧди́те лю́дїе пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Просвѣще́нїемъ трисо́лнечнагѡ бж҃ества̀,  ѡ҆зари́вшесѧ премꙋ́дрїи, свѣти̑ла ꙗ҆ви́стесѧ ѡ҆сїѧва́юща  всю́дꙋ: тѣ́мъ и҆ на́съ те́мностїю страсте́й ѡ҆мраче́нныхъ,  просвѣще́нїемъ бл҃года́ти ѡ҆зари́ти помоли́тесѧ, и҆ дꙋша́мъ  полꙋчи́ти сп҃сє́нїѧ. 
Свѣ́томъ бж҃е́ственныѧ бл҃года́ти просвѣща́еми,  зѡсі́мо и҆ савва́тїе пребл҃же́ннїи, вѣ́рнѡ свѣтоно́снꙋю  ва́шꙋ па́мѧть торжествꙋ́ющихъ, просвѣти́те, и҆ ѿ тьмы̀  грѣхо́вныѧ, мл҃твами свои́ми прпⷣбнїи и҆зба́вите. 
Дх҃ꙋ ст҃о́мꙋ хра́мъ премꙋ́дрїи бы́сте, и҆ къ немꙋ̀  всѐ дх҃о́вное жела́нїе ѡ҆брати́сте, и҆ сегѡ̀ ра́ди  кро́ткихъ зе́млю наслѣ́довасте: дꙋше́внꙋю на́шꙋ стра́стнꙋю  бꙋ́рю прпⷣбнїи оу҆кроти́те, да въ тишинѣ̀ бж҃е́ственнѣй  бы́вше, пѣсносло́вимъ ва́шѧ по́двиги. (с. 640) 
Бг҃оро́диченъ: 
Лю́тыми страсте́й навѣ́ты, ѡ҆бꙋрева́емь є҆́смь  ѻ҆трокови́це, и҆ прило́ги грѣхо́вными погрꙋжа́емь: къ  твоемꙋ̀ є҆ди́номꙋ ти́хомꙋ и҆ невла́емомꙋ приста́нищꙋ,  любо́вїю прибѣга́ю всепѣ́таѧ, оу҆ще́дривъ сп҃си́ мѧ  приснодв҃о. 
Катава́сїа пра́здника. Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑ возвесели́ бо сѧ дꙋ́хъ  мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть првⷣнъ, па́че тебѐ гдⷭ҇и. 
Высото́ю смире́нїѧ оу҆краша́еми, зѡсі́мо и҆  савва́тїе прпⷣбнїи, и҆ всѐ оу҆́бѡ жела́нїе ко влⷣцѣ  своемꙋ̀ простро́сте, ꙗ҆́рѡстнаѧ же движє́нїѧ на врагѝ  воѡрꙋжи́сте, со и҆зрѧ́дными дѣ́лы свои́ми, посто́мъ и҆  мл҃твами. 
Пло́тей свои́хъ воста́нїѧ, крѣ́пкимъ поще́нїемъ  прпⷣбнїи оу҆мертви́вше, ѻ҆би́телище бы́сте влⷣчне:  є҆го́же оу҆моли́те и҆зба́витисѧ скорбе́й, и҆ мꙋчи́тельства  страсте́й, съ вѣ́рою притека́ющымъ къ ва́мъ пребл҃же́ннїи. 
И҆мꙋ́щи споспѣшествꙋ́ющꙋ бж҃е́ственнꙋю си́лꙋ,  и҆сцѣлє́нїѧ безчи́слєннаѧ и҆сточа́ютъ мо́щи ва́шѧ,  зѡсі́мо и҆ савва́тїе прпⷣбнїи: ѿгонѧ́ютъ ѿ человѣ̑къ  болѣ̑зни тѣлє́сныѧ, и҆ дꙋшє́вныѧ стра̑сти врачꙋ́ютъ,  по́двиги ва́шими всечⷭ҇тні́и. 
Бг҃оро́диченъ: 
Трꙋжда́етъ мѧ̀ бꙋ́рѧ грѣхо́внаѧ, и҆ возмꙋще́нїе  безмѣ́стныхъ помышле́нїй: оу҆млⷭ҇рдисѧ всенепоро́чнаѧ, (с.  640) и҆ рꙋ́кꙋ мѝ по́мощи ꙗ҆́кѡ млⷭ҇тива прострѝ, ꙗ҆́кѡ  да сп҃ссѧ велича́ю тѧ̀. 
Конда́къ, и҆ і҆́косъ пра́здника. Сѣда́ленъ, гла́съ  д҃: 
Жите́йское мо́ре воздержа́нїемъ безбѣ́днѡ  преплы́вше, и҆ ко приста́нищꙋ мы́сленномꙋ безстра́стїѧ  ра́дꙋющесѧ доидо́сте, прпⷣбнїи ѻ҆тцы̀ зѡсі́мо и҆  савва́тїе, бг҃омꙋ́дрїи и҆ пребл҃же́ннїи: моли́те хрⷭ҇та̀  бг҃а, сп҃сти́сѧ дꙋша́мъ на́шымъ. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ гдⷭ҇и вопло́щьсѧ, и҆ сп҃слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й гдⷭ҇и. 
Оу҆мо́мъ и҆ дꙋше́ю пред̾ ѡ҆чи́стившесѧ прпⷣбнїи,  пре́лесть дꙋшепа́гꙋбнꙋю всеконе́чнѣ ѿ себѐ ѿве́ргше,  и҆ чꙋ̑вства своѧ̑ къ немꙋ́тнѣй тишинѣ̀ оу҆пра́висте, во  ѻ҆то́къ морскі́й премꙋ́дрїи всели́стесѧ, воспѣва́юще:  сла́ва си́лѣ твое́й гдⷭ҇и. 
Закѡ́ны но́выми и҆ ве́тхимъ завѣ́томъ, ра́зꙋма  ст҃ы́хъ поꙋча́ющесѧ, зѡсі́мо и҆ савва́тїе прпⷣбнїи: всѧ́кїѧ  добродѣ́тели ѻ҆́бразъ навы́кше, мꙋ́дрѣй пчелѣ̀  подо́бѧщесѧ, и҆ прїѧ́телище и҆зрѧ́дно дх҃ꙋ ст҃о́мꙋ  премꙋ́дрїи бы́сте, воспѣва́юще: сла́ва си́лѣ твое́й гдⷭ҇и. 
Всѧ́ческими прпⷣбнїи свѣтѧ́щесѧ чꙋдодѣ́йствы, и҆  бж҃е́ственною ѡ҆зарѧ́еми бл҃года́тїю, всѣ̑мъ позна́стесѧ  сокро́вище и҆сцѣле́нїй неистощи́мо, страсте́й ѿгонѧ́ете  ѡ҆мраче́нїе, и҆ вра́жїѧ низлага́ете ѡ҆полчє́нїѧ,  воспѣва́юще: сла́ва си́лѣ твое́й гдⷭ҇и. (с. 642) 
Бг҃оро́диченъ: 
И҆з̾ оу҆тро́бы твоеѧ̀ чⷭ҇тыѧ ѻ҆трокови́це,  возсїѧ́въ бж҃е́ственное сл҃нце, и҆́же сꙋ́щихъ во тьмѣ̀  многобо́жїѧ просвѣтѝ, и҆ въ сѣ́ни сме́ртнѣй сѣдѧ́щихъ  влⷣчце, ѡ҆сїѧ̀, є҆мꙋ́же воспѣва́юще зове́мъ: сла́ва  си́лѣ твое́й гдⷭ҇и. 
Пѣ́снь є҃. І҆рмо́съ: 
Просвѣще́нїе во тьмѣ̀ лежа́щихъ, сп҃се́нїе  ѿча́ѧнныхъ хрⷭ҇тѐ сп҃се мо́й, къ тебѣ̀ оу҆́тренюю цр҃ю̀  ми́ра, просвѣти́ мѧ сїѧ́нїемъ твои́мъ: и҆но́гѡ бо ра́звѣ  тебѐ бг҃а не зна́ю. 
Тѣ́сный предпоче́тше, простра́нномꙋ пꙋтѝ  прпⷣбнїи: и҆ ра́дꙋющесѧ, во ѻ҆то́цѣ морстѣ́мъ всѧ́чески  оу҆тѣснѧ́еми, претерпѣ́сте, бж҃е́ственными поꙋче́нїи  дꙋ́шы своѧ̑ ѡ҆чища́юще, и҆ добро́тꙋ бж҃їю неизглаго́ланнꙋю,  при́снѡ взира́юще пребл҃же́ннїи. 
Неѕло́биви и҆ кро́тцы и҆ млⷭ҇тиви прпⷣбнїи бы́сте:  тѣ́мже бл҃года́ть и҆ млⷭ҇ть ѿ бг҃а свы́ше прїе́мше,  млⷭ҇тивнѡ на́съ просвѣща́йте, любо́вїю ст҃ꙋ́ю па́мѧть ва́шꙋ  почита́ющихъ. 
Ꙗ҆́кѡ вели́кое сл҃нце, вели́чїемъ пѡ́двигъ ва́шихъ  возсїѧ́сте на́мъ, зѡсі́мо и҆ савва́тїе прпⷣбнїи, земны́ѧ  ѡ҆сїѧва́юще концы̀, и҆ всѧ̑ просвѣща́юще свѣ́томъ  бг҃оразꙋ́мїѧ. тѣ́мъ мо́лимъ вы̀, просвѣти́те на́шъ ра́зꙋмъ  ѻ҆тцы̀ пребл҃же́ннїи. 
Бг҃оро́диченъ: 
Ѿ мно́жества востаю́щихъ на ны̀, въ болѣ́зни  и҆счезѐ живо́тъ на́шъ, погрѧзо́хомъ въ про́пасти  безчи́сленныхъ согрѣше́нїй. сп҃си́ ны влⷣчце и҆ возведѝ  (с. 643) ꙗ҆́кѡ млⷭ҇тива всенепоро́чнаѧ: тебе́ бо и҆́мамы  є҆ди́нꙋ предста́тельницꙋ непобѣди́мꙋ, рабѝ твоѝ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  млⷭ҇рдїѧ твоегѡ̀ призыва́ю бе́зднꙋ, ѿ тлѝ бж҃е мѧ̀  возведѝ. 
Є҆ѵⷢ҇льски прпⷣбнїи хрⷭ҇та̀ возлю́бльше, мі́ра  ѿврати́стесѧ, въ непрохѡди́мыѧ же, и҆ въ пꙋсты̑ѧ ѡ҆то́ки  заше́дше, є҆ди́номꙋ влⷣцѣ своемꙋ̀ прилѣпи́стесѧ: ѿ  негѡ́же и҆ трꙋдѡ́мъ воздаѧ́нїе прїе́мше, животꙋ̀ вѣ́чномꙋ  ꙗ҆́вѣ причасти́вшесѧ, за пою́щыѧ вы̀ моли́тесѧ. 
Бг҃омꙋ́дрыми по́мыслы преꙋдобри́вшесѧ прпⷣбнїи, и҆  всѧ̑ ꙗ҆̀же на землѝ льстѧ̑щаѧ, ꙗ҆́кѡ оу҆ме́ты  вмѣни́вше, къ нестарѣ́ющемꙋ преста́вистесѧ бл҃же́нствꙋ, съ  ли́ки во свѣ́тѣ безпло́тныхъ си́лъ, ѡ҆ бз҃ѣ при́снѡ  сликовствꙋ́юще пребл҃же́ннїи. 
Стра̑нна и҆ пресла́вна прпⷣбнїи ѡ҆ бз҃ѣ  содѣва́юще чꙋдеса̀, всѣ̑мъ и҆̀же въ мо́ри пла́вающымъ, и҆  ѕлѣ̀ стра́ждꙋщымъ, призыва́еми, ско́рѡ предстае́те, ѿ  бѣ́дъ и҆збавлѧ́юще: и҆ на́съ бѣ́дствꙋющихъ лю́тѣ, и҆  напа́стьми ѡ҆держи́мыхъ, млⷭ҇тивнѡ предста́вше сп҃са́йте  пребл҃же́ннїи. 
Бг҃оро́диченъ: 
Грѣха̀ тѧ́жкое бре́мѧ, є҆́же ѡ҆тѧготѣ̀ на мнѣ̀  пречⷭ҇таѧ, ѡ҆блегчѝ: ты́ бо є҆сѝ предста́тельница  грѣ́шникѡмъ пресла́внаѧ, и҆зба́вителѧ и҆ сп҃са ро́ждши  земны̑мъ. (с. 644) 
Конда́къ, гла́съ в҃: 
Хрⷭ҇то́вою любо́вїю оу҆ѧзви́вшесѧ прпⷣбнїи, и҆  тогѡ̀ крⷭ҇тъ на ра́мо взе́мше понеслѝ є҆стѐ,  бж҃е́ственнѣ воѡрꙋжи́вшесѧ на неви̑димыѧ врагѝ, и҆  непреста̑нныѧ мл҃твы ꙗ҆́кѡ копїѐ въ рꙋка́хъ и҆мꙋ́ще,  крѣ́пкѡ побѣди́ли є҆стѐ бѣсѡ́вскаѧ ѡ҆полчє́нїѧ:  бл҃года́ть гдⷭ҇ню прїе́мше цѣли́ти недꙋ́ги дꙋ́шъ и҆  тѣле́съ, притека́ющихъ къ ра́камъ чⷭ҇тны́хъ моще́й ва́шихъ,  чꙋде́съ лꙋчы̀ и҆спꙋща́ете всю́дꙋ. тѣ́мъ зове́мъ ва́мъ:  ра́дꙋйтесѧ прпⷣбнїи ѻ҆тцы̀ зѡсі́мо и҆ савва́тїе, мона́хѡмъ  оу҆добре́нїе. 
І҆́косъ: 
Кто̀ дово́ленъ и҆зрещѝ ва́шихъ чꙋдодѣѧ́нїй,  прпⷣбнїи ѻ҆тцы̀ зѡсі́мо и҆ савва́тїе, мы̀ оу҆́бѡ  ра́достїю и҆ бж҃е́ственною любо́вїю почита́юще всехва́льнꙋю  и҆ всечⷭ҇тнꙋ́ю па́мѧть ва́шꙋ, ма́лое сїѐ пѣ́нїе  прино́симъ: ра́дꙋйтесѧ и҆спо́лненнїи хрⷭ҇то́вы красоты̀, и҆  пресвѣ́тла ѿ негѡ̀ и҆ преиз̾ѡби́льна воспрїи́мшїи  воздаѧ̑нїѧ: тѣлесы̀ оу҆́бѡ ва́съ морскі́й ѻ҆́стровъ  прїѧ́тъ, дꙋ́шы же са́мое нб҃о, по́чєсти трꙋдѡ́въ свои́хъ  прехва́льнїи воспрїе́мше ѿ хрⷭ҇та̀ всѣ́хъ цр҃ѧ̀ и҆ бг҃а.  тѣ́мъ мо́лимъ вы̀, посѣща́йте млⷭ҇тивнѡ, и҆ моли́те  непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ на по́лѣ деи́рѣ слꙋжи́мꙋ, трїѐ  твоѝ ѻ҆́троцы небрего́ша безбо́жнагѡ велѣ́нїѧ, посредѣ́  же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ  є҆сѝ бж҃е ѻ҆тє́цъ на́шихъ. 
Въ мл҃твахъ бо́дренное, и҆ въ поще́нїихъ крѣ́пкое,  и҆ терпѣ́нїе во и҆скꙋше́нїихъ неѡсла́бное, оу҆ма̀  чистото́ю (с. 645) прпⷣбнїи показа́сте, и҆ земны́хъ  досто́йнѡ ѿстꙋ́пльше, нбⷭ҇ное наслажде́нїе ѡ҆брѣто́сте,  воспѣва́юще: бл҃гослове́нъ бг҃ъ ѻ҆тє́цъ на́шихъ. 
Пло́дъ дꙋхо́вный, и҆ же́ртвꙋ непоро́чнꙋю, житїѐ  своѐ прпⷣбнїи влⷣцѣ принесо́сте, въ воздержа́нїи бо  всѧ́цѣмъ пожи́сте, ѿ негѡ́же и҆ по́чєсти трꙋдѡ́мъ ꙗ҆́кѡ  подвигоподви́жницы воспрїе́мше, дѣ́йствꙋете пресла̑внаѧ  чꙋдеса̀, воспѣва́юще: бл҃гослове́нъ бг҃ъ ѻ҆тє́цъ на́шихъ. 
Страстьмѝ коле́блющихсѧ, и҆ бꙋ́рею грѣхо́вною  прпⷣбнїи погрꙋжа́емыхъ, ꙗ҆́кѡ вели́кое къ бг҃ꙋ  дерзнове́нїе и҆мꙋ́ще, рꙋково́дствꙋйте, и҆ всегда̀ премꙋ́дрїи  сохранѧ́йте, почита́ющихъ ва́съ бл҃гоче́стнѡ, ꙗ҆́кѡ да  воспѣва́емъ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
И҆зба́ви на́съ ѿ напа́стей и҆ скорбе́й, и҆  печа́лей разли́чныхъ, и҆ и҆ноплеме́нныхъ наше́ствїѧ, и҆  междоꙋсо́бныѧ бра́ни, влⷣчце всепѣ́таѧ, ꙗ҆́кѡ да тѧ̀  сла́вимъ, и҆ сн҃ꙋ твоемꙋ̀ взыва́емъ: бл҃гослове́нъ бг҃ъ  ѻ҆тє́цъ на́шихъ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ, дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: бл҃гослови́те всѧ̑ дѣла̀  гдⷭ҇нѧ гдⷭ҇а. 
Въ пребыва̑лища при́снѡ живꙋ́щаѧ всели́стесѧ  прпⷣбнїи, нетлѣ́нныхъ бла̑гъ наслажда́ющесѧ, и҆  трисо́лнечныѧ свѣ́тлости и҆сполнѧ́ющесѧ, на́съ  призыва́ющихъ вы̀, те́плымъ предста́тельствомъ (с. 646)  ва́шимъ, ѿ всѣ́хъ лю́тыхъ спаса́йте пою́щихъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
На́мъ и҆̀же любо́вїю почита́ющымъ ва́съ, и҆ чⷭ҇тно́е  ва́ше соверша́ющымъ торжество̀, хрⷭ҇тѡ́вы оу҆гѡ́дницы,  зѡсі́мо и҆ савва́тїе, прпⷣбнїи ѻ҆тцы̀, согрѣше́нїємъ  и҆спроси́те ѡ҆ставле́нїе, и҆ страсте́й премѣне́нїе, и҆  бж҃е́ственнагѡ свѣ́та ѡ҆сїѧ́нїе пою́щымъ: бл҃гослови́те  всѧ̑ дѣла̀ гдⷭ҇нѧ гдⷭ҇а. 
Ѽ пребезнача́льное є҆стество̀, и҆ трисоста́вное  є҆ди́нство, ѻ҆́ч҃е и҆ сн҃е и҆ дш҃е прест҃ы́й, прїимѝ ѡ҆  на́съ мл҃твенники твоѧ̑ прпⷣбныѧ оу҆го́дники, и҆ пода́ждь  прегрѣше́нїємъ разрѣше́нїе, и҆ житїю̀ и҆справле́нїе, и҆  ѕлы́хъ ѿчꙋжде́нїе, и҆ сподо́би ны̀ въ ми́рѣ воспѣва́ти  твою̀ держа́вꙋ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Бг҃оро́диченъ: 
Ꙗ҆́кѡ є҆ди́на ро́ждши безсѣ́меннымъ ржⷭ҇тво́мъ  хрⷭ҇та̀ бг҃а, мт҃и безневѣ́стнаѧ чⷭ҇таѧ, сего̀ млⷭ҇тива  сотворѝ влⷣчце, сп҃стѝ рабы̀ ѿ наси́лїѧ и҆  мꙋчи́тельства вра́жїѧ, вопїю́щихъ хрⷭ҇то́ви сн҃ꙋ твоемꙋ̀:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Вы́спрь къ бг҃ꙋ и҆мꙋ́ще мы́сль зѡсі́мо и҆ савва́тїе,  прпⷣбнїи, земна̑ѧ ѡ҆ста́вльше, нбⷭ҇наѧ воспрїѧ́сте, бг҃ꙋ и҆  сп҃сꙋ̀ ва́съ вельмѝ просла́вльшꙋ, трꙋдѡ́въ ра́ди ва́шихъ,  и҆ воздержа́нїѧ неѡсла́бнагѡ: сегѡ̀ ра́ди почита́емъ ва́съ  пребл҃же́ннїи. (с. 647) 
И҆́хже бла̑гъ прпⷣбнїи полꙋчи́сте, и҆ нбⷭ҇ныѧ  сла́вы, є҆ѧ́же ѿ бг҃а сподо́бистесѧ, и҆ є҆мꙋ́же вы́нꙋ  предстоитѐ, моли́тесѧ и҆ на́мъ неѿлꙋчє́ннымъ бы́ти,  мо́лимъ вы̀, ра́достїю и҆ бж҃е́ственною любо́вїю  почита́ющымъ по́двиги ва́шѧ всечⷭ҇тні́и. 
Ѽ бж҃е́ствєннаѧ и҆ бг҃омꙋ́драѧ, и҆ сщ҃є́ннаѧ  дво́ице, зѡсі́мо и҆ савва́тїе мі́рови ми́рꙋ ѿ бг҃а  низпосла́тисѧ и҆спроси́те, цр҃квамъ соедине́нїе и҆ всѣ̑мъ  скорбѧ́щымъ оу҆тѣше́нїе и҆ сп҃се́нїе, пребл҃же́ннїи. 
Бг҃оро́диченъ: 
Пощади́ мѧ хрⷭ҇тѐ сп҃се, пощадѝ мл҃твами ро́ждшїѧ  тѧ̀, и҆ всѣ́хъ ст҃ы́хъ твои́хъ: є҆гда̀ сѧ́деши сꙋди́ти  дѣлѡ́мъ мои̑мъ, беззакѡ́нїѧ моѧ̑ и҆ грѣхѝ моѧ̀ пре́зри,  ꙗ҆́кѡ є҆ди́нъ безгрѣ́шенъ. 
Свѣти́ленъ: 
Мїрска́гѡ пристра́стїѧ, ꙗ҆́кѡ ѿ скве́рны  оу҆клони́вшесѧ, и҆ а҆́лчбою пло́ть оу҆мертви́вше  бл҃же́ннїи, нбⷭ҇ною сла́вою со а҆́гг҃лы ѡ҆богати́стесѧ:  тѣ́мже непреста́ннѡ ѡ҆ на́съ моли́те хрⷭ҇та̀ бг҃а,  прпⷣбнїи зѡсі́мо и҆ савва́тїе. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ. 
И҆мѣ́ѧ бж҃е́ственнꙋю бл҃года́ть оу҆ч҃тлѧ,  цѣлоꙋ́мїемъ тѧ̀ наставлѧ́ющꙋ, къ жела́нїю бж҃е́ственномꙋ,  ѿню́дꙋже мїрска́гѡ мѧте́жа ѿре́клсѧ є҆сѝ, и҆  болѣ́зненными себѐ трꙋды̀ оу҆мꙋдрѧ́ѧ, покори́лъ є҆сѝ  лꙋ́чшемꙋ хꙋ́ждшее, зѡсі́мо прпⷣбне, молѝ сп҃сти́сѧ на́мъ.  (с. 648) 
Прпⷣбне ѻ҆́тче савва́тїе, любвѐ ра́ди хрⷭ҇то́вы,  всѧ̑ ꙗ҆̀же на землѝ презрѣ́лъ є҆сѝ, и҆ въ пꙋсты́ню  всели́всѧ, плотскі́ѧ по́хоти мꙋдрова́нїе оу҆мертви́лъ  є҆сѝ, по́стническими трꙋды̀ своѐ житїѐ оу҆ѧсни́лъ  є҆сѝ: тѣ́мъ и҆ хрⷭ҇то́съ да́ромъ чꙋде́съ ѡ҆богати́ тѧ.  помина́й на́съ чтꙋ́щихъ па́мѧть твою̀, досточꙋ́дне. 
Добродѣ́тєли стѧжа́лъ є҆сѝ, и҆́миже бг҃ови  прибли́житисѧ разꙋмѣва́ѧ, къ немꙋ́же восте́кши, при́снѡ  хода́тайствꙋеши ѡ҆ на́съ, є҆́же ми́рнѡ житїѐ преитѝ, и҆  ст҃ы́хъ ра́дости ѻ҆́бщникѡмъ бы́ти. 
Прїиди́те всѝ хотѧ́щїи и҆сцѣле́нїѧ, и҆ почерпи́те  вїно̀ дꙋ́шы веселѧ́щее, ника́коже сꙋмнѧ́щесѧ: и҆спо́лнь бо  чⷭ҇тнѣ́йшаѧ ча́ша, пребл҃же́ннагѡ ѻ҆тца̀ на́шегѡ,  и҆злива́етъ всѣ̑мъ приходѧ́щымъ съ вѣ́рою, дꙋша́мъ и҆  тѣлесє́мъ здра́вїе. 
Сла́ва, гла́съ и҃: 
Мона́хѡвъ мно́жєства, наста́вники ва́съ чте́мъ  ѻ҆тцы̀ всечⷭ҇тні́и: ва́ми бо стезе́ю вои́стиннꙋ пра́вою  ходи́ти позна́хомъ. бл҃же́ни вы̀ ѡ҆ хрⷭ҇тѣ̀  оу҆крѣпи́вшесѧ, вра́жїю низложи́сте си́лꙋ, а҆́гг҃лѡмъ  собесѣ̑дницы, и҆ ст҃ы̑мъ соприча̑стницы прпⷣбнїи  ꙗ҆ви́стесѧ, съ ни́миже моли́тесѧ гдⷭ҇ви, поми́ловатисѧ  дꙋша́мъ на́шымъ. 
И҆ ны́нѣ, пра́здника. 
Славосло́вїе вели́кое, и҆ ѿпꙋ́стъ. 
На лїтꙋргі́и слꙋ́жба прпⷣбническаѧ. 


(с. 649) 
Мѣ́сѧца а҆́ѵгꙋста въ г҃ї-й де́нь. 
Слꙋ́жба ст҃и́телю и҆ чꙋдотво́рцꙋ тѵ́хѡнꙋ, є҆пⷭ҇кпꙋ  воро́нежскомꙋ. 
На ма́лѣй вече́рни, стїхи̑ры д҃, гла́съ а҃: 
Прїиди́те, вѣ́рнїи, ра́достнѡ соше́дшесѧ,  оу҆бл҃жи́мъ ст҃и́телѧ хрⷭ҇то́ва тѵ́хѡна, па́стырѧ  предо́браго, оу҆чи́телѧ златослове́снаго, ско́рбныхъ  оу҆тѣ́шителѧ, недꙋ́гꙋющихъ безме́зднаго врача̀, но́ваго  рѡссі́и чꙋдотво́рца, и҆́же мо́литсѧ ѡ҆ дꙋша́хъ на́шихъ. 
Па́мѧть твоѧ̀, ст҃и́телю тѵ́хѡне, ꙗ҆́кѡ  свѣтоза́рное со́лнце возсїѧ̀ на́мъ, ѡ҆зарѧ́ющи приходѧ́щыѧ  къ тебѣ̀ вѣ́рою: свѣ́тлостьми бо добродѣ́телей  ꙗ҆влѧ́еши на́мъ свѣ́тъ пра́вды, лꙋча́ми слове́съ  просвѣща́еши на́съ и҆́стиннѡ хрⷭ҇та̀ вѣ́дѣти,  предста́тельствомъ твои́мъ разгонѧ́еши ѡ҆́блакъ находѧ́щихъ  бѣ́дъ, нетлѣ́нїемъ же моще́й всѣ́мъ зарю̀ безсме́ртїѧ  показꙋ́еши: тѣ́мже хва́лимъ тѧ̀. 
Хва́лимъ тѧ̀, бл҃жа́ще, бг҃омꙋ́дре ѻ҆́тче тѵ́хѡне,  занѐ любо́вїю притека́юще къ ра́цѣ моще́й твои́хъ,  бл҃года́ть прїе́млемъ: прикоснове́нїемъ бо болѣ́зни  врачꙋ́еши, те́плымъ же хода́тайствомъ сп҃са́еши дꙋ́шы на́шѧ.  (с. 650) 
Сла́ва: 
Ѽ пребл҃же́нне ѻ҆́тче тѵ́хѡне предстоѧ̀ ны́нѣ  прⷭ҇то́лꙋ гдⷭ҇а и҆ веселѧ́сѧ съ нбⷭ҇ными ли̑ки въ вѣ́чнѣмъ  црⷭ҇твїи, не забꙋ́ди на́съ земны́хъ и҆ ско́рбныхъ, мѡльбы̀  принесѝ ѡ҆ ча́дѣхъ твоеѧ̀ па́ствы, и҆́миже на землѝ  болѣ́зновалъ є҆сѝ, и҆спросѝ цр҃кви ми́ръ, всѣ̑мъ же  вѣ̑рнымъ въ вѣ́рѣ оу҆твержде́нїе, грѣхѡ́въ ѡ҆ставле́нїе  и҆ ѿ бѣ́дъ и҆збавле́нїе. 
И҆ ны́нѣ, бг҃оро́диченъ днѐ. 
На стїхо́внѣ стїхи̑ры, гла́съ в҃: 
Оу҆ма̀ чистотꙋ̀ стѧжа́въ, дх҃а ст҃а́гѡ жили́ще  бы́въ, бл҃года́ть ст҃и́тельства прїѧ́лъ є҆сѝ, лю́ди  просвѣща́лъ є҆сѝ вѣ́дѣнїемъ прест҃ы́ѧ трⷪ҇цы, себе́ же  сама́го є҆́й приноси́лъ є҆сѝ во ѻ҆гнѝ любвѐ  бж҃е́ственныѧ: и҆ ны́нѣ предстоѧ̀ прⷭ҇то́лꙋ бж҃їю, не  преста́й приноси́ти молє́нїѧ ѡ҆ на́съ чтꙋ́щихъ па́мѧть  твою̀. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Непоро́чно житїѐ твоѐ, честна̀ сме́рть твоѧ̀  пред̾ бг҃омъ, че́стенъ и҆ гро́бъ, и҆́же  ѡ҆бл҃года́тствованное твоѐ содержи́тъ тѣ́ло, ꙗ҆́кѡ  ѡ҆богаща́етъ чꙋдесы̀ притека́ющыѧ къ тебѣ̀ вѣ́рою,  ст҃и́телю тѵ́хѡне, те́плый моли́твенниче ѡ҆ дꙋша́хъ на́шихъ. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
А҆пⷭ҇лѡвъ ѻ҆бще́нїѧ, патрїа́рхѡвъ сопребыва́нїѧ, и҆  ра́дости првⷣныхъ, и҆ всѣ́хъ ст҃ы́хъ сликова́нїѧ, въ  нбⷭ҇нѣмъ црⷭ҇твїи сподо́билсѧ є҆сѝ, ст҃и́телю тѵ́хѡне:  тѣ́хъ бо добродѣ́телемъ и҆ подвигѡ́мъ подража́ѧ, ꙗ҆ви́лсѧ  є҆сѝ прича́стникъ нбⷭ҇ныѧ сла́вы и҆́хъ. (с. 651) 
Сла́ва: 
Пра́вило вѣ́ры бы́лъ є҆сѝ, ст҃и́телю, и҆ сло́вомъ  пра́вой вѣ́рѣ и҆ бл҃го́мꙋ житїю̀ оу҆чи́лъ є҆сѝ:  ѡ҆́бразъ добродѣ́телей ꙗ҆ви́лсѧ є҆сѝ па́ствѣ твое́й,  творѧ̀ оу҆се́рднѡ хрⷭ҇тѡ́вы за́пѡвѣди: сегѡ̀ ра́ди, ꙗ҆́кѡ  сотвори́вый и҆ наꙋчи́вый, ве́лїй наре́клсѧ є҆сѝ во  црⷭ҇твїи нбⷭ҇нѣмъ, ст҃и́телю. ꙗ҆́кѡ и҆мѣ́ѧй ве́лїе  дерзнове́нїе, молѝ хрⷭ҇та̀ бг҃а ѡ҆ чтꙋ́щихъ съ вѣ́рою  честнꙋ́ю па́мѧть твою̀. 
И҆ ны́нѣ, бг҃оро́диченъ днѐ. 
Тропа́рь, гла́съ и҃: 
Ѿ ю҆́ности возлюби́лъ є҆сѝ хрⷭ҇та̀, бл҃же́нне,  ѡ҆́бразъ всѣ̑мъ бы́лъ є҆сѝ сло́вомъ, житїе́мъ, любо́вїю,  дꙋ́хомъ, вѣ́рою, чистото́ю и҆ смире́нїемъ: тѣ́мже и҆  всели́лсѧ є҆сѝ въ нбⷭ҇ныѧ ѡ҆би́тєли и҆дѣ́же предстоѧ̀  прⷭ҇то́лꙋ прест҃ы́ѧ трⷪ҇цы, молѝ, ст҃и́телю тѵ́хѡне,  сп҃сти́сѧ дꙋша́мъ на́шымъ. 
И҆́нъ тропа́рь, гла́съ д҃: 
Правосла́вїѧ наста́вниче, бл҃гоче́стїѧ оу҆чи́телю,  покаѧ́нїѧ проповѣ́дниче, златоꙋ́стагѡ ревни́телю, па́стырю  предо́брый, но́вый рѡссі́и свѣти́льниче и҆ чꙋдотво́рче,  па́ствꙋ твою̀ до́брѣ оу҆па́слъ є҆сѝ, и҆ писа́ньми  твои́ми всѧ̑ ны̀ наста́вилъ є҆сѝ: тѣ́мже вѣнце́мъ  нетлѣ́нїѧ оу҆кра́шенъ ѿ пастыренача́льника, молѝ є҆го̀  сп҃сти́сѧ дꙋша́мъ на́шымъ. 
На вели́цѣй вече́рни, 
Бл҃же́нъ мꙋ́жъ: пе́рвый а҆нтїфѡ́нъ. 
На Гдⷭ҇и воззва́хъ, стїхи̑ры на и҃, гла́съ и҃.  (с. 652) 
Прїиди́те, всѝ рѡссі́йстїи лю́дїе, воспои́мъ  пѣ́сньми торже́ственными ст҃и́телѧ и҆ чꙋдотво́рца тѵ́хѡна,  бг҃освѣ́тлаго цр҃кве хрⷭ҇то́вы свѣти́льника, во тьмѣ̀  вѣ́ка сегѡ̀ возсїѧ́вшаго, правосла́вныхъ догма́тѡвъ  наста́вника, сꙋемꙋ́дрыхъ оу҆че́нїй ѡ҆бличи́телѧ, покаѧ́нїѧ  проповѣ́дника бл҃гоглаго́ливаго, за́повѣдей хрⷭ҇то́выхъ  оу҆чи́телѧ и҆́стиннаго, сотвори́вшаго и҆ наꙋчи́вшаго, и҆  припа́дающе къ ра́цѣ ст҃ы́хъ и҆ многоцѣле́бныхъ моще́й  є҆гѡ̀, со оу҆миле́нїемъ возопїи́мъ къ немꙋ̀: просвѣтѝ  на́съ, ѻ҆́тче на́шъ, свѣ́томъ твоегѡ̀ бг҃оразꙋ́мїѧ,  воздви́гни на́съ ѿ сна̀ грѣхо́внагѡ стра́хомъ преще́нїѧ  и҆ сꙋда̀ бж҃їѧ, оу҆твердѝ стѡпы̀ на́шѧ на пꙋтѝ  за́повѣдей хрⷭ҇то́выхъ, и҆ молѝ сп҃сти́сѧ дꙋша́мъ на́шымъ. 
Бг҃омꙋ́дре и҆ бг҃оно́сне тѵ́хѡне, бл҃года́ти сосꙋ́де  и҆збра́нный, трⷪ҇цы чи́стое жили́ще, добродѣ́телей честны́й  до́ме, ѿ ю҆́ности хрⷭ҇тꙋ̀ послѣ́дꙋѧ, до́брѣ тече́нїе  сконча́лъ є҆сѝ, вѣ́рꙋ до конца̀ соблю́лъ є҆сѝ: тѣ́мже  и҆ прїѧ́лъ є҆сѝ вѣне́цъ пра́вды ѿ хрⷭ҇та̀ бг҃а,  є҆го́же непреста́ннѡ молѝ сп҃сти́сѧ дꙋша́мъ на́шымъ. 
Па́стырю предо́брый, сто́лпе и҆ красото̀ цр҃кве,  свѣ́тлаѧ похвало̀ правосла́вїѧ, ты̀ хрⷭ҇то́во ста́до,  є҆́же пастѝ поста́ви тѧ̀ дх҃ъ ст҃ы́й, до́брѣ оу҆па́слъ  є҆сѝ, сщ҃е́нники соверша́ѧ, лю́ди наꙋча́ѧ, заблꙋ́ждшыѧ  и҆справлѧ́ѧ, ѡ҆би́димыхъ бы́лъ є҆сѝ защи́тникъ, си́рыхъ и҆  вдови́цъ прибѣ́жище, (с. 653) ни́щыѧ пита́лъ є҆сѝ: и҆  ны́нѣ предстоѧ̀ пастыренача́льникꙋ, молѝ сп҃сти́сѧ дꙋша́мъ  на́шымъ. 
Оу҆чи́телю златослове́сный, дх҃а ст҃а́гѡ  бж҃е́ственный ѻ҆рга́не, и҆́стины хрⷭ҇то́вы  провозвѣ́стниче, покаѧ́нїѧ проповѣ́дниче, и҆зводѧ̀  честна̑ѧ ѿ недосто́йнагѡ ꙗ҆́кѡ оу҆ста̀ гдⷭ҇нѧ бы́лъ  є҆сѝ, и҆сточа́ѧ всѣ̑мъ словеса̀ жи́зни вѣ́чныѧ: тѣ́мже  и҆ ны́нѣ молѝ сп҃сти́сѧ дꙋша́мъ на́шымъ. 
Ра́дꙋйсѧ, сщ҃е́ннаѧ главо̀, прпⷣбныхъ подража́телю,  по́стникѡвъ сотрꙋ́дниче, люби́телю безмо́лвїѧ: ты́ бо сше́дъ  со престо́ла ст҃и́тельскагѡ, во смире́ннꙋю ѡ҆би́тель  всели́лсѧ є҆сѝ, и҆ зрѧ̀, ꙗ҆́кѡ наслажде́нїе, скѡ́рби,  ше́ствовалъ є҆сѝ тѣ́снымъ пꙋте́мъ, возлюби́лъ є҆сѝ  смире́нїе нелицемѣ́рное, хꙋ́дость ри́знꙋю, трꙋды̀ и҆ мл҃твы  непреста̑нныѧ, рыда̑нїѧ неꙋмѡ́лчнаѧ, па́мѧть сме́ртнꙋю,  тѵ́хѡне прпⷣбне ѻ҆́тче на́шъ: молѝ сп҃сти́сѧ дꙋша́мъ  на́шымъ. 
Два́жды. 
При́сный на́шъ застꙋ́пниче, те́плый ѡ҆ на́съ къ бг҃ꙋ  моли́твенниче, бл҃госе́рде ѻ҆́тче на́шъ тѵ́хѡне, помозѝ  мл҃твами твои́ми, ѡ҆градѝ цр҃ковь правосла́внꙋю ѿ  навѣ̑тъ сꙋевѣ́рїѧ и҆ невѣ́рїѧ, сохранѝ ѻ҆те́чество  на́ше ѿ вра̑гъ ви́димыхъ и҆ неви́димыхъ, оу҆мирѝ мі́ръ  ве́сь ѿ мѧте́жа страсте́й человѣ́ческихъ, ѿимѝ ѿ  на́съ всѧ̑кꙋю ѕло́бꙋ, враждꙋ̀ и҆ ѕлосло́вїе, вкоренѝ въ  сердца́хъ на́шихъ ми́ръ, любо́вь и҆ є҆динодꙋ́шїе, (с. 654)  во є҆́же бл҃гоꙋгоди́ти на́мъ гдⷭ҇ꙋ и҆ влⷣцѣ живота̀  на́шегѡ, и҆ во вѣ́ки сп҃сти́сѧ дꙋша́мъ на́шымъ. 
Два́жды. 
Сла́ва: 
Прїиди́те, вѣ́рнїи, просла́вимъ ст҃и́телѧ  бл҃же́ннаго тѵ́хѡна, ꙗ҆́кѡ на нб҃сѝ водворѧ́ѧсѧ съ ли́ки  а҆́гг҃льскими, съ прⷪ҇рѡ́ки и҆ а҆пⷭ҇лы ликовствꙋ́етъ, со  ст҃и́тєли и҆ мч҃нки, съ прпⷣбными и҆ првⷣными весели́тсѧ,  хрⷭ҇та̀ бг҃а созерца́ѧ не въ зерца́лѣ и҆ гада́нїи, но  лице́мъ къ лицꙋ̀, на земли́ же честно́е є҆гѡ̀ тѣ́ло  нетлѣ́нїемъ оу҆краша́етсѧ, и҆сточа́ѧ то́ки и҆сцѣле́нїй съ  вѣ́рою и҆ любо́вїю притека́ющымъ: тѣ́мже мо́лимъ тѧ̀,  ст҃и́телю, бꙋ́ди ѡ҆ на́съ те́плый предста́тель оу҆  прⷭ҇то́ла бж҃їѧ, ꙗ҆́кѡ и҆мѣ́ѧй ве́лїе дерзнове́нїе. 
И҆ ны́нѣ, бг҃оро́диченъ гла́са: а҆́ще же  попра́зднство, пра́здника. 
Прокі́менъ днѐ. Чтє́нїѧ трѝ. [пи́саны въ се́й  кни́зѣ,на ѡ҆боро́тѣ листа̀ сл҃в]. 
На лїті́и стїхи̑ры, гла́съ в҃: 
Ст҃и́телей оу҆добре́нїе и҆ ѻ҆тцє́въ сла́вꙋ,  вѣ́рныхъ застꙋ́пника вели́каго, но́ваго чꙋдотво́рца  восхва́лимъ пребл҃же́ннаго тѵ́хѡна, то́ки чꙋде́съ  незави́стнѡ и҆злива́юща, недꙋ́ги врачꙋ́юща, дарова̑нїѧ  бж҃е́ствєннаѧ неѡскꙋ́днѡ подаю́ща, и҆ возопїи́мъ: ѽ  пребл҃же́нне тѵ́хѡне, бл҃года́ти сосꙋ́де преиспо́лненный, и҆  ми́лостей и҆сто́чниче, ѡ҆ на́съ моли́сѧ ко гдⷭ҇ꙋ,  поми́ловатисѧ дꙋша́мъ на́шымъ. (с. 655) 
Ѻ҆́тче бг҃омꙋ́дре тѵ́хѡне! ты̀ ра́бъ бл҃гі́й и҆  вѣ́рный оу҆ гдⷭ҇а бы́лъ є҆сѝ, не сокры́въ въ землѝ  да́нный тебѣ̀ ѿ негѡ̀ тала́нтъ, но оу҆чѧ̀ и҆ творѧ̀  оу҆мно́жилъ є҆сѝ є҆го̀: тѣ́мже въ ма́лѣ вѣ́ренъ  бы́въ, над̾ мно́гими поста́вленъ є҆сѝ ѿ нбⷭ҇нагѡ  домовлⷣки, є҆го́же молѝ ѡ҆ чтꙋ́щихъ съ вѣ́рою па́мѧть  твою̀. 
Слове́съ є҆ѵⷢ҇льскихъ, є҆́же не стѧжа́ти себѣ̀  сокро́вища на землѝ, вѣ́рный храни́тель бы́лъ є҆сѝ,  пребл҃же́нне тѵ́хѡне, и҆ во́льнꙋю нищетꙋ̀ ꙗ҆́кѡ сокро́вище  себѣ̀ стѧжа́лъ є҆сѝ, ни́щыѧ же и҆ оу҆бѡ́гїѧ неѡскꙋ́днѡ  оу҆довлѧ́лъ є҆сѝ: тѣ́мже и҆ ны́нѣ и҆спросѝ на́мъ оу҆  гдⷭ҇а ве́лїю и҆ бога́тꙋю млⷭ҇ть. 
Сла́ва, гла́съ ѕ҃: 
Дне́сь красꙋ́етсѧ задо́нскаѧ ѡ҆би́тель, ра́дꙋетсѧ  воро́нежскаѧ па́ства, торжествꙋ́етъ всѧ̑ правосла́внаѧ  цр҃ковь, па́мѧть твою̀ соверша́ющи, ст҃и́телю тѵ́хѡне: въ  нетлѣ́нїи бо моще́й твои́хъ и҆ чꙋдесѣ́хъ и҆́мамы всѝ  ве́лїе зна́менїе бл҃года́ти ст҃а́гѡ дх҃а въ цр҃кви  правосла́внѣй, и҆ є҆ресе́й и҆ раско́лѡвъ ѡ҆бличе́нїе, и҆  невѣ́рїѧ посрамле́нїе. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: 
На стїхо́внѣ стїхи̑ры, гла́съ г҃: 
Напита́лъ є҆сѝ бога́тнѡ дꙋ́шы а҆́лчꙋщихъ пи́щею  нбⷭ҇ною, хлѣ́бъ бо а҆́гг҃льскїй є҆́сть сло́во твоѐ,  бг҃омꙋ́дре тѵ́хѡне: и҆спо́лнилъ є҆сѝ (с. 656)  бж҃е́ственнагѡ весе́лїѧ сердца̀ жа́ждꙋщихъ, оу҆че́нїе бо  твоѐ є҆́сть вїно̀ бж҃е́ственное и҆ и҆сто́чникъ бл҃года́ти  ст҃а́гѡ дх҃а, и҆сточа́ѧй жи́знь вѣ́чнꙋю. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Тѧ̀ а҆рхїере́а и҆ па́стырѧ неѕло́бива и҆ прпⷣбна,  оу҆чи́телѧ вѣ́рна восхвалѧ́юще любо́вїю, оу҆се́рднѡ  мо́лимъ: принесѝ гдⷭ҇ꙋ молє́нїѧ ѡ҆ сп҃се́нїи дꙋ́шъ  на́шихъ. 
Сті́хъ: Оу҆слы́шите сїѧ̑ всѝ ꙗ҆зы́цы, внꙋши́те  всѝ живꙋ́щїи по вселе́ннѣй. 
Пле́велы, ꙗ҆̀же всѣ́ѧ въ па́ствѣ твое́й лꙋка́вый  вра́гъ, мꙋ́жественнѡ и҆сто́рглъ є҆сѝ: дꙋшеврє́дныѧ бо  ѡ҆бы̑чаи, ѡ҆бличи́въ безстꙋ́дное ꙗ҆зы́ческое и҆́грище,  потреби́лъ є҆сѝ, всѧ̑ наꙋча́ѧ бл҃гоче́стнѡ храни́ти  за́пѡвѣди хрⷭ҇тѡ́вы. 
Сла́ва гла́съ и҃: 
Что́ тѧ нарече́мъ, ст҃и́телю тѵ́хѡне; па́стырѧ  до́браго, ꙗ҆́кѡ дꙋ́шꙋ твою̀ за па́ствꙋ свою̀ положи́ти  гото́въ бы́лъ є҆сѝ. а҆пⷭ҇лѡвъ сопресто́льника, ꙗ҆́кѡ  писа́ньми твои́ми всѧ̑ ны̀ наставлѧ́еши. по́стникѡвъ  похвалꙋ̀ и҆ мона́хѡвъ оу҆краше́нїе, ꙗ҆́кѡ трꙋды̀, бдѣ́нїѧ  и҆ пощє́нїѧ и҆́ночєскїѧ под̾ѧ́лъ є҆сѝ. земна́го  а҆́гг҃ла и҆ нбⷭ҇наго человѣ́ка, ꙗ҆́кѡ въ мі́рѣ премі́рнѡ  пожи́лъ є҆сѝ. сы́на бж҃їѧ; ꙗ҆́кѡ миротвори́ти па́че  всегѡ̀ возлюби́лъ є҆сѝ. и҆ ны́нѣ моли́сѧ хрⷭ҇тꙋ̀ бг҃ꙋ,  оу҆мири́ти мі́ръ и҆ оу҆тверди́ти ст҃ꙋ́ю цр҃ковь. (с. 657) 
И҆ ны́нѣ, бг҃оро́диченъ: Безневѣ́стнаѧ дв҃о: 
На оу҆́трени, по а҃-й стїхоло́гїи сѣда́ленъ, гла́съ  и҃: 
Вторы́й мѡѷсе́й ꙗ҆ви́лсѧ є҆сѝ: возше́дъ бо на  го́рꙋ добродѣ́телей, а҆́ки скрижа̑ли рꙋко́ю бж҃їею  пи̑санныѧ, догма́ты чи́стагѡ бг҃осло́вїѧ прїѧ́лъ є҆сѝ, не  зна́мєнїи стра́шными оу҆дивлѧ́ѧ, но бж҃е́ственныхъ  слове́съ оу҆чє́нїи наставлѧ́ѧ къ ти́хомꙋ приста́нищꙋ  но́ваго і҆и҃лѧ. 
Сла́ва, и҆ ны́нѣ, бг҃оро́диченъ: 
Да ни̑жнїѧ съ вы́шними совокꙋпи́тъ, є҆ди́ный  всѣ́хъ бг҃ъ во чре́во неискꙋсобра́чныѧ вни́де, и҆ въ  подо́бїи пло́тстѣмъ ꙗ҆ви́всѧ, вражды̀ средостѣ́нїе  разорѝ, и҆ жи́знь подадѐ и҆ бж҃е́ственное и҆збавле́нїе. 
По в҃-й стїхоло́гїи сѣда́ленъ, гла́съ и҃: 
Непостижи́мый свѣ́тъ ѿ свѣ́та хрⷭ҇то́съ гдⷭ҇ь,  почи́въ въ тебѣ̀, ст҃и́телю, пресвѣ́тлꙋ свѣщꙋ̀ показа́ тѧ  мі́рꙋ, ꙗ҆́кѡ блиста́еши свѣ́тлымъ житїе́мъ, ѡ҆зарѧ́еши  лꙋча́ми оу҆че́нїй, сїѧ́еши чꙋдесы̀: тѣ́мже свѣ́тлѡ  пра́зднꙋемъ па́мѧть твою̀, пребл҃же́нне тѵ́хѡне. 
Сла́ва, и҆ ны́нѣ, бг҃оро́диченъ: 
Бг҃ора́дованнаѧ влⷣчце, ст҃и́телємъ оу҆добре́нїе,  првⷣнымъ оу҆твержде́нїе и҆ прпⷣбнымъ всѣ̑мъ похвало̀,  сп҃си́ ны ѿ бѣ́дъ и҆ скорбе́й и҆ лю́тыхъ прегрѣше́нїй,  вѣ́рою воспѣва́ющыѧ тѧ̀. 
По полѷеле́и сѣда́ленъ, гла́съ и҃: 
Воздержа́нїемъ тѣ́ло дꙋ́хꙋ порабо́тилъ є҆сѝ,  оу҆́мъ влады́кꙋ над̾ страстьмѝ поста́вивъ, болѣ́зньми  (с. 658) же по́стническими дꙋ́шꙋ просвѣти́въ, ст҃и́телю,  ꙗ҆́кѡ же́ртвꙋ чи́стꙋ предста́вилъ є҆сѝ хрⷭ҇тꙋ̀, и҆́мже  возлю́бленъ бы́въ, ꙗ҆́кѡ того̀ возлюби́лъ є҆сѝ,  бж҃е́ственныѧ бы́лъ є҆сѝ вои́стиннꙋ трⷪ҇цы жили́ще. 
Сла́ва, и҆ ны́нѣ, бг҃оро́диченъ: 
Ѿ любвѐ дꙋше́вныѧ вопїю́ ти, влⷣчце,  пресвѣ́тлагѡ сл҃нца зарѐ, сп҃се́нїѧ две́рь, нбⷭ҇наѧ  врата̀, мы́сленнаѧ лѣ́ствице всѣ́хъ хрⷭ҇тїа́нъ: мольбꙋ̀  прїимѝ тѧ̀ бл҃жа́щихъ, наде́ждꙋ дꙋ́шъ на́шихъ, и҆ сп҃се́нїе  на́мъ да́рꙋй. 
Та́же степє́нна, а҃-й а҆нтїфѡ́нъ д҃-гѡ гла́са: Ѿ  ю҆́ности моеѧ̀: Прокі́менъ, гла́съ д҃: Честна̀ пред̾  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нїе  да хва́литъ гдⷭ҇а. Є҆ѵⷢ҇лїе ѿ і҆ѡа́нна, зача́ло л҃ѕ. 
По н҃-мъ ѱалмѣ̀ стїхи́ра, гла́съ в҃: 
Взѧ́лъ є҆сѝ на ра́мена крⷭ҇тъ, сраспѧ́лсѧ є҆сѝ  мі́рꙋ, и҆ послѣ́довалъ є҆сѝ стопа́мъ сп҃са хрⷭ҇та̀:  любо́вь же жите́йскꙋю и҆ всѧ́ко пристра́стїе ѿтрѧ́съ и҆  бл҃ги́мъ житїе́мъ просїѧ́въ, воспрїѧ́лъ є҆сѝ вѣ́чное  наслѣ́дїе. и҆ ны́нѣ влⷣцѣ твоемꙋ̀ предстоѧ̀, помѧнѝ  ста́до твоѐ, при́снѡ чтꙋ́щее тѧ̀, ст҃и́телю ѻ҆́тче  тѵ́хѡне. 
Канѡ́нъ на и҃, [є҆гѡ́же краегране́сїе сїѐ: Сла́влю  ст҃и́телѧ. и҆ чꙋдотво́рца тѵ́хѡна.] Гла́съ и҃. 
Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ст҃и́телю хрⷭ҇то́въ тѵ́хѡне! са́мъ да́рꙋй мѝ  оу҆́мъ и҆ ѧ҆зы́къ, да воспою̀ по достоѧ́нїю сла́вꙋ, є҆́юже  сла́внѡ просла́ви тѧ̀ хрⷭ҇то́съ гдⷭ҇ь. (с. 659) 
Лꙋча̀ бж҃е́ственнагѡ свѣ́та возсїѧ̀ на́мъ:  прїиди́те, ча̑да свѣ́та, да ѡ҆зари́мсѧ є҆́ю, да  возгори́мсѧ дꙋ́хомъ, пѣ́сньми ст҃и́телѧ велича́юще. 
А҆пⷭ҇лѡвъ прее́мника, ст҃и́телей сопресто́льника,  прпⷣбныхъ сожи́телѧ, просла́вимъ, бл҃же́ннаго тѵ́хѡна,  є҆гѡ́же предста́тельствомъ сп҃се́нїе оу҆лꙋча́емъ. 
Бг҃оро́диченъ: 
Воплоти́всѧ неизрече́ннѡ влⷣка всѣ́хъ и҆з̾  тебє̀, бг҃ороди́тельнице мр҃і́е, соверше́нъ бы́сть  чл҃вѣ́къ, и҆ роди́всѧ, ꙗ҆́коже пре́жде ржⷭ҇тва̀, сохрани́  тѧ чи́стꙋ: є҆го́же молѝ сп҃стѝ ѿ бѣ́дъ дꙋ́шы на́шѧ. 
Катава́сїѧ по оу҆ста́вꙋ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Любо́вїю хрⷭ҇то́вою оу҆ѧзви́всѧ, бл҃же́нне, томꙋ̀  ѿ ю҆́ности невозвра́тнымъ жела́нїемъ послѣ́довалъ є҆сѝ,  всѧ́кое плотско́е наслажде́нїе возненави́дѣвъ. 
Ю҆́ношєскїѧ стра̑сти, пло́ть томѧ́щыѧ, любомꙋ́дрїѧ  мече́мъ посѣ́клъ є҆сѝ, же́ртвꙋ себѐ влⷣцѣ хрⷭ҇тꙋ̀  приносѧ̀. 
Стра́хомъ гдⷭ҇нимъ оу҆твержда́емь, нача́ло бо  премꙋ́дрости се́й є҆́сть, любо́вїю лꙋ́чшею прилѣпи́лсѧ  є҆сѝ премꙋ́дрости, ѽ тѵ́хѡне. (с. 660) 
Бг҃оро́диченъ: 
Воспои́мъ бж҃е́ственный хра́мъ бж҃їй: оу҆бл҃жи́мъ  ст҃ꙋ́ю дв҃ꙋ, ѡ҆боже́ни бы́вше є҆́ю и҆ ѿ бѣ́дъ  и҆збавлѧ́еми. 
Сѣда́ленъ, гла́съ и҃: 
Хра́мъ ст҃а́гѡ дх҃а ѿ ю҆́ности бы́лъ є҆сѝ:  оу҆тѣ́шителева бо бл҃года́ть, по вѣ́рѣ твое́й  ѡ҆чи́стивши дꙋ́шꙋ твою̀ ѿ страсте́й, ꙗ҆́вѣ въ не́й  вселѧ́етсѧ: сегѡ̀ ра́ди и҆ по преставле́нїи соблюде́сѧ  тѣ́ло твоѐ нетлѣ́нно. молѝ хрⷭ҇та̀ бг҃а, ѿ  тлетво́рныхъ страсте́й и҆зба́витисѧ чтꙋ́щымъ любо́вїю  па́мѧть твою̀. 
Сла́ва, и҆ ны́нѣ: 
Мт҃и сла́дкагѡ мѝ і҆и҃са, чтⷭ҇аѧ бг҃оѻтрокови́це,  прїѧ́телище дх҃а ст҃а́гѡ, ѡ҆чи́сти мою̀ дꙋ́шꙋ беззакѡ́нїи  ѡ҆скверне́ннꙋю, и҆ свѣ́тлое жили́ще добродѣ́телей  содѣ́лай, свѣтоно́снаѧ нетлѣ́ннаѧ, ѿженѝ ѡ҆́блакъ  страсте́й, да и҆ менѐ твои́ми мл҃твами ѡ҆сѣни́тъ  оу҆тѣ́шителева бл҃года́ть. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а  и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Ꙗ҆́кѡ ѻ҆вча̀ ѿ хрⷭ҇та̀ оу҆па́слсѧ є҆сѝ,  ꙗ҆́коже па́стырь оу҆па́слъ є҆сѝ ста́до, и҆зводѧ̀ на  па̑жити живоно́сныхъ твои́хъ оу҆че́нїй. 
Таи́нникъ бы́въ хрⷭ҇то́ва оу҆че́нїѧ, сегѡ̀  вѣ́дѣнїемъ просвѣти́лъ є҆сѝ лю́ди, дѣ́лы и҆ словесы̀  ꙗ҆влѧ́ѧ и҆́стинꙋ є҆гѡ̀. (с. 661) 
И҆́стиненъ и҆ вѣ́ренъ стра́жъ до́мꙋ бж҃їѧ бы́лъ  є҆сѝ, стрегі́й є҆го̀ дѣ́ломъ, ꙗ҆́кѡ ѡ҆́бразъ ꙗ҆влѧ́ѧ  житїе́мъ, сло́вомъ, ꙗ҆́кѡ оу҆чѧ̀ оу҆се́рднѡ,  помышле́нїемъ, ꙗ҆́кѡ пекі́йсѧ ѡ҆ бл҃зѣ є҆гѡ̀. 
Бг҃оро́диченъ: 
Тѧ̀ приста́нище и҆ стѣ́нꙋ и҆ прибѣ́жище и҆  наде́ждꙋ и҆ покро́въ и҆ предста́тельницꙋ те́плꙋю ѡ҆брѣ́тше  вѣ́рнїи, къ тебѣ̀ прибѣга́емъ и҆ вопїе́мъ прилѣ́жнѡ,  ꙗ҆́коже наꙋчѝ на́съ взыва́ти къ тебѣ̀ бл҃же́нный тѵ́хѡнъ:  прест҃а́ѧ бцⷣе, сп҃сѝ на́съ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀  ѡ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋтѝ моѧ̀ напра́ви, молю́сѧ. 
Є҆го́же возлюби́лъ є҆сѝ, є҆го́же возжелѣ́лъ  є҆сѝ, є҆гѡ́же ра́ди подвиза́лсѧ є҆сѝ, ст҃и́телю, молѝ  ны́нѣ хрⷭ҇та̀ ѡ҆ рабѣ́хъ, да млⷭ҇тивъ бы́въ, всѣ̑мъ на́мъ  ми́рное состоѧ́нїе да́рꙋетъ, почита́ющымъ па́мѧть твою̀. 
Любо́вїю и҆ вѣ́рою хрⷭ҇то́вою и҆спо́лненъ сы́й,  ꙗ҆ви́лсѧ є҆сѝ ꙗ҆́кѡ рѣка̀, ѻ҆би́льнѡ всю̀ зе́млю  рѡссі́йскꙋю напоѧ́ѧ сло́вомъ оу҆че́нїѧ, бл҃же́нне тѵ́хѡне. 
Ꙗ҆́кѡ пчела̀ сла́дкїй ме́дъ ѿ цвѣтѡ́въ ско́рѡ  оу҆вѧда́ющихъ, собра́лъ є҆сѝ, ѻ҆́тче, ѿ тлѣ́ннагѡ  мі́ра дх҃о́вное сокро́вище, и҆́мже всѣ́хъ на́съ  оу҆слажда́еши. (с. 662) 
Бг҃оро́диченъ: 
И҆спо́лни весе́лїѧ се́рдце на́ше, пречⷭ҇таѧ  бг҃оѻтрокови́це, весе́лїѧ ро́ждшаѧ вино́внаго, грѣхо́внꙋю  печа́ль всѧ́кꙋю потреблѧ́ющи. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆з̾ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е сп҃се́нїѧ моегѡ̀. 
Чи́стъ бы́въ се́рдцемъ, чи́стомꙋ хрⷭ҇тꙋ̀  прилѣпи́лсѧ є҆сѝ, ст҃ы́й ст҃о́мꙋ, люби́тель  люби́тельномꙋ, кро́ткїй кро́ткомꙋ, взыва́ѧ непреста́ннѡ:  мнѣ̀ прилѣплѧ́тисѧ бг҃ови бл҃го є҆́сть. 
Оу҆тѣ́хꙋ, ро́скошь, че́сть, бога́тство, сла́вꙋ и҆  всѐ сокро́вище мі́ра презрѣ́лъ є҆сѝ, воспарѧ́ѧ къ  го́рнемꙋ і҆ерⷭ҇ли́мꙋ, къ до́мꙋ ѻ҆ц҃а̀ нбⷭ҇нагѡ, и҆дѣ́же  ѡ҆би́тєли мнѡ́ги сꙋ́ть. 
Доса̑ды, скѡ́рби, ѡ҆би̑ды ра́достнѡ терпѣ́лъ  є҆сѝ, помышлѧ́ѧ, ꙗ҆́кѡ вѣне́цъ без̾ побѣ́ды, побѣ́да  без̾ по́двига, по́двигъ без̾ бра́ни, бра́нь без̾ врагѡ́въ  не быва́етъ. 
Бг҃оро́диченъ: 
Ѽ дв҃о гпⷭ҇жѐ, мт҃и зижди́телева нбⷭ҇ныхъ є҆сѝ  чинѡ́въ ра́дованїе, и҆ человѣ́ческомꙋ ро́дꙋ бл҃гослове́ннаѧ  помо́щница: молѝ сп҃сти́сѧ дꙋша́мъ на́шымъ. 
Конда́къ, гла́съ и҃: 
А҆пⷭ҇лѡвъ прее́мниче, ст҃и́телей оу҆краше́нїе,  правосла́вныѧ цр҃кве оу҆чи́телю, влⷣцѣ всѣ́хъ (с. 663)  моли́сѧ, ми́ръ вселе́ннѣй дарова́ти и҆ дꙋша́мъ на́шымъ  ве́лїю млⷭ҇ть. 
І҆́косъ: 
Дꙋ́шꙋ твою̀ оу҆краси́въ добродѣ́телїю, оу҆́мъ  просвѣти́въ любомꙋ́дрїемъ, па́стырь до́брый ꙗ҆ви́лсѧ  є҆сѝ ста́дꙋ хрⷭ҇то́вꙋ, сло́вомъ и҆ писа́нїемъ оу҆чѧ̀,  наказꙋ́ѧ и҆ вразꙋмлѧ́ѧ, житїе́мъ свои́мъ ѻ҆́бразъ слове́съ  ꙗ҆влѧ́ѧ: тѣ́мже на нб҃сѝ вѣнце́мъ сла́вы оу҆краси́лсѧ  є҆сѝ ѿ пастыренача́льника хрⷭ҇та̀, на землѝ сїѧ́ѧ  нетлѣ́нїемъ моще́й и҆ и҆сточа́ѧ ѻ҆би̑льныѧ то́ки чꙋде́съ  вѣ́рою призыва́ющымъ тѧ̀, досточꙋ́дне и҆ бг҃омꙋ́дре  тѵ́хѡне. моли́сѧ ко гдⷭ҇ꙋ дарова́ти дꙋша́мъ на́шымъ ве́лїю  млⷭ҇ть. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ,  ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Терпѣ́нїемъ стѧжа́лъ є҆сѝ дꙋ́шꙋ твою̀, бл҃же́нне,  пꙋте́мъ тѣ́снымъ, є҆ди́нымъ ведꙋ́щимъ въ жи́знь вѣ́чнꙋю,  ше́лъ є҆сѝ, вы́нꙋ взира́ѧ на кре́стный пꙋ́ть  подвигополо́жника хрⷭ҇та̀ и҆ сего̀ ѻ҆́бразъ житїю̀ твоемꙋ̀  полага́ѧ. 
Всего̀ себѐ любвѝ бж҃їей пре́далъ є҆сѝ, дꙋ́шꙋ и҆  тѣ́ло, се́рдце и҆ ра́зꙋмъ, па́мѧть и҆ во́лю, намѣ́ренїе,  начина́нїе, сло́во, дѣ́ло и҆ помышле́нїе бг҃ꙋ въ любо́вь  посвѧти́лъ є҆сѝ. 
Ѻ҆те́цъ сиро́тъ, и҆ вдѡ́въ защи́тникъ, и҆  бога́тство ни́щихъ, болѧ́щихъ оу҆тѣше́нїе и҆ (с. 664)  сꙋ́щихъ въ бога́тствѣ наста́вникъ, ста́рости же́злъ, и҆  наказа́нїе ю҆́ности, и҆ мона́шествꙋющымъ добродѣ́телей  пра́вило ꙗ҆ви́лсѧ є҆сѝ, бл҃же́нне тѵ́хѡне. 
Бг҃оро́диченъ: 
Ра́дꙋйсѧ, мр҃і́е: ра́дꙋйсѧ, сп҃си́телѧ мі́рꙋ  ро́ждшаѧ: приста́нище бꙋ́ди на́мъ, жите́йскою бꙋ́рею  волнꙋ́ємымъ, и҆ ѡ҆ти́шїе въ пꙋчи́нѣ скорбе́й, и҆  води́тельство къ нбⷭ҇нымъ селе́нїємъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃сє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Црⷭ҇твїѧ нбⷭ҇нагѡ є҆щѐ на землѝ сы́нъ бы́въ,  вы́нꙋ воздыха́лъ є҆сѝ къ сн҃ꙋ бж҃їю, вопїѧ̀ є҆мꙋ̀: бꙋ́ди  мѝ пи́ща и҆ питїѐ, бꙋ́ди свѣ́тъ дꙋшѝ моеѧ̀, бꙋ́ди  ѿра́да въ ско́рби, бꙋ́ди жи́знь вѣ́чнаѧ по воскрⷭ҇нїи, да  превозношꙋ́ тѧ во вѣ́ки. 
А҆да́ма паде́нїе, хрⷭ҇то́выми стрⷭ҇тьмѝ  и҆скꙋпле́нїе, ча́съ сме́ртный, стра́шный сꙋ́дъ, мꙋчє́нїѧ  грѣ́шныхъ, бл҃же́нство првⷣныхъ всегда̀ помышлѧ́ѧ, рыда́лъ  є҆сѝ, на́мъ оу҆миле́нїѧ ѻ҆́бразъ показꙋ́ѧ, себе́ же  пред̾ѡчища́ѧ къ бꙋ́дꙋщей сла́вѣ. 
Трꙋды̀ по вѣ́рѣ и҆ бл҃гоче́стїю под̾е́мъ въ  жи́зни се́й, сла́дцѣ по трꙋдѣ́хъ почи́лъ и҆ оу҆поко́илсѧ  є҆сѝ: соше́лъ бо є҆сѝ во гро́бъ, ꙗ҆́кѡ (с. 665)  пшени́ца длѧ жи́тницы бж҃їѧ созрѣ́лаѧ, во вре́мѧ пожа́таѧ. 
Бг҃оро́диченъ: 
Ѵ҆ссѡ́помъ животворѧ́щїѧ кро́ве за сп҃се́нїе мі́ра  закла́ннагѡ а҆́гнца, и҆з̾ твои́хъ пречи́стыхъ крове́й  пло́ть прїе́мшагѡ, ѡ҆кропи́ мѧ ѡ҆скверне́ннаго, влⷣчце, и҆  ѡ҆чи́сти мѧ̀, да твои́мъ мт҃рнимъ застꙋпле́нїемъ па́че  снѣ́га оу҆бѣлю́сѧ. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ. тѣ́мъ тѧ̀ бцⷣꙋ  а҆́гг҃лѡвъ и҆ человѣ̑къ чинонача̑лїѧ велича́ютъ. 
Хода́тай ꙗ҆ви́лсѧ є҆сѝ и҆ моли́твенникъ те́плый  ѡ҆ на́съ къ бг҃ꙋ, ст҃и́телю. млⷭ҇тива оу҆̀бо мл҃твами  твои́ми содѣ́лай влⷣкꙋ: и҆спросѝ, ѻ҆́тче, прегрѣше́нїй  ѡ҆ставле́нїе, вѣ́рою сщ҃е́ннꙋю па́мѧть твою̀ пра́зднꙋющымъ  и҆ серде́чною любо́вїю тѧ̀ велича́ющымъ. 
Ѿ бг҃а свѣ́та нбⷭ҇нымъ свѣ́томъ ѡ҆сїѧ́нный,  просвѣтѝ на́съ помраче́нныхъ страстьмѝ жите́йскими,  рѣши́ти же и҆ вѧза́ти вла́сть ѿ негѡ̀ прїе́мый, разрѣшѝ  прегрѣшє́нїѧ на̑ша, и҆ црⷭ҇твїѧ нбⷭ҇нагѡ сподо́би па́мѧть  твою̀ пра́зднꙋющихъ и҆ досто́йнѡ тѧ̀ велича́ющихъ. 
На́ше хвале́нїе сїѐ ѿ недосто́йныѧ и҆ ѡ҆каѧ́нныѧ  дꙋшѝ, ѿ оу҆се́рдїѧ же бога́тагѡ приноси́мое тебѣ̀,  прїимѝ ми́лостивнѡ, ст҃и́телю, бл҃года́ть проти́вꙋ воздаѧ̀  на́мъ щедроѻби́льнꙋю. (с. 666) 
Бг҃оро́диченъ: 
А҆да́ма па́дшаго возста́вила є҆сѝ, бг҃ома́ти,  ро́ждши но́ваго а҆да́ма: возста́ви и҆ на́съ па́дшихъ по  подо́бїю дре́внѧгѡ, но бл҃года́ти но́вагѡ те́плѣ  вѣ́рꙋющихъ. 
Свѣти́ленъ. 
Подо́бенъ: Пло́тїю оу҆снꙋ́въ: 
Пло́тїю а҆́ще и҆ почи́лъ є҆сѝ, ст҃и́телю тѵ́хѡне,  но дꙋ́хомъ жи́въ сы́й, въ црⷭ҇твїи невече́рнемъ со хрⷭ҇то́мъ  ца́рствꙋеши, и҆ мо́лишисѧ є҆мꙋ̀ ѡ҆ призыва́ющихъ тѧ̀  вѣ́рою и҆ любо́вїю. 
И҆́нъ свѣти́ленъ. 
Подо́бенъ: Черто́гъ тво́й ви́ждꙋ, сп҃се: 
Въ черто́зѣ жениха̀ хрⷭ҇та̀ помышлѧ́ѧ тѧ̀,  ст҃и́телю, неизрече́ннымъ свѣ́томъ сїѧ́юща, црⷭ҇твїѧ  нбⷭ҇нагѡ прїѡбщи́тисѧ жела́ю: но ѿ сна̀ грѣхо́внагѡ  ѡ҆б̾юродѣ̀ мо́й оу҆́мъ, оу҆гасѐ свѣти́льникъ ꙗ҆́кѡ  без̾єле́енъ, и҆ дꙋшѝ моеѧ̀ ѡ҆скверне́на є҆́сть ѡ҆де́жда,  и҆ ви́ждꙋ двє́ри црⷭ҇твїѧ мнѣ̀ заключє́нныѧ: но твои́ми  мл҃твами возбꙋди́въ мѧ̀ сна̀ грѣхо́внагѡ, є҆ле́й покаѧ́нїѧ  мѝ да́рꙋй, и҆ ри́зою заслꙋ́гъ хрⷭ҇то́выхъ прикры́въ мою̀  наготꙋ̀, досто́йна мѧ̀ сотворѝ невече́рнѧгѡ црⷭ҇твїѧ. 
На хвали́техъ стїхи̑ры, гла́съ г҃. 
Ско́рбныхъ оу҆тѣ́шителю, ѡ҆дѣ́ѧнныхъ въ рꙋ́бище  любе́знѡ прїима́лъ є҆сѝ, сꙋ́щихъ въ темни́цѣ посѣща́лъ  є҆сѝ, ни́щихъ ра́нами смердѧ́щихъ (с. 667) оу҆покоева́лъ  є҆сѝ, печа́льныхъ оу҆бо́гагѡ ро́да оу҆тѣша́лъ є҆сѝ,  дрꙋ́гъ бы́въ ме́ньшей бра́тїи хрⷭ҇то́вѣ: сегѡ̀ ра́ди и҆  хрⷭ҇то́съ въ ли́цѣ дрꙋзе́й вчини́ тѧ. є҆го́же молѝ и҆  на́ше жестосе́рдїе оу҆мѧгчи́ти, и҆ скѡ́ры ны̀ сотвори́ти на  бл҃готворе́нїе по́мощи и҆ оу҆тѣше́нїѧ тре́бꙋющымъ. 
Ми́ра люби́телю, всѧ̑ ѡ҆би̑ды, ꙗ҆́кѡ нѣ́мъ и҆ не  ѿверза́ѧй оу҆́стъ, терпѣ́лъ є҆сѝ ра́достнѡ, всѧ̑  ѡ҆ставлѧ́ѧ, да то́чїю ми́ренъ бꙋ́детъ ѡ҆би́дѧй, и҆  враждꙋ́ющихъ миротво́рецъ ꙗ҆ви́лсѧ є҆сѝ: оу҆мирѝ  оу҆̀бо многомѧтє́жныѧ на́шѧ стра̑сти, гнѣ́въ и҆ за́висть  и҆ рве́нїе потреблѧ́ѧ, братолю́бїю же и҆ терпѣ́нїю наꙋча́ѧ. 
Безмо́лвїѧ рачи́телю, хране́нїе оу҆стѡ́мъ твои̑мъ  полага́вый и҆ две́рь ѡ҆гражде́нїѧ ѡ҆ оу҆стнѣ́хъ твои́хъ,  да є҆ди́нъ є҆ди́номꙋ бг҃ꙋ бесѣ́дꙋеши, оу҆держѝ  неꙋдержи́мое ѕло̀ ѧ҆зы́ка на́шегѡ, и҆ и҆сцѣлѝ на́съ ѿ  праздносло́вїѧ, сꙋесло́вїѧ и҆ ѡ҆сꙋжде́нїѧ, приносѧ̀ вы́нꙋ за  ны̀ тє́плыѧ твоѧ̑ мл҃твы гдⷭ҇ꙋ бг҃ꙋ. 
Сла́ва: 
Подража́телю любвѐ ѻ҆ц҃а̀ нбⷭ҇нагѡ, ꙗ҆́кѡ сы́нъ  любвѐ, въ любвѝ при́снѡ пребыва́ѧй, любо́вь вы́ше поста̀  поста́вилъ є҆сѝ: мо́лимъ тѧ̀, оу҆ймѝ и҆ на́мъ ѿ дх҃а  любвѐ твоеѧ̀, и҆ наꙋчѝ на́съ зрѣ́ти на̑ша прегрѣшє́нїѧ  и҆ не ѡ҆сꙋжда́ти бра́та: мо́жеши бо, ꙗ҆́кѡ въ бз҃ѣ  пребыва́еши, и҆ бг҃ъ въ тебѣ̀ пребыва́етъ. (с. 668) 
И҆ ны́нѣ, бг҃оро́диченъ, гла́съ в҃: 
И҆но́гѡ держа́внагѡ прибѣ́жища, и҆ крѣ́пости  столпа̀, и҆ стѣны̀ неѡбори́мыѧ, вои́стиннꙋ не стѧжа́хомъ,  ра́звѣ тебє̀, пречⷭ҇таѧ. къ тебѣ̀ прибѣга́емъ и҆ тебѣ̀  вопїе́мъ: влⷣчце, помозѝ, да не поги́бнемъ: покажѝ твою̀  бл҃года́ть на ны̀, и҆ крѣ́пости сла́вꙋ, и҆ милосе́рдїѧ  твоегѡ̀ вели́чество. 
А҆́ще же є҆́сть попра́зднство, бг҃оро́диченъ  пра́здника. 
Славосло́вїе вели́кое, и҆ ѿпꙋ́стъ. 
На лїтꙋргі́и: Бл҃жє́нна ѿ канѡ́на, пѣ́снь г҃-ѧ и҆  ѕ҃-ѧ. Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. А҆пⷭ҇лъ ко є҆вре́ємъ, зача́ло ти҃ї.  А҆ллилꙋ́їа, гла́съ в҃: Оу҆ста̀ првⷣнагѡ поꙋча́тсѧ  премꙋ́дрости. Сті́хъ: Зако́нъ бг҃а є҆гѡ̀ въ се́рдцѣ  є҆гѡ̀. Є҆ѵⷢ҇лїе ѿ матѳе́а, зача́ло а҃ї. Прича́стенъ:  Въ па́мѧть вѣ́чнꙋю бꙋ́детъ првⷣникъ: 


(с. 669) 
Мѣ́сѧца а҆́ѵгꙋста въ ѳ҃ї-й де́нь. 
Пра́зднованїе прест҃ѣ́й влⷣчцѣ на́шей бцⷣѣ и҆  приснодв҃ѣ мр҃і́и ра́ди і҆кѡ́ны є҆ѧ̀, и҆менꙋ́емыѧ  донска́ѧ. 
На вели́цѣй вече́рни. Бл҃же́нъ мꙋ́жъ. а҃-й  а҆нтїфѡ́нъ. 
На Гдⷭ҇и воззва́хъ: стїхи̑ры, гла́съ а҃: 
Прїиди́те, вѣ́рныхъ собо́ри, пресла́вное  и҆збавле́нїе гра́да москвы̀ воспра́зднꙋемъ, се́ бо пѡ́лчища  вра́жєскаѧ, ꙗ҆́кѡ пото́цы воды̀ быстротекꙋ́щїѧ, на  прилежа́щыѧ ве́си оу҆стреми́шасѧ, и҆ мно́жество до́брыхъ  во́инѡвъ дꙋ́шы своѧ̑ положи́ша. ѽ, чꙋ́до пресла́вное, ѽ,  си́ла мл҃твы бг҃ома́тере тече́нїе неꙋкроти́мое і҆кѡ́ною  прегражда́етсѧ и҆ въ бѣ́гство ѡ҆браща́етсѧ, лю́дїе сїѧ̑  ви́дѣша, ра́достїю и҆спо́лнишасѧ и҆ вопїѧ́хꙋ бцⷣѣ:  ра́дꙋйсѧ, побѣ́до непобѣди́маѧ. 
Весели́тсѧ дне́сь свѣ́тлѡ сла́внѣйшїй гра́дъ  москва̀ и҆ ѻ҆би́тель твоѧ̀, бцⷣе, ꙗ҆́кѡ чꙋдотво́рнꙋю  і҆кѡ́нꙋ твою̀ та́мѡ просла́вила є҆сѝ чꙋдесы̀ бжⷭ҇твенными,  застꙋпле́нїе твоѐ держа́вное є҆́ю показа́вши и҆ а҆га́рѧны  побѣди́вши, да всѝ бл҃года́рственнѡ вопїе́мъ тѝ.  ра́дꙋйсѧ, бл҃года́тнаѧ, гдⷭ҇ь съ тобо́ю и҆ тобо́ю съ на́ми  во сп҃се́нїе дꙋ́шъ на́шихъ. (с. 670) 
Ди̑вна дѣла̀ твоѧ̑, гдⷭ҇и, пречⷭ҇тꙋю мт҃рь твою̀  цр҃кви дарова́лъ є҆сѝ: безпомѡ́щнымъ ско́рꙋю послꙋ́шницꙋ,  беззащи̑тнымъ и҆зба́вительницꙋ крѣ́пкꙋю, без̾ѡтвѣ̑тнымъ  те́плое хода́тайство, приста́нище ѡ҆бꙋрева́ємымъ,  поги́бшымъ взыска́нїе, предстоѧ́щи бо тебѣ̀, всѣ́хъ  влⷣцѣ, мо́литсѧ непреста́ннѡ ѡ҆ всѣ́хъ на́съ. 
Ди́вное вели́чїе твоѐ и҆сповѣ́мы, прест҃а́ѧ дв҃о:  взо́рꙋ вѣ́ры предстои́ши, ꙗ҆́кѡ гора̀ велича́йшаѧ  добродѣ́телей, лꙋча́ми со́лнца пра́вды, хрⷭ҇та̀,  ѡ҆заре́ннаѧ, чⷭ҇тото́ю дѣ́вства при́снѡ блиста́ющаѧ,  живоно́снꙋю во́дꙋ бл҃года́ти ст҃а́гѡ дх҃а преиз̾ѻби́льнѡ  и҆злива́ющаѧ на всѣ́хъ, съ вѣ́рою и҆ любо́вїю къ тебѣ̀  притека́ющихъ. 
Сла́ва, и҆ ны́нѣ, гла́съ д҃: 
Грѧдѝ, грѧдѝ, бцⷣе, и҆збавле́нїе носѧ́щи ѿ  сопроти́вныхъ, воево́да є҆сѝ полкꙋ̀ ст҃и́телей, ꙗ҆́кѡ  тобо́ю сн҃а бж҃їѧ позна́хомъ, воево́да є҆сѝ полкꙋ̀  мч҃никѡвъ, ꙗ҆́кѡ пред̾ крⷭ҇то́мъ стоѧ́вшаѧ, тебѣ́ же  само́й ѻ҆рꙋ́жїе се́рдце про́йде, воево́да є҆сѝ полкꙋ̀  прпⷣбныхъ, ꙗ҆́кѡ приснодв҃а, чⷭ҇тото́ю а҆́гг҃лы  превозше́дшаѧ, тѣ́мже и҆ на́съ защитѝ, є҆ди́на  застꙋ́пнице пребл҃гослове́ннаѧ. 
Вхо́дъ. Прокі́менъ днѐ и҆ чтє́нїѧ бг҃орѡ́дичнаѧ. 
Бытїѧ̀ чте́нїе (глава̀ к҃и): 
И҆зы́де і҆а́кѡвъ ѿ стꙋденца̀ клѧ́твеннагѡ, и҆  и҆́де въ харра́нъ. и҆ ѡ҆брѣ́те мѣ́сто, и҆ спа̀ та́мѡ:  за́йде бо со́лнце. и҆ взѧ́тъ ѿ ка́менїѧ мѣ́ста тогѡ̀, и҆  положѝ возгла́вїе себѣ̀, и҆ спа̀ на мѣ́стѣ ѻ҆́номъ. и҆  со́нъ (с. 671) ви́дѣ: и҆ сѐ лѣ́ствица оу҆твержде́на на  землѝ, є҆ѧ́же глава̀ досѧза́ше до небе́съ, и҆ а҆́гг҃ли  бж҃їи восхожда́хꙋ и҆ низхожда́хꙋ по не́й. гдⷭ҇ь же  оу҆твержда́шесѧ на не́й, и҆ речѐ: а҆́зъ бг҃ъ а҆враа́мовъ  ѻ҆тца̀ твоегѡ̀ и҆ бг҃ъ і҆саа́ковъ, не бо́йсѧ: землѧ̀,  и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени  твоемꙋ̀ и҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆  распространи́тсѧ на мо́ре, и҆ лі́вꙋ, и҆ сѣ́веръ, и҆ на  восто́ки: и҆ возбл҃гословѧ́тсѧ ѡ҆ тебѣ̀ всѧ̑ колѣ̑на  зємна́ѧ, и҆ ѡ҆ сѣ́мени твое́мъ. и҆ сѐ а҆́зъ съ тобо́ю  сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆  возвращꙋ́ тѧ въ зе́млю сїю̀: ꙗ҆́кѡ не и҆́мамъ тебѐ  ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. и҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. и҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ: нѣ́сть сїѐ, но до́мъ бж҃їй, и҆ сїѧ̑ врата̀ нбⷭ҇наѧ. 
Проро́чества і҆езекі́илева чте́нїе (главы̑ м҃г и҆  м҃д): 
Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ  и҆ про́чее сотворѧ́тъ і҆ере́и на ѻ҆лтарѝ всесожже́нїѧ  ва́шегѡ и҆ ꙗ҆̀же сп҃се́нїѧ ва́шегѡ: и҆ прїимꙋ́ вы,  глаго́летъ а҆дѡнаі̀ гдⷭ҇ь. и҆ ѡ҆брати́ мѧ на пꙋ́ть вра́тъ  ст҃ы́хъ внѣ́шнихъ, зрѧ́щихъ на восто́ки: и҆ сїѧ̑ бѧ́хꙋ  затворє́нна. и҆ речѐ гдⷭ҇ь ко мнѣ̀: врата̀ сїѧ̑  затворє́нна бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́нна. ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. и҆ введе́ мѧ  по пꙋтѝ вра́тъ (с. 672) ст҃ы́хъ сꙋ́щихъ къ сѣ́верꙋ, прѧ́мѡ  хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень. 
При́тчей чте́нїе (глава̀ ѳ҃): 
Премꙋ́дрость созда̀ себѣ̀ до́мъ и҆ оу҆твердѝ  столпѡ́въ се́дмь. закла̀ своѧ̑ жє́ртвеннаѧ, и҆ растворѝ въ  ча́шѣ свое́й вїно̀, и҆ оу҆гото́ва свою̀ трапе́зꙋ. посла̀  своѧ̑ рабы̑, созыва́ющи съ высо́кимъ проповѣ́данїемъ на  ча́шꙋ, глаго́лющи: и҆́же є҆́сть безꙋ́менъ, да оу҆клони́тсѧ  ко мнѣ̀. и҆ тре́бꙋющымъ оу҆ма̀ речѐ: прїиди́те, ꙗ҆ди́те  мо́й хлѣ́бъ и҆ пі́йте вїно̀, є҆́же раствори́хъ ва́мъ.  ѡ҆ста́вите безꙋ́мїе и҆ жи́ви бꙋ́дете. и҆ взыщи́те ра́зꙋма,  да поживѣ́те, и҆ и҆спра́вите ра́зꙋмъ въ вѣ́дѣнїи.  наказꙋ́ѧй ѕлы̑ѧ прїи́метъ себѣ̀ безче́стїе, ѡ҆блича́ѧй  нечести́ваго ѡ҆поро́читъ себѐ, ѡ҆бличе́нїе бо нечести́вомꙋ  ра̑ны є҆мꙋ̀. не ѡ҆блича́й ѕлы́хъ, да не возненави́дѧтъ  тебѐ, ѡ҆блича́й премꙋ́дра, и҆ возлю́битъ тѧ̀. да́ждь  премꙋ́дромꙋ винꙋ̀, и҆ премꙋ́дршїй бꙋ́детъ. сказꙋ́й  пра́ведномꙋ, и҆ приложи́тъ прїима́ти. нача́ло премꙋ́дрости  стра́хъ гдⷭ҇ень, и҆ совѣ́тъ ст҃ы́хъ ра́зꙋмъ. разꙋмѣ́ти бо  зако́нъ по́мысла є҆́сть бл҃га́гѡ: си́мъ бо ѻ҆́бразомъ  мно́гое поживе́ши вре́мѧ, и҆ приложа́тсѧ тебѣ̀ лѣ̑та  живота̀. 
На лїті́и стїхи̑ры, гла́съ в҃: 
Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, и҆  лю́тыхъ прегрѣше́нїй смире́ннꙋю мою̀ дꙋ́шꙋ, и҆ сме́рти  и҆змѣнѝ мл҃твами твои́ми, и҆ да́рꙋй ѡ҆правда́нїе полꙋчи́ти  въ де́нь и҆спыта́нїѧ, є҆́же полꙋчи́ша ст҃ы́хъ собо́ри:  покаѧ́нїемъ ѡ҆чище́на мѧ̀ пре́жде конца̀ покажѝ и҆  сле́зными и҆злїѧ̑нїи. (с. 673) 
Сле́зы покаѧ́нїѧ, ꙗ҆́кѡ мѵ́ро многоцѣ́нное, въ  чⷭ҇тый пла́тъ со тща́нїемъ собира́еши, застꙋ́пнице, да  є҆гда̀ стра́шномꙋ сꙋдꙋ̀ грѣ́шнаѧ дꙋша̀ предста́нетъ,  пла́тъ се́й, слеза́ми и҆спо́лненный, на вѣсы̀ бж҃їѧ  правосꙋ́дїѧ возложи́ши, да не и҆мꙋ́щей, чи́мъ грѣхѝ  покры́ти, милосе́рдїе бж҃їе приклони́ши и҆ а҆́дскїѧ мꙋ́ки  моле́нїемъ крѣ́пкимъ свободи́ши, ка́ющихсѧ прибѣ́жище. 
Сла́ва, и҆ ны́нѣ, гла́съ то́йже: 
Слеза́ми ра́дости па́че же́мчꙋга і҆кѡ́на твоѧ̑,  дв҃о, оу҆краша́етсѧ, мно́жество пла́чꙋщихъ неча́ѧннꙋю  ра́дость ѡ҆брѣта́ютъ, грѣ̑шницы ѿ внеза́пныѧ сме́рти  и҆збавлѧ́ютсѧ, мл҃твами твои́ми, всеще́драѧ. 
На стїхо́внѣ стїхи̑ры, гла́съ и҃: 
Сла́вное і҆кѡ́ны твоеѧ̀ на по́лѣ бра́ни  прише́ствїе, бцⷣе непоро́чнаѧ, пѣсносло́вимъ здѣ́сь и҆  твоѐ держа́вное на́мъ застꙋпле́нїе ѿ наше́ствїѧ а҆га́рѧнъ  досто́йнѡ пра́зднꙋемъ, ꙗ҆́кѡ бо, мт҃и сꙋ́щи живота̀, ѿ  напра́сныѧ сме́рти непови́нныхъ и҆зба́вила є҆сѝ и҆ гра́ды  и҆ вє́си ѿ ѻ҆гнѧ̀ и҆ меча̀ сохрани́ла є҆сѝ,  пꙋтеводи́тельнице нело́жнаѧ на́шегѡ сп҃се́нїѧ. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ѽ, пресла́внагѡ чꙋдесѐ! ѽ, бжⷭ҇твеннагѡ къ на́мъ  грѣ̑шнымъ долготерпѣ́нїѧ, ꙗ҆́кѡ наше́дшымъ на зе́млю  на́шꙋ лю̑тымъ врагѡ́мъ и҆ вѣ́рѣ ѕѣлѡ̀ порꙋга́емѣй,  непостижи́мое возме́здїе ѿ і҆кѡ́ны соверша́етсѧ. зри́те  оу҆̀бо, лю́дїе рѡссі́йстїи, коли́кѡ мо́жетъ мл҃тва дв҃ы  пречⷭ҇тыѧ, ка́кѡ дре́внихъ чꙋде́съ подо́бїе дне́сь на́мъ  ꙗ҆влѧ́етсѧ, ка́кѡ стра́хъ сме́рти на врагѝ (с. 674)  ѡ҆браща́етсѧ, беззащи́тный же гра́дъ, во́пли же́нъ  ѡ҆глаша́емый, весе́лїемъ и҆ ра́достїю внеза́пꙋ  и҆сполнѧ́етсѧ. сла́ва тебѣ̀, застꙋ́пнице на́ша бл҃га́ѧ и҆  ско́раѧ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Что́ тѧ нарече́мъ, пречⷭ҇таѧ; рѣ́кꙋ ли ти́хꙋ и҆  многово́днꙋ, ꙗ҆́кѡ скорбмѝ и҆зсꙋшє́ннаѧ сердца̀ на̑ша  бл҃года́тїю напоѧ́еши, стѣ́нꙋ ли неѡбори́мꙋ хрⷭ҇то́вы  цр҃кве, стра́жа ли гра́да неꙋсы́пна, ꙗ҆́кѡ сп҃са́еши ѿ  вра̑гъ ви́димыхъ и҆ неви́димыхъ; тѣ́мже, ѿ напа́стей  внеза́пныхъ и҆збавлѧ́емїи, возопїи́мъ влⷣчцѣ: ра́дꙋйсѧ,  всеми́лостиваѧ, надє́жды вѣ́рныхъ не посрамлѧ́ющаѧ. 
Сла́ва, и҆ ны́нѣ, гла́съ д҃: 
Пресла̑внаѧ дне́сь соверша́ютсѧ, возбра́ннаѧ  воево́да и҆ цр҃и́ца нбⷭ҇наѧ грѧде́тъ сама̀ на сꙋпоста́ты и҆  чꙋдотво́рнꙋю і҆кѡ́нꙋ, ꙗ҆́кѡ щи́тъ несокрꙋши́мъ, проти́вꙋ  ѕлочести́выхъ поставлѧ́етъ, стра́хомъ ве́лїимъ и҆  смѧте́нїемъ пѡ́лчища вра̑жїѧ поража́етъ, въ бѣ́гство  неꙋдержи́мое ѡ҆браща́етъ, сп҃са́ющи ѿ ѻ҆гнѧ̀ и҆ лю́тыхъ  гра̑дъ и҆ ча̑да своѧ̑. 
Тропа́рь, гла́съ д҃: 
Застꙋ́пнице вѣ́рныхъ пребл҃га́ѧ и҆ ско́раѧ,  пречⷭ҇таѧ бцⷣе дв҃о мо́лимъ тѧ̀ пред̾ ст҃ы́мъ и҆  чꙋдотво́рнымъ ѻ҆́бразомъ твои́мъ, да ꙗ҆́коже дре́вле ѿ  негѡ̀ застꙋпле́нїе твоѐ гра́дꙋ москвѣ̀ дарова́ла є҆сѝ,  та́кѡ и҆ ны́нѣ на́съ ѿ всѧ́кихъ бѣ́дъ и҆ напа́стей  ми́лостивнѡ и҆зба́ви и҆ сп҃сѝ дꙋ́шы на́шѧ, ꙗ҆́кѡ  милосе́рдаѧ. 
На оу҆́трени.  
На Бг҃ъ гдⷭ҇ь: тропарѝ по оу҆ста́вꙋ. 
По а҃-мъ стїхосло́вїи сѣда́ленъ, гла́съ а҃: (с.  675) 
Твоегѡ̀ милосе́рдїѧ сподо́бившесѧ, бцⷣе дв҃о,  бл҃года́рствєннаѧ тебѣ̀ прино́симъ, зра́кꙋ пречⷭ҇тагѡ  лица̀ твоегѡ̀ молѧ́щесѧ и҆ дв҃дски вопїю́ще: ты̀ є҆сѝ  гора̀ оу҆сыре́ннаѧ и҆ колесни́ца бжⷭ҇твеннаѧ, носѧ́щаѧ  сп҃са дꙋ́шъ на́шихъ. 
Сла́ва, и҆ ны́нѣ, пра́здника. 
По в҃-мъ стїхосло́вїи сѣда́ленъ, гла́съ д҃: 
Бе́зднꙋ бл҃гоꙋтро́бїѧ ро́ждшаѧ, дв҃о, и҆сто́чникъ  млⷭ҇ти на́мъ и҆сточа́еши, къ тебѣ̀ вѣ́рою прибѣга́ющымъ,  ꙗ҆ви́ласѧ бо є҆сѝ сп҃се́нїе дꙋ́шъ на́шихъ. 
Сла́ва, и҆ ны́нѣ, пра́здника. 
Велича́нїе: 
Велича́емъ тѧ̀, прест҃а́ѧ дв҃о, и҆ чти́мъ ѻ҆́бразъ  тво́й ст҃ы́й, и҆́мже ди́внꙋю побѣ́дꙋ на а҆га́рѧны  правосла̑внымъ дарова́ла є҆сѝ. 
И҆́но велича́нїе: 
Велича́емъ тѧ̀, прест҃а́ѧ дв҃о, и҆ чти́мъ ѻ҆́бразъ  тво́й ст҃ы́й, и҆́мже застꙋпле́нїе ди́вное гра́дꙋ твоемꙋ̀  дарова́ла є҆сѝ. 
По полѷеле́и сѣда́ленъ, гла́съ а҃: 
Ра́дꙋйсѧ, бл҃года́тнаѧ бцⷣе дв҃о, предста́тельство  и҆ прибѣ́жище ро́да хрⷭ҇тїа́нскагѡ, и҆з̾ тебє̀ возсїѧ̀  со́лнце пра́вды, хрⷭ҇то́съ бг҃ъ на́шъ, и҆ весели́тсѧ  бг҃охрани́мый гра́дъ москва̀, воспрїе́мъ чꙋдотво́рнꙋю твою̀  і҆кѡ́нꙋ и҆ превѣ́чнаго твоего̀ млⷣнца, подаю́щаго на́мъ  ве́лїю млⷭ҇ть. 
Сла́ва, и҆ ны́нѣ, пра́здника. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Помѧнꙋ̀ и҆́мѧ твоѐ во всѧ́комъ  ро́дѣ и҆ ро́дѣ. (с. 676) Сті́хъ: Слы́ши дщѝ и҆ ви́ждь  и҆ приклонѝ оу҆́хо твоѐ. Всѧ́кое дыха́нїе:  Є҆ѵⷢ҇лїе лꙋкѝ, зача́ло д҃. 
По н҃-мъ ѱалмѣ̀ стїхи̑ры, гла́съ ѕ҃: 
Зна́менїе побѣ́дное ви́дѣвше, восхва́лимъ  возбра́ннꙋю го́рнихъ си́лъ воево́дꙋ, всемо́щнꙋю застꙋ́пницꙋ.  ѻ҆́бразъ тво́й чꙋ́дный чти́мъ, прест҃а́ѧ дв҃о, и҆́мже  ско́рое застꙋпле́нїе твоѐ полꙋча́емъ, покро́въ бо є҆сѝ  на́шъ, ди́внꙋю си́лꙋ ѻ҆́нагѡ и҆здре́вле вѣ́дꙋще, и҆́мѧ  твоѐ призыва́емъ. прїиди́те, всѝ вѣ́рнїи, поклони́мсѧ  ѻ҆́бразꙋ донскі́ѧ бж҃їѧ мт҃ре, гра́дъ бо на́шъ ѿ ѻ҆гнѧ̀  и҆ меча̀ защища́етъ. возблагодари́мъ же и҆ влⷣкꙋ гдⷭ҇а и҆  чⷭ҇тно́мꙋ крестꙋ̀ є҆гѡ̀ поклони́мсѧ, си́мъ бо побѣжда́емъ  врагѝ на́шѧ, ѕлѣ̀ на́мъ досажда́ющыѧ. 
Канѡ́нъ, гла́съ д҃. 
Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Ѿве́рзи слꙋ́хъ мо́й, бг҃оизбра́ннаѧ дв҃о, во  є҆́же разꙋмѣ́ти словеса̀ ѿкрове́нїѧ и҆ позна́ти пꙋ́ть  сп҃се́нїѧ, да вѣ́рꙋ и҆мꙋ̀ тве́рдꙋю и҆зба́вителю бг҃ꙋ и҆  воспою̀ преди́вное є҆гѡ̀ ѡ҆ на́съ промышле́нїе. 
Ѿве́рзи, дꙋшѐ моѧ̑, ѻ҆́чи вѣ́ры, и҆ оу҆́зриши  мнѡ́гаѧ бл҃годѣѧ̑нїѧ бж҃їѧ мт҃ре, во днѝ тѧ́жкихъ  ѡ҆бстоѧ́нїй ѻ҆те́чествꙋ на́шемꙋ и҆здре́вле ꙗ҆влѧ́ємаѧ, и҆  воспо́й, ра́дꙋющисѧ, млⷭ҇тивое тоѧ̀ застꙋпле́нїе. 
Немощны́хъ здра́вїе, разсла́бленныхъ и҆сцѣле́нїе,  ѻ҆би́димыхъ защище́нїе, ѿ наси́лїѧ и҆ ѕло́бы сп҃се́нїе,  ско́рбныхъ въ нꙋ́ждахъ помо́щнице, не преста́й моли́тисѧ ѡ҆  чтꙋ́щихъ тѧ̀. (с. 677) 
Позна́й, дꙋшѐ моѧ̑, си́лꙋ чⷭ҇тна́гѡ и҆  животворѧ́щагѡ креста̀ гдⷭ҇и, си́мъ бо при́снѡ побѣжда́емъ  полкѝ вра̑гъ ви́димыхъ и҆ неви́димыхъ, мл҃твами бцⷣы и҆  всѣ́хъ ст҃ы́хъ, въ землѝ рѡссі́йстѣй просїѧ́вшихъ. 
Гро́зное бжⷭ҇твенное преще́нїе вразѝ разꙋмѣ́ша  прише́ствїемъ чꙋдотво́рнагѡ ѻ҆́браза твоегѡ̀, нбⷭ҇наѧ  цр҃це, стра́хомъ бо ѡ҆держи́мїи, въ бѣ́гство внеза́пное  ѡ҆брати́шасѧ, си́лою свы́ше гони́мїи. 
Гла́съ хвалы̀ и҆ бл҃годаре́нїѧ прино́симъ тѝ,  влⷣчце, и҆ покланѧ́емсѧ пречⷭ҇томꙋ ѻ҆́бразꙋ твоемꙋ̀,  и҆́мже мно́гажды на а҆га́рѧны побѣ́дꙋ дарова́ла є҆сѝ и҆  ро́гъ на́шъ вознесла̀ є҆сѝ, защи́тнице ско́раѧ ро́да  хрⷭ҇тїа́нскагѡ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѐ совокꙋ́пльшыѧ, дх҃о́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Жите́йскими попече́нїи и҆ сластьмѝ и҆скꙋшае́мїи,  тебѣ̀, и҆сто́чникꙋ тишины̀ и҆ бг҃омы́слїѧ, пѣ̑сни  прино́симъ: оу҆толѝ жа́ждꙋ дх҃о́внꙋю, оу҆́мъ на́шъ къ  нб҃ꙋ возведѝ, превы́шшаѧ го́рнихъ си́лъ. 
Оу҆ма̀ моегѡ̀ просвѣще́нїе, во́ли сла́быѧ  оу҆крѣпле́нїе, се́рдца оу҆ны́лагѡ ра́дованїе ты̀ є҆сѝ,  пребл҃гослове́ннаѧ, молю́ тѧ оу҆се́рднѡ: всѧ̑ си̑лы дꙋшѝ  моеѧ̀ ѡ҆бновѝ. 
Сла́ва тебѣ̀, всенепоро́чнаѧ, лю́бѧщымъ тѧ̀  дѣ́вамъ неѿ̾е́млемое сокро́вище, цѣломꙋ́дрїѧ  и҆сто́чниче, нбⷭ҇ныѧ сла́дости ѿкрове́нїе, оу҆ны́нїѧ и҆  печа́ли (с. 678) и҆стребле́нїе, смире́нныхъ и҆ бг҃олю́бцєвъ  вѣнча́нїе и҆ по́стникѡвъ оу҆добре́нїе. 
И҆згла́ди грѣхопадє́нїѧ ю҆́ности, прїимѝ  покаѧ́нїе ста́рости моеѧ̀, цр҃це нбⷭ҇наѧ, се́ бо ѿ чре́ва  ма́тере моеѧ̀ да́же доны́нѣ вра́гъ не ѿстꙋпа́етъ, не  попꙋсти́ мѧ твори́ти по́хоти є҆гѡ̀, но оу҆́зы грѣхѡ́вныѧ  разрѣшѝ и҆ поми́лꙋй мѧ̀. 
Ка́кѡ оу҆молю́ тѧ, бг҃оневѣ́сто, оу҆сты̀  ѕлосло́вїѧ и҆спо́лненными, и҆лѝ кꙋ́ю пѣ́снь вознесꙋ̀,  со́вѣстїю ѡ҆блича́емь; возмогꙋ́ ли позна́ти и҆́стинꙋ, лжѝ  сослꙋжи́тель, сосꙋ́дъ гнѣ́ва бж҃їѧ сы́й; но  жизнода́тельнице, страстьмѝ оу҆мерщвле́ннꙋю дꙋ́шꙋ мою̀  ѡ҆живѝ. 
Врагꙋ̀ лю́томꙋ подстꙋпа́ющꙋ, мно́гое мно́жество  ста́рцєвъ и҆ же́нъ простира́ютъ тѝ немощнѣ́и рꙋ́цѣ съ  во́племъ крѣ́пкимъ: прїидѝ, мт҃и милосе́рдїѧ, прїидѝ, ѿ  лю́тыѧ сме́рти и҆збавлѧ́ющаѧ, оу҆скорѝ сп҃стѝ гра́дъ и҆  лю́ди твоѧ̑. 
Ѵ҆пакоѝ, гла́съ и҃: 
Бл҃жи́мъ тѧ̀, всѝ ро́ди, бцⷣе дв҃о, въ тѧ́ бо  невмѣсти́мый хрⷭ҇то́съ бг҃ъ на́шъ вмѣсти́тисѧ бл҃говолѝ.  бл҃жє́ни є҆смы̀ и҆ мы̀, предста́тельство тѧ̀ и҆мꙋ́ще,  де́нь бо и҆ но́щь мо́лишисѧ ѡ҆ на́съ, и҆ ро́ди хрⷭ҇тїа́нстїи  твои́ми мл҃твами оу҆твержда́ютсѧ. тѣ́мъ воспѣва́юще  вопїе́мъ тѝ: ра́дꙋйсѧ, бл҃года́тнаѧ, гдⷭ҇ь съ тобо́ю. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀ во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  нетлѣ́нною дла́нїю, и҆ сп҃сѐ зовꙋ́щыѧ: сла́ва, хрⷭ҇тѐ,  си́лѣ твое́й. (с. 679) 
Ѽ, вели́каѧ си́ла сле́зъ! Ѽ, неѕло́бїе влⷣки! за  менѐ, па́дшаго, са́мъ стра́ждетъ! ты́ же, бг҃ома́ти, оу҆  креста̀ сн҃а своегѡ̀ стоѧ́вшаѧ, неизслѣ́днꙋю глꙋбинꙋ̀ бж҃їѧ  снизхожде́нїѧ на́мъ покажѝ и҆ неѡсꙋжде́ннѡ причасти́тисѧ  ст҃ы́хъ и҆ стра́шныхъ та́инъ сподо́би. 
Ма́ти ча́да ѕлонра́внагѡ побѣжда́етсѧ сердобо́лїемъ  и҆ не мо́жетъ є҆го̀ презрѣ́ти, тѣ́мже па́че ты̀,  бл҃гоꙋтро́бнаѧ, преꙋкраше́нное жили́ще бж҃їѧ снизхожде́нїѧ,  менє̀, послѣ́днѣйшагѡ, не ѡ҆ставлѧ́еши и҆ дрꙋ́гъ дрꙋ́га  тѧгѡты̀ носи́ти на́съ наꙋча́еши. 
Ѡ҆блиста́й мѧ̀ свѣ́томъ бжⷭ҇твеннагѡ ли́ка твоегѡ̀,  ѿра́до моѧ̀ пречⷭ҇таѧ, да ночна̑ѧ вознесꙋ́ ти молє́нїѧ,  оу҆слы́ши воздыха̑нїѧ немѡ́лчнаѧ и҆ па́мѧтїю сме́ртною ѿ  пре́лести грѣха̀ сп҃сѝ. 
Пла́четъ ста́рость моѧ̀, лиши́сѧ бо сынѡ́въ и҆  дще́рєй, нѣ́сть ѡ҆по́ры въ жи́зни ѻ҆дино́цѣй, но бꙋ́ди  мнѣ̀ сто́лпъ и҆ крѣ́пость, свобожде́нїе печа́лей, бл҃га́ѧ  оу҆тѣ́шительнице, и҆ до конца̀ дні́й мои́хъ сохрани́ мѧ  ѿ ѕла̀. 
Неизрече́нною си́лою бл҃года́ти возбранѝ  сквє́рнымъ помыслѡ́мъ, ѡ҆бꙋрева́ющымъ мѧ̀, дв҃о чⷭ҇таѧ,  запретѝ и҆̀мъ, и҆ дале́че ѿгонѝ, и҆ бжⷭ҇твенныхъ  пѣснопѣ́нїй дѣ́лателѧ мѧ̀ сотворѝ, да нелѣ́ностнѡ  послꙋжꙋ̀ бг҃ꙋ моемꙋ̀. 
Во́инствъ бл҃гопоспѣше́нїе, борцє́въ мꙋ́жество,  хра́брыхъ спобо́рнице, воево́до возбра́ннаѧ, мо́лимъ тѧ̀  крѣ́пость ѻ҆рꙋ́жїю на́шемꙋ дарова́ти, да низло́жены  бꙋ́дꙋтъ востаю́щїи на ны̀, тобо́ю бо побѣ̑ды воздви́жꙋтсѧ.  (с. 680) 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й, ты́ бо неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ над̾ всѣ́ми бг҃а и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀, ми́ръ  подава́ющаѧ. 
Прама́ти є҆́ѵа, въ раю̀ согрѣши́вши, мꙋ́къ  рожде́нїѧ содѣ́ла мѧ̀ прича́стнꙋ, но ты́, бл҃года́тнаѧ,  неболѣ́зненнѡ хрⷭ҇та̀ ро́ждшаѧ, чадоро́дїѧ ра́ди дꙋ́шꙋ мою̀  сп҃сѝ. 
Ꙗ҆́кѡ цвѣ́тъ се́льный, ꙗ҆ви́сѧ ча́до моѐ въ  мі́ръ скорбе́й и҆ дыха́нїемъ сме́рти оу҆жѐ ѡ҆пали́сѧ, но  по сло́вꙋ гдⷭ҇ню воспою̀: бл҃же́нно дѣ́тство, и҆́бо црⷭ҇тво  нбⷭ҇ное наслѣ́дитъ, ты́ же, влⷣчце, прекраще́нїе  воздыха́нїй, сама̀, ꙗ҆́коже вѣ́си, ско́рбь мою̀ ѡ҆блегчѝ. 
Ѻ҆́чи твоѝ свѣ́тлѣи съ любо́вїю на ни́щихъ  призира́ютъ, и҆ рꙋка̀ всегда̀ сирота́мъ и҆ вдови́цамъ  просте́рта, сла́вимъ неꙋсы́пное ѡ҆ ни́хъ хода́тайство, и҆  ѻ҆́бразъ тво́й чⷭ҇тны́й лобыза́юще, про́симъ: не ѿвратѝ  лица̀ твоегѡ̀ ѿ на́съ, въ нꙋ́ждѣ ѡ҆жесточе́нныхъ. 
Та̑йны грѣ́хъ мои́хъ ѡ҆бличе́нїе оу҆жаса́етъ мѧ̀,  пречⷭ҇таѧ, но ничто́же возмо́жнѡ оу҆таи́ти ѿ всеви́дѧщагѡ  ѻ҆́ка, сѐ прибѣга́ю къ твоемꙋ̀ милосе́рдїю, да́ждь мѝ  си́лꙋ къ покаѧ́нїю и҆ твои́ми мл҃твами покры́й мою̀ наготꙋ̀. 
Гнѣ́въ, ревнова́нїе и҆ ѕло́ба въ дꙋшѝ мое́й  го́рдѣй и҆ тщесла́внѣй гнездѧ́тсѧ, са́мъ па́даю и҆  па́дшихъ ѡ҆сꙋжда́ти дерза́ю, къ тебѣ̀ прибѣго́хъ,  ѡ҆бꙋрева́емыхъ сп҃си́тельнице, страсте́й мои́хъ смра́дное  мо́ре и҆зсꙋшѝ. 
Оу҆жаса́етъ мѧ̀ де́нь сꙋда̀ бж҃їѧ, гдⷭ҇ꙋ бо  вѣ́дома всѧ̑ помышлє́нїѧ, не надѣ́юсѧ на дѡ́браѧ дѣла̀  моѧ̑, (с. 681) нѣ́сть бо тѣ́хъ оу҆ менє̀, но прошꙋ̀  мл҃твъ твои́хъ, грѣ́шныхъ спорꙋ́чнице. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Ѡ҆каѧ́ннꙋю мою̀ дꙋ́шꙋ, влеко́мꙋю лꙋка́выми  страстьмѝ, свободѝ и҆з̾ плѣ́на, па́дшихъ воста́нїе,  ра́дꙋетсѧ бо влⷣка твоемꙋ̀ ѡ҆ грѣ́шныхъ предста́тельствꙋ,  прошє́нїѧ твоѧ̑, ꙗ҆́кѡ сн҃ъ, и҆сполнѧ́ѧй. 
Воздыха̑нїѧ тѧ̑жкаѧ слы́шиши, пребл҃гослове́ннаѧ,  ско́рбь се́рдца моегѡ̀ вѣ́дꙋщи, мѵ́ро оу҆тѣше́нїѧ и҆  вїно̀ весе́лїѧ возле́й на ра̑ны дꙋшє́вныѧ, мра́къ  оу҆ны́нїѧ прогонѧ́ющи. 
Помышлѧ́ю трꙋды̀ подви́жникѡвъ: по́стъ  непреста́нный, сле́зы сокрꙋше́нїѧ, мл҃твы всенѡ́щныѧ,  послꙋша́нїе нелицемѣ́рное, терпѣ́нїе поноше́нїй,  оу҆жаса́юсѧ, мт҃и сꙋдїѝ пра́веднагѡ, моемꙋ̀ нераде́нїю ѡ҆  сп҃се́нїи, ѿ сна̀ безчꙋ́вствїѧ мѧ̀ пробꙋдѝ. 
Сꙋ́щїи во а҆́дѣ не мо́гꙋтъ гдⷭ҇а моли́ти, ты́ же,  всемо́щнаѧ предста́тельнице, ꙗ҆́кѡ мт҃и, дерзнове́нїе къ  сн҃ꙋ и҆́маши, мо́лимъ тѧ̀ ѡ҆ сро́дницѣхъ на́шихъ и҆ всѣ́хъ  преста́вльшихсѧ, и҆спросѝ и҆̀мъ грѣхѡ́въ разрѣше́нїе. 
Въ сме́ртный ча́съ слы́шꙋ гла́съ гдⷭ҇а, прⷪ҇ро́комъ  вѣща́ющь: пред̾ѡста́ви мѝ ча́дъ твои́хъ, а҆́зъ поддержꙋ̀  и҆ препита́ю си́рыхъ твои́хъ. и҆ ты̀, мт҃и бж҃їѧ, бꙋ́ди  ча́дѡмъ мои̑мъ прибѣ́жище въ де́нь ско́рби. 
На по́ли бра́ни сме́рть ца́рствꙋетъ, ты́ же,  влⷣчце, вѣ̑рнымъ во́инѡмъ мл҃твою ма́тере жи́знь  сохранѧ́еши, (с. 682) оу҆бїе́нныхъ же дꙋ́шы въ црⷭ҇тво  свѣ́та незаходи́магѡ вселѧ́еши и҆ та́кѡ ѿ вѣ́чныѧ  сме́рти и҆збавлѧ́еши. 
Конда́къ, гла́съ и҃: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ, бл҃года́рствєннаѧ восписꙋ́емъ тѝ  рабѝ твоѝ, бцⷣе, но ꙗ҆́кѡ и҆мꙋ́щаѧ держа́вꙋ  непобѣди́мꙋю, ѿ всѧ́кихъ на́съ бѣ́дъ свободѝ, да  зове́мъ тѝ: ра́дꙋйсѧ, невѣ́сто неневѣ́стнаѧ. 
І҆́косъ: 
А҆́гг҃лъ предста́тель съ нб҃сѐ по́сланъ бы́сть  рещѝ бцⷣѣ: ра́дꙋйсѧ! и҆ со безпло́тнымъ гла́сомъ  воплоща́ема тѧ̀ зрѧ̀, гдⷭ҇и, оу҆жаса́шесѧ и҆ стоѧ́ше,  зовы́й къ не́й такѡва́ѧ: ра́дꙋйсѧ, є҆́юже ра́дость  возсїѧ́етъ: ра́дꙋйсѧ, є҆́юже клѧ́тва и҆сче́знетъ. ра́дꙋйсѧ,  па́дшагѡ а҆да́ма воззва́нїе: ра́дꙋйсѧ, сле́зъ є҆́ѵиныхъ  и҆збавле́нїе. ра́дꙋйсѧ, высото̀ неꙋдобовосходи́маѧ  чл҃вѣ́ческими по́мыслы: ра́дꙋйсѧ, глꙋбино̀ неꙋдобозри́маѧ  и҆ а҆́гг҃льскима ѻ҆чи́ма. ра́дꙋйсѧ, ꙗ҆́кѡ є҆сѝ цр҃е́во  сѣда́лище: ра́дꙋйсѧ, ꙗ҆́кѡ но́сиши носѧ́щаго всѧ̑.  ра́дꙋйсѧ, ѕвѣздо̀ ꙗ҆влѧ́ющаѧ со́лнце: ра́дꙋйсѧ, оу҆тро́бо  бжⷭ҇твеннагѡ воплоще́нїѧ. ра́дꙋйсѧ, є҆́юже ѡ҆бновлѧ́етсѧ  тва́рь: ра́дꙋйсѧ, є҆́юже покланѧ́емсѧ творцꙋ̀ Ра́дꙋйсѧ,  невѣ́сто неневѣ́стнаѧ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
А҆́ще всѧ̑ вѣ́си, бг҃а же не вѣ́си, ничто́же  вѣ́си, и҆́щꙋщымъ мꙋ́дрости виті́ѧ возвѣща́етъ. ѽ мт҃и  бж҃їѧ! неизслѣ́димаѧ глꙋбина̀ бж҃їихъ ѿкрове́нїй (с. 683)  тобо́ю ꙗ҆ви́сѧ, просвѣтѝ мо́й оу҆́мъ, во є҆́же гдⷭ҇а  и҆скꙋпи́телѧ позна́ти, бг҃а ѻ҆тє́цъ на́шихъ. 
Чегѡ̀ ра́ди ѡ҆сквернѧ́ютсѧ пꙋтїѐ грѣ́шника;  ѿвѣща́етъ прⷪ҇ро́къ дв҃дъ: тогѡ̀ ра́ди, ꙗ҆́кѡ нѣ́сть  бг҃а пред̾ ни́мъ. ѿкро́й ѻ҆́чи моѝ ѡ҆мраче́ннѣи,  чⷭ҇таѧ, да позна́ю вездѣсꙋ́щїе творца̀ всѧ́ческихъ, бг҃а  ѻ҆тє́цъ на́шихъ. 
Ви́ждꙋ покаѧ́нїе дв҃дово: во вре́тище ѡ҆блека́етсѧ,  дꙋ́шꙋ посто́мъ смирѧ́етъ, питїѐ пла́чемъ покаѧ́нїѧ  растворѧ́етъ, полꙋ́нощи встае́тъ на мл҃твꙋ, моѧ́ же мл҃тва  бг҃омъ ѿверга́етсѧ, поне́же не ꙗ҆влѧ́ю трꙋдѡ́въ, ни  по́двигѡвъ, и҆́мже мѧ̀, бл҃года́тнаѧ, наꙋчѝ. 
Нбⷭ҇ныхъ си́лъ цр҃и́це, разсѣ́й ѻ҆́блаки печа́ли,  смѧте́нїѧ и҆ бꙋ́рю помыслѡ́въ оу҆кротѝ, да́рꙋй мѝ дꙋ́хъ  сокрꙋше́нїѧ и҆ смире́нїѧ, да и҆з̾ глꙋбины̀ се́рдца моегѡ̀  принесꙋ̀ чⷭ҇тꙋю мл҃твꙋ бг҃ꙋ ѻ҆тє́цъ на́шихъ. 
Се́рдце оу҆слажда́етсѧ, є҆гда̀ бл҃года́ть твоѧ̀  ꙗ҆влѧ́етсѧ, ми́ръ, оу҆миле́нїе и҆ сле́зы ражда́ютсѧ, ѽ  дв҃о, ра́досте моѧ̀ неизрече́ннаѧ, не пре́зри мѧ̀,  ѡ҆жесточе́ннаго, но сама̀ посѣтѝ, да мꙋ́къ томле́нїѧ  и҆зба́витъ мѧ̀ бг҃ъ ѻ҆тє́цъ на́шихъ. 
Никто́же и҆зба́витъ мѧ̀ ѿ сме́рти, ни роди́телїе,  ни ча̑да, не сп҃се́тъ да́ръ, нижѐ приноше́нїе, зна́емїи  прово́дѧтъ то́кмѡ до гро́ба, грѣси́ же моѝ ѡ҆ста́нꙋтсѧ,  оу҆слы́ши, милосе́рдаѧ, во́пль мо́й, да сп҃се́тъ мѧ̀  ѻ҆гнѧ̀ вѣ́чнагѡ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо сп҃сло̀ є҆́сть: тогда̀ оу҆̀бо ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ (с. 684)  воздвиза́етъ пѣ́ти тебѣ̀: гдⷭ҇а по́йте, дѣла̀, и҆  превозноси́те є҆го̀ во всѧ̑ вѣ́ки. 
Во́зрастъ ю҆́ности и҆ жа́жда наслажде́нїѧ плѣнѧ́ютъ  мою̀ дꙋ́шꙋ, бл҃года́тнаѧ, но къ вѣ́чномꙋ бл҃же́нствꙋ и҆  сла́вѣ ст҃ы́хъ ѡ҆братѝ моѧ̑ помышлє́нїѧ, да славосло́влю  гдⷭ҇а моего̀ и҆ превознесꙋ̀ є҆го̀ во всѧ̑ вѣ́ки. 
Во́лны невѣ́рїѧ и҆ скорбе́й лю́тыхъ покрыва́ютъ  мою̀ дꙋ́шꙋ, но слы́шꙋ гла́съ гдⷭ҇а, гл҃го́люща:  маловѣ́рный, почто̀ оу҆сꙋмни́лсѧ є҆сѝ; къ тебѣ̀  прибѣго́хъ, мт҃и бж҃їѧ, сп҃си́ мѧ и҆ ча̑да моѧ̑, въ тебѣ́  бо оу҆твержде́нїе вѣ́ры и҆́мамы, да превозно́симъ гдⷭ҇а  творца̀ во вѣ́ки. 
Чревоꙋго́дїю, нечистотѣ̀ слꙋжꙋ̀ прилѣ́жнѡ, за  ѡ҆би́ды ме́стїю воздаю̀, ѡ҆блича́емь, гнѣ́ваюсѧ напра́снѡ,  ѕлосло́влю не ѡ҆каза́вшихъ мѝ по́мощи, са́мъ же немощны́хъ  презира́ю, ѽ спорꙋ́чнице грѣ́шныхъ, ꙗ҆вѝ долготерпѣ́нїе  и҆ ѿ грѣха̀ свободи́ мѧ во вѣ́ки. 
Невозмо́жнѡ ма́лою слезо́ю вели̑кїѧ сквє́рны  ѡ҆мы́ти и҆ ѻ҆́гнь гее́нскїй оу҆гаси́ти, ѽ всеми́лостиваѧ  мт҃и, ви́ждꙋ ѡ҆жесточе́нїе моѐ и҆ молю́сѧ тѝ: да́ждь мѝ  сле́зы покаѧ́нїѧ, да оу҆бѣлю̀ ѻ҆дѣѧ́нїе дꙋшѝ моеѧ̀. 
Съ мольбо́ю неѿстꙋ́пною, наде́ждою крѣ́пкою  припа́даю тѝ, держа́внаѧ влⷣчце: зри́ши врага̀ лю́тагѡ  приближе́нїе, оу҆слы́ши въ слеза́хъ прите́кшихъ, воста́ни  ско́рѡ, и҆ ꙗ҆́кѡ бл҃га́ѧ, защитѝ, да сла́влю тѧ̀, мт҃и  бг҃а моегѡ̀, во вѣ́ки. 
Пла́чь мо́й въ ра́дость ѡ҆братѝ и҆ сѣ́тованїе въ  весе́лїе, мт҃и милосе́рдїѧ, и҆ гѡ́рдыѧ за̑мыслы вра̑гъ (с.  685) мои́хъ сокрꙋшѝ, да бл҃гослови́тъ тѧ̀ всѧ́къ ꙗ҆зы́къ  и҆ всѧ́ка пло́ть ѿны́нѣ и҆ до вѣ́ка. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
При́зри на нищетꙋ̀ дꙋше́внꙋю и҆ всѧ́кꙋю го́речь  оу҆сладѝ, непосты́днаѧ наде́ждо на́ша, скорбѧ́щихъ  ѡ҆бодре́нїе, пла́чꙋщихъ ско́рое оу҆тѣше́нїе, неистощи́ма  бо сокрѡ́вища твоѧ̑, и҆ ра́дꙋющисѧ, дае́ши ѧ҆̀ всѣ̑мъ,  по́мощи тре́бꙋющымъ. 
Вкꙋси́те и҆ ви́дите, ꙗ҆́кѡ бл҃гъ гдⷭ҇ь, за любо́вїю  бо слѣ́дꙋетъ гдⷭ҇а позна́нїе. ѽ трапе́зо та́инственныхъ  дарова́нїй! сподо́би мѧ̀ неѡсꙋжде́ннѡ животворѧ́щихъ та́инъ  причаща́тисѧ, во ѡ҆чище́нїе грѣхѡ́въ мои́хъ. 
Пред̾ і҆кѡ́ною твое́ю, зрѝ, влⷣчце, жите́йское  мо́ре волнꙋ́етсѧ, сп҃сѝ погиба́ющихъ въ волна́хъ невѣ́рїѧ  и҆ ѕло́бою и҆стоще́нныхъ, волно́ю твоегѡ̀ милосе́рдїѧ  и҆знесѝ на бре́гъ сп҃се́нїѧ, да зовꙋ́тъ тѝ: ра́дꙋйсѧ, ѿ  вѣ́чныѧ сме́рти и҆збавле́нїе. 
Самомне́нїемъ ѡ҆слѣпле́нъ, навыко́хъ оу҆корѧ́ти  бра́та моего̀, ка́кѡ сообщꙋ̀ свѣ́тъ бли́жнемꙋ, тмо́ю лжѝ  покры́тъ сы́й, да́рꙋй мѝ, ѽ мт҃и свѣ́та, зрѣ́ти моѧ̑  прегрѣшє́нїѧ и҆ бра́та моегѡ̀ согрѣшє́нїѧ терпѣ́ти и҆  съ любо́вїю и҆справлѧ́ти. 
А҆́ггелъ сме́рти нападѐ на мѧ̀, презира́етъ  молє́нїѧ, пла́чꙋ не вне́млетъ, разлꙋча́етъ мѧ̀ безжа́лостнѡ  со ча́ды, влече́тъ мѧ̀ наси́льнѡ. ѽ бг҃ома́ти, съ сн҃омъ  (с. 686) твои́мъ крє́стныѧ мꙋ̑ки раздѣли́вшаѧ, ма́тернюю  ско́рбь ѡ҆ бли́жнихъ оу҆толѝ. 
Зе́млю рѡссі́йскꙋю въ достоѧ́нїе себѣ̀ и҆збра́вшаѧ  и҆ оу҆тверди́вшаѧ на́съ во бл҃гоче́стїи, под̾ покро́вомъ  твои́мъ соблюдѝ, всепѣ́таѧ, ѻ҆́бразомъ твои́мъ чⷭ҇тны́мъ  ѿ всѣ́хъ напа́стей сохранѝ, да зове́мъ тѝ: ра́дꙋйсѧ,  всеми́лостиваѧ, въ напа́стехъ ско́раѧ застꙋ́пнице. 
Свѣти́ленъ: 
Торжествꙋ́емъ дне́сь, правовѣ́рнїи, во хра́мѣ  твое́мъ, влⷣчце, и҆ ты̀, пречⷭ҇таѧ, прїимѝ любо́вїю  приноси̑мыѧ тебѣ̀ пѣ̑сни бл҃года́рствєнныѧ. 
На хвали́техъ стїхи̑ры, гла́съ є҃: 
Подо́бенъ: Ра́дꙋйсѧ: 
Красꙋ́йсѧ, страно̀ рѡссі́йскаѧ, ра́дꙋйсѧ и҆  весели́сѧ, гра́де москва̀, се́ бо ст҃а́ѧ и҆ чꙋдотво́рнаѧ  бг҃ома́тере і҆кѡ́на ѿ донски́хъ предѣ́лъ чꙋде́съ зарѧ́ми  возсїѧ̀ и҆ бы́сть на́мъ во сп҃се́нїе ѿ наше́ствїѧ  и҆ноплеме́нныхъ и҆ и҆ны́хъ вра̑гъ, ви́димыхъ и҆ неви́димыхъ,  и҆ ѿ всѧ́кїѧ напа́сти. 
Ра́дꙋйсѧ, землѐ рѡссі́йскаѧ, торжествꙋ́й и҆  весели́сѧ, всечⷭ҇тны́й гра́дъ москва̀, сѐ ѻ҆́бразъ бцⷣы  съ по́лѧ бра́ни грѧде́тъ къ тебѣ̀, сѐ ра́дость побѣ́ды  ми́лостїю бж҃їею возвѣща́етсѧ, тма̀ оу҆̀бо ско́рби твоеѧ̀  ны́нѣ ѿгонѧ́етсѧ, лю́дїе сла́дкое прїе́млютъ  оу҆тѣше́нїе, воспо́йте, сщ҃е́нницы, воспо́йте пѣ̑сни  хвалє́бныѧ, вели́чїѧ бг҃ома́тере достѡ́йныѧ, припаде́мъ,  вѣ́рнїи, къ влⷣчцѣ всѣ́хъ, да пребꙋ́дꙋтъ покро́въ и҆  млⷭ҇ть є҆ѧ̀ над̾ на́ми во вѣ́ки. (с. 687) 
Красꙋ́йсѧ, златогла́вый чꙋ́дный гра́дъ москва̀,  ра́дꙋйсѧ и҆ весели́сѧ, ѻ҆би́теле донска́ѧ, се́ бо  ше́ствꙋетъ къ тебѣ̀ і҆кѡ́на бж҃їѧ мт҃ре, рꙋка́ми вѣ́рныхъ,  ꙗ҆́кѡ зна́менїе побѣ́дное, носи́ма, блиста́нїемъ зра́ка  своегѡ̀ врагѝ прогонѧ́ющи, ча́дѡмъ же подаю́щи живо́тъ и҆  ве́лїю млⷭ҇ть. 
Сла́ва, и҆ ны́нѣ, гла́съ в҃: 
Грѧди́те, хрⷭ҇тоимени́тїи лю́дїе, пра́здникъ чⷭ҇тенъ  соста́вимъ и҆ пѣ́снми ра́достными воспое́мъ пресла́внꙋю  мт҃рь бж҃їю, ꙗ҆́кѡ ѿ і҆кѡ́ны є҆ѧ̀ ст҃ы́ѧ, нарица́емыѧ  донскі́ѧ, застꙋпле́нїе гра́дꙋ москвѣ̀ ꙗ҆ви́сѧ, тѣ́мже  пое́мъ тебѣ̀, влⷣчце, пѣ̑сни хвалє́бныѧ, ꙗ҆́кѡ  застꙋ́пницѣ рѡссі́йскїѧ землѝ и҆ хода́таицѣ на́шегѡ  сп҃се́нїѧ. 
Славосло́вїе вели́кое. Є҆ктєнїѝ. И҆ ѿпꙋ́стъ. 
На лїтꙋргі́и слꙋ́жба всѧ̀ бцⷣе. 
Мл҃тва. 
Ѽ всеми́лостиваѧ мт҃и, пречⷭ҇таѧ дв҃о бцⷣе! ты̀  є҆сѝ свѣ́тъ оу҆ма̀ моегѡ̀, ра́дость се́рдца моегѡ̀,  си́ла во́ли моеѧ̀. оу҆слы́ши и҆ прїимѝ моле́нїе моѐ.  при́зри на ꙗ҆́звы дꙋшѝ и҆ тѣ́ла моегѡ̀, ѡ҆богати́хсѧ  страстмѝ, ѡ҆бнища́хъ смире́нїемъ. и҆спо́лненъ є҆́смь  стꙋда̀ за ѕла̑ѧ дѣла̀ и҆ трепе́щꙋ сꙋда̀ бж҃їѧ. грѣсѝ  ю҆́ности, забве́ннїи и҆ оу҆тае́ннїи грѣсѝ ѡ҆тѧгча́ютъ  со́вѣсть мою̀. ѡ҆мы́й мѧ̀ стрꙋѧ́ми сле́зными, снимѝ бре́мѧ  тѧ́жкое, грѣхо́вное, да сотворю̀ плоды̀ достѡ́йныѧ  покаѧ́нїѧ. те́рнїемъ скорбе́й оу҆сы́панъ є҆́сть пꙋ́ть  мо́й. вѣ́мъ, ꙗ҆́кѡ пра́вда бж҃їѧ наказꙋ́етъ мѧ̀. оу҆молѝ  милосе́рдїе бж҃їе ѡ҆ мнѣ̀, при́зри на сле́зы моѧ̑ и҆  и҆спра́ви и҆ сп҃си́ мѧ и҆ ча̑да моѧ̑, бꙋ́ди мѝ сокро́вище  вѣ́ры и҆ (с. 688) храни́лище бл҃гоче́стїѧ. да́рꙋй  несокрꙋши́мое терпѣ́нїе въ бѣда́хъ, ѿ вѣ́ры  проистека́ющее, ѿымѝ дꙋ́хъ пра́здности, оу҆ны́нїѧ,  любонача́лїѧ. и҆згонѝ гнѣ́въ, за́висть, памѧтоѕло́бїе,  нечистотꙋ̀, лѣ́ность, си́ми и҆ бо́льшими поро́ки недꙋ́гꙋетъ  дꙋша̀ моѧ̀. примирѝ враждꙋ́ющыѧ, ѡ҆правда́й ѡ҆клевета̑нныѧ.  просвѣтѝ на́съ свѣ́томъ сн҃а твоегѡ̀ и҆ да́ждь на́мъ  гл҃го́лати сло́во и҆́стины, тве́рдое въ пра́вдѣ, ми́рное  любвѐ ра́ди, растворе́нное бл҃горазꙋ́мїемъ. посѣтѝ въ  болѣ́знехъ и҆ печа́лехъ сꙋ́щихъ, да всѝ, под̾ держа́внымъ  покро́вомъ твои́мъ сохранѧ́еми, безбѣ́днѡ црⷭ҇твїѧ нбⷭ҇нагѡ  дости́гнемъ, хвалꙋ̀ воздава́юще за всѧ̑ чл҃вѣколю́бцꙋ бг҃ꙋ.  а҆ми́нь. 


(с. 688) 
Мѣ́сѧца а҆́ѵгꙋста въ к҃и-й де́нь. 
Прпⷣбныхъ ѻ҆тцє́въ пече́рскихъ, и҆́хже нетлѣ̑нныѧ  мо́щи въ да́льней пеще́рѣ почива́ютъ. 
Ве́черъ. Бл҃же́нъ мꙋ́жъ: а҃-й а҆нтїфѡ́нъ. 
На Гдⷭ҇и, воззва́хъ: стїхи̑ры, гла́съ и҃. 
Подо́бенъ: Ѽ, пресла́внагѡ чꙋдесѐ: 
Нбⷭ҇нагѡ цр҃ѧ̀ воево́да, ѳеодо́сїй бг҃омꙋ́дрый,  по́лкъ во́инѡвъ дꙋхо́вныхъ, прпⷣбныхъ ѻ҆тє́цъ, собра̀,  и҆́хже по́двиги оу҆блажа́юще, пѣ́снєнныѧ похвалы̀ и҆̀мъ  (с. 689) принесе́мъ и҆ возопїи́мъ, глаго́люще: ꙗ҆́кѡ  и҆мꙋ́щїи дерзнове́нїе ко влⷣцѣ всѣ́хъ и҆ бг҃ꙋ, проси́те  дꙋша́мъ на́шымъ ве́лїѧ ми́лости и҆ мі́рꙋ всемꙋ̀  оу҆мире́нїѧ. 
Видѣ́нїе оу҆́мнымъ ѻ҆чесє́мъ зри́тсѧ чꙋде́снѡ:  пламеноно́снѣи крилѣ̑ и҆мꙋ́ще, во́ини дꙋхо́внїи, ѿ нб҃съ  прихо́дѧтъ ѻ҆тцы̀ всебл҃же́ннїи и҆ въ по́мощь на́шꙋ  оу҆скорѧ́ютъ, на мїроде́ржца ѡ҆полча́ющесѧ. къ ни́мже  припаде́мъ, зовꙋ́ще: ва́съ призыва́емъ, неꙋсы́пнїи  застꙋ̑пницы на́ши, потщи́тесѧ и҆зба́вити на́съ ѿ  находѧ́щихъ врагѡ́въ на́шихъ и҆ да́ти на́мъ ѿ скорбе́й  и҆збавле́нїе. 
Разрꙋшѝ нападє́нїѧ вра̑жїѧ, прпⷣбне ѻ҆́тче на́шъ  ѳеодо́сїе, ста́до твоѐ ѡ҆гражда́ѧ вѡ́и нбⷭ҇ными, при́снѡ бо  совѣ́тꙋютъ нахождє́нїи ѕлы́ми разори́ти є҆̀, но ты̀  ꙗ҆́кѡ ско́ръ сы́й въ по́мощь, да́ждь застꙋпле́нїе къ тебѣ̀  притека́ющымъ и҆ просѧ́щымъ твоегѡ̀ и҆збавле́нїѧ и҆ не  ѡ҆тщетѝ въ печа́лехъ посѣще́нїѧ. 
Сла́ва, гла́съ то́йже: 
Прⷭ҇то́лꙋ трисо́лнечнагѡ бжⷭ҇тва̀ предстоѧ́щїи и҆  бога́тнѡ ѡ҆сїѧва́еми непристꙋ́пными свѣ́тлостьми, ѻ҆тцы̀  на́ши всебл҃же́ннїи, и҆̀же на землѝ любе́знѡ предстоѧ́щихъ  и҆ собо́ръ ва́шъ дне́сь гла́сы воспѣва́ющихъ страсте́й и҆  бѣ́дъ свободи́те, ꙗ҆́кѡ при́снїи къ бг҃ꙋ хода́таи и҆  моли̑твенницы ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Цр҃ь нбⷭ҇ный: 
Вхо́дъ. Прокі́менъ днѐ. И҆ чтє́нїѧ трѝ  прпⷣбническаѧ, зрѝ л. н҃а ѡ҆б. (с. 690) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Бг҃оизбра́ннїи дѣ́лателїе, прпⷣбнїи ѻ҆тцы̀ на́ши  пече́рстїи, мы́сленный добродѣ́телей на землѝ вїногра́дъ  насади́сте, ѿ негѡ́же возрастѐ ва́мъ досто́йный пло́дъ  вѣ́чнагѡ живота̀. 
Сті́хъ: Восхва́лѧтсѧ прпⷣбнїи во сла́вѣ и҆  возра́дꙋютсѧ на ло́жахъ свои́хъ. 
Посѣ́ѧсте въ горѣ̀ сле́зы, да пло́дъ дово́льный,  ра́дость во дво́рѣхъ гдⷭ҇нихъ, процвѣте́тъ: є҆ѧ́же вы̀  наслажда́ющесѧ во вѣ́ки, моли́тесѧ за ны̀ ко гдⷭ҇ꙋ. 
Сті́хъ: Бл҃же́ни всѝ боѧ́щїисѧ гдⷭ҇а, ходѧ́щїи въ  пꙋте́хъ є҆гѡ̀. 
Мо́лвъ жите́йскихъ и҆зба́витисѧ жела́юще,  всели́стесѧ въ пеще́рꙋ, и҆дѣ́же трꙋдолю́бнѣ пожи́вше, въ  вѣ́чный поко́й внидо́сте. моли́тесѧ та́мѡ за ны̀ влⷣцѣ  хрⷭ҇тꙋ̀. 
Сла́ва, гла́съ а҃: 
Волнобꙋ́рныѧ молвы̀ житїѧ̀ и҆збѣ́гше, ко ѡ҆ти́шїю  же пеще́ры ст҃ы́ѧ дости́гше и҆ та́мѡ трꙋдолю́бнѣ гдⷭ҇еви  оу҆годи́вше, ны́нѣ вы́шнѧго сїѡ́на є҆стѐ гра́ждане, и҆  црⷭ҇твїѧ бж҃їѧ сꙋ́ще сы́нове, моли́тесѧ, ѻ҆тцы̀  бг҃оно́снїи, прича́стїе сла́вы ва́шеѧ оу҆лꙋчи́ти при́снѡ  собо́ръ ва́шъ любо́вїю почита́ющымъ. 
И҆ ны́нѣ, бг҃оро́диченъ: Нбⷭ҇ныхъ чинѡ́въ  ра́дованїе: 
Тропа́рь, гла́съ д҃: 
Мы́сленное со́лнце и҆ свѣ́тлꙋю лꙋнꙋ̀,  первонача́льныхъ пече́рскихъ, со всѣ́мъ собо́ромъ  прпⷣбныхъ дне́сь почти́мъ, ті́и бо, цр҃ко́внꙋю тве́рдь (с.  691) ѡ҆зарѧ́юще, просвѣща́ютъ во тмѣ̀ страсте́й  бѣ́дствꙋющихъ, и҆ подаю́тъ ѿ хрⷭ҇та̀ бг҃а моли́твами  свои́ми по́мощь во всѣ́хъ ско́рбехъ, и҆ дꙋша́мъ на́шымъ  про́сѧтъ и҆збавле́нїѧ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́ное: 
На оу҆́трени. 
На Бг҃ъ гдⷭ҇ь: тропа́рь прпⷣбныхъ два́жды.  Сла́ва, и҆ ны́нѣ, бг҃оро́диченъ. 
По а҃-мъ стїхосло́вїи сѣда́ленъ, гла́съ д҃: 
Подо́бенъ: Ꙗ҆ви́лсѧ є҆сѝ: 
Мно́гими скорбьмѝ пꙋ́ть жи́зни сеѧ̀ преидо́сте, и҆  дости́гше кра́ѧ оу҆́мнагѡ жела́нїѧ, въ черто́гъ бжⷭ҇твенныѧ  сла́вы всели́стесѧ: и҆ ны́нѣ, ра́дꙋющесѧ со всѣ́хъ цр҃е́мъ  и҆ бг҃омъ, моли́тесѧ, ꙗ҆́кѡ да и҆ мы̀ ва́шегѡ весе́лїѧ  прича̑стницы бꙋ́демъ, ва́шъ собо́ръ почита́ющїи, ѻ҆тцы̀  всебл҃же́ннїи. 
Сла́ва, и҆ ны́нѣ, бг҃оро́диченъ: 
Ѡ҆бра́дованнаѧ, хода́тайствꙋй твои́ми моли́твами и҆  и҆спросѝ дꙋша́мъ на́шымъ мно́жество щедро́тъ и҆ ѡ҆чище́нїе  прегрѣше́нїй, всѣ̑мъ пою́щымъ тѧ̀, чⷭ҇тꙋю мт҃рь и҆ дв҃ꙋ. 
По в҃-мъ стїхосло́вїи сѣда́ленъ, гла́съ г҃: 
Бра́къ а҆́гнчїй въ черто́зѣ нбⷭ҇нѣмъ  оу҆слы́шавше, и҆ зва́нїю цр҃ѧ̀ вы́шнѧгѡ ко всѣ̑мъ бы́вшꙋ,  всѧ̑ мїрска̑ѧ пристра̑стїѧ ѡ҆ста́висте, ѻ҆тцы̀ бг҃оно́снїи,  и҆ сле́зными стрꙋѧ́ми ри̑зы своѧ̑ и҆спра́вше, чи́сти  внидо́сте въ трапе́зꙋ хрⷭ҇та̀ бг҃а. но, пре́жде да́же не  затворѧ́тсѧ двє́ри тогѡ̀ вхо́да, моли́тесѧ, ꙗ҆́кѡ да и҆  мы̀, покаѧ́нїемъ вше́дше, ва́мъ прича̑стницы бꙋ́демъ. (с.  692) 
Сла́ва, и҆ ны́нѣ, бг҃оро́диченъ: 
Черто́гъ, присносꙋ́щною сла́вою оу҆кра́шенъ,  ви́дѧще вы́нꙋ, жела́нїе и҆́мамы совни́ти въ ѻ҆́нь, но,  ѻ҆де́жды не и҆мꙋ́ще, стыди́мсѧ, да не свѧ́зани ѿ а҆́гг҃лъ  и҆ и҆зве́ржени бꙋ́демъ. ты̀, сꙋ́щи ѻ҆де́жда наги́хъ  дерзнове́нїѧ, дв҃о марі́е, оу҆краси́ ны и҆ введѝ внꙋ́трь  црⷭ҇твїѧ хрⷭ҇то́ва. 
Велича́нїе: 
Велича́емъ ва́съ, прпⷣбнїи ѻ҆тцы̀ на́ши  пече́рстїи, и҆ чти́мъ ст҃ꙋ́ю па́мѧть ва́шꙋ, вы́ бо мо́лите  ѡ҆ на́съ хрⷭ҇та̀, бг҃а на́шего. 
Сті́хъ а҃: Ра́дꙋйтесѧ, првⷣнїи, ѡ҆ гдⷭ҇ѣ, пра̑вымъ  подоба́етъ похвала̀. 
Сті́хъ в҃: Сѣ́ющїи слеза́ми ра́достїю пожнꙋ́тъ. 
Сті́хъ г҃: Восхва́лѧтсѧ прпⷣбнїи во сла́вѣ и҆  возра́дꙋютсѧ на ло́жахъ свои́хъ. 
Сті́хъ д҃: Весели́тесѧ ѡ҆ гдⷭ҇ѣ и҆ ра́дꙋйтесѧ,  првⷣнїи, и҆ хвали́тесѧ, всѝ пра́вїи се́рдцемъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Зва́нїю гдⷭ҇а своегѡ̀ послѣ́дꙋюще, крⷭ҇тъ, а҆́ки  же́злъ, въ рꙋ́цѣ воспрїе́мше, не оу҆боѧ́стесѧ стра́ха,  предстоѧ́щагѡ во тмѣ̀, но оу҆пова́нїемъ преидо́сте къ  безбѣ́дномꙋ приста́нищꙋ, и҆ по́двигѡвъ свои́хъ ѡ҆брѣ́тше  воздаѧ́нїе, весели́тесѧ во свѣ́тѣ непристꙋ́пнѣмъ. тѣ́мже  ва́съ почита́емъ, ѻ҆тцы̀ всебл҃же́ннїи, ꙗ҆́кѡ при́снѡ  молѧ́щихъ хрⷭ҇та̀ бг҃а согрѣше́нїй ѡ҆ставле́нїе дарова́ти  пра́зднꙋющымъ любо́вїю свѧтꙋ́ю па́мѧть ва́шꙋ. (с. 693) 
Сла́ва, и҆ ны́нѣ, бг҃оро́диченъ: 
Ꙗ҆́кѡ є҆ди́нꙋ въ жена́хъ бл҃гослове́ннꙋю и҆  дѣ́вамъ похвалꙋ̀ и҆ оу҆краше́нїе, въ бра́нехъ  непреѡбори́мꙋю по́мощь, немощны̑мъ оу҆твержде́нїе и҆  ско́рое посѣще́нїе въ печа́ли сꙋ́щымъ и҆мꙋ́ще тѧ̀,  бг҃оневѣ́стнаѧ дв҃о, дне́сь въ пречестнѣ́мъ твое́мъ  хра́мѣ припа́даемъ и҆ мѡльбы̀ на́шѧ къ тебѣ̀ прино́симъ,  ꙗ҆́кѡ да мо́лиши хрⷭ҇та̀ бг҃а согрѣше́нїй ѡ҆ставле́нїе  дарова́ти бл҃гоче́стнѡ покланѧ́ющымсѧ прест҃о́мꙋ рождествꙋ̀  твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Честна̀ пред̾ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе ѿ матѳе́а,  зача́ло м҃г. По н҃-мъ ѱалмѣ̀ стїхи́ра, гла́съ и҃:  Прⷭ҇то́лꙋ трисо́лнечнагѡ бжⷭ҇тва̀: (зрѝ сла́вникъ на  Гдⷭ҇и воззва́хъ) 
Канѡ́нъ бг҃оро́дицы со і҆рмосо́мъ на ѕ҃, и҆ прпⷣбныхъ  на и҃, гла́съ и҃. 
Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Во́дꙋ преходи́ти пѣ́сненныхъ слове́съ въ па́мѧть  ва́шꙋ, бг҃оно́снїи ѻ҆тцы̀, хотѧ́щѧ мѧ̀, въ тишинѣ̀  оу҆́мнѣй всегда̀ и҆спра́вите и҆ ѿ бꙋ́рныхъ страсте́й  оу҆держи́те, да въ ва́шемъ хвале́нїи съ пѣ́снїю возвели́чꙋ  и҆́мѧ бг҃а моегѡ̀. 
И҆зше́дъ на зла́чное по́ле мы́сленнагѡ раѧ̀ пеще́ры  ст҃ы́ѧ, оу҆слажда́юсѧ бл҃гово́нными а҆рѡма́ты, ꙗ҆̀же (с.  694) и҆сточа́ютъ мо́щи ва́шѧ, прпⷣбнїи ѻ҆тцы̀, и҆ ве́селѡ  созда́телю бг҃ꙋ пѣ́снь оу҆мо́мъ возсыла́ю. 
Вертогра́дъ заключе́нъ ты̀ є҆сѝ, пеще́ро ст҃а́ѧ,  въ тебѣ́ бо сади́тель вы́шнїй насадѝ мно́жество древе́съ,  бг҃оно́сныхъ ѻ҆тє́цъ, а҆́ки ке́дрѡвъ лїва́нскихъ, и҆̀же  досѧго́ша небе́съ высото́ю, и҆́мже оу҆дивлѧ́ѧсѧ, пою̀  пѣ́снь бг҃ꙋ моемꙋ̀ 
Стра́жꙋ неꙋсы́пне, ло́ггїне вра́тарю, да́ръ  и҆мѣ́вый прозира́ти мы́сли входѧ́щихъ, ѡ҆брѣты́й пѡ́чести  вы́шнѧгѡ зва́нїѧ, вни́ди и҆ ѡ҆б̾имѝ хвалы̀ бг҃оно́сныхъ  ѻ҆тє́цъ, въ и҆́хже па́мѧти пѣ́снь бг҃ꙋ на́шемꙋ пое́мъ. 
І҆гна́тїе, па́стырю и҆́ночествꙋющихъ и҆ цѣли́телю  болѧ́щихъ, въ недꙋ́зѣхъ на́шихъ посо́бствꙋй тѧ̀  почита́ющымъ, да въ па́мѧти твое́й пѣ́снь хвалы̀ бг҃ꙋ  на́шемꙋ принесе́мъ. 
Сїлꙋа́не прпⷣбне, чистоты̀ рачи́телю и҆ храни́телю  садо́вїй, тате́й чꙋ́вственныхъ и҆ мы́сленныхъ, плоды̀  ѻ҆боѧ̀ ѡ҆кра́сти хотѧ́щихъ, моли́твою свѧза́вый, ѿ тѣ́хъ  нападе́нїй и҆ на́съ спасѝ, мо́лимсѧ. 
Бг҃оро́диченъ: 
Мно́гими та̑ти ѡ҆бстои́мь, не чꙋ́вствꙋю всегда̀, и҆  ѡ҆крада́ютъ мѝ вразѝ покаѧ́нїѧ плоды̀, но бо́дренною  твое́ю моли́твою и҆ неисче́тною благосты́нею, мт҃и бж҃їѧ,  и҆зба́ви мѧ̀, молю́сѧ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не человѣколю́бче.  (с. 695) 
Нбⷭ҇нагѡ и҆ земна́гѡ крꙋ́га созда́тель созда̀  мѣ́сто сїѐ и҆ ва́съ, дѡ́брыѧ гра́жданы, въ не́мъ поста́ви,  требл҃же́ннїи ѻ҆тцы̀, причти́те на́съ въ сожи́тїе ва́ше  нетлѣ́нное и҆ жела́емагѡ кра́ѧ ми́лости дости́гнꙋти  моли́тесѧ, мо́лимъ ва́съ. 
А҆гаѳѡ́не бл҃же́нне, бл҃гости вѣща́нїѧ и҆мени́те,  по́стникѡмъ красото̀, проро́че нело́жный и҆ цѣли́телю  недꙋ́жныхъ, скажѝ на́мъ, нечꙋ́вствєннымъ, а҆́ще пꙋ́ть  беззако́нїѧ є҆́сть въ на́съ, и҆ ты̀ наста́ви ны̀ моли́твами  твои́ми на пꙋ́ть вѣ́ченъ. 
Пое́мъ ди́внаго зинѡ́на, сїѧ́ющаго посто́мъ, и҆  мака́рїа, бл҃же́нствꙋ тезоимени́та, си́хъ двои́хъ ра́ди  ѻ҆тцє́въ, мо́лимтисѧ, влⷣко, и҆змѝ на́съ дꙋше́вныхъ и҆  тѣле́сныхъ страсте́й, є҆ди́не человѣколю́бче. 
Сла́вимъ а҆хи́лꙋ, слꙋжи́телѧ же́ртвы, и҆ ꙗ҆́кѡ  и҆́стиннаго по́стника приво́димъ тѝ, хрⷭ҇тѐ, въ моли́твꙋ,  є҆гѡ́же ра́ди и҆змѝ на́съ ѿ порабоще́нїѧ чре́вныхъ  страсте́й и҆ воздержа́нїю тогѡ̀ наꙋчи́ ны, є҆ди́не  чл҃вѣколю́бче. 
Ѵ҆па́тїе, слꙋжи́телю немощны̑мъ, ꙗ҆́кѡ и҆мѣ́ѧй  да́ръ больны́хъ цѣли́ти возложе́нїемъ рꙋкꙋ̀, тѧ̀ мо́лимъ,  посѣтѝ свы́ше на́съ, дꙋше́вными недꙋ́ги ѡ҆бдержи́мыхъ, и҆  спасѝ моли́твами твои́ми. 
Ꙗ҆́кѡ въ житїѝ се́мъ любвѐ свѧ̑зани сою́зомъ, по  сме́рти же въ є҆ди́нѣмъ гро́бѣ сꙋ́ще положе́ни, та́кѡ и҆  въ нетлѣ́ннѣй жи́зни ны́нѣ вкꙋ́пѣ живꙋ́ще, паѵ́сїе и҆  меркꙋ́рїе, хода́тайствомъ ва́шимъ къ бг҃ꙋ въ є҆диномы́слїи  и҆ любвѝ оу҆тверди́те ны̀, мо́лимсѧ. (с. 696) 
Лаѵре́нтїе, по́стникѡмъ свѣти́ло, и҆ мѡѷсе́е  крⷭ҇тоно́сне, въ тмѣ̀ страсте́й на́съ сꙋ́щихъ и҆ ходѧ́щихъ  ѡ҆свѣти́те и҆ моли́твами ва́шими наста́вите, да и҆ мы̀ въ  крⷭ҇тоноше́нїи на́шемъ не преткне́мъ ѡ҆ ка́мень собла́зна  но́гъ на́шихъ. 
Бг҃оро́диченъ: 
Тма̀ страсте́й ѡ҆б̾ѧ́тъ ны̀, и҆ въ пꙋтѝ сласте́й  оу҆клони́хомсѧ непрохѡ́дны, свѣ́та и҆справле́нїѧ не  ви́димъ. Наста́внице, наста́ви на́съ и҆ свѣ́тъ покаѧ́нїѧ  возсїѧ́й на́мъ, ты́ бо є҆сѝ всѣ̑мъ многосвѣ́тлое  свѣти́ло, просвѣща́ющее дꙋ́шы на́шѧ. 
Сѣда́ленъ, гла́съ в҃: 
Поще́нїемъ просїѧ́вшихъ и҆ свѣ́тлыми по́двиги  прпⷣбныхъ ѻ҆тє́цъ пече́рскихъ чи́стое житїѐ и҆ трꙋды̀  кто̀ восхвали́ти мо́щенъ; ѻ҆ба́че ѿ любвѐ, ꙗ҆́же къ  ни́мъ, пѣ́снєнныѧ да́ры прино́симъ, ті́и бо, со а҆́гг҃лы  предстоѧ́ще, при́снѡ мо́лѧтсѧ гдⷭ҇ви ѡ҆ всѣ́хъ на́съ. 
Сла́ва, и҆ ны́нѣ, бг҃оро́диченъ: 
Милосе́рдїѧ сꙋ́щи и҆сто́чникъ, ми́лости сподо́би  на́съ, бг҃оро́дице, при́зри на лю́ди согрѣши́вшыѧ, ꙗ҆вѝ,  ꙗ҆́кѡ при́снѡ, си́лꙋ твою̀, на тѧ́ бо оу҆пова́юще:  ра́дꙋйсѧ, вопїе́мъ тѝ, ꙗ҆́коже и҆ногда̀ гаврїи́лъ,  безпло́тныхъ а҆рхїстрати́гъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Дре́внихъ ѻ҆тє́цъ стопа́мъ послѣ́дꙋюще, не  оу҆клони́стесѧ ни ма́лѡ ѿ и҆́хъ трꙋдѡ́въ, тѣ́мже (с.  697) ра́вный дина́рь вѣ́чныѧ жи́зни ѿ хрⷭ҇та̀ прїе́мше,  со а҆́гг҃лы сла́вите превѣ́чное тогѡ̀ бж҃ество̀. 
І҆лларїѡ́нъ ди́вный, вели́кагѡ ѻ҆́браза чи́нъ  и҆мѣ́вый и҆, по чи́нꙋ своемꙋ̀ ревнꙋ́ѧ житїю̀ прпⷣбнагѡ  ѳеодо́сїа, є҆ди́ною всегда̀ въ седми́цѣ ꙗ҆ды́й, крѣ́покъ  бѣ̀ во славосло́вїи пѣ́ти: сла́ва си́лѣ твое́й, гдⷭ҇и. 
По́стническое стече́сѧ во́инство, въ не́мже просїѧ̀  свѣ́тлаѧ ѕвѣзда̀, дїонѵ́сїй, и҆́же ны́нѣ сїѧ́етъ во  сла́вѣ ст҃ы́хъ и҆ сла́витъ є҆ди́но бж҃ество̀. 
Трꙋдолю́бцємъ ѻ҆́бразъ и҆звѣ́стный, а҆рсе́нїй,  мꙋ́жествꙋ тезоимени́тый, въ трꙋдѣ́хъ де́нь и҆ но́щь живы́й,  прїѧ́тъ возме́здїе, да́ръ чꙋдотворе́нїѧ, ѿ негѡ́же  подае́тъ тре́бꙋющымъ всѣ̑мъ неѡскꙋ́днѡ. 
Пі́мене, по́стникѡмъ є҆динонра́вне, кровопо́тными  трꙋды̀ трꙋди́выйсѧ въ послꙋша́нїи вы́нꙋ, дрова̀ носѧ̀, въ  же́рновѣхъ мелѧ̀, на всѧ́кꙋ же но́щь непреста́ннѡ поѧ̀ бг҃а  и҆ тогѡ̀ є҆ди́но бж҃ество̀. 
Сто́лпе непоколеби́ме, а҆ѳана́сїе затво́рниче,  водрꙋже́нъ сы́й въ затво́рѣ, не тре́бовалъ є҆сѝ  свѣ́тлости чꙋ́вственныѧ, поне́же тебѣ̀ мы́сленнаѧ  свѣтѧ́ше, то́ю молѝ, бл҃же́нне, просвѣти́тисѧ тѧ̀  почита́ющымъ. 
Тро́иченъ: 
Сла́ва тебѣ̀, трⷪ҇це прест҃а́ѧ, ꙗ҆́кѡ просла́вила  є҆сѝ мѣ́сто земно́е, нбⷭ҇номꙋ гра́жданы подо́бное, въ  и҆́хже па́мѧти приноси́мымъ ѿ на́съ пѣ́нїемъ тѧ̀,  ѻ҆́ч҃е, и҆ сн҃е, и҆ дш҃е ст҃ы́й, съ раболѣ́пнымъ  поклоне́нїемъ, грѣ́шнїи, сла́вимъ и҆ твоѐ є҆ди́но  бж҃ество̀ превозно́симъ. (с. 698) 
Бг҃оро́диченъ: 
Сла́ва тебѣ̀, правосла́вныхъ сла́во, чⷭ҇таѧ, тѧ́ бо  сла́витъ со а҆́гг҃лы ро́дъ человѣ́ческїй и҆ припа́даѧ  вопїе́тъ: сла́ва бо твоѧ̑, бцⷣе, всѣ̑мъ простре́сѧ во  спасе́нїе. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою тво́й ми́ръ пода́ждь на́мъ,  чл҃вѣколю́бче. 
Просвѣти́ша всю̀ рѡссі́йскꙋю зе́млю да́нною и҆̀мъ  бл҃года́тїю ѻ҆тцы̀ всебл҃же́ннїи, и҆ тма̀ оу҆жѐ  ѕловѣ́рїѧ вконе́цъ поги́бе. ты́ѧ лꙋчѝ прострѝ на ны̀  моле́нїѧ и҆́хъ ра́ди, мо́лимтисѧ, є҆ди́не чл҃вѣколю́бче. 
Сїсѡ́е чꙋ́дне и҆ григо́рїе, и҆́мѧ ѿ бо́дрости  и҆мѣ́вый, ѻ҆́ба посто́мъ ѡ҆бꙋзда́вшїи своѧ̑ стра̑сти,  свирѣ́пѣющꙋю по́хоть и҆ на́шеѧ пло́ти смири́те, ва́мъ бо  дана̀ є҆́сть бл҃года́ть въ страсте́хъ на́мъ посо́бствовати. 
Воздержа́нїѧ рачи́телю, па́ѵле бл҃же́нне, со двѣма̀  канѡна́рхома, простри́те ѡ҆ на́съ мѡльбы̀ ко влⷣцѣ, да  тогѡ̀ бл҃года́тїю ѿ чре́внѧгѡ несы́тства оу҆де́ржимсѧ и҆  ва́мъ въ воздержа́нїи наслѣ̑дницы бꙋ́демъ. 
Сло́во бж҃їе, вразꙋмлѧ́ющее человѣ́ки, не кни́жныѧ  мꙋ́дрости наꙋчи́ тѧ, не́стѡре ст҃е, но вы́шнїѧ, є҆́юже  зрѣ́лъ є҆сѝ при моли́твахъ а҆́гг҃лы и҆ кончи́нꙋ свою̀  предви́дѣлъ є҆сѝ. тоѧ̀ и҆ на́съ прича́стники сотворѝ,  мо́лимъ тѧ̀, па́мѧть твою̀ почита́юще. 
Ті́те всемꙋ́жественне, во́инствꙋющꙋ тѝ и҆ногда̀,  поби́ша сопроти́внїи ѻ҆рꙋ́жїемъ главꙋ̀ твою̀, и҆ бы́сть  ꙗ҆́зва вино́ю, ꙗ҆́кѡ прише́лъ є҆сѝ въ пече́рскꙋю го́рꙋ  и҆ (с. 699) та́мѡ пла́калъ є҆сѝ ѡ҆ грѣсѣ́хъ свои́хъ, ѡ҆  и҆́хже проще́нїи и҆звѣще́нїе прїе́мъ, ра́достнѡ ѿше́лъ  є҆сѝ къ гѡ́рнимъ селе́нїємъ нбⷭ҇нымъ, прпⷣбне. 
Па́мвꙋ послꙋшли́ваго почита́ти дерза́ю и҆  оу҆дивлѧ́юсѧ: то́й бо въ послꙋша́нїи ѿ невѣ́рныхъ и҆  вѣ́ры ра́ди во оу҆́захъ претерпѣ̀ мно́го, ѻ҆ба́че, ѿ  а҆́гг҃лъ восхище́нъ и҆ пренесе́нъ, въ ке́ллїи свое́й  ѡ҆брѣ́тесѧ, и҆ сбы́стсѧ на не́мъ, ꙗ҆́кѡ послꙋша́нїе ѿ  сме́рти и҆збавлѧ́етъ. 
Тро́иченъ: 
Впадо́хъ въ рꙋ́ки врагѡ́въ мы́сленныхъ и҆ ѡ҆ко́ванъ  є҆́смь ѿ ни́хъ тѧ́жкими пꙋ́ты, ѿ ни́хже бра́тъ не  и҆зба́витъ. ты̀, трⷪ҇це прест҃а́ѧ, ꙗ҆́кѡ млⷭ҇тиваѧ,  созда́нїе твоѐ поми́лꙋй и҆ бл҃гостїю твое́ю ѿ оу҆́зъ  сме́ртныхъ свободѝ. 
Бг҃оро́диченъ: 
Свѧ́занъ є҆́смь мно́гими плени́цами страсте́й, и҆  нѣ́сть мѝ разрѣше́нїѧ наде́жды, но ты̀ поми́лꙋй мѧ̀,  ꙗ҆́кѡ мт҃и бг҃а вы́шнѧгѡ, и҆ разрѣши́ мѧ ѿ ни́хъ, ты́ бо  є҆ди́на си́льна є҆сѝ по бз҃ѣ грѣхѡ́вныѧ плєни́цы  разрѣши́ти. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ и҆ томꙋ̀ возвѣщꙋ̀ печа̑ли  моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й  а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ,  бж҃е, возведи́ мѧ. 
Моли̑твы на́шѧ прино́симъ ва́мъ, ѽ бг҃оно́снїи  ѻ҆тцы̀, вы́ бо є҆стѐ моли̑твенницы ѡ҆ на́съ къ бг҃ꙋ и҆  хода́таи, хода́тайствомъ оу҆̀бо ва́шимъ ѿ тлѝ (с. 700)  грѣхо́вныѧ и҆зба́вите честны́й ва́шъ собо́ръ почита́ющихъ. 
Неꙋсы́пнѣ серде́чное видѣ́нїе и҆мꙋ́ще къ бг҃ꙋ,  бы́сте неѕло́бивїи, а҆́ки младе́нцы, но ꙗ҆́ро ѻ҆́ко  и҆мѣ́сте на бѣ́сы, ꙗ҆́кѡ и҆ и҆́мене ва́шегѡ и҆̀мъ  трепета́ти. мо́лимъ ва́съ, моли́тесѧ, да и҆ ѿ на́съ  нападє́нїѧ вра̑жїѧ со стꙋдо́мъ возвратѧ́тсѧ. 
Заха́рїе, па́мѧти гдⷭ҇ней тезоимени́те, по и҆́мени  твоемꙋ̀ и҆ житїѐ стѧжа́вый, та́кѡ бо на врагѝ посто́мъ  мꙋ́жески воѻрꙋжи́лсѧ є҆сѝ, ꙗ҆́кѡ во все́мъ житїѝ  твое́мъ ѕе́лїемъ пита́ѧсѧ, дово́ленъ бы́лъ є҆сѝ, тѣ́мъ  и҆́мене твоегѡ̀ боѧ́хꙋсѧ бѣ́си: ѿ си́хъ оу҆́бѡ  ѕлодѣ́йства и҆збавлѧ́ѧ, оу҆скорѝ на по́мощь на́шꙋ,  смире́ннѡ мо́лимтисѧ. 
Ѳео́дѡре бл҃же́нне, сла́вꙋ бл҃горо́дства своегѡ̀ въ  пе́рсть всели́вый, и҆змени́въ кнѧже́нїе на и҆́ноческїй  ѻ҆́бразъ, въ не́мже влⷣцѣ своемꙋ̀ до́брѣ оу҆годи́вый и҆  ны́нѣ со а҆́гг҃лы въ нбⷭ҇ныхъ живы́й, моли́сѧ ѡ҆ на́съ, да  сла́вы неги́бнꙋщїѧ прича̑стницы бꙋ́демъ. 
Софро́нїе прпⷣбне, въ те́мнѣмъ мѣ́стѣ себѐ  затвори́вый, непреста́ннѡ во ѱалмѣ́хъ пѣ́лъ є҆сѝ бг҃ꙋ.  и҆ ны́нѣ въ простра́ннѣмъ селе́нїи го́рнѣмъ наслажда́ѧсѧ  а҆́гг҃льскихъ пѣ́нїй, моли́сѧ, да и҆ мы̀ та̑ѧ слы́шати  сподо́бимсѧ. 
Въ преподо́бїи и҆ пра́вдѣ сщ҃е́нствꙋѧ вы́шнемꙋ,  пагкра́тїе чꙋ́дне, чꙋдотво́рными да́ры ѡ҆богати́всѧ, ѿ  си́хъ подава́лъ є҆сѝ неѡскꙋ́днѡ тре́бꙋющымъ. пода́ждь  оу҆̀бо сїѧ̑ и҆ на́мъ, въ болѣ́знехъ къ тебѣ̀ оу҆се́рднѡ  приходѧ́щымъ. (с. 701) 
Тро́иченъ: 
Сла́вы ра́ди и҆́мене твоегѡ̀, пресꙋ́щественнаѧ  трⷪ҇це, просла́вила є҆сѝ пра́ведныхъ твои́хъ и҆ мѣ́сто  сїѐ. бл҃гостїю оу҆̀бо твое́ю пода́ждь и҆ на́мъ, бл҃же,  сла́вꙋ ст҃ы́хъ во сла́вѣ твое́й зрѣ́ти и҆ съ ни́ми тебѣ̀  сла́вити, въ трїе́хъ ѵ҆поста́сехъ є҆ди́наго бг҃а. 
Бг҃оро́диченъ: 
И҆́же тѧ̀ не просла́витъ, прест҃а́ѧ дв҃о, то́й да не  ви́дитъ сла́вы жи́зни вѣ́чныѧ: на́мъ же да́ждь ви́дѣти  тꙋ́ю, и҆́бо зна́емъ тѧ̀, сла́вимꙋ ѿ всѣ́хъ си́лъ  нбⷭ҇ныхъ, и҆ сїѐ прино́симъ тѝ: ра́дꙋйсѧ, вѣ́рнымъ  и҆звѣ́стнаѧ похвало̀. 
Конда́къ, гла́съ и҃: 
И҆збра́ннїи ѿ родѡ́въ оу҆гѡ́дницы бж҃їи, ст҃і́и  прпⷣбнїи пече́рстїи, на си́хъ гора́хъ добродѣ́тельми  просїѧ́вшїи, ва́съ землѧ̀ не потаи́ла є҆́сть, но нб҃о  ѿве́рзесѧ ва́мъ и҆ ра́йское селе́нїе. тѣ́мже мы̀  похва̑льныѧ пѣ́сни бг҃ꙋ, просла́вльшемꙋ ва́съ, въ па́мѧти  ва́шей прино́симъ: вы́ же, ꙗ҆́кѡ и҆мꙋ́щїи дерзнове́нїе,  ва́шъ собо́ръ почита́ющихъ ѿ всѣ́хъ бѣ́дъ моли́твами  ва́шими застꙋпа́йте, ꙗ҆́кѡ застꙋ̑пницы на́ши и҆ къ бг҃ꙋ  хода́таи. 
І҆́косъ: 
Восхвали́ти по є҆ди́номꙋ кто̀ возмо́жетъ ст҃ы̑ѧ  твоѧ̑, бл҃же: и҆зочтꙋ̀ и҆́хъ, и҆ па́че песка̀ оу҆мно́жатсѧ,  но са́мъ, влⷣко хрⷭ҇тѐ, и҆счита́ѧй мно́жество ѕвѣ́здъ и҆  всѣ̑мъ и҆мена̀ нарица́ѧй, прїимѝ всѣ́хъ и҆́хъ мѡльбы̀ ѡ҆  на́съ и҆ ꙗ҆вѝ щедро́ты твоѧ̑ на лю́дехъ твои́хъ: вѣ́мы  бо, ꙗ҆́кѡ мно́го и҆́мꙋтъ дерзнове́нїе къ (с. 702)  вели́чествꙋ твоемꙋ̀ и҆ хода́тайствꙋютъ къ тебѣ̀, ꙗ҆́кѡ  при́снѡ моли̑твенницы ѡ҆ дꙋша́хъ на́шихъ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы, въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Тꙋ́чнаѧ є҆сѝ и҆ оу҆сыре́ннаѧ, пече́рскаѧ горо̀,  въ твои́хъ бо гра́жданѣхъ и҆зво́ли вы́шнїй селе́нїе своѐ  положи́ти, тѣ́мже и҆ мы̀ съ ни́ми пое́мъ: ѻ҆тє́цъ на́шихъ  бж҃е, бл҃гослове́нъ є҆сѝ. 
Смѵ́рны и҆спо́лнена и҆ хо́лмꙋ лїва́нскомꙋ подо́бна  є҆сѝ, пече́рскаѧ горо̀, ка́плющаѧ мѵ́ры бг҃оно́сныхъ  ѻ҆тє́цъ на и҆сцѣле́нїе болѣ́зней тлѣтво́рныхъ, и҆́хже  мы̀ бл҃гоꙋха́нїе прїе́млюще, пое́мъ: ѻ҆тє́цъ на́шихъ бж҃е,  бл҃гослове́нъ є҆сѝ. 
А҆ммѡ́не и҆ марда́рїе, подви́жный сꙋпрꙋ́гъ, бы́вше  нищеты̀ рачи́телїе, ны́нѣ же бога́тство неги́блющее  стѧжа́вшїи, моли́тесѧ и҆ на́мъ то́ежде стѧжа́ти въ вы́шнихъ,  и҆дѣ́же пою́тъ: бж҃е, бл҃гослове́нъ є҆сѝ. 
Пое́мъ рꙋ́фа, по́стникѡмъ и҆ трꙋдолю́бцємъ  зерца́ло, съ венїамі́номъ бл҃же́ннымъ, и҆́же всѐ своѐ  и҆мѣ́нїе ѿдадѐ ни́щымъ, да є҆ди́нъ би́серъ хрⷭ҇та̀  стѧ́жетъ, є҆мꙋ́же ревни́телїе да бꙋ́демъ, пою́ще: бж҃е,  бл҃гослове́нъ є҆сѝ. 
Ѳео́фїле, і҆ера́рхѡмъ оу҆добре́нїе, новагра́да  престо́лъ содержа́вый и҆ сама́го гдⷭ҇а ви́дѣвый, оу҆молѝ  тогѡ̀ бл҃гость, да и҆ мы̀ лицѐ є҆гѡ̀ оу҆́зримъ съ тобо́ю  и҆ воспое́мъ: ѻ҆тє́цъ на́шихъ бж҃е, бл҃гослове́нъ є҆сѝ. 
Въ дїа́конѣхъ свѣти́ло и҆ въ трꙋдолю́бцѣхъ  ѻ҆́бразе, мартѵ́рїе, чистоты̀ рачи́телю, да́ръ и҆мѣ́вый  прогонѧ́ти (с. 703) ѿ человѣ̑къ лꙋка̑выѧ дꙋ́хи и҆ не́мѡщи  цѣли́ти, дꙋ́ха ѕло́бы и҆ всѧ̑кїѧ ле́сти ѿженѝ ѿ на́съ,  да чи́стѡ воспое́мъ: бж҃е, бл҃гослове́нъ є҆сѝ. 
Тро́иченъ: 
Прославлѧ́ющыѧ ст҃ы́хъ твои́хъ просла́ви, пребл҃га́ѧ  трⷪ҇це, сла́вою, ю҆́же оу҆гото́вала є҆сѝ ѿ вѣ́ка  рабѡ́мъ твои̑мъ, и҆ сподо́би пѣ́ти: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Прера́дованнаѧ мт҃и и҆ цр҃це, ра́дѡстнаѧ тебѣ̀  приносѧ́щихъ ра́дости вѣ́чныѧ сподо́би и҆ ѿве́рзи  ра̑йскїѧ двє́ри хрⷭ҇тїа́нскомꙋ всемꙋ̀ ро́дꙋ, при́снѡ тебѣ̀  пою́щемꙋ: бг҃оро́дице, бл҃гослове́нна є҆сѝ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ во́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Цр҃цы нбⷭ҇ныѧ селе́нїе є҆сѝ, ст҃опече́рскаѧ горо̀,  ю҆́же си́льныхъ мно́жество прпⷣбныхъ ѻ҆тє́цъ ѡ҆крꙋжа́ютъ,  всѝ ѻ҆рꙋ̑жїѧ и҆з̾ѡщрє́на и҆мꙋ́ще, моли̑твы проти́вꙋ  мїроде́ржца, пою́тъ пѣ́снь бг҃ꙋ: пое́мъ и҆ превозно́симъ  є҆го̀ во вѣ́ки. 
Восто́къ и҆ за́падъ, ю҆́гъ и҆ сѣ́веръ ви́дитъ во  ѡ҆гра́дѣ твое́й, пече́рскаѧ горо̀, и҆сто́чникъ, кипѧ́щїй  мѵ́ры чꙋде́съ бг҃оно́сныхъ ѻ҆тє́цъ, и҆злива́ющїйсѧ всѣ̑мъ  и҆з̾ѻби́льнѡ, и҆̀же пою́тъ и҆ превозно́сѧтъ гдⷭ҇а во  вѣ́ки. 
Ко́е хвале́нїе ва́мъ принесе́мъ, ѽ бг҃оно́снїи  ѻ҆тцы̀, ка́кѡ и҆сповѣ́мы трꙋды̀ и҆ по́двиги ва́шѧ  тꙋпогрꙋ́бымъ (с. 704) ѧ҆зы́комъ, не вѣ́мы. но ты̀, ст҃е  є҆ѵѳѵ́мїе молчали́ве, наꙋчи́ ны, да съ тобо́ю пое́мъ гдⷭ҇а  во вѣ́ки. 
По́стникѡмъ и҆ трꙋдолю́бцємъ сїѧ́нїе, кассїа́не и҆  пїѡ́ре бл҃же́нне, ѻ҆́ба свѣтѧ́щїисѧ житїе́мъ, а҆́ки  нбⷭ҇наѧ свѣти̑ла, свѣ́тлостїю бл҃года́ти, да́нныѧ ва́мъ,  ѡ҆зари́те ны̀, да сподо́бимсѧ съ ва́ми пѣ́ти гдⷭ҇а во всѧ̑  вѣ́ки. 
Пла́чꙋщихъ помина́ѧ бл҃же́нство, пафнꙋ́тїе прпⷣбне,  всегда̀ пла́калъ є҆сѝ, ны́нѣ же ра́дѡстнаѧ наслѣ́дивъ  мѣста̀, моли́сѧ та́мѡ и҆ на́мъ во кро́въ безплаче́вный  всели́тисѧ, да съ тобо́ю превозно́симъ гдⷭ҇а во вѣ́ки. 
Со і҆ѡ́сифомъ чꙋ́днымъ ва́шꙋ, всѝ ст҃і́и, па́мѧть  почита́емъ, посто́мъ и҆ трꙋды̀ до́брѣ бг҃ꙋ оу҆годи́вшїи,  и҆ мо́лимъ, да ѿ всѣ́хъ бѣ́дъ застꙋпле́нїе ва́ми  ѡ҆брѧ́щемъ и҆ сподо́бимсѧ гдⷭ҇а превозноси́ти во вѣ́ки. 
Во ѡ҆гра́дѣ пеще́ры ст҃ы́ѧ проходѧ́ще оу҆мо́мъ,  зри́мъ на тве́рди є҆ѧ̀ мно́жество, а҆́ки ѕвѣ́здъ,  ѻ҆тє́цъ прпⷣбныхъ, и҆́хже и҆счи́слити невозмо́жнѡ. тѣ́мъ  ѡ҆ всѣ́хъ возда́вше хвалꙋ̀ бг҃ꙋ, мо́лимъ, да да́стъ на́мъ  съ ни́ми превозноси́ти є҆го̀ во вѣ́ки. 
Бг҃оро́диченъ: 
Гони́мъ сы́й ѕмі́емъ мїролю́бнымъ, къ твое́й  ѡ҆гра́дѣ прибѣго́хъ, чⷭ҇таѧ: кро́вомъ оу҆̀бо ми́лости  твое́й защити́ мѧ и҆ тогѡ̀ зꙋбѡ́въ и҆зба́ви, ꙗ҆́кѡ да  спасе́нъ, превозношꙋ́ тѧ, мт҃рь бж҃їю, во вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Вои́стиннꙋ пре́жде ю҆до́ль бѣ̀ плаче́внаѧ и҆  верте́пъ разбо́йникѡмъ гора̀ сїѧ̀ ст҃а́ѧ, ны́нѣ же до́мъ  бж҃їй (с. 705) є҆́сть, и҆ живꙋ́щїи въ не́мъ бл҃же́нни,  ꙗ҆́кѡ ва́ми ѡ҆ст҃и́сѧ, бг҃оно́снїи ѻ҆тцы̀: сегѡ̀ ра́ди  всѣ́хъ ва́съ велича́емъ. 
Гла́съ ра́дованїѧ и҆ шꙋ́мъ празднолю́бныхъ  стека́етсѧ восхвали́ти собо́ръ ва́шъ, ѻ҆тцы̀ пече́рстїи:  тѣ́хъ оу҆́бѡ хвалє́нїѧ прїе́мше, ѿ всѣ́хъ скорбе́й и҆  печа́лей спаса́йте, да всегда̀ ва́съ велича́емъ. 
Ра́достною дꙋше́ю взе́мше кре́стное и҆́го и҆ ра́ломъ  трꙋдѡ́въ го́рꙋ сїю̀ воздѣ́лавше, насади́сте сады̀ по́тѡвъ  ва́шихъ, бг҃оно́снїи ѻ҆тцы̀, мы́сленныхъ, и҆́хже плоды̀  ѡ҆б̾е́мше, оу҆веселѧ́емъ дꙋ́шы на́шѧ и҆ всѣ́хъ ва́съ  велича́емъ. 
Во є҆ди́нъ пꙋ́ть за́повѣдей гдⷭ҇нихъ ходѧ́ще,  разли̑чнаѧ сѣ́мена сѣ́ѧсте, ѻ҆́въ чистотꙋ̀, ѻ҆́въ  послꙋша́нїе, и҆́нъ по́стъ, дрꙋгі́й нищетꙋ̀, трꙋды̀ и҆  сле́зы. ѻ҆ба́че всѝ ра́внѡ ра́дости рꙋкоѧ́ти пожина́ете,  ѿ ни́хже и҆ на́мъ да́рствꙋйте, да вы́нꙋ ва́съ всѣ́хъ  велича́емъ. 
Гдⷭ҇ь пасе́тъ ва́съ ны́нѣ на мѣ́стѣ ѕла́чнѣ,  пребл҃же́ннїи ѻ҆тцы̀, и҆ ко́е оу҆жѐ ва́съ лиша́етъ бл҃го,  пото́къ бо сла́дости ва́съ напаѧ́етъ, ѿ негѡ́же понѐ  ка́плею є҆ди́ною житїѧ̀ на́шегѡ го́ресть, мо́лимсѧ,  оу҆слади́те, да ра́достнѡ бг҃ꙋ на́шемꙋ воспое́мъ. 
Ѿ мѣ́ста плаче́внагѡ на безплаче́вное  преше́дшихъ, мо́лимъ ва́съ, ѻ҆тцы̀ пребл҃же́ннїи, на́съ,  па́мѧть ва́шꙋ вкꙋ́пѣ почита́ющихъ, всѧ́кїѧ ско́рби  и҆збавлѧ́йте, да всѝ ва́съ велича́емъ. (с. 706) 
Тро́иченъ: 
Сла́ва ты̀ є҆сѝ, трⷪ҇це, прпⷣбныхъ ѻ҆тє́цъ  ли́кꙋ, и҆ неги́блющее весе́лїе, ѡ҆ тебѣ́ бо мі́ръ и҆ пло́ть  съ неви́димымъ враго́мъ побѣди́вше, прїѧ́ша вѣнцы̀ и҆  ра́дꙋютсѧ со а҆́гг҃лы, тѧ̀ всегда̀ велича́юще. 
Бг҃оро́диченъ: 
Сла́вимъ тѧ̀, пресла́вный гра́де бж҃їй, тебе́ бо  са́мъ ѡ҆снова̀ вы́шнїй и҆ дадѐ въ прибѣ́жище всѣ̑мъ ѿ  лица̀ вра́жїѧ бѣжа́щымъ. и҆ на́мъ бꙋ́ди въ приста́нище, да  тѧ̀ вы́нꙋ велича́емъ. 
Свѣти́ленъ: 
Ца́рское свѧще́нїе, ро́де и҆збра́нный, і҆ера́рси  ст҃і́и, сщ҃е́нницы, мона́си, дѣ́вствєнницы, чꙋдотво́рцы и҆  всѐ по́стническое сосло́вїе прпⷣбныхъ ѻ҆тє́цъ  пече́рскихъ, собери́тесѧ дне́сь на моли́твꙋ, да ва́съ ра́ди  цр҃ь сла́вы спасе́тъ правосла̑вныѧ лю́ди, бл҃гоче́стнѡ  собо́ръ ва́шъ почита́ющихъ. 
Сла́ва, и҆ ны́нѣ, бг҃оро́диченъ: 
Ст҃ы́хъ ст҃ѣ́йшꙋю тѧ̀ сла́вимъ, чⷭ҇таѧ дв҃о, и҆  велича́емъ ѿ тебѐ рожде́нное сло́во, ты́ же прїимѝ и҆  ѿ на́съ славосло́вїе сїѐ, и҆ да́ждь сла́вити тѧ̀,  и҆дѣ́же всѝ ст҃і́и мт҃рь тѧ̀ бж҃їю сла́вѧтъ. 
На хвали́техъ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Плотско́е мꙋдрова́нїе, покоре́нїемъ оу҆ма̀  плѣни́сте въ послꙋша́нїе хрⷭ҇то́во, ѻ҆тцы̀ пребл҃же́ннїи,  и҆, стра́стное мо́ре преплы́вше, достиго́сте кра́йнѧгѡ  жела́нїѧ, тѣ́мъ дарова̀ ва́мъ пѡ́чести зва́нїѧ вы́шнѧгѡ  і҆и҃съ чл҃вѣколю́бецъ и҆ сп҃съ дꙋ́шъ на́шихъ. (с. 707) 
Оу҆гаси́сте пе́щь мїрски́хъ пристра́стїй и҆  самохо́тныѧ молвы̀, сле́зными пото́ки и҆ коне́чною нището́ю,  ѻ҆тцы̀ прпⷣбнїи, и҆ ꙗ҆́кѡ въ черто́зѣ свѣ́тлѣ, въ  те́мныхъ пребы́сте пеще́рахъ, а҆́гг҃льски славосло́вѧще  і҆и҃са чл҃вѣколю́бца и҆ сп҃са дꙋ́шъ на́шихъ. 
Ѿ бре́нныѧ страсте́й глꙋбины̀, скорбе́й и҆  попече́нїй жите́йскихъ оу҆́мъ ѡ҆чи́стивше, ѻ҆тцы̀  бг҃оно́снїи, оу҆пова́нїемъ бꙋ́дꙋщїѧ жи́зни всѧ̑ тлѣ̑ннаѧ  презрѣ́сте. и҆ ны́нѣ, въ нетлѣ́ннѣй жи́зни сꙋ́ще,  моли́те за ны̀ і҆и҃са чл҃вѣколю́бца и҆ сп҃са дꙋ́шъ на́шихъ. 
Сла́ва, гла́съ ѕ҃: 
Бл҃же́нства непоро́чныхъ вожделѣ́вше, въ пꙋ́ть  за́повѣдей гдⷭ҇нихъ теко́сте, и҆ свидѣ́нїѧ во́ли бж҃їей  взыскꙋ́юще, въ го́ры, въ верте́пы и҆ въ тє́мныѧ пещє́ры  всели́стесѧ, мі́ръ съ похотьмѝ распѧ́сте, и҆ бѣсѡ́вскїѧ  полкѝ побѣди́вше, ны́нѣ жи́знь и҆ сла́вꙋ безконе́чнꙋю  наслѣ́дисте. моли́тесѧ за ны̀, мо́лимъ ва́съ, ѻ҆тцы̀  прпⷣбнїи, оу҆лꙋчи́ти прича́стїе съ ва́ми вы́шнѧгѡ  і҆ерⷭ҇ли́ма и҆ спасе́нїе дꙋша́мъ на́шымъ. 
И҆ ны́нѣ, бг҃оро́диченъ, гла́съ то́йже: 
Бцⷣе, ты̀ є҆сѝ лоза̀ и҆́стиннаѧ, возрасти́вшаѧ  на́мъ пло́дъ живота̀, тебѣ̀ мо́лимсѧ: моли́сѧ, влⷣчце, со  ст҃ы́ми а҆пⷭ҇лы и҆ со всѣ́ми ст҃ы́ми спасти́сѧ дꙋша́мъ  на́шымъ. 
Славосло́вїе вели́кое. Є҆ктєнїѝ. И҆ ѿпꙋ́стъ. 
На лїтꙋргі́и. Бл҃жє́нны ѿ канѡ́на, пѣ̑сни г҃-ѧ и҆  ѕ҃-ѧ. Прокі́менъ, гла́съ з҃. Честна̀ пред̾ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇ви  ѡ҆ всѣ́хъ, ꙗ҆̀же воздаде́ ми; (с. 708) А҆пⷭ҇лъ къ  гала́тѡмъ, зача́ло сг҃ї. А҆ллилꙋ́їа, гла́съ ѕ҃: Бл҃же́нъ  мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ  ѕѣлѡ̀. Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе ѿ матѳе́а, зача́ло м҃г, и҆лѝ ѿ лꙋкѝ,  зача́ло к҃д. Прича́стенъ: Въ па́мѧть вѣ́чнꙋю бꙋ́детъ  првⷣникъ. 


(с. 709) 
Чи́нъ погребе́нїѧ прест҃ы́ѧ бцⷣы. 
ПОХВАЛЫ̀, 
и҆лѝ сщ҃е́нное послѣ́дованїе на ст҃о́е  преставле́нїе 
ПРЕСТ҃Ы́Ѧ ВЛⷣЧЦЫ НА́ШЕѦ БЦⷣЫ И҆ ПРИСНОДВ҃Ы МР҃І́И, 
пое́мое въ седьмы́й на́десѧть де́нь мѣ́сѧца  а҆́ѵгꙋста, каждого́днѡ въ ски́тѣ геѳсима́нїи, а҆ въ ла́ѵрѣ  ѿправлѧ́емое пѧтна́дцатагѡ а҆́ѵгꙋста. 
На вели́цѣй вече́рни стїхосло́вимъ, Бл҃же́нъ мꙋ́жъ,  а҃ а҆нтїфѡ́нъ. 
На Гдⷭ҇и воззва́хъ, ста́вимъ стїхѡ́въ и҃: и҆  пое́мъ стїхи̑ры и҆з̾ мине́и, гла́съ а҃. 
Ѽ ди́вное чꙋ́до! и҆сто́чникъ жи́зни во гро́бѣ  полага́етсѧ, и҆ лѣ́ствица къ нб҃сѝ гро́бъ быва́етъ:  весели́сѧ геѳсима́нїе, бг҃оро́диченъ ст҃ы́й до́ме.  возопїе́мъ вѣ́рнїи, гаврїи́ла и҆мꙋ́ще чинонача́льника:  бл҃года́тнаѧ ра́дꙋйсѧ, съ тобо́ю гдⷭ҇ь, подаѧ́й мі́рови  тобо́ю ве́лїю млⷭ҇ть. (с. 710) 
Ди̑вны твоѧ̑ та̑йны бцⷣе, вы́шнѧгѡ прⷭ҇то́лъ  ꙗ҆ви́ласѧ є҆сѝ влⷣчце, и҆ ѿ землѝ къ нб҃сѝ  преста́виласѧ є҆сѝ дне́сь: сла́ва твоѧ̀ бг҃олѣ́пнаѧ,  бг҃оподо́бными сїѧ́ющи чꙋдесы̀, дѣ́вы съ мт҃рїю цр҃е́вою на  высотꙋ̀ вознеси́тесѧ. Бл҃года́тнаѧ ра́дꙋйсѧ, съ тобо́ю  гдⷭ҇ь, подаѧ́й мі́рови тобо́ю ве́лїю млⷭ҇ть. 
Твоѐ сла́вѧтъ оу҆спе́нїе, вла́сти и҆ прⷭ҇то́ли,  нача́ла и҆ гдⷭ҇ства, си́лы и҆ херꙋві́мы, и҆ стра́шнїи  серафі́мы: ра́дꙋютсѧ земноро́днїи, ѡ҆ бж҃е́ственнѣй твое́й  сла́вѣ красѧ́щесѧ. припа́даютъ ца́рїе, со а҆рха́гг҃лы и҆  а҆́гг҃лы, и҆ воспѣва́ютъ: бл҃года́тнаѧ ра́дꙋйсѧ, съ тобо́ю  гдⷭ҇ь, подаѧ́й мі́рови тобо́ю ве́лїю млⷭ҇ть. 
И҆́ны стїхи̑ры и҆з̾ і҆ерꙋсали́мскагѡ послѣ́дованїѧ,  гла́съ ѕ҃: 
Дне́шнїй де́нь та́йнѡ вели́кїй ѱалмопѣ́вецъ  проѡбразова́ше, глаго́лѧ: воскрⷭ҇нѝ гдⷭ҇и въ поко́й тво́й,  ты̀ и҆ кївѡ́тъ ст҃ы́ни твоеѧ̀. и҆ па́ки: предста̀, глаго́лѧ,  цр҃и́ца ѡ҆деснꙋ́ю тебѐ, рѧ́сны златы́ми ѡ҆дѣ́ѧна  преиспещре́нна. Сїѧ́ бо є҆́сть блгⷭ҇ве́ннаѧ сꙋббѡ́та, се́й  є҆́сть (с. 711) оу҆покое́нїѧ бж҃е́ственный де́нь, въ  ѻ҆́ньже почѝ ѿ живота̀ мт҃рь сꙋ́щи живота̀,  смотрѣ́нїемъ є҆́же на сме́рть, пло́тїю сꙋббѡ́тствовавшаѧ  и҆ преста́вльшаѧсѧ, и҆ на нб҃са̀ возше́дшаѧ, си́лою и҆́же  и҆з̾ неѧ̀ вопло́щшагѡсѧ хрⷭ҇та̀ бг҃а, и҆ съ ни́мъ во вѣ́ки  вѣкѡ́въ вѣ́чнꙋющаѧ, и҆ да́рꙋющаѧ на́мъ живо́тъ вѣ́чный,  съ любо́вїю чтꙋ́щымъ ст҃о́е є҆ѧ̀ оу҆спе́нїе. 
Гла́съ в҃: 
Подо́бенъ: Є҆гда̀ ѿ дре́ва тѧ̀ ме́ртва: 
Є҆гда̀ ѿ мі́ра, жи́знь сꙋ́щи, ро́ждшаѧ жи́знь  всѧ́ческихъ, сн҃а бж҃їѧ во пло́ти, взе́млема была̀ є҆сѝ  восходѧ́щи во вхо́ды бж҃е́ственныѧ, нбⷭ҇ныѧ, чтⷭ҇аѧ, тогда̀  чꙋ́днѡ сбы́стсѧ, є҆́же возгласѝ дх҃ъ ст҃ы́й: кто̀ сїѧ̀  ны́нѣ восходѧ́щаѧ ѿ пꙋсты́ни; всѧ́ же со стра́хомъ  вопїѧ́хꙋ: сла́ва восхожде́нїю твоемꙋ̀, любобл҃га́ѧ. 
Є҆гда̀ во гро́бѣ, марїа́мъ, въ геѳсима́нїи  положи́ласѧ є҆сѝ пло́тїю, є҆стества̀  ѡ҆животвори́тельнице, тогда̀ всѧ̀ тва́рь, зрѧ́щи тѧ̀,  оу҆жасе́сѧ: творе́цъ же дх҃ъ тво́й, рꙋ́цѣ распросте́ръ,  бл҃года́тнѣ прїѧ́тъ, ꙗ҆́кѡ должни́къ сн҃ъ. є҆́же (с. 712)  безпло́тныхъ чи́ни зрѧ́ще, со стра́хомъ вопїѧ́хꙋ: сла́ва  восхожде́нїю твоемꙋ̀, любобл҃га́ѧ. 
Є҆гда̀ трїѐ сщ҃е́нницы, а҆реопагі́тъ ѻ҆́ный и҆  і҆ероѳе́й съ дїонѵ́сїемъ, твоѐ бж҃е́ственное оу҆ви́дѣша  всенетлѣ́ннаѧ оу҆спе́нїе, тогда̀ сле́зы точа́ще глаго́лютъ  си́це: ка́кѡ стерпи́мъ страда́нїе въ мі́рѣ; въ тебѣ́ бо,  ѽ дв҃аѧ, сн҃а твоего̀ мнѣ́хомъ зрѣ́ти, и҆  оу҆тѣша́хомсѧ. 
Гла́съ є҃: 
Тебѐ ѡ҆дѣ́ющагосѧ свѣ́томъ ꙗ҆́кѡ ри́зою, сн҃а  бж҃їѧ ро́ждшꙋю, ли́къ оу҆ч҃ни̑къ є҆гѡ̀ ви́дѣвъ ме́ртвꙋ,  во гро́бѣ мра́ка и҆спо́лненномъ просте́ртꙋ, бл҃госе́рдный  пла́чь воспрїи́мъ, рыда́ѧ глаго́лаше: оу҆вы̀ мнѣ̀,  сладча́йшаѧ марїа́мъ, ю҆́же въ ма́лѣ и҆мѣ́хъ  оу҆тѣше́нїе, и҆ ви́дѧ тебѐ, мнѣ́хъ оу҆чи́телѧ моего̀  зрѣ́ти: но сѐ, ны́нѣ ви́ждꙋ тѧ̀ по зако́нꙋ є҆стества̀  под̾е́мшꙋ сме́рть. Ѽ, ка́кѡ тѧ̀ погребꙋ̀ дв҃о, и҆лѝ ка́кѡ  плащани́цами ѡ҆бвїю̀; кі́има же рꙋка́ма прикоснꙋ́сѧ  нетлѣ́нномꙋ твоемꙋ̀ тѣ́лꙋ; и҆лѝ кі́ѧ пѣ̑сни воспою̀,  твоемꙋ̀ и҆схо́дꙋ достѡ́йныѧ; ка́кѡ же стерплю̀, гпⷭ҇жѐ,  твоѐ ско́рбное мѝ (с. 713) ѿше́ствїе; и҆лѝ ка́кѡ  безтрꙋ́днѡ понесꙋ̀ всетѧ́жкое сиротство̀; недоꙋмѣва́ю,  бл҃же́ннаѧ бцⷣе марі́е, и҆ болѣ́зненнымъ се́рдцемъ  соплета́ю пѣснопѣ́нїѧ, и҆ велича́ю тѧ̀ влⷣчце:  пѣсносло́влю зача́тїе твоѐ, почита́ю твоѐ бжⷭ҇твенное  ржⷭ҇тво̀, чтꙋ̀ вхожде́нїе твоѐ дв҃о. оу҆блажа́ю же  оу҆спе́нїе твоѐ, и҆ всест҃о́е погребе́нїе твоѐ со  преставле́нїемъ, зовы́й: гдⷭ҇и, сла́ва тебѣ̀. 
Сла́ва, и҆ ны́нѣ, гла́съ а҃: 
Бг҃онача́льнымъ манове́нїемъ, ѿвсю́дꙋ бг҃оно́снїи  а҆пⷭ҇ли ѻ҆́блаки высо́цѣ взима́еми, доше́дше пречⷭ҇тагѡ и҆  живонача́льнагѡ твоегѡ̀ тѣ́ла, любе́знѡ лобыза́хꙋ.  Превы́шнїѧ же нбⷭ҇ныѧ си́лы, съ свои́мъ влⷣкою прише́дше,  бг҃опрїѧ́тное и҆ пречⷭ҇тое тѣ́ло предсыла́юще, оу҆́жасомъ  ѡ҆держи́ми, прекра́снѡ же пред̾идѧ́хꙋ, и҆ неви́димѡ  вопїѧ́хꙋ превы́шнимъ чинонача́лїємъ: сѐ всецр҃и́ца  бг҃оѻтрокови́ца прїи́де, возми́те врата̀, и҆ сїю̀ премі́рнѡ  под̾ими́те, прⷭ҇носꙋ́щагѡ мт҃рь свѣ́та. Тоѧ́ бо ра́ди  всеро́дное чл҃вѣ́кѡмъ спасе́нїе бы́сть: на ню́же взира́ти  не мо́жемъ, и҆ то́й досто́йнꙋю че́сть возда́ти не мо́щно:  (с. 714) тоѧ́ бо преизѧ́щно прихо́дитъ всѧ́къ оу҆́мъ.  тѣ́мже пречⷭ҇таѧ бцⷣе, при́снѡ съ живоно́снымъ цр҃е́мъ, и҆  ржⷭ҇тво́мъ живꙋ́щи, моли́сѧ вы́нꙋ сохрани́ти, и҆ спастѝ ѿ  всѧ́кагѡ прило́га проти́внагѡ, но́выѧ лю́ди твоѧ̑: твое́ бо  предста́тельство стѧжа́хомъ, во вѣ́ки свѣтоѧвле́ннѡ  блажа́ще. 
Вхо́дъ. Прокі́менъ, гла́съ в҃: Воскрⷭ҇нѝ гдⷭ҇и въ  поко́й тво́й, ты̀ и҆ кївѡ́тъ ст҃ы́ни твоеѧ̀. Сті́хъ:  Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀. 
Чтє́нїѧ трѝ. Бытїѧ̀ чте́нїе. 
И҆зы́де і҆а́кѡвъ ѿ стꙋденца̀ клѧ́твеннагѡ, и҆  и҆́де въ харра́нь. И҆ ѡ҆брѣ́те мѣ́сто, и҆ спа̀ та́мѡ:  за́йде бо сл҃нце. И҆ взѧ́тъ ѿ ка́менїѧ мѣ́ста тогѡ̀, и҆  положѝ возгла́вїе себѣ̀, и҆ спа̀ на мѣ́стѣ ѻ҆́номъ. И҆  со́нъ ви́дѣ: и҆ сѐ лѣ́ствица оу҆твержде́на на землѝ,  є҆ѧ́же глава̀ досѧза́ше до нб҃съ, и҆ а҆́гг҃ли бж҃їи  восхожда́хꙋ и҆ низхожда́хꙋ по не́й, гдⷭ҇ь же  оу҆твержда́шесѧ на не́й. И҆ речѐ: а҆́зъ бг҃ъ а҆враа́мовъ  ѻ҆ц҃а̀ твоегѡ̀, и҆ бг҃ъ (с. 715) і҆саа́ковъ, не бо́йсѧ:  землѧ̀ и҆дѣ́же ты̀ спи́ши на не́й, тебѣ̀ да́мъ ю҆̀, и҆  сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ  земны́й, и҆ распространи́тсѧ на мо́ре, и҆ лі́вꙋ, и҆  сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀  всѧ̑ колѣ́на земна́ѧ, и҆ ѡ҆ сѣ́мени твое́мъ. И҆ сѐ а҆́зъ  съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще  по́йдеши, и҆ возвращꙋ́ тѧ въ зе́млю сїю̀: ꙗ҆́кѡ не и҆́мамъ  тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ: нѣ́сть сїѐ, но до́мъ бж҃їй, и҆ сїѧ̀ врата̀ нбⷭ҇наѧ. 
Прⷪ҇ро́чества і҆езекі́илева чте́нїе. 
Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ  и҆ про́чее, сотворѧ́тъ і҆ерє́и на ѻ҆лтарѝ всесожже́нїѧ  ва́шегѡ, и҆ ꙗ҆̀же спасе́нїѧ ва́шегѡ: и҆ прїимꙋ̀ вы̀,  глаго́летъ а҆дѡнаі̀ гдⷭ҇ь. И҆ ѡ҆брати́ мѧ на пꙋ́ть вра́тъ  ст҃ы́хъ внѣ́шнихъ, зрѧ́щихъ на восто́ки, и҆ сїѧ̑ бѧ́хꙋ  затворе́на. И҆ речѐ (с. 716) гдⷭ҇ь ко мнѣ̀: врата̀ сїѧ̀  затворе́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворе́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ  по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ хра́мꙋ:  и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇нь. 
При́тчей чте́нїе. 
Премꙋ́дрость созда̀ себѣ̀ до́мъ, и҆ оу҆твердѝ  столпѡ́въ се́дмь. Закла̀ своѧ̑ же́ртвеннаѧ, и҆ растворѝ въ  ча́ши свое́й вїно̀, и҆ оу҆гото́ва свою̀ трапе́зꙋ. Посла̀  своѧ̑ рабы̀, созыва́ющи съ высо́кимъ проповѣ́данїемъ на  ча́шꙋ, глаго́лющи: и҆́же є҆́сть безꙋ́менъ да оу҆клони́тсѧ  ко мнѣ̀. И҆ тре́бꙋющымъ оу҆ма̀ речѐ: прїиди́те, ꙗ҆ди́те  мо́й хлѣ́бъ, и҆ пі́йте вїно̀, є҆́же раствори́хъ ва́мъ.  Ѡ҆ста́вите безꙋ́мїе, и҆ жи́ви бꙋ́дете. И҆ взыщи́те ра́зꙋма,  да поживетѐ: и҆ и҆спра́вите ра́зꙋмъ въ вѣ́дѣнїи.  Наказꙋ́ѧй ѕлы̑ѧ, (с. 717) прїи́метъ себѣ̀ безче́стїе:  ѡ҆блича́ѧй же нечести́ваго, ѡ҆поро́читъ себѐ: ѡ҆бличе́нїе  бо нечести́вомꙋ, ра̑ны є҆мꙋ̀. Не ѡ҆блича́й ѕлы́хъ, да не  возненави́дѧтъ тебѐ: ѡ҆блича́й премꙋ́дра, и҆ возлю́битъ  тѧ̀. Да́ждь премꙋ́дромꙋ винꙋ̀, и҆ премꙋ́дршїй бꙋ́детъ:  сказꙋ́й пра́ведномꙋ, и҆ приложи́тъ прїима́ти. Нача́ло  премꙋ́дрости стра́хъ гдⷭ҇нь, и҆ совѣ́тъ ст҃ы́хъ, ра́зꙋмъ:  разꙋмѣ́ти бо зако́нъ, по́мысла є҆́сть бл҃га́гѡ. Си́мъ бо  ѡ҆́бразомъ мно́гое поживе́ши вре́мѧ, и҆ приложа́тсѧ тебѣ̀  лѣ́та живота̀. 
На лїті́и стїхи̑ры самогла́сны, гла́съ а҃. 
Подоба́ше самови́дцємъ сло́ва и҆ слꙋга́мъ, и҆  є҆́же по пло́ти мт҃ре є҆гѡ̀ оу҆спе́нїе ви́дѣти,  коне́чное є҆ли́ко на не́й та́инство: ꙗ҆́кѡ да не то́кмѡ  є҆́же ѿ землѝ сп҃сово восхожде́нїе оу҆́зрѧтъ: но и҆  ро́ждшїѧ є҆гѡ̀ преставле́нїю свидѣ́тельствꙋютъ. тѣ́мже  ѿвсю́дꙋ бж҃е́ственною си́лою собра́вшесѧ, сїѡ́на  достиго́ша, и҆ на не́бо и҆дꙋ́щꙋю предсыла́хꙋ, вы́шшꙋю  херꙋві̑мъ: є҆́йже и҆ мы̀ съ ни́ми покланѧ́емсѧ, ꙗ҆́кѡ  молѧ́щейсѧ ѡ҆ дꙋша́хъ на́шихъ. (с. 718) 
Гла́съ в҃. А҆нато́лїево. 
Ꙗ҆́же нб҃е́съ вы́шшаѧ сꙋ́щи, и҆ херꙋві̑мъ  славнѣ́йшаѧ, и҆ всеѧ̀ тва́ри чⷭ҇тнѣ́йша, ꙗ҆́же премно́гїѧ  ра́ди чистоты̀, присносꙋ́щагѡ сꙋщества̀ прїѧ́телище бы́вши,  въ сн҃о́внѣ рꙋ́цѣ дне́сь всест҃ꙋ́ю предае́тъ дꙋ́шꙋ: и҆ съ  не́ю и҆сполнѧ́ютсѧ всѧ́чєскаѧ ра́дости, и҆ на́мъ да́рꙋетъ  ве́лїю млⷭ҇ть. 
І҆ѡа́нново. 
Всенепоро́чнаѧ невѣ́ста, и҆ мт҃и бл҃говоле́нїѧ  ѻ҆́ч҃а, ꙗ҆́же бг҃ꙋ пронарече́ннаѧ во своѐ є҆мꙋ̀ жили́ще,  несли́тнагѡ соедине́нїѧ, дне́сь пречⷭ҇тꙋю дꙋ́шꙋ творцꙋ̀ и҆  бг҃ꙋ предае́тъ: ю҆́же безпло́тныхъ си́лы бг҃олѣ́пнѡ  под̾е́млютъ, и҆ къ животꙋ̀ преставлѧ́етсѧ, сꙋ́щаѧ мт҃и  живота̀: свѣща̀ непристꙋ́пнагѡ свѣ́та, спасе́нїе  вѣ́рныхъ, и҆ оу҆пова́нїе дꙋ́шъ на́шихъ. 
Гла́съ г҃. Ге́рманово. 
Прїиди́те всѝ концы̀ земні́и, чтⷭ҇но́е  преставле́нїе бг҃ома́тере восхва́лимъ: въ рꙋ́цѣ бо сн҃а  дꙋ́шꙋ непоро́чнꙋю положѝ. тѣ́мже ст҃ы́мъ оу҆спе́нїемъ  є҆ѧ̀ мі́ръ ѡ҆животвори́сѧ: и҆ ны́нѣ (с. 719) во  ѱалмѣ́хъ и҆ пѣ́нїихъ и҆ пѣ́снехъ дх҃о́вныхъ, со  безпло́тными и҆ а҆пⷭ҇лы пра́зднꙋетъ свѣ́тлѡ. 
Сла́ва, гла́съ є҃. Ѳеофа́ново. 
Прїиди́те празднолю́бныхъ собо́ръ, прїиди́те, и҆  ли́къ соста́вимъ: прїиди́те вѣнча́емъ пѣ́снми цр҃ковь,  оу҆покое́нїемъ ковче́га бж҃їѧ. Дне́сь бо нб҃о простира́етъ  нѣ́дра, прїе́млѧ ро́ждшꙋю всѣ́ми невмѣсти́маго: и҆ землѧ̀  и҆сто́чникъ жи́зни, ѿдаю́щи бл҃гослове́нїе, оу҆краша́етсѧ  бл҃голѣ́пїемъ. А҆́гг҃ли ли́къ со а҆пⷭ҇лы составлѧ́ютъ,  оу҆жа́снѡ взира́юще, ѿ живота̀ въ живо́тъ преставлѧ́емꙋ,  ро́ждшꙋю нача́льника жи́зни. Всѝ поклони́мсѧ є҆́й,  молѧ́щесѧ: сро́дна присвое́нїѧ не забꙋ́ди, влⷣчце, вѣ́рнѡ  пра́зднꙋющихъ всест҃о́е твоѐ оу҆спе́нїе. 
И҆ ны́нѣ, гла́съ то́йже. 
Воспо́йте лю́дїе, мт҃ри бг҃а на́шегѡ, воспо́йте:  дне́сь бо всесвѣ́тлꙋю дꙋ́шꙋ свою̀ въ пречⷭ҇тыѧ дла́ни,  и҆́же и҆з̾ неѧ̀ вопло́щшагѡсѧ без̾ сѣ́мене предае́тъ:  є҆го́же и҆ мо́литъ непреста́ннѡ, дарова́ти вселе́ннѣй  ми́ръ, и҆ ве́лїю млⷭ҇ть. (с. 720) 
На стїхо́внѣ стїхи̑ры самогла́сны, гла́съ д҃. 
Прїиди́те воспое́мъ лю́дїе, прест҃ꙋ́ю дв҃ꙋ чи́стꙋю,  и҆з̾ неѧ́же неизрече́ннѡ про́йде, вопло́щсѧ сло́во  ѻ҆́ч҃ее, зовꙋ́ще и҆ глаго́люще, бл҃гослове́нна ты̀ въ  жена́хъ, бл҃же́ннѡ чре́во вмѣсти́вшее хрⷭ҇та̀. тогѡ̀  ст҃ы̑мъ рꙋка́мъ дꙋ́шꙋ преда́вши, моли́сѧ пречⷭ҇таѧ,  спасти́сѧ дꙋша́мъ на́шымъ. 
Сті́хъ: Воскрⷭ҇нѝ гдⷭ҇и въ поко́й тво́й, ты̀ и҆  кївѡ́тъ ст҃ы́ни твоеѧ̀. 
Дв҃дскꙋю пѣ́снь дне́сь лю́дїе воспое́мъ хрⷭ҇тꙋ̀  бг҃ꙋ: приведꙋ́тсѧ, речѐ, цр҃ю̀ дѣ́вы въ слѣ́дъ є҆ѧ̀, и҆  и҆́скрєннѧѧ є҆ѧ̀ приведꙋ́тсѧ въ весе́лїи и҆ ра́дованїи.  и҆́бо ѿ сѣ́мене дв҃дова, є҆ѧ́же ра́ди мы̀ ѡ҆божи́хомсѧ,  въ рꙋ́цѣ своегѡ̀ сн҃а и҆ влⷣки, сла́внѡ и҆ па́че сло́ва  прелага́етсѧ. ю҆́же ꙗ҆́кѡ мт҃рь бж҃їю воспѣва́юще,  вопїе́мъ и҆ глаго́лемъ: спасѝ на́съ, и҆сповѣ́дающихъ тѧ̀  бцⷣꙋ, ѿ всѧ́кагѡ ѡ҆бстоѧ́нїѧ, и҆ и҆зба́ви ѿ бѣ́дъ  дꙋ́шы на́шѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Всечⷭ҇тно́е твоѐ оу҆спе́нїе, прест҃а́ѧ дв҃о  чтⷭ҇аѧ, а҆́гг҃лъ мно́жество на нб҃сѝ, и҆ чл҃вѣ́ческїй  ро́дъ (с. 721) на землѝ оу҆блажа́етъ, ꙗ҆́кѡ мт҃и была̀  є҆сѝ творца̀ всѣ́хъ хрⷭ҇та̀ бг҃а: того̀ молѧ́щи не  преста́й ѡ҆ на́съ, мо́лимсѧ, и҆̀же на тѧ̀ съ бг҃омъ  оу҆пова́нїе поло́жшихъ, бцⷣе всепѣ́таѧ и҆  неискꙋсобра́чнаѧ. 
Сла́ва, и҆ ны́нѣ, гла́съ то́йже. 
Є҆гда̀ и҆зшла̀ є҆сѝ бцⷣе дв҃о, ко и҆з̾ тебѐ  ро́ждшемꙋсѧ неизрече́ннѡ, бѧ́ше і҆а́кѡвъ бра́тъ бж҃їй, и҆  пе́рвый сщ҃еннонача́льникъ, пе́тръ же чтⷭ҇нѣ́йшїй  верхо́вникъ, бг҃осло́вѡвъ нача́льникъ, и҆ ве́сь  бж҃е́ственный а҆пⷭ҇льскїй ли́къ, ꙗ҆вле́ннымъ бг҃осло́вїемъ  пѣсносло́вѧще бж҃е́ственное и҆ стра́шное хрⷭ҇та̀ бг҃а  смотре́нїѧ та́инство, и҆ живонача́льное и҆ бг҃опрїѧ́тное  твоѐ тѣ́ло погре́бше, ра́довахꙋсѧ всепѣ́таѧ. Превы́ше же  прест҃ы́ѧ и҆ старѣ́йшыѧ а҆́гг҃льскїѧ си́лы, чꙋдесѝ  дивѧ́щесѧ, прини́кше дрꙋ́гъ ко дрꙋ́гꙋ глаго́лахꙋ: возми́те  ва́ша врата̀, и҆ воспрїими́те ро́ждшꙋю нб҃сѐ и҆ землѝ  творца̀: славословле́нми же воспое́мъ чтⷭ҇но́е и҆ ст҃о́е  тѣ́ло, вмѣсти́вшее на́ми неви́димаго и҆ гдⷭ҇а. тѣ́мже и҆  мы̀, па́мѧть твою̀ пра́зднꙋюще, вопїе́мъ (с. 722) тѝ  препѣ́таѧ: хрⷭ҇тїа́нскїй ро́гъ вознесѝ, и҆ спасѝ дꙋ́ши  на́шѧ. 
На бл҃гослове́нїи хлѣ́бѡвъ, тропа́рь, гла́съ д҃: 
Въ ржⷭ҇твѣ̀ дѣ́вство сохрани́ла є҆сѝ, во  оу҆спе́нїи мі́ра не ѡ҆ста́вила є҆сѝ бцⷣе: преста́виласѧ  є҆сѝ къ животꙋ̀, мт҃и сꙋ́щи живота̀, и҆ мл҃твами твои́ми  и҆збавлѧ́еши ѿ сме́рти дꙋ́шы на́шѧ. [Три́жды.] 
И҆ быва́етъ бл҃гослове́нїе хлѣ́бѡвъ, и҆  раздробле́нїе, и҆ а҆́ще и҆зво́литъ настоѧ́тель, чрез̾  дїа́конѡвъ дае́тъ все́й цр҃кви. 
По возгла́сѣ: Бл҃гослове́нїе гдⷭ҇не на ва́съ,  быва́етъ чте́нїе ѡ҆ оу҆спе́нїи прест҃ы́ѧ влⷣчцы на́шеѧ  бцⷣы, и҆ а҆́ще и҆зво́литъ настоѧ́тель, съ нѣ́кїимъ  сокраще́нїемъ, да въ мѣ́рꙋ бꙋ́детъ слꙋ́жба. 
По шестоѱа́лмїи, и҆ по вели́цѣй є҆ктенїѝ,  поставлѧ́етсѧ посредѣ̀ цр҃кве оу҆краше́нный а҆нало́гїй, и҆  пѣва́емꙋ: бг҃ъ гдⷭ҇ь, и҆ ꙗ҆ви́сѧ на́мъ: и҆схо́дитъ ѿ  ѻ҆лтарѧ̀ предстоѧ́тель, несѧ̀ ѡ҆́бразъ оу҆спе́нїѧ  прест҃ы́ѧ бцⷣы: послѣ́дꙋютъ же є҆мꙋ̀ сщ҃е́нницы въ  ѡ҆блаче́нїи, и҆ полага́етсѧ ѡ҆́бразъ на а҆нало́гїй, и҆  раздае́тъ предстоѧ́тель свѣщы̀ (с. 723) бра́тїи, и҆  бл҃гословлѧ́етъ дїа́конѡмъ и҆ пономарє́мъ раздаѧ́ти свѣщы̀  та́кожде и҆ наро́дꙋ. И҆ пою́тсѧ сі́и тропарѝ и҆з̾  і҆ерꙋсали́мскагѡ послѣ́дованїѧ, кадѧ́щꙋ предстоѧ́телю  ст҃ы̑мъ, и҆ ѡ҆́бразꙋ. 
Гла́съ в҃. Подо́бенъ: Бл҃гоѡбра́зный і҆ѡ́сифъ. 
Бл҃гоѡбра́зныхъ оу҆чени̑къ ли́къ ны́нѣ  бж҃е́ственный, ѽ чтⷭ҇на́ѧ, нескве́рное тѣ́ло твоѐ  слеза́ми чи́стыми ѡ҆мочи́въ, ꙗ҆́кѡ а҆рѡма́ты, во гро́бѣ  че́стнѣ погреба́ѧ положѝ: но тридне́внѡ преста́виласѧ  є҆сѝ, влⷣчце, подаю́щи мі́рови бж҃е́ственнꙋю млⷭ҇ть. 
Сла́ва: 
Є҆гда̀ снизшла̀ є҆сѝ къ сме́рти, живота̀ мт҃и  безсме́ртнаѧ, тогда̀ а҆́дъ оу҆диви́сѧ и҆ оу҆жасе́сѧ  стра́шнѡ: є҆гда́ же оу҆зрѣ́ласѧ є҆сѝ преста́вльшисѧ на  нб҃са̀, марїа́мъ, ѿ гро́ба, всѧ̑ си́лы нбⷭ҇ныѧ взыва́хꙋ:  живоно́снаѧ мт҃и живота̀ на́шегѡ, сла́ва тебѣ̀. 
И҆ ны́нѣ: 
Сщ҃є́ннымъ оу҆ч҃никѡ́мъ, въ геѳсима́нїю тѣ́ло  мт҃ре бж҃їѧ носѧ́щымъ, пѣ́снь, ю҆́же (с. 724) возглаша́ю,  прили́чна є҆́сть. сегѡ̀ ра́ди хрⷭ҇та̀ мт҃ри вои́стиннꙋ,  є҆ди́нѣй бг҃оѻтрокови́цѣ возопі́йте: воста́ни, ѽ  влⷣчце, подаю́щи всѣ̑мъ ве́лїю млⷭ҇ть. 
Возглаша́етъ канѡна́рхъ, на гла́съ є҃: 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
И҆ чте́тъ а҃ сті́хъ з҃ї-ѧ каѳі́смы: Бл҃же́ни  непоро́чнїи: 
Статїѧ̀ пе́рваѧ. 
Бл҃же́ни непоро́чнїи въ пꙋ́ть, ходѧ́щїи въ зако́нѣ  гдⷭ҇ни. 
Жи́знь во гро́бѣ положи́лсѧ є҆сѝ хрⷭ҇тѐ, мт҃рь  живота̀ полага́етсѧ: стра́нное видѣ́нїе а҆́гг҃лѡмъ и҆  человѣ́кѡмъ. 
Бл҃же́ни и҆спыта́ющїи свидѣ̑нїѧ є҆гѡ̀, всѣ́мъ  се́рдцемъ взы́щꙋтъ є҆го̀. 
Велича́емъ тѧ̀, бцⷣе чтⷭ҇аѧ, и҆ чти́мъ ст҃о́е твоѐ  оу҆спе́нїе, и҆ покланѧ́емсѧ честно́мꙋ гро́бꙋ твоемꙋ̀. 
Не дѣ́лающїи бо беззако́нїѧ, въ пꙋте́хъ є҆гѡ̀  ходи́ша. (с. 725) 
Марїа́мъ, ка́кѡ оу҆мира́еши, жи́знь вѣ́рныхъ;  ка́кѡ же гро́бъ вмѣстѝ твоѐ тѣ́ло, вмѣсти́вшее  невмѣсти́маго всѣ́ми; 
Ты̀ заповѣ́далъ є҆сѝ за́пѡвѣди твоѧ̑ сохрани́ти  ѕѣлѡ̀. 
Нб҃съ цр҃ѧ̀ бг҃а ро́ждшаѧ, въ нбⷭ҇ное црⷭ҇тво  прелага́ешисѧ чтⷭ҇аѧ, ца́рски. 
Дабы̀ и҆спра́вилисѧ пꙋтїѐ моѝ, сохрани́ти  ѡ҆правда̑нїѧ твоѧ̑. 
Ѿ землѝ преста́виласѧ є҆сѝ, и҆ ѿ землѝ  ника́коже ѿлꙋчи́ласѧ є҆сѝ, всест҃а́ѧ бцⷣе, и҆збавлѧ́ѧ  ве́сь мі́ръ ѿ бѣ́дъ. 
Тогда̀ не постыжꙋ́сѧ, внегда̀ призрѣ́ти мѝ на всѧ̑  за́пѡвѣди твоѧ̑. 
Всѧ̀ землѧ̀ сла́витъ погребе́нїе твоѐ, хрⷭ҇тѐ, и҆  пое́тъ, влⷣко, погреба̑льнаѧ пречⷭ҇тыѧ твоеѧ̀ мт҃ри  всебл҃гоговѣ́йнѡ. 
И҆сповѣ́мсѧ тебѣ̀ въ пра́вости се́рдца, внегда̀  наꙋчи́тимисѧ сꙋдьба́мъ пра́вды твоеѧ̀. 
А҆́гг҃ли, зрѧ́ще тѧ̀ чтⷭ҇аѧ, просте́ртꙋ ме́ртвꙋ,  живо́тъ мі́рꙋ возсїѧ́вшꙋю, соꙋжаса́ющесѧ дивлѧ́хꙋсѧ. (с.  726) 
Ѡ҆правда̑нїѧ твоѧ̑ сохраню̀, не ѡ҆ста́ви менѐ до  ѕѣла̀. 
Па́ки по́сланъ бы́сть гаврїи́лъ ѿ бг҃а, и҆ твоѐ  бл҃говѣствꙋ́етъ и҆зше́ствїе, пренб҃е́снаѧ, нетлѣ́ннаѧ,  чтⷭ҇аѧ. 
Въ чесо́мъ и҆спра́витъ ю҆нѣ́йшїй пꙋ́ть сво́й; внегда̀  сохрани́ти словеса̀ твоѧ̑. 
Въ черто́гъ бж҃е́ственный, тебѐ невѣ́стꙋ бж҃їю  жени́хъ призыва́етъ, бг҃оневѣ́сто, весели́тисѧ при́снѡ  бг҃олѣ́пнѡ. 
Всѣ́мъ се́рдцемъ мои́мъ взыска́хъ тебѐ, не ѿри́ни  менѐ ѿ за́повѣдей твои́хъ. 
До прⷭ҇то́ла бж҃їѧ, и҆дѣ́же свѣ́тъ трⷪ҇цы  стра́шный и҆ непристꙋ́пный, дости́гла є҆сѝ, и҆ почи́ла  є҆сѝ, дв҃о, и҆́стиннѡ. 
Въ се́рдцѣ мое́мъ скры́хъ словеса̀ твоѧ̑, ꙗ҆́кѡ да  не согрѣшꙋ̀ тебѣ̀. 
Преста́вльшисѧ ѿ землѝ, бг҃ꙋ предста́ла є҆сѝ,  бцⷣе, ѿ бг҃а ника́коже ѿлꙋче́на бы́вши, николи́же ѿ  оу҆тро́бы мт҃ре. 
Бл҃гослове́нъ є҆сѝ, гдⷭ҇и, наꙋчи́ мѧ ѡ҆правда́нїємъ  твои̑мъ. (с. 727) 
Чтⷭ҇но́е твоѐ тѣ́ло, дв҃о, тлѣ́нїѧ и҆ во гро́бѣ  не оу҆вѣ́дѣ: но съ тѣ́ломъ прешла̀ є҆сѝ ѿ землѝ къ  нб҃сѝ. 
Оу҆стна́ма мои́ма возвѣсти́хъ всѧ̑ сꙋдьбы̀ оу҆́стъ  твои́хъ. 
Всест҃о́е твоѐ лицѐ, пречⷭ҇таѧ, и҆ ме́ртвое,  ꙗ҆́кѡ ра́й ꙗ҆влѧ́шесѧ, бл҃года́тїю и҆ жи́знїю ды́шꙋщее  взира́ющымъ. 
На пꙋтѝ свидѣ́нїй твои́хъ наслади́хсѧ, ꙗ҆́кѡ ѡ҆  всѧ́комъ бога́тствѣ. 
Ѿ на́съ ча́дъ твои́хъ, мт҃и, любо́вь на́шꙋ и҆  пѣ́снь и҆схо́днꙋю прїимѝ, приноси́мꙋю и҆з̾ глꙋбины̀  дꙋшѝ. 
Въ за́повѣдехъ твои́хъ поглꙋмлю́сѧ, и҆ оу҆разꙋмѣ́ю  пꙋтѝ твоѧ̑. 
Ѿве́рзи, мт҃и, чтⷭ҇ны̑ѧ твоѝ ѻ҆́чи, и҆ на ча́дъ  со́бранныхъ при́зри, твоѐ оу҆спе́нїе сла́вѧщихъ че́стнѡ. 
Во ѡ҆правда́нїихъ твои́хъ поꙋчꙋ́сѧ, не забꙋ́дꙋ  слове́съ твои́хъ. 
Ѿве́рзи оу҆ста̀, и҆ да́ждь на́мъ бл҃гослове́нїе,  прест҃а́ѧ бцⷣе, преста́вльшаѧсѧ ѿ на́съ коне́чнѣ. (с.  728) 
Возда́ждь рабꙋ̀ твоемꙋ̀, живи́ мѧ, и҆ сохраню̀  словеса̀ твоѧ̑. 
Не ѡ҆ста́ви на́съ ны́нѣ си́рыхъ, мт҃и, ѿ землѝ  на нб҃о ны́нѣ взе́млема, сопребыва́ти и҆мꙋ́щаѧ сн҃ꙋ и҆  бг҃ꙋ. 
Ѿкры́й ѻ҆́чи моѝ, и҆ оу҆разꙋмѣ́ю чꙋдеса̀ ѿ  зако́на твоегѡ̀. 
Ѻ҆́крестъ ѻ҆дра̀ твоегѡ̀ предстоѧ́ще, те́плѣ  взыва́емъ тебѣ̀, дв҃о: поми́лꙋй, всест҃а́ѧ, спасѝ всѣ́хъ  вѣ́рныхъ. 
Пришле́цъ а҆́зъ є҆́смь на землѝ, не скры́й ѿ менѐ  за́пѡвѣди твоѧ̑. 
Прїидѝ ны́нѣ а҆́нна, ста́ни съ на́ми,  нача́льствꙋющи во пра́зднествѣ твоеѧ̀ ст҃ы́ѧ дще́ре,  бг҃ома́тере. 
Возлюбѝ дꙋша̀ моѧ̀ возжела́ти сꙋдьбы̑ твоѧ̑ на  всѧ́кое вре́мѧ. 
Прїиди́те, дади́мъ сла́вꙋ и҆ хвалꙋ̀ бг҃ꙋ,  призва́вшемꙋ сїю̀ во ст҃а̑ѧ, ꙗ҆́кѡ ст҃ꙋ́ю ст҃ы́хъ бо́льшꙋю. 
Запрети́лъ є҆сѝ гѡ́рдымъ, про́клѧти оу҆клонѧ́ющїисѧ  ѿ за́повѣдей твои́хъ. (с. 729) 
Ны́нѣ прїѧ́тъ нб҃о пресла́внѡ цр҃и́цꙋ вселе́нныѧ,  и҆ весели́тсѧ, ца́рствꙋющꙋю зрѧ̀ съ бг҃омъ. 
Ѿимѝ ѿ менѐ поно́съ и҆ оу҆ничиже́нїе, ꙗ҆́кѡ  свидѣ́нїй твои́хъ взыска́хъ. 
Бг҃ъ сла́вы, сн҃ъ тво́й чтⷭ҇аѧ, со сла́вою ꙗ҆́кѡ  мт҃рь прїѧ́тъ тѧ̀, и҆ посадѝ ѡ҆деснꙋ́ю себѐ. 
И҆́бо сѣдо́ша кнѧ́зи, и҆ на мѧ̀ клевета́хꙋ: ра́бъ же  тво́й глꙋмлѧ́шесѧ во ѡ҆правда́нїихъ твои́хъ. 
Ѡ҆блече́нна и҆ преꙋкраше́нна бл҃года́тїю, ны́нѣ  предста́ла є҆сѝ бг҃ꙋ, ꙗ҆́кѡ цр҃и́ца и҆ мт҃и бж҃їѧ. 
И҆́бо свидѣ́нїѧ твоѧ̑ поꙋче́нїе моѐ є҆́сть, и҆  совѣ́ти моѝ ѡ҆правда̑нїѧ твоѧ̑. 
А҆́гг҃ли дв҃о, слꙋжа́хꙋ на землѝ, а҆́гг҃ли и҆  ны́нѣ на нб҃сѣ́хъ предстоѧ́тъ тебѣ̀ раболѣ́пнѡ. 
Прильпѐ землѝ дꙋша̀ моѧ̀, живѝ мѧ̀ по словесѝ  твоемꙋ̀. 
А҆́гг҃льскаѧ вѡ́инства слетѣ́вше, со стра́хомъ  ѡ҆бстоѧ́хꙋ, твоѐ, чтⷭ҇на́ѧ влⷣчце, преставле́нїе зрѧ́ще. 
Пꙋти̑ моѧ̑ возвѣсти́хъ, и҆ оу҆слы́шалъ мѧ̀ є҆сѝ,  наꙋчи́ мѧ ѡ҆правда́нїємъ твои̑мъ. (с. 730) 
И҆ ны́нѣ оу҆́мныѧ си́лы, мы́сленнѡ съ на́ми  предстоѧ́ще пою́тъ, преставле́нїе сла́вѧще твоѐ. 
Пꙋ́ть ѡ҆правда́нїй твои́хъ вразꙋми́ ми, и҆ поглꙋмлю́сѧ  въ чꙋдесѣ́хъ твои́хъ. 
Ѿ конє́цъ прїидо́ша оу҆ч҃нцы̀ хрⷭ҇тѡ́вы,  послꙋжи́ти погребе́нїю твоемꙋ̀ влⷣчце, и҆ воспѣ́ти твоѐ  оу҆спе́нїе, чтⷭ҇аѧ. 
Воздрема̀ дꙋша̀ моѧ̀ ѿ оу҆ны́нїѧ, оу҆тверди́ мѧ въ  словесѣ́хъ твои́хъ. 
Хрⷭ҇то́съ бг҃ъ, дв҃о, а҆́гг҃лы своѧ̑ и҆  бж҃е́ствєнныѧ а҆пⷭ҇лы посла̀ на погребе́нїе мт҃ре  сынолѣ́пнѡ. 
Пꙋ́ть непра́вды ѿста́ви ѿ менѐ, и҆ зако́номъ  твои́мъ поми́лꙋй мѧ̀. 
Всѣ̀ дꙋ́шы ст҃ы́хъ пра̑ѻц҃ъ и҆ прⷪ҇рѡ́къ и҆  првⷣникъ снидо́шасѧ, и҆схо́днꙋю приносѧ́ще пѣ́снь. 
Пꙋ́ть и҆́стины и҆зво́лихъ, и҆ сꙋдьбы̑ твоѧ̑ не  забы́хъ. 
Тебѐ, бцⷣе чтⷭ҇аѧ, живꙋ́щꙋю и҆ ны́нѣ по сме́рти,  сла́витъ всѐ мно́жество нбⷭ҇ныхъ и҆ земны́хъ. 
Прилѣпи́хсѧ свидѣ́нїємъ твои̑мъ, гдⷭ҇и, не посрамѝ  менѐ. (с. 731) 
Живе́ши и҆ по сме́рти, живопрїе́мный и҆сто́чниче:  ѿ живота́ бо къ животꙋ̀ прешла̀ є҆сѝ, ꙗ҆́кѡ ро́ждшаѧ  присноживо́тный живо́тъ. 
Пꙋ́ть за́повѣдей твои́хъ теко́хъ, є҆гда̀ разшири́лъ  є҆сѝ се́рдце моѐ. 
А҆́ще и҆ оу҆мира́еши, дв҃о, ны́нѣ по подо́бїю  на́шемꙋ, но всѣ́хъ цр҃и́ца ꙗ҆влѧ́ешисѧ, ꙗ҆́кѡ заче́ншаѧ  творца̀ всѧ́ческихъ. 
Законоположѝ мнѣ̀, гдⷭ҇и, пꙋ́ть ѡ҆правда́нїй  твои́хъ, и҆ взыщꙋ̀ и҆ вы́нꙋ. 
А҆́ще и҆ сокрыва́ешисѧ во гро́бѣ ма́лѣмъ, дв҃о, но  са́мое нб҃о тебѣ̀ ѿве́рзесѧ, и҆ на прⷭ҇то́лъ прїѧ́тъ  тебѐ бг҃ъ. 
Вразꙋми́ мѧ, и҆ и҆спыта́ю зако́нъ тво́й, и҆ сохраню̀  и҆ всѣ́мъ се́рдцемъ мои́мъ. 
И҆з̾ нѣ́дръ ѻ҆́ч҃ихъ роди́выйсѧ бг҃ъ, и҆ въ  нѣ́дра твоѧ̑, непоро́чнаѧ, вше́дый, прїѧ́тъ во ѡ҆б̾ѧ̑тїѧ  тебѐ, чтⷭ҇аѧ. 
Наста́ви мѧ̀ на стезю̀ за́повѣдей твои́хъ, ꙗ҆́кѡ  тꙋ́ю восхотѣ́хъ. 
Бг҃ъ погребе́сѧ, и҆ мт҃и бж҃їѧ: бг҃ъ въ тє́мнаѧ  сни́де, и҆ мт҃и бж҃їѧ. (с. 732) 
Приклонѝ се́рдце моѐ во свидѣ́нїѧ твоѧ̑, а҆ не въ  лихои́мство. 
Сн҃а, дв҃о, и҆ на крⷭ҇тѣ̀ не ѡ҆ста́вила є҆сѝ:  сегѡ̀ ра́ди и҆ то́й не ѡ҆ста́ви тѧ̀, тебѣ̀ ны́нѣ предстоѧ̀  тѣле́снѣ. 
Ѿвратѝ ѻ҆́чи моѝ, є҆́же не ви́дѣти сꙋеты̀, въ  пꙋтѝ твое́мъ живи́ мѧ. 
Гро́бъ сн҃а прославлѧ́еши мт҃рски и҆ то́й, дв҃о,  твоѐ ст҃о́е оу҆спе́нїе воспрославлѧ́етъ бж҃е́ственнѣ. 
Поста́ви рабꙋ̀ твоемꙋ̀ сло́во твоѐ въ стра́хъ  тво́й. 
Восхвали́ша тебѐ всѝ а҆́гг҃ли бж҃їи, є҆гда̀ вы́ше  нб҃съ возшла̀ є҆сѝ, и҆ па́дше поклони́шасѧ чтⷭ҇нѡ. 
Ѿимѝ поноше́нїе моѐ, є҆́же непщева́хъ, ꙗ҆́кѡ  сꙋдьбы̀ твоѧ̑ бла́ги. 
Къ прⷭ҇то́лꙋ прише́дши всевы́шнѧгѡ бг҃а, па́дши,  ра́бски поклони́ласѧ є҆сѝ, и҆ предста́ла є҆сѝ зрѧ́щи  бг҃а. 
Сѐ возжела́хъ за́пѡвѣди твоѧ̑, въ пра́вдѣ твое́й  живи́ мѧ. (с. 733) 
Ѽ ра́дости неизрече́нныѧ! ѽ че́сти безмѣ́рныѧ!  марїа́мъ со і҆и҃сомъ сн҃омъ свои́мъ ца́рствꙋетъ на нб҃сѝ и҆  на землѝ. 
И҆ да прїи́детъ на мѧ̀ млⷭ҇ть твоѧ̀, гдⷭ҇и, спасе́нїе  твоѐ по словесѝ твоемꙋ̀. 
Бцⷣе дв҃о, преста́вльшисѧ ѿ землѝ, сꙋ́щихъ на  землѝ не ѡ҆ста́ви, сохранѧ́ющи покланѧ́ющихсѧ преставле́нїю  твоемꙋ̀. 
И҆ ѿвѣща́ю поноша́ющымъ мѝ сло́во, ꙗ҆́кѡ  оу҆пова́хъ на словеса̀ твоѧ̑. 
Ѿ нб҃сѐ мт҃и, и҆дѣ́же ны́нѣ ѡ҆бита́еши,  призрѣ́вши на зе́млю, бꙋ́ди бл҃гоꙋтро́бна, и҆ поми́лꙋй  мі́ръ, бл҃га́ѧ. 
И҆ не ѿимѝ ѿ оу҆́стъ мои́хъ словесѐ и҆́стинна  до ѕѣла̀, ꙗ҆́кѡ на сꙋдьбы̑ твоѧ̑ оу҆пова́хъ. 
А҆пⷭ҇ли, бцⷣе чтⷭ҇аѧ, є҆гда̀ прест҃о́е тѣ́ло  твоѐ ви́дѣша, припа́дше поклони́шасѧ че́стнѡ. 
И҆ сохраню̀ зако́нъ тво́й вы́нꙋ, въ вѣ́къ и҆ вѣ́къ  вѣ́ка. 
И҆схо́дныѧ ѱалмы̀ и҆ пѣ̑нїѧ и҆ пѣ́сни, ли́къ  соста́вльше, поѧ́хꙋ тебѣ̀, чꙋдѧ́щесѧ сла́вѣ твое́й,  чтⷭ҇аѧ. (с. 734) 
И҆ хожда́хъ въ широтѣ̀, ꙗ҆́кѡ за́пѡвѣди твоѧ̑  взыска́хъ. 
Бг҃олѣ́пнымъ, дв҃о, твои́мъ та́мѡ сїѧ́нїемъ  ѡ҆зарѧ́еми, ра́довахꙋсѧ, и҆ мнѧ́хꙋ сн҃а твоегѡ̀ зрѣ́ти. 
И҆ глаго́лахъ ѡ҆ свидѣ́нїихъ твои́хъ пред̾ цр҃ѝ, и҆  не стыдѧ́хсѧ. 
Живонача́льномꙋ твоемꙋ̀ тѣ́лꙋ кі́ими рꙋка́ми ны́нѣ  прикосне́мсѧ, всенепоро́чнаѧ, глаго́лахꙋ, сло́ва  пита́тельнице чтⷭ҇аѧ. 
И҆ поꙋча́хсѧ въ за́повѣдехъ твои́хъ, ꙗ҆́же  возлюби́хъ ѕѣлѡ̀. 
Кі̑ѧ словеса̀, дв҃о, тебѣ̀ и҆зрече́мъ ны́нѣ: кі̑ѧ  пѣ́сни, препѣ́таѧ влⷣчце, принесе́мъ оу҆спе́нїю твоемꙋ̀; 
И҆ воздвиго́хъ рꙋ́цѣ моѝ къ за́повѣдемъ твои̑мъ,  ꙗ҆̀же возлюби́хъ, и҆ глꙋмлѧ́хсѧ во ѡ҆правда́нїихъ  твои́хъ. 
Марїа́мъ дв҃о, прїѧ́тное бг҃ꙋ и҆́мѧ и҆ сꙋщество̀,  ка́кѡ оу҆мерла̀ є҆сѝ ѡ҆божи́вшаѧ є҆стество̀ сме́ртныхъ;  (с. 735) 
Помѧнѝ словеса̀ твоѧ̑ рабꙋ̀ твоемꙋ̀, и҆́хже  оу҆пова́нїе да́лъ мѝ є҆сѝ. 
Ка́кѡ ви́дѣна была̀ є҆сѝ бездыха́нна, всѧ́кое  дыха́нїе даю́щаго неизрече́ннѡ ро́ждшаѧ; ѽ сбытїѧ̀, дв҃о,  но́вагѡ! 
То̀ мѧ̀ оу҆тѣ́ши во смире́нїи мое́мъ, ꙗ҆́кѡ сло́во  твоѐ живи́ мѧ. 
Преше́дшаѧ є҆стества̀ оу҆ста́вы, ка́кѡ  подклонѧ́ешисѧ оу҆ста́вамъ є҆стества̀, влⷣчце, и҆  сме́рти, ꙗ҆́коже мы̀, и҆скꙋ́съ прїѧ́ла є҆сѝ; 
Го́рдїи законопрестꙋпова́хꙋ до ѕѣла̀, ѿ зако́на же  твоегѡ̀ не оу҆клони́хсѧ. 
Ржⷭ҇тво́мъ твои́мъ, дв҃о, гро́зное сме́рти  оу҆стремле́нїе ѡ҆станови́вшаѧ, ка́кѡ ны́нѣ наше́ствїю  сме́рти оу҆стꙋпа́еши; 
Помѧнꙋ́хъ сꙋдьбы̀ твоѧ̑ ѿ вѣ́ка, гдⷭ҇и, и҆  оу҆тѣ́шихсѧ. 
Ѻ҆гнено́снаѧ кꙋпина̀, ка́кѡ клеща́ми сме́рти  ѡ҆б̾ѧ́та была̀ є҆сѝ, бг҃оневѣ́сто, носи́вшаѧ ѻ҆́гнь  бж҃ества̀. 
Печа́ль прїѧ́тъ мѧ̀ ѿ грѣ̑шникъ, ѡ҆ставлѧ́ющихъ  зако́нъ тво́й. (с. 736) 
Почи́ла є҆сѝ, дв҃о, а҆ не оу҆мерла̀ ны́нѣ, и҆ въ  лꙋ́чшемъ животѣ̀ и҆ безсме́ртнѣмъ пробꙋ́ждшисѧ,  ѡ҆брѣла́сѧ є҆сѝ во пло́ти. 
Пѣ́та бѧ́хꙋ мнѣ̀ ѡ҆правда́нїѧ твоѧ̑, на мѣ́стѣ  прише́льствїѧ моегѡ̀. 
Бж҃е́ственный кївѡ́тъ завѣ́та съ на́ми бж҃їѧ, въ  ски́нїи ди́внѣй, въ до́мѣ бж҃їи всели́сѧ. 
Помѧнꙋ́хъ въ нощѝ и҆́мѧ твоѐ, гдⷭ҇и, и҆ сохрани́хъ  зако́нъ тво́й. 
Злата́ѧ ста́мна, въ не́й же ма́нна нбⷭ҇наѧ  соблюде́сѧ, преложи́сѧ ѿ землѝ бг҃оѻтрокови́ца марїа́мъ  къ бг҃ꙋ. 
Се́й бы́сть мнѣ̀, ꙗ҆́кѡ ѡ҆правда́нїй твои́хъ  взыска́хъ. 
Бг҃а и҆ сло́ва крило̀, на крило̀ нбⷭ҇ное восхо́дитъ  па́че сло́ва, бг҃оневѣ́ста чтⷭ҇аѧ. 
Ча́сть моѧ̀ є҆сѝ, гдⷭ҇и, рѣ́хъ сохрани́ти зако́нъ  тво́й. 
Є҆ѵⷢ҇льскїй многоцѣ́нный би́серъ  оу҆сокро́виществовасѧ ны́нѣ въ та̑йнаѧ сокрѡ́вища бж҃їѧ. 
Помоли́хсѧ лицꙋ̀ твоемꙋ̀ всѣ́мъ се́рдцемъ мои́мъ,  поми́лꙋй мѧ̀ по словесѝ твоемꙋ̀. (с. 737) 
Смотре́нїѧ бг҃а вопло́щшагѡсѧ, сокраще́нный є҆́сть  ѡ҆́бразъ сїѐ са́мое та́инство, преставле́нїе твоѐ къ бг҃ꙋ. 
Помы́слихъ пꙋтѝ твоѧ̑, и҆ возврати́хъ но́зѣ моѝ во  свидѣ́нїѧ твоѧ̑. 
Ви́дѧще тѧ̀, дв҃о, мт҃рь бж҃їю, мнѣ́хомъ ви́дѣти  бг҃а при́снѡ: ка́кѡ же ны́нѣ стерпи́мъ ѿлꙋче́нїе; 
Оу҆гото́вихсѧ и҆ не смꙋти́хсѧ, сохрани́ти за́пѡвѣди  твоѧ̑. 
Тебѐ стѧжа́вшꙋю дх҃а бж҃їѧ, въ тебѣ̀ бг҃оневѣ́сто  все́льшагосѧ, бездыха́ннꙋ ви́дѧ, и҆ на́шъ дꙋ́хъ  ѡ҆скꙋдѣва́етъ. 
Оу҆́жѧ грѣ̑шникъ ѡ҆бѧза́шасѧ мнѣ̀, и҆ зако́на  твоегѡ̀ не забы́хъ. 
Бцⷣе дв҃о, ра́досте на́ша, бцⷣе проповѣ́данїе  на́ше, бцⷣе, ка́кѡ ѿхо́диши ѿ на́съ; 
Полꙋ́нощи воста́хъ, и҆сповѣ́датисѧ тебѣ̀ ѡ҆  сꙋдьба́хъ пра́вды твоеѧ̀. 
Ка́мѡ ѿхо́диши, дв҃о; ка́мѡ преставлѧ́ешисѧ  ны́нѣ; превы́ше нб҃съ возлетѣ́ла є҆сѝ, ѡ҆ста́вльши на  землѝ птенцы̀. (с. 738) 
Прича́стникъ а҆́зъ є҆́смь всѣ̑мъ боѧ́щымсѧ тебѐ, и҆  хранѧ́щымъ за́пѡвѣди твоѧ̑. 
Дв҃де бг҃оѻ́ч҃е, бꙋ́ди съ на́ми ны́нѣ, во  и҆схо́дѣ мт҃ри бг҃а на́шегѡ, и҆ въ бл҃гознамени́тый де́нь  пра́здника. 
Млⷭ҇ти твоеѧ̀ гдⷭ҇и и҆спо́лнь землѧ̀, ѡ҆правда́нїємъ  твои̑мъ наꙋчи́ мѧ. 
Возопі́й и҆ ны́нѣ ко а҆́гг҃лѡмъ бж҃їимъ: возми́те  врата̀, прїѧ́ти мт҃рь бж҃їю бг҃олѣ́пнѡ. 
Бла́гость сотвори́лъ є҆сѝ съ рабо́мъ твои́мъ, гдⷭ҇и,  по словесѝ твоемꙋ̀. 
Кра́сный добро́тою, цр҃ь нбⷭ҇ный, ны́нѣ добро́ты  мт҃ре вожделѣ̀ и҆ призва̀ ю҆̀ въ нб҃са̀. 
Бл҃гости, и҆ наказа́нїю, и҆ ра́зꙋмꙋ наꙋчи́ мѧ, ꙗ҆́кѡ  за́повѣдемъ твои̑мъ вѣ́ровахъ. 
А҆́ще и҆ прїе́млеши погребе́нїе, дв҃о, ꙗ҆́кѡ  сме́ртнаѧ, но ꙗ҆́кѡ мт҃и бж҃їѧ востае́ши дх҃омъ бж҃їимъ,  вседѣ́тельнымъ. 
Пре́жде да́же не смири́тимисѧ, а҆́зъ прегрѣши́хъ,  сегѡ̀ ра́ди сло́во твоѐ сохрани́хъ. (с. 739) 
Бг҃опрїе́мное тѣ́ло, а҆́ще и҆ во гро́бъ вселѧ́етсѧ,  но во гро́бѣ пребы́ти не навы́че, востае́тъ же си́лою  бж҃е́ственною. 
Бл҃гъ є҆сѝ ты̀, гдⷭ҇и, и҆ бл҃гостїю твое́ю наꙋчи́ мѧ  ѡ҆правда́нїємъ твои̑мъ. 
Погребе́нїе твоѐ, бцⷣе, лѣ́ствице нбⷭ҇наѧ, тебѣ̀  лѣ́ствица бы́сть, є҆́юже возшла̀ є҆сѝ къ бг҃ꙋ, сꙋ́щемꙋ  верхꙋ̀ є҆ѧ̀. 
Оу҆мно́жисѧ на мѧ̀ непра́вда го́рдыхъ, а҆́зъ же  всѣ́мъ се́рдцемъ мои́мъ и҆спыта́ю за́пѡвѣди твоѧ̑. 
Свѣтоно́сный свѣ́щникъ незаходи́магѡ свѣ́та под̾  земле́ю вма́лѣ сокрыва́етсѧ, но полага́етсѧ свѣ́тлѡ на  высотѣ̀. 
Оу҆сыри́сѧ ꙗ҆́кѡ млеко̀ се́рдце и҆́хъ, а҆́зъ же  зако́нꙋ твоемꙋ̀ поꙋчи́хсѧ. 
Бы́вши є҆ди́ножды ѿ бг҃а проклѧта̀ землѧ̀,  ѡ҆ст҃и́сѧ погребе́нїемъ бг҃а на́шегѡ, и҆ ны́нѣ па́ки  погребе́нїемъ твои́мъ мт҃и. 
Бла́го мнѣ̀, ꙗ҆́кѡ смири́лъ мѧ̀ є҆сѝ, ꙗ҆́кѡ да  наꙋчꙋ́сѧ ѡ҆правда́нїємъ твои̑мъ. (с. 740) 
Съ нб҃сѐ падѐ бѣ́днѣ безпло́тный дре́вле:  превы́ше нб҃съ чꙋ́днѡ быва́етъ ны́нѣ плотоно́снаѧ дв҃а  марїа́мъ. 
Бл҃гъ мнѣ̀ зако́нъ оу҆́стъ твои́хъ, па́че ты́сѧщъ  зла́та и҆ сребра̀. 
Твоѐ, чтⷭ҇аѧ, вели́чїе и҆ сла́ва вни́де пред̾  лицѐ сла́вы гдⷭ҇а, преста́вльшейсѧ тебѣ̀ ѿ землѝ. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ: 
Воспѣва́емъ, сло́ве, тебѐ всѣ́хъ бг҃а, со  ѻ҆ц҃е́мъ и҆ ст҃ы́мъ твои́мъ дх҃омъ, и҆ сла́вимъ  бж҃е́ственный зра́къ тво́й. 
И҆ ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Бл҃жи́мъ тѧ̀ всѝ ро́ди, бцⷣе приснодв҃о влⷣчце,  и҆ сла́вимъ оу҆спе́нїе твоѐ. 
И҆ па́ки пе́рвый ли́къ пе́рвый сті́хъ. 
Жи́знь во гро́бѣ положи́лсѧ є҆сѝ, хрⷭ҇тѐ, и҆  мт҃рь живота̀ полага́етсѧ: стра́нное видѣ́нїе а҆́гг҃лѡмъ и҆  чл҃вѣ́кѡмъ! 
Та́же є҆ктенїа̀ ма́лаѧ, и҆ возгла́съ: 
Ꙗ҆́кѡ бл҃гослови́сѧ твоѐ и҆́мѧ, и҆ просла́висѧ  твоѐ црⷭ҇тво ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆  при́снѡ, и҆ во вѣ́ки вѣкѡ́въ. (с. 741) 
И҆ покади́вшꙋ і҆ере́ю, лѣ́вый ли́къ начина́етъ  вторꙋ́ю статїю̀. 
Статїѧ̀ втора́ѧ. 
Досто́йно є҆́сть велича́ти тѧ̀ жизнода́вца,  возвели́чившаго живоно́сное преставле́нїе мт҃ре твоеѧ̀  чтⷭ҇ыѧ. 
Рꙋ́цѣ твоѝ сотвори́стѣ мѧ̀, и҆ созда́стѣ мѧ̀:  вразꙋми́ мѧ, и҆ наꙋчꙋ́сѧ за́повѣдемъ твои̑мъ. 
Досто́йно є҆́сть велича́ти тѧ̀, бцⷣе, дꙋ́шꙋ  бж҃е́ственнꙋю и҆ непоро́чнꙋю въ рꙋ́цѣ бг҃а положи́вшꙋю. 
Боѧ́щїисѧ тебѐ оу҆́зрѧтъ мѧ̀, и҆ возвеселѧ́тсѧ,  ꙗ҆́кѡ на словеса̀ твоѧ̑ оу҆пова́хъ. 
Ѽ чꙋдесѐ но́вагѡ! две́рь въ двє́ри, нб҃о въ нб҃о  ны́нѣ и҆́детъ, и҆ прⷭ҇то́лъ бж҃їй на прⷭ҇то́лъ бж҃їй. 
Разꙋмѣ́хъ, гдⷭ҇и, ꙗ҆́кѡ пра́вда сꙋдьбы̑ твоѧ̑, и҆  вои́стиннꙋ смири́лъ мѧ̀ є҆сѝ. 
Ста̀ и҆ оу҆диви́сѧ всѐ мно́жество а҆́гг҃лѡвъ,  зрѧ́щи хрⷭ҇та̀ бг҃а непристꙋ́пнаго, пристꙋпа́юща къ мт҃ри,  че́сть є҆́й воздаю́ща. (с. 742) 
Бꙋ́ди же млⷭ҇ть твоѧ̀, да оу҆тѣ́шитъ мѧ̀ по словесѝ  твоемꙋ̀, рабꙋ̀ твоемꙋ̀. 
Оу҆жасе́сѧ, бг҃а тре́петнѡ зрѧ́щи, низходѧ́щаго  па́ки, и҆ дꙋ́шꙋ на рꙋ́цѣ прїе́млющаго, и҆ возше́дшаго во  сла́вѣ бж҃е́ственнѣй. 
Да прїи́дꙋтъ мнѣ̀ щедрѡ́ты твоѧ̑, и҆ жи́въ бꙋ́дꙋ,  ꙗ҆́кѡ зако́нъ тво́й поꙋче́нїе моѐ є҆́сть. 
Оу҆жасни́сѧ нб҃о, и҆ ты̀, землѐ, внꙋшѝ глаго́лы:  бг҃ъ, и҆́же над̾ всѣ́ми, пе́рвѣе сни́де, и҆ ны́нѣ  второ́е на зе́млю ра́ди мт҃ре. 
Да постыдѧ́тсѧ го́рдїи, ꙗ҆́кѡ непра́веднѡ  беззако́нноваша на мѧ̀: а҆́зъ же поглꙋмлю́сѧ въ за́повѣдехъ  твои́хъ. 
Премꙋ́дрость до́мъ сво́й ѿ землѝ преста́вивши въ  до́мъ сво́й пренбⷭ҇ный, и҆спо́лни ны́нѣ сла́вы  бж҃е́ственныѧ. 
Да ѡ҆братѧ́тъ мѧ̀ боѧ́щїисѧ тебѐ, и҆ вѣ́дѧщїи  свидѣ̑нїѧ твоѧ̑. 
Не ѿ нб҃а сни́де бг҃оневѣ́стнаѧ дв҃а, но на  нб҃са̀ взы́де, ꙗ҆́кѡ ро́ждшаѧ нбⷭ҇наго цр҃ѧ̀. 
Бꙋ́ди се́рдце моѐ непоро́чно во ѡ҆правда́нїихъ  твои́хъ, ꙗ҆́кѡ да не постыжꙋ́сѧ. (с. 743) 
Ны́нѣ прохо́дно бы́сть нб҃о и҆ чл҃вѣ́кѡмъ:  прїиди́те оу҆̀бо всѝ хрⷭ҇тоно́снїи, взы́демъ съ мт҃рїю  бж҃їею. 
И҆счеза́етъ во спасе́нїе твоѐ дꙋша̀ моѧ̀: на словеса̀  твоѧ̑ оу҆пова́хъ. 
Въ зе́млю пони́кла є҆сѝ, неѡра́ннаѧ землѐ гдⷭ҇нѧ,  кла́съ живота̀ и҆зрасти́вшаѧ, и҆ во странѣ̀ произни́кла  є҆сѝ нбⷭ҇нѣй. 
И҆счезо́ша ѻ҆́чи моѝ въ сло́во твоѐ, глаго́люще:  когда̀ оу҆тѣ́шиши мѧ̀. 
Со́лнце, ви́дѣвшее пре́жде заше́дшее сл҃нце  пра́вды, ви́дитъ ны́нѣ и҆ лꙋнꙋ̀ заше́дшꙋю, дв҃ꙋ и҆ мт҃рь  свѣ́та. 
Занѐ бы́хъ ꙗ҆́кѡ мѣ́хъ на сла́нѣ, ѡ҆правда́нїй  твои́хъ не забы́хъ. 
Гро́бъ несвѣ́тлый покры̀ прїѡсѣне́ннꙋю и҆  свѣтоно́снꙋю го́рꙋ гдⷭ҇ню, покры́вшꙋю нб҃са̀  добродѣ́телїю. 
Коли́кѡ є҆́сть дне́й раба̀ твоегѡ̀; когда̀ сотвори́ши  мѝ ѿ гонѧ́щихъ мѧ̀ сꙋ́дъ. 
А҆́ще и҆ преста́виласѧ є҆сѝ ѿ землѝ къ нбⷭ҇нымъ  дв҃о, ѻ҆ба́че всѧ̑ землѧ̀ сора́дꙋетсѧ, и҆ сла́витъ  преставле́нїе твоѐ. (с. 744) 
Повѣ́даша мнѣ̀ законопрестꙋ́пницы глꙋмлє́нїѧ, но не  ꙗ҆́кѡ зако́нъ тво́й гдⷭ҇и. 
А҆́ще и҆ въ нб҃сѝ заключи́сѧ нетлѣ́нное тѣ́ло  твоѐ, дв҃о, ѻ҆ба́че бл҃года́ть твоѧ̀ и҆злїѧ́сѧ, и҆  и҆сполнѧ́етъ всѐ лицѐ землѝ. 
Всѧ̑ за́повѣди твоѧ̑ и҆́стина: непра́веднѡ погна́ша  мѧ̀: помози́ ми. 
Въ пѣ́снехъ къ бг҃ꙋ, мл҃твахъ и҆ поще́нїихъ, дв҃о,  въ сі́и дни̑ оу҆пражнѧ́ющисѧ, ѡ҆жида́ла є҆сѝ  преставле́нїѧ твоегѡ̀. 
Вма́лѣ не сконча́ша менѐ на землѝ: а҆́зъ же не  ѡ҆ста́вихъ за́повѣдей твои́хъ. 
Ра́дꙋетсѧ дꙋша̀, и҆ лицѐ свѣ́томъ блиста́етъ,  ѿходѧ́щей тебѣ̀ ко гдⷭ҇ꙋ всест҃а́ѧ гпⷭ҇жѐ вѣ́рныхъ. 
По млⷭ҇ти твое́й живи́ мѧ, и҆ сохраню̀ свидѣ̑нїѧ  оу҆́стъ твои́хъ. 
Сѐ вѣ́рнїи надгро́бнꙋю пѣ́снь соверша́емъ тебѣ̀,  нача́ткꙋ жи́зни на́шеѧ, предстоѧ́ще гро́бꙋ твоемꙋ̀  бл҃гоче́стнѡ. 
Во вѣ́къ, гдⷭ҇и, сло́во твоѐ пребыва́етъ на  нб҃сѝ. (с. 745) 
Любо́вїю вѣ́рнїи ны́нѣ оу҆́треннююще  славосло́вимъ тѧ̀ влⷣчце, дв҃о непоро́чнаѧ, и҆ сла́вимъ  оу҆спе́нїе твоѐ. 
Въ ро́дъ и҆ ро́дъ и҆́стина твоѧ̀: ѡ҆снова́лъ є҆сѝ  зе́млю, и҆ пребыва́етъ. 
Помѧнѝ на́съ во црⷭ҇твїи нбⷭ҇нѣмъ, преставле́нїе  твоѐ вѣ́рнѡ пою́щихъ, дв҃о бг҃оневѣ́сто. 
Оу҆чине́нїемъ твои́мъ пребыва́етъ де́нь: ꙗ҆́кѡ  всѧ́ческаѧ рабѡ́тна тебѣ̀. 
Ны́нѣ си́льный, ꙗ҆́коже предрекла̀ є҆сѝ,  вели́чїе тебѣ̀, пречтⷭ҇аѧ дв҃о, сотворѝ, нб҃а и҆ землѝ  созда́тель. 
Ꙗ҆́кѡ а҆́ще бы не зако́нъ тво́й поꙋче́нїе моѐ бы́лъ,  тогда̀ оу҆́бѡ поги́блъ бы́хъ во смире́нїи мое́мъ. 
Предстои́ши ны́нѣ бж҃ествꙋ̀ трїѷпоста́сномꙋ,  лице́мъ къ лицꙋ̀ зрѧ́щи, и҆дѣ́же ли́ца покрыва́ютъ  серафі́ми. 
Во вѣ́къ не забꙋ́дꙋ ѡ҆правда́нїй твои́хъ, ꙗ҆́кѡ въ  ни́хъ ѡ҆живи́лъ мѧ̀ є҆сѝ. 
Нб҃о ны́нѣ сра́дꙋетсѧ землѣ̀ и҆ сликовствꙋ́етъ,  чл҃вѣ́цы со а҆́гг҃лы соедини́шасѧ, преста́вльшейсѧ чтⷭ҇ѣй  на нб҃о. (с. 746) 
Тво́й є҆́смь а҆́зъ, спаси́ мѧ, ꙗ҆́кѡ ѡ҆правда́нїй  твои́хъ взыска́хъ. 
І҆ѡакі́мъ ны́нѣ сра́дꙋетсѧ сла́вѣ дще́ри своеѧ̀ и҆  бг҃оѻтрокови́цы, неизрече́ннѣй и҆ бж҃е́ственнѣй  и҆́стиннѡ. 
Менѐ жда́ша грѣ́шницы погꙋби́ти мѧ̀: свидѣ̑нїѧ  твоѧ̑ разꙋмѣ́хъ. 
Геѳсима́нїѧ, бл҃же́нный и҆ дѣ́вственный гро́бъ  прїе́мшаѧ, оу҆бл҃жа́етсѧ, чествꙋ́ема, ꙗ҆́кѡ черто́гъ  ца́рскїй. 
Всѧ́кїѧ кончи́ны ви́дѣхъ коне́цъ: широка̀ за́повѣдь  твоѧ̀ ѕѣлѡ̀. 
Прїиди́те вѣ́рнїи, ст҃о́мꙋ гро́бꙋ гдⷭ҇а и҆  всест҃ы́ѧ є҆гѡ̀ мт҃ре, поклони́мсѧ со стра́хомъ и҆  ра́достїю. 
Ко́ль возлюби́хъ зако́нъ тво́й, гдⷭ҇и, ве́сь де́нь  поꙋче́нїе моѐ є҆́сть. 
І҆ерⷭ҇ли́мъ ѡ҆б̾и́мемъ всѝ оу҆се́рднѡ, и҆  оу҆́зримъ та̑инства бж҃їѧ, на́съ ра́ди соверши́вшїѧсѧ. 
Па́че вра̑гъ мои́хъ оу҆мꙋдри́лъ мѧ̀ є҆сѝ  за́повѣдїю твое́ю, ꙗ҆́кѡ въ вѣ́къ моѧ̀ є҆́сть. (с.  747) 
А҆́гг҃ли че́стнѡ сопровожда́ютъ чтⷭ҇ны́й гро́бъ  тво́й, чтⷭ҇аѧ, свѣ́томъ сщ҃е́ннымъ молнїено́снѡ сїѧ́ющїй,  просвѣща́емый свѣ́томъ бж҃їимъ. 
Па́че всѣ́хъ оу҆ча́щихъ мѧ̀ разꙋмѣ́хъ, ꙗ҆́кѡ  свидѣ́нїѧ твоѧ̑ поꙋче́нїе моѐ є҆́сть. 
Оу҆жасо́шасѧ всѝ дꙋ́си воздꙋ́шнїи, ѡ҆ є҆́же на  нб҃са̀ восхожде́нїи твое́мъ, и҆ вострепета́ша держа́вы  твоеѧ̀, чтⷭ҇аѧ. 
Па́че ста́рєцъ разꙋмѣ́хъ, ꙗ҆́кѡ за́пѡвѣди твоѧ̑  взыска́хъ. 
Вострепета̀ сатана̀, оу҆зрѣ́въ свѣ́тъ сла́вы  мт҃ре бж҃їѧ, ѿ высоты̀ молнїеви́днѡ проше́дшїй да́же до  а҆́да, и҆ пла́ча и҆ стенѧ̀ взыва́ше: что̀ мнѣ̀ и҆ тебѣ̀  мт҃и бж҃їѧ; 
Ѿ всѧ́кагѡ пꙋтѝ лꙋка́ва возбрани́хъ нога́мъ мои̑мъ,  ꙗ҆́кѡ да сохраню̀ словеса̀ твоѧ̑. 
Ѽ бога́тства хрⷭ҇та̀ бг҃а! ѽ безмѣ́рнаѧ глꙋбина̀  любвѐ! и҆ до́льнѣйшыѧ страны̑ землѝ и҆спо́лни  пресла́внагѡ ꙗ҆вле́нїѧ мт҃ре. 
Ѿ сꙋде́бъ твои́хъ не оу҆клони́хсѧ, ꙗ҆́кѡ ты̀  законоположи́лъ мѝ є҆сѝ. (с. 748) 
Пре́жде на́съ ра́ди во а҆́дъ хрⷭ҇то́съ сни́де,  ны́нѣ же дв҃а марїа́мъ взы́де на нб҃о, въ ра́дость и҆  по́мощь на́мъ. 
Ко́ль сладка̀ горта́ни моемꙋ̀ словеса̀ твоѧ̑, па́че  ме́да оу҆стѡ́мъ мои̑мъ. 
Схожде́нїю бж҃їю, и҆ восхожде́нїю твоемꙋ̀ дв҃о,  покланѧ́юсѧ, сла́влю ѧ҆̀ и҆ чтꙋ̀, ꙗ҆́кѡ вины̀ вхо́да моегѡ̀  въ живо́тъ. 
Ѿ за́повѣдей твои́хъ разꙋмѣ́хъ: сегѡ̀ ра́ди  возненави́дѣхъ всѧ́къ пꙋ́ть непра́вды. 
По́ѧсъ чтⷭ҇ны́й, во свидѣ́нїе твоегѡ̀ съ пло́тїю  ны́нѣ къ бг҃ꙋ преставле́нїѧ, врꙋча́еши дв҃о ѳѡмѣ̀. 
Свѣти́льникъ нога́ма мои́ма зако́нъ тво́й, и҆ свѣ́тъ  стезѧ́мъ мои̑мъ. 
А҆́ще и҆ ны́нѣ па́ки не приспѣ̀ ѳѡма̀ близне́цъ,  но та̑инъ сподо́бисѧ, пресла́внымъ воскресе́нїемъ хрⷭ҇та̀. 
Клѧ́хсѧ, и҆ поста́вихъ сохрани́ти сꙋдьбы̑ пра́вды  твоеѧ̀. 
Ѡ҆бори́тельный и҆ стропти́вый ро́дъ є҆вре́йскїй,  сн҃а крⷭ҇тꙋ̀ пре́далъ є҆сѝ: и҆ ны́нѣ рꙋ́цѣ воздвиза́еши  на мт҃рь. (с. 749) 
Смири́хсѧ до ѕѣла̀: гдⷭ҇и, живи́ мѧ по словесѝ  твоемꙋ̀. 
Ка́кѡ кївѡ́тꙋ кївѡ́та бг҃а жи́ва прикоснꙋ́тисѧ,  лꙋка́ве, дерзнꙋ́лъ є҆сѝ; но пости́же сꙋ́дъ ѿсѣче́нїемъ. 
Вѡ́льнаѧ оу҆́стъ мои́хъ бл҃говоли́ же, гдⷭ҇и, и҆  сꙋдьба́мъ твои̑мъ наꙋчи́ мѧ. 
До́лѣ тѧ̀, чтⷭ҇аѧ, а҆пⷭ҇ли ѡ҆бстоѧ́хꙋ, горѣ́ же  си́лы срѣта́хꙋ тебѐ, ꙗ҆́кѡ а҆́гг҃лѡвъ є҆сѝ влⷣчца и҆  сме́ртныхъ. 
Дꙋша̀ моѧ̀ въ рꙋкꙋ̀ твое́ю вы́нꙋ, и҆ зако́на твоегѡ̀  не забы́хъ. 
Пла́чь сщ҃е́нный соверша́юще тебѣ̀, дв҃о, взыва́хꙋ:  ка́кѡ тѧ̀ бж҃їю пала́тꙋ покры́емъ земле́ю мертволѣ́пнѡ; 
Положи́ша грѣ́шницы сѣ́ть мнѣ̀, и҆ ѿ за́повѣдей  твои́хъ не заблꙋди́хъ. 
Ка́кѡ тѧ̀ гро́бꙋ предади́мъ, чтⷭ҇аѧ, сн҃а и҆ сло́ва  ра́й слове́сный, па́че оу҆ма̀ и҆ сло́ва. 
Наслѣ́довахъ свидѣ̑нїѧ твоѧ̑ во вѣ̑къ, ꙗ҆́кѡ  ра́дованїе се́рдца моегѡ̀ сꙋ́ть. (с. 750) 
Словесы̀ бж҃е́ственными бг҃опроповѣ́дники  оу҆тѣша́ѧ, мно́жество ско́рби разрѣши́ла є҆сѝ,  возглаго́лавши ма́тернимъ ѡ҆́бразомъ къ ни̑мъ, бг҃ома́ти. 
Приклони́хъ се́рдце моѐ сотвори́ти ѡ҆правда̑нїѧ твоѧ̑  въ вѣ́къ за воздаѧ́нїе. 
Ча́да гдⷭ҇а и҆ сн҃а моегѡ̀! ра́дости ѿше́ствїѧ  моегѡ̀ къ бг҃ꙋ не претворѧ́йте въ пла́чь слеза́ми ва́шими. 
Законопрестꙋ̑пныѧ возненави́дѣхъ зако́нъ же тво́й  возлюби́хъ. 
Хода́таица къ бг҃ꙋ сѐ ѿхождꙋ̀ превы́ше мі́ра, съ  ва́ми же є҆́смь въ мі́рѣ при́снѡ, со гдⷭ҇емъ, ꙗ҆́коже  ѡ҆бѣща́лсѧ є҆́сть. 
Помо́щникъ мо́й, и҆ застꙋ́пникъ мо́й є҆сѝ ты̀: на  словеса̀ твоѧ̑ оу҆пова́хъ. 
Оу҆жаса́емсѧ прикоснꙋ́тисѧ всест҃о́мꙋ и҆  бг҃опрїе́мномꙋ тѣ́лꙋ твоемꙋ̀, чтⷭ҇аѧ, рабѝ твоѝ, и҆  погребстѝ мт҃рь живота̀. 
Оу҆клони́тесѧ ѿ менѐ лꙋка́внꙋющїи, и҆ и҆спыта́ю  за́пѡвѣди бг҃а моегѡ̀. (с. 751) 
Кі̑ѧ ѻ҆дє́жды, кі̑ѧ пелєны̀, дв҃о, и҆ мѵ́ры, кі̑ѧ  же надгрѡ́бныѧ пѣ́сни погребе́нїю твоемꙋ̀ принесе́мъ,  чтⷭ҇аѧ; 
Застꙋпи́ мѧ по словесѝ твоемꙋ̀, и҆ жи́въ бꙋ́дꙋ: и҆ не  посрамѝ менѐ ѿ ча́ѧнїѧ моегѡ̀. 
Ца́рїе зе́мстїи и҆ бога́тїи лю́дстїи мо́лѧтсѧ лицꙋ̀  твоемꙋ̀, дв҃о, ꙗ҆́кѡ дще́ри цр҃ѧ̀ нбⷭ҇нагѡ. 
Помози́ ми, и҆ спасꙋ́сѧ, и҆ поꙋчꙋ́сѧ во ѡ҆правда́нїихъ  твои́хъ вы́нꙋ. 
Бг҃ъ въ мт҃ри почѝ на землѝ ꙗ҆́кѡ млⷣнцъ, ны́нѣ  же на нб҃ѣ почі́етъ, и҆ всели́тсѧ мт҃и въ бз҃ѣ. 
Оу҆ничижи́лъ є҆сѝ всѧ̑ ѿстꙋпа́ющыѧ ѿ  ѡ҆правда́нїй твои́хъ, ꙗ҆́кѡ непра́ведно помышле́нїе  и҆́хъ. 
Ны́нѣ марїа́мъ весели́тсѧ, всенепоро́чное тѣ́ло  гдⷭ҇а, ѡ҆боже́нное зрѧ́щи прⷭ҇то́лѣ бж҃їи. 
Престꙋпа́ющыѧ непщева́хъ всѧ̑ грѣ̑шныѧ землѝ: сегѡ̀  ра́ди возлюби́хъ свидѣ̑нїѧ твоѧ̑. 
Ны́нѣ оу҆слы́шала є҆сѝ та́мѡ неизрече́нныѧ  глаго́лы, дв҃о, и҆ безвѣ́стнаѧ и҆ та̑йнаѧ премꙋ́дрости  ꙗ҆вѝ тебѣ̀ бг҃ъ. (с. 752) 
Пригвоздѝ стра́хꙋ твоемꙋ̀ плѡ́ти моѧ̑: ѿ сꙋде́бъ бо  твои́хъ оу҆боѧ́хсѧ. 
Взѧ́тсѧ ѿ землѝ пресла́вный гра́дъ гдⷭ҇нь, ѡ҆  не́мже пресла̑внаѧ глаго́лашасѧ, и҆ введе́сѧ въ до́мъ бж҃їй. 
Сотвори́хъ сꙋ́дъ и҆ пра́вдꙋ, не преда́ждь менѐ  ѡ҆би́дѧщымъ мѧ̀. 
Взѧ́тсѧ ѿ землѝ землѧ̀ неѡскверне́ннаѧ и҆  дѣ́вственнаѧ, и҆з̾ неѧ́же созда́сѧ но́вый а҆да́мъ,  пра́ѻц҃а а҆да́ма созда́тель. 
Воспрїимѝ раба̀ твоего̀ во бла́го, да не  ѡ҆клевета́ютъ менѐ го́рдїи. 
Нб҃о ны́нѣ колесни́цꙋ бж҃їю, тмочи́сленнѡ ст҃ꙋ́ю,  прїе́млетъ, со тма́ми а҆́гг҃лѡвъ пресла́внѡ. 
Ѻ҆́чи моѝ и҆зчезо́стѣ во спасе́нїе твоѐ, и҆ въ  сло́во пра́вды твоеѧ̀. 
Дне́сь ѿ землѝ чи́стый и҆ всест҃ѣ́йшїй  ѻ҆́бразъ, новолѣ́пнѡ возно́ситсѧ та́мѡ, и҆дѣ́же  первоѻбра́зное быва́етъ. 
Сотворѝ съ рабо́мъ твои́мъ по млⷭ҇ти твое́й, и҆  ѡ҆правда́нїємъ твои̑мъ наꙋчи́ мѧ. (с. 753) 
Бл҃госодѣ́ланный ѡ҆́бразъ, красотꙋ̀ землѝ  преиз̾ѻби́льнꙋю, ны́нѣ бг҃олѣ́пнѡ прелага́етъ бг҃ъ на  нб҃о. 
Ра́бъ тво́й є҆́смь, а҆́зъ вразꙋми́ мѧ, и҆ оу҆вѣ́мъ  свидѣ̑нїѧ твоѧ̑. 
Кни́га та́инственнаѧ, въ не́йже написа́сѧ бж҃їе  сло́во, въ рꙋ́цѣ бг҃а полага́етсѧ, въ написа́нїе нбⷭ҇ныхъ  та̑инъ. 
Вре́мѧ сотвори́ти гдⷭ҇ви, разори́ша зако́нъ тво́й. 
Ꙗ҆́кѡ голꙋби́ца, оу҆ѧ́звленнаѧ любо́вїю, дв҃о,  прⷭ҇то́лъ бж҃їй ѡ҆блета́еши ѿлетѣ́вши ѿ гнѣзда̀,  є҆́же на землѝ. 
Сегѡ̀ ра́ди возлюби́хъ за́пѡвѣди твоѧ̑ па́че зла́та  и҆ топа́зїѧ. 
Землѝ и҆ нб҃а всецр҃це, ди́внаѧ мр҃і́е, въ црⷭ҇тво  введѝ сла́вѧщихъ оу҆спе́нїе твоѐ. 
Сегѡ̀ ра́ди ко всѣ̑мъ за́повѣдемъ твои̑мъ  направлѧ́хсѧ, всѧ́къ пꙋ́ть непра́вды возненави́дѣхъ. 
Оу҆спѝ, чтⷭ҇аѧ, оу҆спе́нїемъ твои́мъ  живоно́снымъ, оу҆тишѝ цр҃кве собла́зны, и҆ оу҆твердѝ ю҆̀  ꙗ҆́кѡ бл҃га́ѧ. (с. 754) 
Ди̑вна свидѣ̑нїѧ твоѧ̑: сегѡ̀ ра́ди и҆спыта̀ ѧ҆̀  дꙋша̀ моѧ̀. 
Воспѣва́емъ ны́нѣ оу҆спе́нїе и҆ погребе́нїе  твоѐ, чтⷭ҇аѧ, и҆ всѝ вѣ́рнѡ оу҆блажа́емъ тѧ̀,  и҆скꙋ́плени ѿ сме́рти твои́мъ рожде́нїемъ. 
Ꙗ҆вле́нїе слове́съ твои́хъ просвѣща́етъ и҆  вразꙋмлѧ́етъ младе́нцы. 
Тѧ̀, ѻ҆́дръ чтⷭ҇ны́й ст҃ы́й и҆ бг҃опрїе́мный, на  ѻ҆дрѣ̀ чтⷭ҇нѡ зрѧ́щи вопїѧ́хꙋ со пла́чемъ. 
Оу҆ста̀ моѧ̑ ѿверзо́хъ и҆ привлеко́хъ дх҃ъ, ꙗ҆́кѡ  за́повѣдей твои́хъ жела́хъ. 
Налѧцы̀ чтⷭ҇на́ѧ, приснодѣ́ваѧ дв҃о мр҃і́е, и҆  оу҆спѣва́й, и҆ црⷭ҇твꙋй во вѣ́ки вѣкѡ́въ съ бг҃омъ. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. 
Безнача́льне бж҃е, соприсносꙋ́щне сло́ве и҆ дꙋ́ше  ст҃ы́й, вознесѝ ро́гъ хрⷭ҇тїа́нъ, ꙗ҆́кѡ всеми́лостивый и҆  бл҃гі́й. 
И҆ ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Жи́знь ро́ждшаѧ, всенепоро́чнаѧ чтⷭ҇аѧ дв҃о, и҆ къ  жи́зни преста́вльшаѧсѧ ны́нѣ, и҆́стинныѧ жи́зни сподо́би и҆  всѧ̑ вѣ̑рныѧ. 
И҆ па́ки вторы́й ли́къ сті́хъ пе́рвый. (с. 755) 
Досто́йно є҆́сть велича́ти тѧ̀ жизнода́вца,  возвели́чившаго живоно́сное преставле́нїе мт҃ре твоеѧ̀  чтⷭ҇ыѧ. 
Та́же є҆ктенїа̀, и҆ возгла́съ: 
Ꙗ҆́кѡ ст҃и́сѧ и҆ просла́висѧ всечⷭ҇тно́е и҆  великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ  дх҃а, ны́нѣ и҆ при́снѡ и҆ во вѣ́ки вѣкѡ́въ. 
Статїѧ̀ тре́тїѧ. 
Гла́съ г҃. 
При́зри на мѧ̀, и҆ поми́лꙋй мѧ̀, по сꙋдꙋ̀ лю́бѧщихъ  и҆́мѧ твоѐ. 
Ро́ди всѝ пѣ́снь погребе́нїю твоемꙋ̀ прино́сѧтъ,  дв҃о; 
Стѡпы̀ моѧ̑ напра́ви по словесѝ твоемꙋ̀, и҆ да не  ѡ҆блада́етъ мно́ю всѧ́кое беззако́нїе. 
Грѧдѝ сѣ́мѡ всѧ̀ тва́рь, пѣ́сни и҆схѡ́дныѧ  принесе́мъ дв҃ѣ. 
И҆зба́ви мѧ̀ ѿ клеветы̀ чл҃вѣ́ческїѧ, и҆ сохраню̀  за́пѡвѣди твоѧ̑. 
Оу҆ч҃нцы̀ хрⷭ҇та̀ моегѡ̀, погреба́ютъ тѣ́ло мт҃ре  бг҃а моегѡ̀. (с. 756) 
Лицѐ твоѐ просвѣтѝ на раба̀ твоего̀, и҆ наꙋчи́ мѧ  ѡ҆правда́нїємъ твои̑мъ. 
А҆́гг҃лѡвъ и҆ а҆рха́гг҃лѡвъ чи́ни предстоѧ́ще  воспѣва́ютъ неви́димѡ. 
И҆схѡ́дища водна́ѧ и҆зведо́стѣ ѻ҆́чи моѝ, поне́же  не сохрани́хъ зако́на твоегѡ̀. 
Жєны̀ чⷭ҇тны̑ѧ со а҆пⷭ҇лы вопїѧ́хꙋ пла́чꙋще. 
Пра́веденъ є҆сѝ гдⷭ҇и, и҆ пра́ви сꙋдѝ твоѝ. 
Неискꙋсомꙋ́жнаѧ дв҃о, мт҃и бг҃а вы́шнѧгѡ, ка́кѡ  стерпи́мъ болѣ́знь; 
Заповѣ́далъ є҆сѝ пра́вдꙋ свидѣ̑нїѧ твоѧ̑, и҆  и҆́стинꙋ ѕѣлѡ̀. 
Твоѐ ны́нѣ ѿше́ствїе, ра́дость всемꙋ̀ мі́рꙋ,  на́мъ же пла́чь ско́рбный. 
И҆ста́ѧла мѧ̀ є҆́сть ре́вность твоѧ̀, ꙗ҆́кѡ забы́ша  словеса̀ твоѧ̑ вразѝ моѝ. 
Ѿ мт҃рнїѧ любвѐ твоеѧ̀ и҆ попече́нїѧ твоегѡ̀ да  не ѡ҆ста́немъ си̑ры. 
Разжже́но сло́во твоѐ ѕѣлѡ̀, и҆ ра́бъ тво́й возлюбѝ  є҆̀. 
Свѣ́те на́шъ дв҃о, ка́кѡ стерпи́мъ не зрѣ́ти  твоегѡ̀ сла́дкагѡ ѻ҆́ка; (с. 757) 
Ю҆нѣ́йшїй а҆́зъ є҆́смь и҆ оу҆ничиже́нъ,  ѡ҆правда́нїй твои́хъ не забы́хъ. 
Ка́кѡ бг҃олю́бнаѧ твоѧ̀ и҆ бг҃осло́внаѧ оу҆ста̀  молча́нїемъ, оу҆вы̀, свѧза́шасѧ! 
Пра́вда твоѧ̀ пра́вда во вѣ́къ, и҆ зако́нъ тво́й  и҆́стина. 
Ѿ мт҃ре оу҆чи́телѧ на́шегѡ не ѿстꙋ́пимъ,  а҆пⷭ҇ли вопїѧ́хꙋ. 
Скѡ́рби и҆ нꙋ́жди ѡ҆брѣто́ша мѧ̀, за́пѡвѣди твоѧ̑  поꙋче́нїе моѐ. 
На ѻ҆́блацѣхъ па́ки предпо́слемъ тѧ̀, дв҃о, до  нбⷭ҇ныхъ. 
Пра́вда свидѣ́нїѧ твоѧ̑ въ вѣ́къ, вразꙋми́ мѧ и҆  жи́въ бꙋ́дꙋ. 
Же́злъ ст҃ы́й, положе́нный во гро́бѣ, жи́знь  и҆зраща́етъ. 
Воззва́хъ всѣ́мъ се́рдцемъ мои́мъ, оу҆слы́ши мѧ̀  гдⷭ҇и, ѡ҆правда̑нїѧ твоѧ̑ взыщꙋ̀. 
Во гро́бѣ положи́сѧ, мє́ртвыѧ ѿ гробѡ́въ  воздви́гшаѧ ржⷭ҇тво́мъ свои́мъ. 
Воззва́хъ тѝ, спаси́ мѧ, и҆ сохраню̀ свидѣ̑нїѧ  твоѧ̑. (с. 758) 
Ка́мѡ ѿхо́диши мт҃и; дрꙋ́гъ и҆ дѣ́вственникъ  сынолѣ́пнѡ вопїѧ́ше. 
Предвари́хъ въ безго́дїи, и҆ воззва́хъ, на словеса̀  твоѧ̑ оу҆пова́хъ. 
Въ ра́дость сн҃а твоегѡ̀ ѿхо́диши бг҃ома́ти, и҆  весели́шисѧ и҆ ра́дꙋешисѧ. 
Предвари́стѣ ѻ҆́чи моѝ ко оу҆́трꙋ, поꙋчи́тисѧ  словесє́мъ твои̑мъ. 
Є҆да̀ па́ки въ ка́нꙋ на бра́къ ны́нѣ позвана̀  є҆сѝ со а҆пⷭ҇лы; 
Гла́съ мо́й оу҆слы́ши гдⷭ҇и, по млⷭ҇ти твое́й, по  сꙋдьбѣ̀ твое́й живи́ мѧ. 
Поимѝ дв҃о, къ бжⷭ҇твенномꙋ твоемꙋ̀ сн҃ꙋ и҆ менѐ  ны́нѣ, твоѐ ча́до. 
Прибли́жишасѧ гонѧ́щїи мѧ̀ беззако́нїемъ, ѿ зако́на  же твоегѡ̀ оу҆дали́шасѧ. 
Преста́ви мѧ̀ мт҃и, ны́нѣ твои́мъ преставле́нїемъ  къ ро́ждшемꙋсѧ и҆з̾ тебѐ. 
Бли́зъ є҆сѝ ты̀ гдⷭ҇и, и҆ всѝ пꙋтїѐ твоѝ  и҆́стина. 
Да сопредстои́мъ на нб҃сѝ сла́вѣ, ꙗ҆́коже при  крⷭ҇тѣ̀ страда́нїю. (с. 759) 
И҆спе́рва позна́хъ ѿ свидѣ́нїй твои́хъ, ꙗ҆́кѡ въ  вѣ́къ ѡ҆снова́лъ ѧ҆̀ є҆сѝ. 
Со тма́ми оу҆мѡ́въ сни́де влⷣка: геѳсима́нїе,  весели́сѧ. 
Ви́ждь смире́нїе моѐ, и҆ и҆зми́ мѧ, ꙗ҆́кѡ зако́на  твоегѡ̀ не забы́хъ. 
Оу҆ч҃нкѡ́въ ли́къ весели́сѧ, зрѧ̀ гдⷭ҇а во сла́вѣ. 
Сꙋдѝ сꙋ́дъ мо́й, и҆ и҆зба́ви мѧ̀, словесѐ ра́ди  твоегѡ̀ живи́ мѧ. 
Всѧ̀ землѧ̀ да взыгра́етъ, бг҃а па́ки сходѧ́ща  дне́сь зрѧ́щи. 
Дале́че ѿ грѣ̑шникъ спасе́нїе, ꙗ҆́кѡ ѡ҆правда́нїй  твои́хъ не взыска́ша. 
И҆зы́демъ ско́рѡ во срѣ́тенїе гдⷭ҇а, па́ки  снизше́дшагѡ. 
Щедрѡ́ты твоѧ̑ мнѡ́ги гдⷭ҇и, по сꙋдьбѣ̀ твое́й живи́  мѧ. 
Да оу҆слы́шимъ всѝ бг҃а, собесѣ́дꙋюща ны́нѣ  мт҃ри всенепоро́чнѣй. 
Мно́зи и҆згонѧ́щїи мѧ̀, и҆ стꙋжа́щїи мѝ, ѿ  свидѣ́нїй твои́хъ не оу҆клони́хсѧ. (с. 760) 
Ѽ сладча́йшаѧ мт҃и, къ сладча́йшемꙋ сн҃ꙋ прїидѝ  ра́дꙋѧсѧ. 
Ви́дѣхъ неразꙋмѣва́ющыѧ, и҆ и҆ста́ѧхъ, ꙗ҆́кѡ  слове́съ твои́хъ не сохрани́ша. 
Ви́ждь, сѐ ны́нѣ сн҃ъ тво́й прїи́де, во своѧ̑  тебѐ прїѧ́ти. 
Ви́ждь, ꙗ҆́кѡ за́пѡвѣди твоѧ̑ возлюби́хъ, гдⷭ҇и, по  млⷭ҇ти твое́й живи́ мѧ. 
Прїидо́хъ, гл҃етъ, да пред̾ лице́мъ сла́вы ѻ҆ц҃а̀  ꙗ҆ви́тсѧ сла́ва мт҃ре моеѧ̀. 
Нача́ло слове́съ твои́хъ и҆́стина, и҆ во вѣ́къ всѧ̑  сꙋдьбы̀ пра́вды твоеѧ̀. 
Сла́влю твоѐ бж҃е мо́й, къ сн҃ꙋ мт҃рь глаго́летъ,  кра́йнее благоꙋтро́бїе. 
Кнѧ́зи погна́ша мѧ̀ тꙋ́не, и҆ ѿ слове́съ твои́хъ  оу҆боѧ́сѧ се́рдце моѐ. 
Сла́влю тѧ̀ сн҃ъ мо́й, и҆ покланѧ́юсѧ сла́вѣ  твоегѡ̀ вели́чествїѧ. 
Возра́дꙋюсѧ а҆́зъ ѡ҆ словесѣ́хъ твои́хъ, ꙗ҆́кѡ  ѡ҆брѣта́ѧй коры́сть мно́гꙋ. 
Бли́зъ ѻ҆ц҃а̀ моегѡ̀ прїидѝ, бли́жнѧѧ моѧ̀, ѿ  землѝ воста́вши. (с. 761) 
Непра́вдꙋ возненави́дѣхъ и҆ ѡ҆мерзи́хъ, зако́нъ же  тво́й возлюби́хъ. 
Ты̀ са́дъ заключе́нный, и҆дѣ́же дре́во жи́зни и҆  безсме́ртїѧ. 
Седмери́цею дне́мъ хвали́хъ тѧ̀ ѡ҆ сꙋдьба́хъ пра́вды  твоеѧ̀. 
Ты̀ є҆сѝ и҆сто́чникъ запечатлѣ́нный, въ не́мже  пото́къ сла́дости всенеизрече́нныѧ. 
Ми́ръ мно́гъ лю́бѧщымъ зако́нъ тво́й, и҆ нѣ́сть и҆̀мъ  собла́зна. 
Пѣсносло́влю, сн҃е мо́й, бжⷭ҇тва̀ твоегѡ̀  пребж҃е́ственнагѡ держа́вꙋ. 
Ча́ѧхъ спасе́нїѧ твоегѡ̀ гдⷭ҇и, и҆ за́пѡвѣди твоѧ̑  возлюби́хъ. 
Пѣсносло́влю, бж҃е мо́й, снизхожде́нїе твоѐ и҆  чл҃вѣколю́бїе. 
Сохранѝ дꙋша̀ моѧ̀ свидѣ̑нїѧ твоѧ̑ и҆ возлюбѝ ѧ҆̀  ѕѣлѡ̀. 
Прїидѝ кра́снаѧ моѧ̀, да наслажда́ешисѧ красоты̀  сн҃а твоегѡ̀ и҆ созда́телѧ. 
Сохрани́хъ за́пѡвѣди твоѧ̑ и҆ свидѣ̑нїѧ твоѧ̑,  ꙗ҆́кѡ всѝ пꙋтїѐ моѝ пред̾ тобо́ю, гдⷭ҇и. (с. 762) 
Прїидѝ, мт҃и моѧ̀, въ ра́дость бж҃е́ственнꙋю и҆ въ  црⷭ҇тво. 
Да прибли́житсѧ моле́нїе моѐ пред̾ тѧ̀ гдⷭ҇и, по  словесѝ твоемꙋ̀ вразꙋми́ мѧ. 
Прїидѝ марі́е, и҆дѣ́же спокланѧ́емь є҆́сть  ѻ҆ц҃ъ, сн҃ъ, и҆ дх҃ъ. 
Да вни́детъ проше́нїе моѐ пред̾ тѧ̀ гдⷭ҇и, по  словесѝ твоемꙋ̀ и҆зба́ви мѧ̀. 
Что́ ти возда́мъ бг҃очеловѣ́че сн҃е мо́й, раба̀  влⷣцѣ; 
Ѿры́гнꙋтъ оу҆стнѣ̀ моѝ пѣ́нїе, є҆гда̀ наꙋчи́ши  мѧ̀ ѡ҆правда́нїємъ твои̑мъ. 
Что̀ ны́нѣ тѝ принесꙋ̀ на нб҃сѝ, бж҃е мо́й, а҆́ще  не дꙋ́шꙋ и҆ тѣ́ло; 
Провѣща́етъ ѧ҆зы́къ мо́й словеса̀ твоѧ̑. 
Сла́влю ѻ҆ц҃а̀, воспѣва́ю тѧ̀ сн҃а моего̀, и҆  покланѧ́юсѧ дх҃ꙋ. 
Ꙗ҆́кѡ всѧ̑ за́пѡвѣди твоѧ̑ пра́вда. 
Сла́ва тебѣ̀, бцⷣе, сла́ва твоемꙋ̀ ржⷭ҇твꙋ̀,  сла́ва и҆ оу҆спе́нїю. 
Да бꙋ́детъ рꙋка̀ твоѧ̀ є҆́же спасти́ мѧ, ꙗ҆́кѡ  за́пѡвѣди твоѧ̑ и҆зво́лихъ. (с. 763) 
А҆да́мъ и҆ є҆́ѵа чꙋдѧ́хꙋсѧ, зрѧ́ще сла́вꙋ дв҃ы. 
Возжела́хъ спасе́нїе твоѐ, гдⷭ҇и, и҆ зако́нъ тво́й  поꙋче́нїе моѐ є҆́сть. 
І҆ѡакі́мъ и҆ а҆́нна, блаже́ни є҆стѐ, ро́ждше  мі́рови дще́рь. 
Жива̀ бꙋ́детъ дꙋша̀ моѧ̀, и҆ восхва́литъ тѧ̀ и҆  сꙋдьбы̀ твоѧ̑ помо́гꙋтъ мнѣ̀. 
Препросла́вленнꙋю, въ превы́спрєннѧѧ всели́вшꙋюсѧ,  ꙗ҆́кѡ мт҃рь бж҃їю. 
Заблꙋди́хъ ꙗ҆́кѡ ѻ҆вча̀ поги́бшее, взыщѝ раба̀  твоего̀, ꙗ҆́кѡ за́повѣдей твои́хъ не забы́хъ. 
Ми́ръ цр҃кви, лю́демъ твои̑мъ спасе́нїе да́рꙋй,  твои́мъ оу҆спе́нїемъ. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. 
Ѽ трⷪ҇це бж҃е мо́й, ѻ҆́ч҃е, сн҃е и҆ дш҃е, поми́лꙋй  мі́ръ! 
И҆ ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Ви́дѣти сн҃а твоегѡ̀ црⷭ҇тво, сподо́би дв҃о твоѧ̑  рабы̑. 
Та́же ѻ҆́ба ли́ка сті́хъ пе́рвый: 
Ро́ди всѝ пѣ́снь погребе́нїю твоемꙋ̀ прино́сѧтъ,  дв҃о. (с. 764) 
И҆ пото́мъ бл҃гослове́нны, на гла́съ є҃. 
Бл҃гослове́ннаѧ влⷣчце, просвѣти́ мѧ свѣ́томъ сн҃а  твоегѡ̀. 
А҆́гг҃льскїй собо́ръ оу҆диви́сѧ, зрѧ̀ тебѐ въ  ме́ртвыхъ вмѣни́вшꙋюсѧ, дꙋ́шꙋ же въ рꙋ́цѣ бг҃а преда́вшꙋю,  и҆ съ бг҃омъ возше́дшꙋю, пренепоро́чнаѧ, со сла́вою  бж҃е́ственною въ нбⷭ҇наѧ. 
Бл҃гослове́ннаѧ влⷣчце, просвѣти́ мѧ свѣ́томъ сн҃а  твоегѡ̀. 
Почто̀ ра́дость со слеза́ми, бг҃опроповѣ́дницы,  растворѧ́ете; прише́дъ близне́цъ, свы́ше вразꙋмлѧ́емь,  приглаша́ше а҆по́столѡмъ: ви́дите вы̀ по́ѧсъ, и҆  оу҆разꙋмѣ́йте, дв҃а воскре́се ѿ гро́ба. 
Бл҃гослове́ннаѧ влⷣчце, просвѣти́ мѧ свѣ́томъ сн҃а  твоегѡ̀. 
Оу҆чени́къ, невѣ́ривый, влⷣчце, воскресе́нїю сн҃а  твоегѡ̀, ны́нѣ оу҆вѣрѧ́етъ про́чихъ ѡ҆ воста́нїи твое́мъ,  глаго́лѧ: рыда́нїѧ вре́мѧ преста̀, не пла́чите, воскресе́нїе  же дв҃ы рцы́те. 
Бл҃гослове́ннаѧ влⷣчце, просвѣти́ мѧ свѣ́томъ сн҃а  твоегѡ̀. (с. 765) 
Бг҃онѡ́снымъ, дв҃о, оу҆ч҃нкѡ́мъ собра́вшымсѧ ко  гро́бꙋ твоемꙋ̀, и҆ рыда́ющымъ, ꙗ҆ви́выйсѧ ѳѡма̀ речѐ,  глаго́лѧ: что̀ съ ме́ртвыми живꙋ́ю помышлѧ́ете; воскре́се  бо, ꙗ҆́кѡ бг҃а роди́тельница. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. 
Поклони́мсѧ ѻ҆ц҃ꙋ̀, и҆ є҆гѡ̀ сн҃ови, и҆ ст҃о́мꙋ  дꙋ́хꙋ, ст҃ѣ́й трⷪ҇цѣ, во є҆ди́номъ сꙋществѣ̀, съ  серафі́мы зовꙋ́ще, ст҃ъ, ст҃ъ, ст҃ъ є҆сѝ гдⷭ҇и. 
И҆ ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Жизнода́вца ро́ждши, къ жи́зни нестарѣ́емѣй  прешла̀ є҆сѝ: ра́дость же дв҃о въ печа́ли мѣ́сто подала̀  є҆сѝ оу҆ч҃никѡ́мъ, и҆з̾ гро́ба тридне́внѡ воста́вшаѧ  дв҃о, ꙗ҆́коже и҆ гдⷭ҇ь. 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. [Три́жды.] 
Є҆гда̀ же пою́тсѧ бл҃гослове́нны, кадѧ́тъ два̀  дїа́кона. По бл҃гослове́нныхъ є҆ктенїа̀ ма́лаѧ. 
Возгла́съ: Ꙗ҆́кѡ тѧ̀ хва́лѧтъ всѧ̑ си́лы нбⷭ҇ныѧ,  ѻ҆ц҃а̀ и҆ сн҃а и҆ ст҃а́го дх҃а, и҆ тебѣ̀ сла́вꙋ  возсыла́ютъ, ны́нѣ и҆ при́снѡ, и҆ во вѣ́ки вѣкѡ́въ. (с.  766) 
Степе́нна, а҃ а҆нтїфѡ́нъ д҃ гла́са: Ѿ ю҆́ности.  Та́же прокі́менъ, гла́съ д҃: Помѧнꙋ̀ и҆́мѧ твоѐ во  всѧ́комъ ро́дѣ и҆ ро́дѣ. Сті́хъ: Слы́ши дщѝ и҆  ви́ждь, и҆ приклонѝ оу҆́хо твоѐ. Всѧ́кое дыха́нїе: 
Ѿ лꙋкѝ ст҃а́гѡ є҆ѵⷢ҇лїа чте́нїе. 
Во днѝ ѻ҆́ны, воста́вши марїа́мъ, и҆́де въ гѡ́рнѧѧ  со тща́нїемъ во гра́дъ і҆ꙋ́довъ. И҆ вни́де въ до́мъ  заха́рїинъ, и҆ цѣлова̀ є҆лїсаве́тъ. И҆ бы́сть, ꙗ҆́кѡ  оу҆слы́ша є҆лїсаве́тъ цѣлова́нїе мр҃і́ино, взыгра́сѧ  млⷣнецъ во чре́вѣ є҆ѧ̀: и҆ и҆спо́лнисѧ дх҃а ст҃а  є҆лїсаве́тъ. И҆ возопѝ гла́сомъ ве́лїимъ, и҆ речѐ:  бл҃гослове́нна ты̀ въ жена́хъ, и҆ бл҃гослове́нъ пло́дъ  чре́ва твоегѡ̀. И҆ ѿкꙋ́дꙋ мнѣ̀ сїѐ, да прїи́де мт҃и  гдⷭ҇а моегѡ̀ ко мнѣ̀; се́ бо ꙗ҆́кѡ бы́сть гла́съ  цѣлова́нїѧ твоегѡ̀ во оу҆́шїю мое́ю, взыгра́сѧ млⷣнецъ  ра́дощами во чре́вѣ мое́мъ. И҆ бл҃же́нна вѣ́ровавшаѧ,  ꙗ҆́кѡ бꙋ́детъ соверше́нїе глагѡ́ланнымъ є҆́й ѿ гдⷭ҇а. И҆  речѐ мр҃їа́мъ: вели́читъ дꙋша̀ моѧ̀ гдⷭ҇а, и҆ возра́довасѧ  дх҃ъ мо́й ѡ҆ бз҃ѣ сп҃сѣ мое́мъ. Ꙗ҆́кѡ призрѣ̀ на  смире́нїе рабы̀ своеѧ̀, (с. 767) се́ бо ѿ ны́нѣ  оу҆блажа́тъ мѧ̀ всѝ ро́ди. Ꙗ҆́кѡ сотворѝ мнѣ̀ вели́чїе  си́льный, и҆ свѧ́то и҆́мѧ є҆гѡ̀. Пребы́сть же марїа́мъ съ  не́ю ꙗ҆́кѡ трѝ мѣ́сѧцы, и҆ возврати́сѧ въ до́мъ сво́й. 
Сла́ва: Моли́твами бцⷣы: И҆ ны́нѣ, то́йже. 
Стїхи́ра, гла́съ ѕ҃. Вѷзанті́ево. 
Є҆гда̀ преставле́нїе пречⷭ҇тагѡ твоегѡ̀ тѣ́ла  оу҆готовлѧ́шесѧ, тогда̀ а҆пⷭ҇ли ѡ҆бстоѧ́ще ѻ҆́дръ, съ  тре́петомъ зрѧ́хꙋ тѧ̀: и҆ ѻ҆́ви оу҆́бѡ взира́юще на  тѣ́ло, оу҆́жасомъ ѡ҆держи́ми бѧ́хꙋ, пе́тръ же со слеза́ми  вопїѧ́ше тѝ: ѽ дв҃о, ви́ждꙋ тѧ̀ ꙗ҆́снѡ просте́ртꙋ  про́стꙋ, живота̀ всѣ́хъ и҆ оу҆дивлѧ́юсѧ: въ не́й же  всели́сѧ бꙋ́дꙋщїѧ жи́зни наслажде́нїе. но ѽ пречⷭ҇таѧ,  моли́сѧ прилѣ́жнѡ сн҃ꙋ и҆ бг҃ꙋ твоемꙋ̀, спасти́сѧ ста́дꙋ  твоемꙋ̀ невреди́мꙋ. 
По се́мъ: Спасѝ бж҃е лю́ди твоѧ̑: 
И҆ по возгла́сѣ канѡ́нъ мине́и. 
Въ сїѐ вре́мѧ цѣлꙋ́емъ ст҃ꙋ́ю і҆кѡ́нꙋ, и҆ помазꙋ́етъ  настоѧ́тель ѡ҆сщ҃е́ннымъ є҆ле́емъ. 
І҆рмо́съ по два́жды. Канѡ́нъ чте́мъ ѻ҆бои́хъ  творцє́въ, не повторѧ́юще стїхѡ́въ: катава́сїа (с. 768)  пое́тсѧ ѻ҆бои́ми ли́ки втора́гѡ творца̀: Ѿве́рзꙋ  оу҆ста̀ моѧ̑. 
Пѣ́снь а҃. 
І҆рмо́съ: Преꙋкраше́ннаѧ бж҃е́ственною сла́вою,  сщ҃е́ннаѧ и҆ сла́внаѧ дв҃о па́мѧть твоѧ̀, всѧ̑ собра̀ къ  весе́лїю вѣ̑рныѧ, начина́ющей марїа́мѣ, съ ли́ки и҆  тѷмпа́ны, твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ  просла́висѧ. 
Да провожда́ютъ невеще́ственный чи́нове  нб҃оше́ственное въ сїѡ́нъ бж҃е́ственное тѣ́ло твоѐ:  внеза́пꙋ же сте́кшесѧ а҆пⷭ҇лъ мно́жество, ѿ конє́цъ,  бцⷣе, тебѣ̀ предста́ша а҆́бїе: съ ни́миже чтⷭ҇аѧ, твою̀  честнꙋ́ю, дв҃о, па́мѧть сла́вимъ. 
Побѣ́дныѧ по́чєсти взѧла̀ є҆сѝ на є҆стество̀,  чтⷭ҇аѧ, бг҃а ро́ждши: ѻ҆ба́че же, подо́бѧщисѧ творцꙋ̀  твоемꙋ̀ и҆ сн҃ꙋ, па́че є҆стества̀ повинꙋ́ешисѧ  є҆сте́ствєннымъ зако́нѡмъ. тѣ́мже оу҆ме́рши, съ сн҃омъ  востае́ши вѣ́чнꙋющи. 
Дѣ́вы ѻ҆трокѡви́цы, съ марїамі́ею прⷪ҇ро́чицею  пѣ́снь и҆схо́днꙋю ны́нѣ воскли́кните, дв҃а бо и҆ є҆ди́на  бг҃омт҃и, ко прїѧ́тїю нбⷭ҇номꙋ преставлѧ́етсѧ. (с. 769) 
Досто́йнѡ, ꙗ҆́кѡ ѡ҆дꙋшевле́нное тѧ̀ нб҃о, прїѧ́ша  нбⷭ҇наѧ, пречⷭ҇таѧ, бж҃е́ственнаѧ селє́нїѧ: и҆ предста̀  свѣ́тлѡ оу҆кра́шена, ꙗ҆́кѡ невѣ́ста всенепоро́чнаѧ цр҃ю̀  и҆ бг҃ꙋ. 
Катава́сїа: Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ оу҆спе́нїе. 
Пѣ́снь г҃. 
І҆рмо́съ: Содѣ́тельнаѧ и҆ содержи́тельнаѧ всѣ́хъ,  бж҃їѧ мꙋ́дросте и҆ си́ло, непрекло́ннꙋ, недви́жимꙋ цр҃ковь  оу҆твердѝ хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ  почива́ѧй. 
Женꙋ́ тѧ ме́ртвенꙋ, но па́че є҆стества̀ и҆ мт҃рь  бж҃їю, ви́дѣвше всенепоро́чнаѧ сла́внїи а҆пⷭ҇толи,  оу҆жа́снѡ прикаса́хꙋсѧ рꙋка́ми сла́вою ѡ҆блиста́ющей,  ꙗ҆́кѡ бг҃опрїѧ́тное селе́нїе ви́дѧще. 
Пости́же рꙋ́цѣ досади́тєльныѧ де́рзагѡ,  оу҆сѣче́нїемъ сꙋ́дъ нане́съ: бг҃ꙋ сохра́ншꙋ че́сть  ѡ҆дꙋшевле́нномꙋ кївѡ́тꙋ, сла́вою бж҃ества̀, въ не́мже сло́во  пло́ть бы́сть. 
Ѿ ме́ртвыхъ чре́слъ произве́дшисѧ, є҆стество́мъ  подо́бна чтⷭ҇аѧ, и҆схожде́нїе разрѣшѝ: (с. 770) ро́ждши же  сꙋ́щꙋю жи́знь, къ жи́зни преста́висѧ бж҃е́ственнѣй и҆  ѵ҆поста́снѣй. 
Ли́къ бг҃осло́вѡвъ ѿ конє́цъ, свы́ше же а҆́гг҃лъ  мнѡ́жества, къ сїѡ́нꙋ и҆дѧ́хꙋ, всеси́льнымъ манове́нїемъ,  достодо́лжнѡ влⷣчце, твоемꙋ̀ погребе́нїю слꙋжа́ще. 
Катава́сїа: Твоѧ̑ пѣсносло́вцы бцⷣе, живы́й и҆  незави́стный и҆сто́чниче: ли́къ себѣ̀ совокꙋ́пльшыѧ  дꙋхо́внѡ оу҆твердѝ, въ бж҃е́ственнѣй па́мѧти твое́й,  вѣнцє́въ сла́вы сподо́би. 
Ѵ҆пакоѝ, гла́съ и҃: 
Бл҃жи́мъ тѧ̀ всѝ ро́ди бцⷣе дв҃о, въ тѧ́ бо  невмѣсти́мый хрⷭ҇то́съ бг҃ъ на́шъ вмѣсти́тисѧ бл҃говолѝ.  блаже́ни є҆смы̀ и҆ мы̀, предста́тельство тѧ̀ и҆мꙋ́ще: де́нь  бо и҆ но́щь мо́лишисѧ ѡ҆ на́съ, и҆ ски́птры црⷭ҇твїѧ твои́ми  мл҃твами оу҆твержда́ютсѧ. тѣ́мъ воспѣва́юще вопїе́мъ тѝ:  ра́дꙋйсѧ бл҃года́тнаѧ, гдⷭ҇ь съ тобо́ю. 
Пѣ́снь д҃. 
І҆рмо́съ: Рѣ́чи прⷪ҇ро́кѡвъ и҆ гада́нїѧ воплоще́нїе  проѧви́ша ѿ дв҃ы твоѐ, хрⷭ҇тѐ: сїѧ́нїе блиста́нїѧ  твоегѡ̀, (с. 771) во свѣ́тъ ꙗ҆зы́кѡвъ и҆зы́детъ, и҆  возгласи́тъ тебѣ̀ бе́здна съ весе́лїемъ, си́лѣ твое́й  сла́ва чл҃вѣколю́бче. 
Ви́дите лю́дїе, и҆ чꙋди́тесѧ: гора́ бо ст҃а́ѧ, и҆  ꙗ҆́вственнаѧ бг҃ꙋ, въ нбⷭ҇ныѧ ѻ҆би́тєли превы́шше  взе́млетсѧ: нб҃о земно́е въ нбⷭ҇ное и҆ нетлѣ́нное селе́нїе  вселѧ́емо. 
Жи́зни прⷭ҇носꙋ́щныѧ и҆ лꙋ́чшїѧ, сме́рть твоѧ̀  бы́сть прехожде́нїе чтⷭ҇аѧ, ѿ привре́менныѧ къ  бж҃е́ственнѣй вои́стиннꙋ и҆ непроходи́мѣй, преставлѧ́ѧ тѧ̀  чтⷭ҇аѧ, въ весе́лїи сн҃а зрѣ́ти твоего̀ и҆ гдⷭ҇а. 
Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша: и҆  прїѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋві́ми  под̾ѧ́ша тѧ̀ съ весе́лїемъ, серафі́ми же сла́вѧтъ  ра́дꙋющесѧ. 
Чꙋ́до бѧ́ше зрѣ́ти, нб҃о всѣ́хъ цр҃ѧ̀  ѡ҆дꙋшевле́нное, и҆спражнє́нїѧ преходѧ́щее земна̑ѧ, ꙗ҆́кѡ  чꙋ́дна дѣла̀ твоѧ̑: сла́ва си́лѣ твое́й гдⷭ҇и. 
А҆́ще и҆ непости́жный сеѧ̀ пло́дъ, и҆́мже нб҃са̀  бы́ша, погребе́нїѧ прїѧ́тъ во́лею ꙗ҆́кѡ ме́ртвъ: ка́кѡ  погребе́нїѧ ѿве́ржетсѧ, неискꙋсобра́чнѡ ро́ждшаѧ; (с. 772) 
Въ преставле́нїи твое́мъ мт҃и бж҃їѧ,  простра́ннѣйшее тѣ́ло твоѐ и҆ бг҃опрїѧ́тное, а҆́гг҃льскаѧ  вѡ́инства, сщ҃е́нными кри́лы, тре́петомъ и҆ ра́достїю  покрыва́хꙋ. 
Катава́сїа: Неизслѣ́дный бж҃їй совѣ́тъ, є҆́же ѿ  дв҃ы воплоще́нїѧ тебѐ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й гдⷭ҇и. 
Пѣ́снь є҃. 
І҆рмо́съ: Бж҃їю и҆ неизрече́ннꙋю добро́тꙋ,  добродѣ́телей твои́хъ хрⷭ҇тѐ и҆сповѣ́мъ: ѿ  присносꙋ́щныѧ бо сла́вы, соприсносꙋ́щное и҆ ѵ҆поста́сное  возсїѧ́вый сїѧ́нїе, и҆з̾ дѣ́вственныѧ оу҆тро́бы, сꙋ́щымъ  во тмѣ̀ и҆ сѣ́ни, вопло́щсѧ, возсїѧ́лъ є҆сѝ сл҃нце. 
Ꙗ҆́кѡ на ѻ҆́блацѣ дв҃о, а҆пⷭ҇льскїй ли́къ  носи́мь, къ сїѡ́нꙋ ѿ конє́цъ, слꙋжи́ти тебѣ̀, ѻ҆́блакꙋ  ле́гкомꙋ собира́шесѧ: ѿ неѧ́ же вы́шнїй бг҃ъ, сꙋ́щымъ во  тмѣ̀ и҆ сѣ́ни, пра́ведное возсїѧ̀ сл҃нце. 
Трꙋ́бъ бг҃опрїѧ́тнѣйшїи ѧ҆зы́цы бг҃осло́вныхъ  мꙋже́й, благогла́снѣйше бцⷣѣ вопїѧ́хꙋ, и҆схо́днꙋю  возглаша́юще пѣ́снь дх҃омъ: ра́дꙋйсѧ нетлѣ́нный  и҆сто́чниче, бж҃їѧ живонача́льнагѡ и҆ спаси́тельнагѡ всѣ̑мъ  воплоще́нїѧ. (с. 773) 
Да возгласѧ́тъ трꙋбы̀ бг҃осло́вѡвъ дне́сь: ѧ҆зы́къ  же многовѣща́нный чл҃вѣ́ческїй, ны́нѣ да восхва́литъ: да  ѡ҆гласи́тъ же воздꙋ́хъ, безмѣ́рнымъ сїѧ́ѧ свѣ́томъ:  а҆́гг҃ли да пою́тъ пречⷭ҇тыѧ дв҃ы оу҆спе́нїе. 
Сосꙋ́дъ подоба́ше и҆збра́нный, пѣ́нїемъ тѝ ве́сь  оу҆дивлѧ́емь дв҃и́це и҆схо́денъ, ве́сь ѡ҆свѧще́нъ бг҃ови,  всѣ̑мъ бг҃опрїѧ́тенъ, и҆ се́й и҆́стиннѡ ꙗ҆влѧ́емый бцⷣе  всепѣ́таѧ. 
Катава́сїа: Оу҆жасо́шасѧ всѧ́чєскаѧ, ѡ҆ чтⷭ҇нѣ́мъ  оу҆спе́нїи твое́мъ: ты́ бо неискꙋсобра́чнаѧ дв҃о ѿ землѝ  преста́виласѧ є҆сѝ къ вѣ́чнымъ ѻ҆би́телемъ, и҆ къ  безконе́чнѣй жи́зни, всѣ̑мъ воспѣва́ющымъ тѧ̀ спасе́нїе  подава́ющаѧ. 
Пѣ́снь ѕ҃. 
І҆рмо́съ: Морскі́й пꙋчиноро́дный ки́товъ внꙋ́треннїй  ѻ҆́гнь, тридне́внагѡ твоегѡ̀ погребе́нїѧ проѡбраже́нїе,  є҆гѡ́же і҆ѡ́на прⷪ҇ро́къ показа́сѧ: спасе́нъ бо ꙗ҆́кѡ и҆  предпосла́сѧ, неврежде́нъ вопїѧ́ше: пожрꙋ́ ти со гла́сомъ  хвале́нїѧ гдⷭ҇и. 
Дае́тъ тебѣ̀ ꙗ҆̀же превы́ше є҆стества̀, цр҃ь  всѣ́хъ бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, (с.  774) та́кѡ во гро́бѣ тѣ́ло соблюдѐ нетлѣ́нно: и҆  спросла́ви бж҃е́ственнымъ преставле́нїемъ, че́сть тебѣ̀  ꙗ҆́кѡ сн҃ъ ма́тери да́рꙋѧ. 
Вои́стиннꙋ тѧ̀ ꙗ҆́кѡ свѣ́телъ свѣ́щникъ  невеще́ственнагѡ свѣ́та, кади́льницꙋ златꙋ́ю бж҃е́ственнагѡ  оу҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ,  скрижа́ль бг҃опи́саннꙋю, ковче́гъ ст҃ы́й, трапе́зꙋ сло́ва  жи́зни, дв҃о ржⷭ҇тво̀ твоѐ. 
И҆з̾ тебѐ жи́знь возсїѧ̀, ключѝ дѣ́вства не  рꙋши́вши: ка́кѡ оу҆́бѡ пречⷭ҇тое и҆ живонача́льное твоѐ  тѣ́ло, и҆скꙋше́нїѧ сме́рти бы́сть прича́стно; 
Жи́зни бы́вши хра́мъ, жи́знь присносꙋ́щнꙋю  оу҆лꙋчи́ла є҆сѝ: сме́ртїю бо къ животꙋ̀ преминꙋ́ла  є҆сѝ, ꙗ҆́же жи́знь ро́ждши воѷпоста́снꙋю. 
Катава́сїа: Бж҃е́ственное сїѐ и҆ всечⷭ҇тно́е  соверша́юще пра́зднество, бг҃омꙋ́дрїи бг҃омт҃ре, прїиди́те  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Конда́къ, гла́съ в҃: 
Въ мл҃твахъ неꙋсыпа́ющꙋю бцⷣꙋ, и҆ въ  предста́тельствахъ непрело́жное оу҆пова́нїе, гро́бъ и҆  оу҆мерщвле́нїе не оу҆держа́ста: ꙗ҆́коже бо живота̀ (с.  775) мт҃рь, къ животꙋ̀ преста́ви, во оу҆тро́бꙋ всели́выйсѧ  приснодѣ́вственнꙋю. 
І҆́косъ: Ѡ҆градѝ моѧ̑ помышлє́нїѧ хрⷭ҇тѐ мо́й,  и҆́бо стѣ́нꙋ мі́ра воспѣ́ти дерза́ю, чтⷭ҇ꙋю мт҃рь твою̀:  на столпѣ̀ глагѡ́лъ оу҆крѣпи́ мѧ, и҆ въ тѧ́жкихъ мы́слехъ  застꙋпи́ мѧ: ты́ бо взыва́ющымъ и҆ просѧ́щымъ вѣ́рою,  молє́нїѧ и҆сполнѧ́еши. ты̀ мнѣ̀ оу҆̀бо да́рꙋй ѧ҆зы́къ  прино́сенъ, и҆ по́мыслъ непосты́денъ: всѧ́кое бо даѧ́нїе  сїѧ́нїѧ ѿ тебѐ низпосыла́етсѧ свѣтопода́телю, во  оу҆тро́бꙋ всели́выйсѧ приснодѣ́вственнꙋю. 
Пѣ́снь з҃. 
І҆рмо́съ: Безстꙋ́днѣй ꙗ҆́рости же и҆ ѻ҆гню̀,  бж҃е́ственное жела́нїе сопротивлѧ́ѧсѧ, ѻ҆́гнь оу҆́бѡ  ѡ҆роша́ше, ꙗ҆́рости же смѣѧ́шесѧ, бг҃одохнове́нною  преподо́бныхъ тривѣща́нною цѣвни́цею, противовѣща́ѧ  мꙋсїкі́йскимъ ѻ҆рга́нѡмъ посредѝ пла́мене:  препросла́вленный ѻ҆ц҃є́въ и҆ на́шъ бж҃е бл҃гослове́нъ  є҆сѝ. 
Бг҃одѣ́ланныѧ скрижа̑ли мѡѷсе́й, пи́санныѧ  бж҃е́ственнымъ дх҃омъ, ꙗ҆́ростїю сокрꙋшѝ: но сегѡ̀ влⷣка,  ро́ждшꙋю неврежде́ннꙋ въ нбⷭ҇ныѧ (с. 776) сохра́нь до́мы,  ны́нѣ внꙋ́трь вселѝ. съ не́ю и҆гра́юще вопїе́мъ хрⷭ҇тꙋ̀:  препросла́вленный ѻ҆ц҃є́въ и҆ на́шъ бж҃е бл҃гослове́нъ  є҆сѝ. 
Въ кѷмва́лѣхъ оу҆сты̀ чи́стыми, мꙋсїкі́йски же  се́рдцемъ свѣ́тлымъ, доброгла́сною трꙋбо́ю, высо́кою  мы́слїю, дв҃ы и҆ чтⷭ҇ыѧ въ наро́читый и҆збра́нный де́нь  преставле́нїѧ, дѣ́тельными пле́щꙋще рꙋка́ми вопїе́мъ:  препросла́вленный ѻ҆ц҃є́въ и҆ на́шъ бж҃е бл҃гослове́нъ  є҆сѝ. 
Бг҃омꙋ́дрїи собери́тесѧ лю́дїе: бж҃їѧ бо сла́вы  селе́нїе, ѿ сїѡ́на преставлѧ́етсѧ къ нбⷭ҇номꙋ жили́щꙋ,  и҆дѣ́же гла́съ чи́стъ пра́зднꙋющихъ, гла́съ несказа́ннагѡ  ра́дованїѧ, и҆ въ весе́лїи вопїю́щихъ хрⷭ҇тꙋ̀:  препросла́вленный ѻ҆ц҃є́въ и҆ на́шъ бж҃е бл҃гослове́нъ  є҆сѝ. 
Ю҆́нѡши и҆ дѣ̑вы, дв҃ыѧ же и҆ бг҃омт҃ре па́мѧть  чтꙋ́ще, ста́рцы и҆ кнѧ́зи, ца́рїе и҆ сꙋдїѝ по́йте: ѻ҆ц҃ъ  на́шихъ гдⷭ҇и и҆ бж҃е бл҃гослове́нъ є҆сѝ. 
Да вострꙋ́бѧтъ трꙋбо́ю дх҃о́вною го́ры нбⷭ҇ныѧ, да  ра́дꙋютсѧ хо́лми, и҆ да и҆гра́ютъ бж҃е́ственнїи а҆пⷭ҇толи:  цр҃и́ца къ сн҃ꙋ преставлѧ́етсѧ, съ ни́мъ ца́рствꙋющи. (с.  777) 
Всесщ҃е́нное преставле́нїе, бж҃е́ственныѧ твоеѧ̀ и҆  нетлѣ́нныѧ мт҃ре, премі́рныѧ вы́шнихъ си́лъ совокꙋпѝ  чи́ны, весели́тисѧ съ сꙋ́щими на землѝ, тебѣ̀ пою́щими:  бж҃е бл҃гослове́нъ є҆сѝ. 
Катава́сїа: Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ  бл҃гослове́нъ є҆сѝ. 
Пѣ́снь и҃. 
І҆рмо́съ: Пла́мень ѡ҆роша́ющь прпⷣбныѧ,  ѕлочести̑выѧ же попалѧ́ющь, а҆́гг҃лъ бж҃їй всемо́щный  показа̀ ѻ҆трокѡ́мъ: живонача́льный же и҆сто́чникъ содѣ́ла  бцⷣꙋ, тлю̀ сме́рти и҆ живо́тъ точа́щꙋ, пою́щымъ: содѣ́телѧ  є҆ди́наго пои́мъ и҆зба́вленнїи, и҆ превозно́симъ во всѧ̑  вѣ́ки. 
Глаго́лы послѣ́довахꙋ бж҃е́ственномꙋ ковче́гꙋ  сщ҃е́нномꙋ, всѐ мно́жество бг҃осло́вѡвъ въ сїѡ́нѣ: ка́мѡ  и҆́деши ны́нѣ ски́нїе, зовꙋ́ще, бг҃а жива́гѡ; не преста́й  призира́ющи вѣ́рою пою́щыѧ: содѣ́телѧ є҆ди́наго пое́мъ  и҆зба́вленнїи, и҆ превозно́симъ во всѧ̑ вѣ́ки. 
Ꙗ҆́коже воздѣ́вши рꙋ́цѣ, и҆схо́диши  всенепоро́чнаѧ, рꙋ́цѣ и҆́миже бг҃а носи́ла є҆сѝ пло́тїю,  (с. 778) со дерзнове́нїемъ ꙗ҆́кѡ мт҃и рекла́ є҆си къ  рожде́нномꙋ: ꙗ҆̀же мѝ да́лъ є҆сѝ, во вѣ́ки сохранѝ,  вопїю́щыѧ тебѣ̀: содѣ́телѧ є҆ди́наго пое́мъ  и҆зба́вленнїи, и҆ превозно́симъ во всѧ̑ вѣ́ки. 
Па́мѧть твою̀ чтⷭ҇аѧ дв҃о, нача́ла же и҆ вла̑сти и҆  си̑лы, а҆́гг҃ли, а҆рха́гг҃ли, прⷭ҇то́ли, госпо́дства,  херꙋві́ми сла́вѧтъ, и҆ стра́шнїи серафі́ми, чл҃вѣ́ческїй же  ро́дъ пое́мъ, и҆ превозно́симъ во всѧ̑ вѣ́ки. 
И҆́же стра́ннѡ всели́выйсѧ бцⷣе, въ чи́стое чре́во  твоѐ воплоща́емь, се́й всесвѧще́нный дх҃ъ тво́й прїе́мь,  оу҆ себѐ оу҆поко́и, ꙗ҆́кѡ должни́къ сн҃ъ. тѣ́мже тѧ̀  пое́мъ дв҃о, и҆ превозно́симъ во всѧ̑ вѣ́ки. 
Ѽ вы́ше оу҆ма̀ чꙋде́съ приснодѣ́вы же и҆  бг҃омт҃ре! во гро́бъ бо все́льшисѧ, показа̀ ра́й. є҆мꙋ́же  предстоѧ́ще дне́сь, ра́дꙋющесѧ пое́мъ: гдⷭ҇а по́йте дѣла̀,  и҆ превозноси́те є҆го̀ во всѧ̑ вѣ́ки. 
Катава́сїа: Ѻ҆́троки бл҃гочести́выѧ въ пещѝ,  ржⷭ҇тво̀ бг҃оро́дичо спасло̀ є҆́сть. тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. (с. 779) 
На ѳ҃ пѣ́сни Чтⷭ҇нѣ́йшꙋю не пое́мъ, но пое́мъ  припѣ́вы пра́здника: Ро́ди всѝ бл҃жи́мъ тѧ̀ є҆ди́нꙋ  бцⷣꙋ: и҆лѝ, А҆́гг҃ли оу҆спе́нїе пречⷭ҇тыѧ ви́дѣвше  оу҆диви́шасѧ, ка́кѡ дв҃аѧ восхо́дитъ ѿ землѝ на нб҃о. 
Та́же і҆рмо́съ: Побѣжда́ютсѧ є҆стества̀  оу҆ста́вы: И҆ вторы́й ли́къ пое́тъ то́йже припѣ́въ и҆  і҆рмо́съ. И҆ на кі́йждо тропа́рь пою́тъ то́йже припѣ́въ по  є҆ди́ножды. 
Пѣ́снь ѳ҃. 
І҆рмо́съ: Побѣжда́ютсѧ є҆стества̀ оу҆ста́вы, въ  тебѣ̀ дв҃о чи́стаѧ: дѣ́вствꙋетъ бо ржⷭ҇тво̀, и҆ живо́тъ  пред̾ѡбрꙋча́етъ сме́рть: по рождествѣ̀ дв҃а, и҆ по сме́рти  жива̀, спаса́еши при́снѡ бцⷣе наслѣ́дїе твоѐ. 
Дивлѧ́хꙋсѧ а҆́гг҃льскїѧ си́лы, въ сїѡ́нѣ смотрѧ́юще  своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ  бо ро́ждшей, сынолѣ́пнѡ провозглаша́ше: грѧдѝ чтⷭ҇аѧ, съ  сн҃омъ и҆ бг҃омъ просла́влена бꙋ́ди. 
Ѡ҆прѧ́та ли́къ а҆пⷭ҇льскїй бг҃опрїѧ́тное тѣ́ло  твоѐ, со стра́хомъ зрѧ́ще, и҆ гла́сомъ ве́лїимъ (с. 780)  вѣща́юще: въ нбⷭ҇ныѧ до́мы къ сн҃ꙋ восходѧ́щи, спаса́еши  при́снѡ бцⷣе наслѣ́дїе твоѐ. 
Посе́мъ втора́гѡ канѡ́на припѣ́въ пою́тъ на кі́йждо  тропа́рь, по є҆ди́ножды. Прїиди́те въ сїѡ́нъ, на  бж҃е́ственнꙋю и҆ тꙋ́чнꙋю го́рꙋ жива́гѡ бг҃а, возра́дꙋемсѧ,  бцⷣꙋ зрѧ́ще: къ ѕѣлѡ́ бо лꙋ́чшей и҆ бж҃е́ственнѣй сѣ́ни,  ꙗ҆́кѡ мт҃рь, сїю̀ во ст҃а̑ѧ ст҃ы́хъ хрⷭ҇то́съ преста́ви. 
Прїиди́те вѣ́рнїи, ко гро́бꙋ пристꙋ́пимъ бж҃їѧ  мт҃ре, и҆ ѡ҆б̾и́мемъ сердцы̀ и҆ оу҆стна́ми ѻ҆чесы̀ и҆  лице́мъ чи́стѡ прикаса́ющесѧ, и҆ почерпа́юще и҆сцѣле́нїй  незави́стныѧ да́ры ѿ и҆сто́чника приснотекꙋ́щагѡ. 
Прїимѝ ѿ на́съ пѣ́снь и҆схо́днꙋю мт҃и жива́гѡ  бг҃а, и҆ свѣтоно́сною твое́ю и҆ бж҃е́ственною ѡ҆сѣнѝ  бл҃года́тїю: хрⷭ҇толю́бнымъ лю́демъ ми́ръ, грѣхѡ́въ  ѡ҆ставле́нїе пою́щымъ и҆ дꙋша́мъ спасе́нїе подаю́щи. 
Та́же ѻ҆́ба ли́ка сше́дшесѧ вкꙋ́пѣ, пою́тъ втора́гѡ  канѡ́на припѣ́въ и҆ катава́сїю. 
Катава́сїа: Всѧ́къ земноро́дный да взыгра́етсѧ  дх҃омъ просвѣща́емь, да торжествꙋ́етъ же безпло́тныхъ  оу҆мѡ́въ (с. 781) є҆стество̀, почита́ющее свѧще́нное  преставле́нїе бг҃омт҃ре, и҆ да вопїе́тъ: ра́дꙋйсѧ  всебл҃же́ннаѧ бцⷣе, чⷭ҇таѧ приснодв҃о. 
И҆ покло́нъ. 
Свѣти́ленъ. Подо́бенъ: Нб҃о ѕвѣзда́ми. 
А҆пⷭ҇ли ѿ конє́цъ совокꙋ́пльшесѧ здѣ̀, въ  геѳсима́нстѣй ве́си, погреби́те тѣ́ло моѐ: и҆ ты̀ сн҃е и҆  бж҃е мо́й, прїимѝ дх҃ъ мо́й. [Три́жды.] 
На хвали́техъ стїхи̑ры на д҃, гла́съ д҃. 
Подо́бенъ: Ꙗ҆́кѡ до́блѧ: 
Въ сла́вномъ оу҆спе́нїи твое́мъ нб҃са̀ ра́дꙋютсѧ,  и҆ а҆́гг҃льскаѧ возра́довашасѧ вѡ́инства: всѧ́ же землѧ̀  весели́тсѧ, пѣ́снь тебѣ̀ и҆схо́днꙋю провозглаша́ющи, мт҃ри  всѣ́ми влⷣчествꙋющагѡ, неискꙋсобра́чнаѧ прест҃а́ѧ дв҃о,  ꙗ҆́же ро́дъ чл҃вѣ́ческїй и҆зба́вльшаѧ прароди́тельнагѡ  ѡ҆сꙋжде́нїѧ. [Два́жды]. 
Ѿ конє́цъ стеко́шасѧ а҆пⷭ҇лѡвъ лꙋ́чшїи,  бг҃онача́льнымъ манове́нїемъ, погребстѝ тѧ̀, и҆ ѿ землѝ  взе́млемꙋ тѧ̀ къ высотѣ̀ зрѧ́ще, гла́съ гаврїи́ловъ  ра́достїю вопїѧ́хꙋ тебѣ̀: ра́дꙋйсѧ (с. 782) носи́ло  бж҃ества̀ всегѡ̀: ра́дꙋйсѧ є҆ди́на, земна̑ѧ съ вы́шними  ржⷭ҇тво́мъ твои́мъ совокꙋ́пльшаѧ. 
Ꙗ҆́же живо́тъ ро́ждшаѧ, къ жи́зни преминꙋ́ла  є҆сѝ, чтⷭ҇ны́мъ оу҆спе́нїемъ твои́мъ, безсме́ртнѣй,  дорѷносѧ́щымъ тѧ̀ а҆́гг҃лѡмъ, нача́лѡмъ и҆ си́ламъ,  а҆пⷭ҇лѡмъ и҆ прⷪ҇ро́кѡмъ, и҆ все́й тва́ри: прїе́мшꙋ же  нетлѣ́нными дла́нми сн҃ꙋ твоемꙋ̀, непоро́чнꙋю дꙋ́шꙋ твою̀,  дв҃о мт҃и бг҃оневѣ́сто. 
Сла́ва, и҆ ны́нѣ, гла́съ ѕ҃: 
На безсме́ртное твоѐ оу҆спе́нїе, бцⷣе мт҃и  живота̀, ѻ҆́блацы а҆пⷭ҇лы по воздꙋ́хꙋ восхища́хꙋ, и҆ по  мі́рꙋ разсѣ́ѧнныѧ, во є҆ди́номъ ли́цѣ предста́ша  прест҃о́мꙋ твоемꙋ̀ тѣ́лꙋ: є҆́же и҆ погре́бше чтⷭ҇нѡ,  гла́съ тебѣ̀ гаврїи́ловъ пою́ще вопїѧ́хꙋ: ра́дꙋйсѧ  бл҃года́тнаѧ дв҃о, мт҃и безневѣ́стнаѧ, гдⷭ҇ь съ тобо́ю. съ  ни́ми же ꙗ҆́кѡ сн҃а твоего̀ и҆ бг҃а на́шего молѝ,  спасти́сѧ дꙋша́мъ на́шымъ. 
Славосло́вїе вели́кое. По славосло́вїи тропа́рь: Въ  ржⷭ҇твѣ̀ двⷭ҇тво сохрани́ла є҆сѝ. Въ концѣ̀ а҃ часа̀,  вмѣ́стѡ Взбра́нной воево́дѣ, пое́тсѧ конда́къ: Въ  мл҃твахъ неꙋсыпа́ющꙋю. (с. 783) 
Наꙋ́трїе пред̾ водоѡсщ҃е́нїемъ, чте́тсѧ а҆ка́ѳїстъ на  оу҆спе́нїе прест҃ы́ѧ бцⷣы, и҆ по водоѡсщ҃е́нїи  ѡ҆кроплѧ́ютсѧ крⷭ҇ты̀ и҆ ма́лыѧ хлѣ́бы длѧ раздаѧ́нїѧ  наро́дꙋ. 
По лїтꙋргі́и крⷭ҇тный хо́дъ со ст҃ы́ми і҆кѡ́ны  ѻ҆́крꙋгъ цр҃кви, и҆ посе́мъ быва́етъ раздаѧ́нїе ст҃ы́хъ  крⷭ҇тѡ́въ и҆ бл҃гослове́нныхъ хлѣ́бѡвъ наро́дꙋ. 


