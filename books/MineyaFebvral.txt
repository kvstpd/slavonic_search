МИНІ́А МѢ́СѦЦЪ ФЕѴРꙊА́РІЙ. 
КІ́ЕВЪ. Въ тѷпогра́фїи кїево-пече́рской ла́ѵры. 
҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ феѵрꙋа́рїй во гра́дѣ москвѣ̀, въ лѣ́то ѿ  ржⷭ҇тва̀ по пло́ти бг҃а сло́ва ҂ацч҃ѕ 
Московский Сретенский монастырь, издательство  «Правило веры», 1996 
(с. 5) 
МѢ́СѦЦЪ ФЕѴРꙊА́РІЙ, 
и҆мѣ́ѧй дне́й к҃и. 
А҆́ще ли ві́сектосъ, тогда̀ и҆́мать к҃ѳ. 
Въ а҃ де́нь предпра́зднство срѣ́тенїѧ гдⷭ҇а бг҃а и҆  сп҃са на́шегѡ і҆и҃са хрⷭ҇та̀: 
И҆ ст҃а́гѡ мꙋ́ченика трѵ́фѡна. 
На Гдⷭ҇и, воззва́хъ, стїхи̑ры предпра́зднства г҃,  гла́съ д҃. 
Подо́бенъ: Ꙗ҆́кѡ до́блѧ: 
Честна́ѧ гото́витсѧ цр҃ковь ꙳ воспрїѧ́ти въ себѣ̀  гдⷭ҇а, ꙳ ꙗ҆́кѡ младе́нца приходѧ́ща, ꙳ и҆ благода́тїю  мы́сленнѡ оу҆ѧснѧ́юща ꙳ вѣ́рнѣйшїй сво́й и҆ бг҃олюбе́зный  собо́ръ ꙳ сегѡ̀ ра́ди вопїе́тъ: ꙳ ты̀ є҆сѝ сла́ва, и҆  похвала̀ ꙳ и҆ оу҆краше́нїе и҆сполне́нїѧ моегѡ̀, сло́ве, ꙳  младе́нствовавый пло́тїю менє̀ ра́ди. 
Черто́гъ многосвѣ́тлый, ꙳ и҆ сѣ́нь пречестна́ѧ, ꙳  и҆ хра́мъ ст҃ы́й и҆ простра́нный, ꙳ внꙋ́трь черто́гѡвъ  вводѧ́щїй цр҃кве гдⷭ҇а, ꙳ пред̾ѡбрꙋча́етъ себѐ честнѣ́й  цр҃кви є҆гѡ̀, ꙳ и҆ мо́литсѧ при́снѡ, ꙳ ѿ тлѝ и҆ бѣ́дъ  и҆зба́витисѧ ꙳ и҆̀же вои́стиннꙋ бцⷣꙋ ꙳ сїю̀ непреста́ннѡ  сла́вѧщымъ. 
Предпра́зднственнꙋю хвалꙋ̀ ꙳ хрⷭ҇тꙋ̀ ны́нѣ  принесе́мъ, ꙳ тогѡ̀ сла́вѧще соше́ствїе: ꙳ ꙗ҆́кѡ  дв҃и́ческими рꙋка́ми, ꙳ ꙗ҆́кѡ младе́нецъ приноси́мь, ꙳ на  рꙋ́ки сѷмеѡ́на возлещѝ грѧде́тъ, ꙳ воззва́нїе содѣва́ѧ  всѣ̑мъ человѣ́кѡмъ, ꙳ и҆ ѡ҆божи́ти сꙋщество̀, ꙳ ꙗ҆́кѡ  благодѣ́тель и҆ гдⷭ҇ь. (с. 6) 
И҆́ны стїхи̑ры ст҃а́гѡ, гла́съ а҃. Подо́бенъ:  Всехва́льнїи: 
Трѵ́фѡне всехва́льне, ꙳ сла́дости нетлѣ́нныѧ ꙳  прича́стникъ на нб҃сѣ́хъ бы́лъ є҆сѝ свѣтлѣ́йшїй, ꙳  до́блественными пѡ́двиги ꙳ пострада́лъ є҆сѝ, сла́вне: ꙳ и҆  свидѣ́тель и҆́стины бы́въ, ꙳ хрⷭ҇та̀ молѝ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю млⷭ҇ть. 
Трѵ́фѡне пресла́вне, ꙳ свѣ́та присносꙋ́щнагѡ  сїѧ́ньми ꙳ свѣтови́денъ ве́сь бы́лъ є҆сѝ, ꙳ и҆спрове́ргъ  всю̀ мра́чнꙋю пре́лесть, и҆ мїроде́ржца тмы̀ низложи́въ ꙳  бжⷭ҇твенною бл҃года́тїю. ꙳ тѣ́мже молѝ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Трѵ́фѡне всебл҃же́нне, ꙳ ра́дости и҆ весе́лїѧ  а҆́гг҃льскагѡ ꙳ сподо́билсѧ є҆сѝ, ꙳ ѿве́рглсѧ кра́сныхъ  житїѧ̀, ꙳ и҆ дꙋше́вною крѣ́постїю ꙳ всѧ̑ въ ничто́же  вмѣни́въ, ꙳ терпѣли́внѣйше соверши́лъ є҆сѝ мꙋче́нїе, ꙳  и҆ мо́лишисѧ ѡ҆ дꙋша́хъ на́шихъ. 
Сла́ва, гла́съ в҃. Кѷпрїа́ново: 
Преѡби́дѣлъ є҆сѝ сꙋ́щыѧ на землѝ, всеблаже́нне  трѵ́фѡне честны́й, къ сꙋди́щꙋ мꙋ́жески потща́сѧ, и҆ боре́нїѧ  кро́вїю ты̀ хꙋдо́жнѣ, мч҃ниче, го́рдаго низложи́въ, прїѧ́лъ  є҆сѝ побѣ́ды вѣне́цъ: хрⷭ҇та̀ бг҃а на́шего молѧ̀ ѡ҆  на́съ не ѡ҆скꙋдѣ́й, страстоте́рпче, спасти́сѧ дꙋша́мъ  на́шымъ. 
И҆ ны́нѣ, гла́съ то́йже. Ге́рманово: 
Дне́сь сѷмеѡ́нъ на рꙋ́ки гдⷭ҇и сла́вы прїе́млетъ,  є҆го́же подъ мра́комъ пе́рвѣе мѡѷсе́й ви́дѣ, на горѣ̀  сїна́йстѣй скрижа̑ли даю́ща є҆мꙋ̀. се́й є҆́сть и҆́же во  проро́цѣхъ гл҃го́лѧй, и҆ зако́на творе́цъ: се́й є҆́сть,  є҆го́же дв҃дъ возвѣща́етъ, и҆́же всѣ̑мъ стра́шный,  и҆мѣ́ѧй ве́лїю и҆ бога́тꙋю млⷭ҇ть. (с. 7) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Воспрїимѝ, ѽ сѷмеѡ́не! ꙳ гдⷭ҇а сла́вы, ꙳ ꙗ҆́коже  и҆звѣсти́лсѧ є҆сѝ ꙳ ѿ дх҃а ст҃а́гѡ: ꙳ се́ бо прїи́де. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Носѧ́щи чⷭ҇таѧ ꙳ и҆ пречⷭ҇таѧ дв҃а ꙳ содѣ́телѧ и҆  влⷣкꙋ, ꙳ ꙗ҆́кѡ младе́нца на рꙋка́хъ, ꙳ въ цр҃ковь  вхо́дитъ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Ве́лїе и҆ стра́шное та́инство, ꙳ и҆ стра́нное  смотре́нїѧ: ꙳ и҆́же всѧ̑ ѡ҆б̾е́млѧ, ꙳ и҆ младе́нцы  созида́ѧй, ꙳ ꙗ҆́кѡ младе́нецъ на рꙋка́хъ но́ситсѧ. 
Сла́ва, и҆ ны́нѣ, гла́съ то́йже. Самогла́сенъ: 
Сщ҃е́ннаго сщ҃е́ннаѧ дв҃а принесѐ во ст҃и́лище  ст҃и́телю, просте́ръ же рꙋ́цѣ сѷмеѡ́нъ прїѧ́тъ сего̀  ра́дꙋѧсѧ, и҆ возопѝ: ны́нѣ ѿпꙋща́еши раба̀ твоего̀,  влⷣко, по глаго́лꙋ твоемꙋ̀, съ ми́ромъ, гдⷭ҇и. 
Тропа́рь, гла́съ д҃: 
Мч҃никъ тво́й, гдⷭ҇и, трѵ́фѡнъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀, бг҃а  на́шегѡ. и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
Сла́ва, и҆ ны́нѣ: тропа́рь предпра́зднства, гла́съ  а҃. 
Подо́бенъ: Ли́къ а҆́гг҃льскїй: 
Нбⷭ҇ный ли́къ нбⷭ҇ныхъ а҆́гг҃лъ прини́къ на зе́млю,  прише́дша зри́тъ, ꙗ҆́кѡ младе́нца носи́ма ко хра́мꙋ,  перворожде́нна всеѧ̀ тва́ри, ѿ мт҃ре неискꙋсомꙋ́жныѧ:  предпра́зднственнꙋю оу҆́бѡ съ на́ми пою́тъ пѣ́снь  ра́дꙋющесѧ. 
На оу҆́трени, на Бг҃ъ гдⷭ҇ь, тропа́рь  предпра́зднства, два́жды. Сла́ва, ст҃а́гѡ: И҆ ны́нѣ,  предпра́зднства. 
По а҃-й каѳі́смѣ сѣда́ленъ, гла́съ г҃. Подо́бенъ:  Красотѣ̀ двⷭ҇тва: 
Ѿ дв҃ы тѧ̀ воплоще́нна, хрⷭ҇тѐ, ра́дꙋѧсѧ  под̾ѧ́тъ (с. 8) свѧще́нный сѷмеѡ́нъ, ны́нѣ ѿпꙋща́еши,  вопїѧ̀, раба̀ твоего̀, влⷣко: а҆́нна же, непоро́чнаѧ  проро́чица и҆ сла́внаѧ, ны́нѣ и҆сповѣ́данїе и҆ пѣ́нїе  прино́ситъ тебѣ̀. мы́ же, жизнода́вче, вопїе́мъ тѝ: сла́ва  та́кѡ бл҃говоли́вшемꙋ. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ и҃. Поⷣ:  Свирѣ́лей па́стырскихъ: 
Роди́лсѧ є҆сѝ на землѝ собезнача́льный ѻ҆ц҃ꙋ̀,  прине́слсѧ є҆сѝ въ цр҃ковь непостижи́мый: ра́дꙋѧсѧ же  ста́рецъ на рꙋ́ки тѧ̀ воспрїѧ́тъ, зовы́й: ны́нѣ  ѿпꙋща́еши, є҆го́же посѣти́лъ є҆сѝ по глаго́лꙋ твоемꙋ̀,  бл҃гоизво́ливый спастѝ, ꙗ҆́кѡ бг҃ъ, ро́дъ человѣ́ческїй. 
Сла́ва, и҆ ны́нѣ, то́йже. 
Канѡ́нъ предпра́зднства со і҆рмосо́мъ на и҃: и҆  ст҃а́гѡ на д҃. 
Канѡ́нъ предпра́зднства. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Сердца̀ ꙗ҆́коже рꙋ́цѣ всѝ пред̾ꙋгото́вльше,  приходѧ́ща дне́сь хрⷭ҇та̀ чи́стѣ прїи́мемъ, и҆ тогѡ̀ дх҃омъ  бжⷭ҇твенныхъ дарова́нїй наслади́мсѧ. 
Двє́ри пред̾ѿве́рзши дне́сь, и҆́же въ зако́нѣ  хра́мъ, законода́вцꙋ и҆ содѣ́телю оу҆строѧ́етъ вхо́ды  свѣ̑тлы, и҆ гото́витъ честны̑ѧ да́ры є҆мꙋ̀ бжⷭ҇твенное  хвале́нїе. 
Воспою̀ тебѣ̀, гдⷭ҇и бж҃е мо́й, младе́нствовавшемꙋ  пло́тїю, и҆ зако́нꙋ повинꙋ́вшемꙋсѧ, и҆ спа́сшемꙋ человѣ́ка,  є҆гѡ́же ра́ди бы́лъ є҆сѝ чл҃вѣ́къ. 
Бг҃оро́диченъ: 
Разꙋмѣ́въ ве́тхїй, пречⷭ҇таѧ, хра́мъ тѧ̀, влⷣчце,  влⷣцѣ всѣ́хъ и҆ бг҃ꙋ жили́ще чи́сто, ли́къ проповѣ́даше  велича́ѧ сла́вꙋ твою̀. (с. 9) 
И҆́нъ канѡ́нъ мꙋ́ченика, є҆гѡ́же краегране́сїе: 
Сла́дости причасти́тисѧ сподо́би мѧ̀, трѵ́фѡне. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Вои́стиннꙋ бж҃е́ственныѧ на нб҃сѣ́хъ сла́дости  наслажда́ѧсѧ, ꙗ҆́кѡ непобѣди́мь страда́лецъ, твои́ми  моли́твами дꙋ́шꙋ мою̀ и҆зба́ви ѿ страсте́й смꙋще́нїѧ. 
Глагѡ́лы бжⷭ҇твенными ѡ҆гласи́всѧ, соверши́лъ є҆сѝ  сїѧ̑, пресла́вне, дѣ́ѧтельнѡ, ст҃ы́ню возлюби́въ, и҆  цѣломꙋ́дрїе ѡ҆блобыза́въ. 
Бы́лъ є҆сѝ и҆́стиннѡ па́стырь, пасы́й дꙋшѝ твоеѧ̀  въ мꙋ́дрости помышлє́нїѧ, дꙋ́шы ѡ҆браща́ѧ заблꙋжда́ющыѧ, и҆  бг҃ꙋ приводѧ̀, сла́вне. 
Бг҃оро́диченъ: 
Просвѣща́еши мѧ̀ сїѧ́нїемъ мы́сленнымъ, ѡ҆сїѧ́нїе  сла́вы ро́ждшаѧ ѻ҆́ч҃ее, всенепоро́чнаѧ ѻ҆трокови́це, и҆  мра́къ грѣхо́вный разорѝ. 
А҆́ще є҆́сть недѣ́лѧ, катава́сїа: Сꙋ́шꙋ  глꙋбороди́тельнꙋю зе́млю: 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Взыгра́шасѧ мы́сленнѡ, и҆́же въ домꙋ̀ бж҃їи  шє́ствїѧ, цр҃ѧ̀ хрⷭ҇та̀ хотѧ́ща пло́тїю прїѧ́ти. 
Ꙗ҆́кѡ честны̑ѧ, хрⷭ҇тꙋ̀ пред̾ꙋгото́вльше дне́сь,  вѣ́рнїи, да́ры прїѧ̑тны, хвалꙋ̀, сего̀ съ ра́достїю  оу҆срѧ́щемъ. 
Ны́нѣ пре́йде сѣ́нь, и҆ пред̾и́де и҆́стина,  благода́ти прише́дши: ны́нѣ под̾имѝ хрⷭ҇та̀, сѷмеѡ́не. 
Бг҃оро́диченъ: 
Преста̀ є҆́же въ сѣ́нехъ и҆ ѻ҆бра́зныхъ  начерта́нїихъ вѣща́нїе: и҆́стина бо, чⷭ҇таѧ, тобо́ю  ꙗ҆ви́сѧ концє́мъ. (с. 10) 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Притꙋпи́лъ є҆сѝ си́лꙋ го́рдагѡ, сла́вный мч҃ниче  хрⷭ҇то́въ, свы́ше ѡ҆дѣ́ѧвсѧ си́лою. 
Пло́тїю ѡ҆бложе́нъ, шата̑нїѧ безпло́тнагѡ  оу҆гаси́лъ є҆сѝ врага̀, и҆ воплоще́ннаго бг҃а сло́ва  проповѣ́далъ є҆сѝ. 
Є҆ди́нымъ то́кмѡ прише́ствїемъ твои́мъ дꙋ́хи  лꙋка́вствїѧ ѿгонѧ́ютсѧ, дх҃а ст҃а́гѡ гони́ми бл҃года́тїю. 
Бг҃оро́диченъ: 
И҆мѣ́ѧ тѧ̀ по́мощь, не постыждꙋ́сѧ, пречи́стаѧ мт҃и  бж҃їѧ: и҆мѣ́ѧ тѧ̀ предста́тельницꙋ жи́зни моеѧ̀, спасꙋ́сѧ. 
Конда́къ мꙋ́ченика, гла́съ и҃. Подо́бенъ: Ꙗ҆́кѡ  нача́тки: 
Трⷪ҇ческою тве́рдостїю многобо́жїѧ разрꙋши́лъ є҆сѝ  ѿ конє́цъ, всесла́вне, че́стенъ во хрⷭ҇тѣ̀ бы́въ, и҆  побѣди́въ мꙋчи́тели во хрⷭ҇тѣ̀ сп҃си́телѣ, вѣне́цъ  прїѧ́лъ є҆сѝ мꙋ́ченичества твоегѡ̀ и҆ дарова̑нїѧ  бж҃е́ственныхъ и҆сцѣле́нїй, ꙗ҆́кѡ непобѣди́мь. 
И҆ сѣда́ленъ, гла́съ д҃. Подо́бенъ: Ско́рѡ  предварѝ: 
Болѣ́зньми, бл҃же́нне, наслажда́ѧсѧ плотски́ми,  бж҃е́ственнꙋю и҆ неболѣ́зненнꙋю пи́щꙋ досто́йнѡ воспрїѧ́лъ  є҆сѝ, вѣне́цъ безсме́ртїѧ ѿ бг҃а прїе́мъ. тѣ́мже и҆  и҆сцѣле́нїй рѣ́ки и҆сточа́еши любо́вїю прибѣга́ющымъ,  мꙋ́чениче, въ кро́въ тво́й. 
Сла́ва, и҆ ны́нѣ, предпра́зднства, гла́съ а҃. Поⷣ:  Ка́мени запеча́танꙋ: 
Сокро́вище вѣ́чное жи́зни всѧ́ческихъ, менє̀ ра́ди  подъ зако́номъ младе́нствовавый дре́вле начерта́вый на  скрижа́лѣхъ зако́нъ на горѣ̀ сїна́йстѣй, да всѧ̑  и҆змѣни́ши ѿ зако́нныѧ дре́внїѧ рабо́ты. сла́ва  бл҃гоꙋтро́бїю твоемꙋ̀, сп҃се, сла́ва соше́ствїю твоемꙋ̀,  сла́ва смотре́нїю твоемꙋ̀, є҆ди́не чл҃вѣколю́бче. (с. 11) 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
На ѻ҆́блацѣ носи́мь свѣтоно́снѣмъ, пло́тски  ꙗ҆́кѡ сл҃нце пра́вды, бж҃е́ствєнныѧ зари̑ своѧ̑  предлага́етъ дне́сь, и҆ пред̾ѡзарѧ́етъ хра́мъ сво́й. 
Предпра́зднственнꙋю хвалꙋ̀ влⷣцѣ цр҃ковь дне́сь  привноша́етъ, и҆ сего̀ ꙗ҆́кѡ жениха̀ прїѧ́ти свѣ́тлѡ  гото́витсѧ, и҆ съ сѷмеѡ́номъ ра́дꙋетсѧ: чи́ни а҆́гг҃льстїи  оу҆жасо́шасѧ, зрѧ́ще на рꙋка́хъ ста́рческихъ со ѻ҆ц҃е́мъ  и҆ дх҃омъ хвали́маго, ꙗ҆́кѡ сн҃а и҆ бг҃а на́шего. 
Бг҃оро́диченъ: 
Ꙗ҆́кѡ ски́нїю тѧ̀, пресла́внаѧ бцⷣе, хотѧ́щи  прїѧ́ти зако́ннаѧ сѣ́нь, зако́нꙋ гдⷭ҇а, на рꙋка́хъ  носѧ́щꙋю, твое́ю ѡ҆сїѧ́шесѧ бл҃года́тїю. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Зрѧ́щихъ оу҆диви́лъ є҆сѝ терпѣ́нїѧ, бл҃же́нне,  тве́рдостїю: мꙋ̑ки бо претерпѣ́лъ є҆сѝ, ꙗ҆́кѡ въ  чꙋжде́мъ стражда̀ тѣлесѝ, мꙋ́дре трѵ́фѡне. 
Пита́лсѧ є҆сѝ, блаже́нне, ра́нами болѣ́зней  прїе́мь, ны́нѣ же наслажда́ешисѧ чи́стѣе, присносꙋ́щныѧ  сла́вы насыща́ѧсѧ. 
Стрꙋ́жемꙋ тѣлесѝ твоемꙋ̀ желѣ́зныхъ ногте́й  ѻ҆строто́ю, вжилѧ́шесѧ, чꙋ́дне, твоеѧ̀ дꙋшѝ крѣ́пость,  бж҃е́ственною благода́тїю. 
Бг҃оро́диченъ: 
На тѧ̀ оу҆пова́нїе моѐ всѐ возлага́ю, мт҃и дв҃о:  дꙋ́шꙋ мою̀ сохранѝ, ꙗ҆́же бг҃а ро́ждшаѧ, сп҃са моего̀. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Тѧ̀, гдⷭ҇и, пло́тїю цр҃ковь хотѧ́щи прїѧ́ти,  бжⷭ҇твенною твое́ю и҆ неизрече́нною бжⷭ҇тва̀ заре́ю сла́внѡ  просвѣща́шесѧ. (с. 12) 
Тѧ̀, гдⷭ҇и, рꙋка́ми дꙋше́вными сподо́би прїѧ́ти  хва́лѧщыѧ твоѐ смотре́нїе: и҆ на́съ вѣ́рою пою́щихъ тѧ̀  прїимѝ, ꙗ҆́кѡ чл҃вѣколю́бецъ. 
Тѧ̀, гдⷭ҇и, ра́достною дꙋше́ю прїе́млющыѧ, пло́тїю  на́съ ра́ди хотѧ́ща прїитѝ, сподо́би съ сѷмеѡ́номъ  благодари́ти тѧ̀. 
Бг҃оро́диченъ: 
И҆зба́вльшесѧ тебє̀ ра́ди сѣно́вныѧ слꙋ́жбы,  чи́стаѧ, ра́зꙋмомъ и҆́стиннымъ и҆ вѣ́рою тве́рдою досто́йнѡ  тѧ̀ сла́вимъ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Кꙋмі́ры прелє́стныѧ оу҆праздни́лъ є҆сѝ,  страстоте́рпче: то́кмѡ бо возлюби́лъ є҆сѝ хрⷭ҇то́вꙋ  ѻ҆́бразꙋ покланѧ́тисѧ. 
Разꙋмѣ́въ пресвѣ́тлꙋю, сла́вне страстоте́рпче,  бл҃года́ть бг҃а на́шегѡ, є҆ѧ́же ра́ди пострада́лъ є҆сѝ. 
Бжⷭ҇твенною ѡ҆зари́всѧ бл҃года́тїю, оу҆се́рднѡ,  страда́льче, хрⷭ҇та̀ ра́ди пострада́лъ є҆сѝ. 
Бг҃оро́диченъ: 
Неизрече́нно бы́сть зача́тїе твоѐ, и҆ рождество̀  несказа́нно: пребыла́ бо є҆сѝ чи́стаѧ приснодв҃а. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  млⷭ҇ти ѿ ре́бръ твои́хъ и҆сте́кшею кро́вїю. 
Пѣ̑сни, ꙗ҆́коже цвѣ́ты, и҆спле́тше дне́сь,  пред̾ꙋгото́вимъ вѣ́рою благодаре́нїѧ вѣне́цъ бжⷭ҇твенъ  влⷣцѣ, мы́сленнѡ прїитѝ хотѧ́щемꙋ. 
Рꙋ́ки дꙋшє́вныѧ бг҃ꙋ оу҆гото́вимъ, ꙗ҆́коже  сѷмеѡ́нъ ста́рецъ, и҆ въ хра́мъ бжⷭ҇твенныѧ сла́вы є҆гѡ̀  приходѧ́ща, того̀ съ весе́лїемъ воспрїи́мемъ. 
Творца̀ вѣкѡ́въ ста́рецъ, ꙗ҆́кѡ младе́нца,  прїе́мъ, бг҃а превѣ́чнаго разꙋмѣ̀, и҆ свѣ́та ꙗ҆зы́кѡвъ,  во сла́вꙋ і҆и҃лѧ хрⷭ҇та̀. (с. 13) 
Пи́шꙋще бг҃ови́днѡ тро́стїю дх҃о́вною тѧ̀ прⷪ҇ро́цы,  дв҃о, хра́мъ, и҆ сѣ́нь, и҆ бжⷭ҇твенный до́мъ влⷣцѣ  всѣ́хъ, ѡ҆ тебѣ̀ оу҆краша́хꙋсѧ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
И҆зсꙋши́въ мє́рзскїѧ жє́ртвы, и҆ приношє́нїѧ  сквє́рнаѧ и҆ неи́стѡвства і҆́дѡльскаѧ твои́ми кровьмѝ,  сла́вне, напои́лъ є҆сѝ всѧ̑ цр҃кѡ́внаѧ бл҃горѡ́днаѧ,  трѵ́фѡне, прозѧбє́нїѧ. 
Стрꙋ́пи мꙋ́ченичестїи ꙗ҆́кѡ мѵ́ро благоꙋха́ютъ,  кро́вь страда́лєцъ и҆сточа́етъ и҆сцѣлє́нїѧ, ѡ҆ста́нцы же  тѣ́ла дꙋ́шы ѡ҆свѧща́ютъ вѣ́рою каса́ющихсѧ и҆̀мъ. 
Бг҃оро́диченъ: 
Ꙗ҆́кѡ ѡ҆дꙋшевле́нъ кївѡ́тъ прїѧ́ла є҆сѝ сло́во  безнача́льное, ꙗ҆́кѡ ст҃о́е ст҃и́лище зижди́телѧ вмѣсти́ла  є҆сѝ, ꙗ҆́кѡ прⷭ҇то́лъ ѻ҆гнезра́ченъ но́сиши влⷣкꙋ,  бг҃ома́ти, всеѧ̀ тва́ри. 
Конда́къ, гла́съ ѕ҃: 
Со ѻ҆ц҃е́мъ сло́во сы́й неви́димо, ны́нѣ оу҆́бѡ  ви́димь є҆́сть пло́тїю, неизрече́ннѡ ѿ дв҃ы роди́сѧ, и҆  на рꙋкꙋ̀ ста̑рчꙋ дае́тсѧ свѧти́телю, поклони́мсѧ томꙋ̀  и҆́стинномꙋ бг҃ꙋ на́шемꙋ. 
І҆́косъ: 
Сщ҃е́ннаѧ трапе́за предлага́етсѧ, празднолю́бныхъ  собо́ръ дне́сь предпра́зднствєннаѧ носѧ́щи зна́мєнїѧ,  гдⷭ҇а четыредесѧтодне́вна, и҆зъ дв҃ы стра́шное ржⷭ҇тво̀, и҆  ста́рца честна́гѡ ѡ҆б̾ѧ́тїе, и҆ че́стна страда́льца  па́мѧть, предпра́зднствєннаѧ хвалы̑ припѣва́юще  и҆́стинномꙋ бг҃ꙋ на́шемꙋ. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Цр҃ковь пред̾ꙋкра́шшисѧ заре́ю мы́сленною, любо́вїю  влⷣки (с. 14) всѣ́хъ и҆ творца̀, воспрїѧ́ти є҆го̀  гото́витсѧ, и҆ ра́дѡстнаѧ семꙋ̀ плете́тъ восхождє́нїѧ. 
И҆́же въ нѣ́дрѣхъ неѡпи́саннѡ сꙋ́ща ѻ҆ч҃ескихъ  сло́во, сн҃а своего̀ є҆диноро́днаго, мт҃рнїи рꙋ́цѣ  носѧ́щїи въ цр҃ковь пло́тїю, по зако́нꙋ, ꙗ҆́кѡ младе́нца  вно́сѧтъ. 
Всели́выйсѧ бг҃ъ во чре́во дв҃ы, на рꙋка́хъ  сѷмеѡ́на, ꙗ҆́кѡ на прⷭ҇то́лѣ ѻ҆́гненнѣмъ, дне́сь  сѣди́тъ. 
Бг҃оро́диченъ: 
Ви́дѣша сла́вꙋ твою̀ ꙗ҆зы́цы всѝ, є҆ди́на  чⷭ҇таѧ: тѣ́мже тва́рей всѣ́хъ тѧ̀ бл҃гоче́стнѡ цр҃и́цꙋ  оу҆блажа́ютъ, и҆ бг҃ома́терь па́че є҆стества̀ непреста́ннѡ  сла́вѧтъ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы, въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Вѣнцено́сецъ ликꙋ́еши съ ли́ки мꙋ́чєникъ  веселѧ́сѧ: пре́лесть бо побѣди́въ сло́вомъ и҆́стиннымъ,  воспѣва́еши ра́дꙋѧсѧ: ѻ҆тє́цъ на́шихъ бж҃е, бл҃гослове́нъ  є҆сѝ. 
Влⷣка всѧ́ческихъ свои́ми страда́ньми вѣнча́етъ  мꙋ́ченика, и҆ сего̀ водворѧ́етъ въ се́лѣхъ нбⷭ҇ныхъ  зовꙋ́ща, и҆ глаго́люща: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Мла́да носѧ́щи младе́нца, пре́жде всѣ́хъ вѣ̑къ  бг҃а, всенепоро́чнаѧ, и҆зъ тебє̀ воплоще́нна, не преста́й  молѧ́щи спастѝ пою́щыѧ: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Рꙋ́цѣ распросте́ръ сѷмеѡ́нъ, и҆ пред̾ѡчи́щъ дꙋ́шꙋ  бж҃е́ственными дѣѧ́ньми, младе́нствовавшаго гдⷭ҇и то́кмѡ за  (с. 15) бла́гость прїѧ́тъ, вопїѧ̀ съ весе́лїемъ є҆мꙋ̀:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Свѣ́тъ бл҃года́ти хрⷭ҇то́вы просїѧ̀ на́мъ, хотѧ̀  ввестѝ въ хра́мъ сво́й, всесѣнѡ́внаѧ начерта̑нїѧ  претворѧ́ѧ ꙗ҆́кѡ ѡ҆бнови́тель, вои́стиннꙋ вопїю́щымъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Предвѣ́чнаго бг҃а, бл҃говоли́вшаго на́съ ра́ди  младе́нствовати, и҆ на рꙋка́хъ прїе́млема бы́ти ста́рца  сѷмеѡ́на, бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
И҆́же за бл҃госты́ню мно́гꙋю вочеловѣ́чсѧ  хрⷭ҇то́съ, и҆зъ тебє̀, пречⷭ҇таѧ, на́съ ра́ди прїѧ̑тнаѧ  дне́сь ѻ҆ц҃ꙋ̀ приноша́етъ ѡ҆чищє́нїѧ, є҆ди́нъ сы́й  пречи́стъ и҆ пренепоро́ченъ, и҆ тѧ̀ є҆ди́нꙋ чистѣ́йшꙋю  соблюда́ѧ прест҃ꙋ́ю. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, сщ҃е́нницы, воспо́йте, лю́дїе,  превозноси́те во всѧ̑ вѣ́ки. 
Да́же до оу҆сѣкнове́нїѧ и҆ ѡ҆пале́нїѧ да́же до  кровепроли́тїѧ, да́же и҆ до сме́ртныѧ кончи́ны пострада́лъ  є҆сѝ, сопротивлѧ́ѧсѧ проти́вꙋ грѣхꙋ̀, мч҃ниче хрⷭ҇то́въ:  ны́нѣ же жи́знь во хрⷭ҇тѣ̀ сокрове́ннꙋю прїе́мь,  взыва́еши: сщ҃е́нницы, бл҃гослови́те, лю́дїе, превозноси́те  во всѧ̑ вѣ́ки. 
На землѝ подвиза́лсѧ є҆сѝ, съ нечести́выми  борѧ́сѧ, проти́вꙋ ле́стнѣй и҆ бг҃обо́рнѣй ле́сти, го́рцѣ  нꙋ́дѧщымъ: на нб҃сѣ́хъ же, трѵ́фѡне, наслажда́ешисѧ,  вѣне́цъ носѧ̀, и҆ со а҆́гг҃лы ликꙋ́еши поѧ̀: ѻ҆́троцы,  бл҃гослови́те, сщ҃е́нницы, воспо́йте, лю́дїе, превозноси́те  гдⷭ҇а во вѣ́ки. 
Мꙋчи́тельское и҆з̾ѡбличи́лъ є҆сѝ безбо́жїе,  всемꙋ́дре, и҆ де́мѡнское бг҃обо́рство оу҆гаси́лъ є҆сѝ  стрꙋѧ́ми крове́й твои́хъ: въ трⷪ҇цѣ є҆ди́наго бг҃а  достолѣ́пнѣ и҆ чи́стѣ (с. 16) возвѣща́ѧ, и҆ чествꙋ́ѧ  взыва́лъ є҆сѝ: ѻ҆́троцы, бл҃гослови́те, сщ҃е́нницы,  воспо́йте, лю́дїе, превозноси́те, во всѧ̑ вѣ́ки. 
Бг҃оро́диченъ: 
Глаго́лѡмъ твои̑мъ послѣ́дꙋюще, оу҆бл҃жа́емъ,  пречи́стаѧ, тѧ̀ бл҃же́ннꙋю, пло́тїю ро́ждшꙋю вои́стиннꙋ  бл҃же́ннаго, свѣ́та живꙋ́щаго незаходи́маго, и҆  свѣтонаста́вника, и҆ свѣтода́вца влⷣкꙋ: є҆го́же  ѻ҆́троцы бл҃гословѧ́тъ, сщ҃е́нницы воспѣва́ютъ и҆  превозно́сѧтъ во всѧ̑ вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Дꙋше́вными тѧ̀ рꙋка́ми сподо́би мѧ̀, бл҃годѣ́телю,  воспрїѧ́ти, ꙗ҆́коже дре́вле сѷмеѡ́нъ, и҆ наслади́тисѧ  твоеѧ̀ бл҃года́ти: ты́ бо є҆сѝ є҆ди́нъ жела́нїе и҆  сла́дость превозжелѣ́нный. 
Мы́сленнѡ вже́гше всѝ добродѣ́телей свѣщы̀,  любо́вїю съ сѷмеѡ́номъ и҆ а҆́нною, свѣщено́сцы  пред̾ꙋсрѧ́щемъ, хрⷭ҇тꙋ̀ хотѧ́щꙋ прїитѝ ѡ҆ст҃и́ти пою́щыѧ  є҆го̀. 
Дне́сь въ хра́мѣ сѷмеѡ́нъ ста́рецъ рꙋка́ми прїѧ́тъ  хрⷭ҇та̀ бг҃а на́шего, и҆ возопѝ глаго́лѧ: ны́нѣ  ѿпꙋща́еши раба̀ твоего̀, влⷣко. 
Бг҃оро́диченъ: 
Па́че сꙋ́щихъ воспрїѧ́тъ и҆зъ тебє̀ пло́ть сло́во  вы́шнѧгѡ: чи́стъ сы́й, приноша́етъ безнача́льномꙋ ѻ҆ц҃ꙋ̀  ѡ҆чище́нїе, и҆ ѡ҆чища́етъ любо́вїю тѧ̀, бж҃їю мт҃рь,  велича́ющыѧ. 
И҆́нъ. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че  оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Па́че ви́димыхъ мꙋ́ченическое ча́ѧнїе, по́лно  безсме́ртнагѡ наслажде́нїѧ: ви́дитсѧ си́хъ наде́жда полна̀  (с. 17) бл҃гоꙋха́нїѧ, и҆ ра́дости и҆ свѣ́тлости  неизрече́нныѧ: тѣ́мже досто́йнѡ оу҆блажа́ютсѧ. 
Свѣ́тъ бы́лъ є҆сѝ вторы́й, къ свѣ́тꙋ пе́рвомꙋ  прибли́живсѧ, заре́ю є҆гѡ̀ просвѣща́емь и҆ воѡбража́емь,  трѵ́фѡне мꙋ́дре, и҆ тогѡ̀ пода́тельными свѣтлостьмѝ сїѧ́ѧ:  тѣ́мъ тѧ̀ всѝ оу҆блажа́емъ. 
Ꙗ҆ви́лсѧ є҆сѝ неꙋжа́сенъ въ по́двизѣхъ,  страстоте́рпче, ꙗ҆ви́лсѧ є҆сѝ и҆́стиннѡ тезоимени́тъ  бжⷭ҇твеннѣй и҆ ст҃ѣ́й пи́щи, є҆ѧ́же ны́нѣ воспрїе́млѧ,  и҆ ꙗ҆́снѡ наслажда́ѧсѧ, спасе́нїе чтꙋ́щымъ тѧ̀ на́мъ  и҆спросѝ. 
Бг҃оро́диченъ: 
Оу҆мертвѝ мꙋдрова́нїе, бг҃ороди́тельнице, пло́ти  моеѧ̀, и҆ ѡ҆живѝ дꙋше́вное оу҆мерщвле́нїе, дѣ́йствомъ  и҆́стинныѧ жи́зни, и҆зъ тебє̀ ро́ждшїѧсѧ пло́тїю, за  неизрече́нное бл҃гоꙋтро́бїе и҆ спасе́нїе пою́щихъ тѧ̀. 
Свѣти́ленъ. Подо́бенъ: Дх҃омъ во ст҃и́лищи: 
Пи́щи наслажда́ѧсѧ пресла́вныѧ и҆ бжⷭ҇твенныѧ,  а҆́гг҃лѡмъ є҆диножи́тель бы́лъ є҆сѝ, бл҃же́нне: гꙋ́си  пасы́й въ лꙋзѣ́хъ, ѿ бг҃а прїѧ́лъ є҆сѝ бл҃года́ть  и҆сцѣле́нїй, трѵ́фѡне великомч҃ниче, и҆сцѣлѧ́ти  человѣ́чєскїѧ не́мѡщи и҆ недꙋ́ги. 
Сла́ва, и҆ ны́нѣ, предпра́зднства: 
Ѻ҆троча̀ прине́сши всенепоро́чнаѧ ѻ҆трокови́ца во  ст҃и́лище, соверши́ти ꙗ҆̀же по зако́нꙋ, и҆ сїѐ на рꙋ́ки  ꙗ҆́кѡ прїѧ́тъ сѷмеѡ́нъ првⷣный, проти́вꙋ и҆зречѐ  дв҃и́цѣ: се́й лежи́тъ на паде́нїе и҆ на воста́нїе мнѡ́гимъ,  и҆ во зна́менїе въ мі́рѣ. 
На стїхо́внѣ стїхи̑ры, предпра́зднства, гла́съ в҃.  Поⷣ: До́ме є҆ѵфра́ѳовъ: 
Скве́рны кромѣ̀, ꙳ хрⷭ҇то́съ ражда́етсѧ ѿ дв҃ы, ꙳  ꙗ҆́кѡ ѿ ѻ҆ц҃а̀ нетлѣ́ннѡ, ꙳ сн҃ъ пре́жде денни́цы,  а҆да́ма и҆збавлѧ́ѧй. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Двє́ри нбⷭ҇ныѧ, ѿве́рзитесѧ, ꙳ хрⷭ҇то́съ бо въ  цр҃ковь, ꙳ ꙗ҆́кѡ млⷣнецъ, мт҃рїю дв҃ою ꙳ бг҃ꙋ и҆ ѻ҆ц҃ꙋ̀  прино́ситсѧ. (с. 18) 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Воспрїимѝ, ѽ сѷмеѡ́не! ꙳ гдⷭ҇а сла́вы, ꙳ ꙗ҆́коже  тѝ и҆звѣсти́сѧ ꙳ ѿ дх҃а ст҃а́гѡ: ꙳ се́ бо прїи́де. 
Сла́ва, и҆ ны́нѣ, гла́съ то́йже. Самогла́сенъ: 
Зижди́тель нб҃сѐ и҆ землѝ на рꙋка́хъ ноша́шесѧ  ст҃ы́мъ сѷмеѡ́номъ ста́рцемъ дне́сь. то́й бо дх҃омъ ст҃ы́мъ  глаго́лаше: ны́нѣ свободи́хсѧ, ви́дѣхъ бо сп҃са моего̀. 
На лїтꙋргі́и: Бл҃жє́нна ѿ канѡ́нѡвъ,  предпра́зднства пѣ́снь г҃-ѧ, и҆ ст҃а́гѡ пѣ́снь ѕ҃-ѧ.  Прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ: Сті́хъ: Оу҆слы́ши, бж҃е, гла́съ мо́й:  А҆пⷭ҇толъ къ ри́млѧнѡмъ, зача́ло ч҃ѳ. А҆ллилꙋ́їа, гла́съ  д҃: Првⷣникъ, ꙗ҆́кѡ фі́нїѯъ процвѣте́тъ: Є҆ѵⷢ҇лїе  лꙋкѝ, зача́ло н҃а, ѿ полꙋ̀. Прича́стенъ: Въ па́мѧть  вѣ́чнꙋю: 
[Зрѝ] А҆́ще слꙋчи́тсѧ предпра́зднство срѣ́тенїѧ  гдⷭ҇нѧ въ сꙋббѡ́тꙋ. 
Въ пѧто́къ ве́чера, по стїхи́рахъ, Сла́ва, ст҃а́гѡ:  И҆ ны́нѣ, бг҃оро́диченъ пе́рвый, настоѧ́щагѡ гла́са. 
🕅 А҆́ще ли прилꙋчи́тсѧ предпра́зднство  срѣ́тенїѧ гдⷭ҇нѧ въ недѣ́лю пре́жде недѣ́ли мытарѧ̀ и҆  фарїсе́а: 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны,  и҆ бцⷣѣ, по ѻ҆бы́чаю: тропа́рь воскрⷭ҇нъ: Сла́ва, и҆  ны́нѣ, бг҃оро́диченъ є҆гѡ̀. 
На вели́цѣй вече́рни, на Гдⷭ҇и, воззва́хъ,  стїхи̑ры воскрⷭ҇ны г҃, и҆ ꙾восто́ченъ꙾꙾А҆нато́лїевъ꙾  є҆ди́нъ, и҆ предпра́зднства г҃, и҆ мꙋ́ченика г҃. Сла́ва,  ст҃а́гѡ: И҆ ны́нѣ, бг҃оро́диченъ настоѧ́щагѡ гла́са. На  лїті́и стїхи̑ры хра́ма, та́же стїхи̑ры стїхѡ́вныѧ  предпра́зднства вечє́рнїѧ. Сла́ва, предпра́зднства, и҆́же  пи́санъ На Гдⷭ҇и, воззва́хъ: И҆ ны́нѣ, и҆́же  пи́санъ на оу҆́трени на стїхо́внѣ. На стїхо́внѣ  стїхи̑ры воскрⷭ҇ны: Сла́ва, и҆ ны́нѣ, предпра́зднства.  На благослове́нїи хлѣ́бѡвъ, тропа́рь, Бцⷣе дв҃о,  два́жды: и҆ предпра́зднства, є҆ди́ножды: и҆ чте́нїе. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды: Сла́ва, ст҃а́гѡ: И҆ ны́нѣ, предпра́зднства. По  каѳі́смахъ сѣда́льны воскрⷭ҇ны и҆ бг҃орѡ́дичны и҆́хъ, и҆  чте́нїе во є҆ѵⷢ҇лїи. Посе́мъ пое́мъ непорѡ́чны, и҆  ѵ҆пакоѝ, и҆ чте́нїе. Степє́нна гла́са. Та́же прокі́менъ,  и҆ Всѧ́кое (с. 19) дыха́нїе: и҆ є҆ѵⷢ҇лїе воскрⷭ҇но.  Та́же, Воскрⷭ҇нїе хрⷭ҇то́во: и҆ ѱало́мъ н҃, и҆  стїхи́ра воскрⷭ҇на. Канѡ́нъ воскрⷭ҇нъ со і҆рмосо́мъ на  д҃, и҆ бцⷣѣ на два̀: и҆ предпра́зднства на д҃, и҆  мꙋ́ченика на д҃. Катава́сїа пра́здника: Сꙋ́шꙋ  глꙋбороди́тельнꙋю зе́млю: По г҃-й пѣ́сни конда́къ и҆  і҆́косъ предпра́зднства, и҆ сѣда́ленъ ст҃а́гѡ: Сла́ва, и҆  ны́нѣ, предпра́зднства. По ѕ҃-й пѣ́сни конда́къ и҆  і҆́косъ воскрⷭ҇нъ. На ѳ҃-й пѣ́сни пое́мъ:  Честнѣ́йшꙋю: Свѣти́ленъ воскрⷭ҇нъ: Сла́ва, мч҃еника:  И҆ ны́нѣ, предпра́зднства. На хвали́техъ стїхи̑ры  воскрⷭ҇ны д҃, и҆ ꙾восто́ченъ꙾꙾А҆нато́лїевъ꙾ є҆ди́нъ: и҆  предпра́зднства г҃ стїхѡ́вныѧ, съ припѣ́вы и҆́хъ. Сла́ва,  стїхи́ра є҆ѵⷢ҇льскаѧ: И҆ ны́нѣ, Пребл҃гослове́нна  є҆сѝ: Славосло́вїе вели́кое. Тропа́рь воскрⷭ҇нъ, и҆  є҆ктєнїѝ, и҆ ѿпꙋ́стъ, и҆ ѡ҆глаше́нїе, и҆ ѻ҆бы́чное  и҆схожде́нїе въ притво́ръ, и҆ ча́съ а҃-й. На а҃-мъ  часѣ̀ тропа́рь воскрⷭ҇нъ. Сла́ва, предпра́зднства. И҆  ны́нѣ, Бг҃оро́диченъ часѡ́въ. По Ѻ҆́ч҃е на́шъ,  конда́къ предпра́зднства: и҆ коне́чный ѿпꙋ́стъ. 
На г҃-мъ часѣ̀ тропа́рь воскрⷭ҇нъ. Сла́ва,  мꙋ́ченика. И҆ ны́нѣ, бг҃оро́диченъ часѡ́въ. По Ѻ҆́ч҃е  на́шъ, конда́къ воскрⷭ҇нъ. Та́коже и҆ на про́чихъ часѣ́хъ  глаго́лемъ пре́жде тропа́рь воскрⷭ҇нъ: а҆ предпра́зднства,  и҆ мꙋ́ченика, премѣнѧ́юще глаго́лемъ тропарѝ. Конда́къ же  глаго́лемъ воскрⷭ҇нъ, и҆ предпра́зднства, премѣнѧ́юще. На  лїтꙋргі́и: блажє́нна ѻ҆ктѡ́иха на д҃: и҆ предпра́зднства  пѣ́снь г҃ на д҃: и҆ ст҃а́гѡ пѣ́снь ѕ҃ на д҃. По  вхо́дѣ тропа́рь воскрⷭ҇нъ, и҆ предпра́зднства: Та́же хра́ма  ст҃а́гѡ, и҆ мꙋ́ченика. Конда́къ воскре́сенъ, и҆ хра́ма  ст҃а́гѡ: Сла́ва, мꙋ́ченика: И҆ ны́нѣ, предпра́зднства.  Прокі́менъ, А҆пⷭ҇толъ, А҆ллилꙋ́їа, и҆ Є҆ѵⷢ҇лїе, пре́жде  недѣ́ли, пото́мъ ст҃а́гѡ. 
🕅 Подоба́етъ вѣ́дати: а҆́ще слꙋчи́тсѧ  предпра́зднство срѣ́тенїѧ гдⷭ҇нѧ въ недѣ́лю фарїсе́овꙋ,  и҆лѝ блꙋ́днагѡ, и҆лѝ мѧсопꙋ́стнꙋю: 
Въ сꙋббѡ́тꙋ на ма́лѣй вече́рни стїхи̑ры, воскрⷭ҇ны,  и҆ бцⷣы, по ѻ҆бы́чаю. На вели́цѣй вече́рни, стїхи̑ры  воскрⷭ҇ны г҃: и҆ ꙾восто́ченъ꙾꙾А҆нато́лїевъ꙾ (с. 20)  є҆ди́нъ: и҆ трїѡ́ди г҃: и҆ предпра́зднства г҃. А҆́ще ли  недѣ́лѧ мѧсопꙋ́стнаѧ, стїхи̑ры воскрⷭ҇ны г҃: и҆ трїѡ́ди д҃:  и҆ предпра́зднства г҃. Сла́ва, трїѡ́ди: И҆ ны́нѣ,  бг҃оро́диченъ а҃-й гла́са. На лїті́и стїхи́ра хра́ма, и҆  предпра́зднства, стїхо́вна вече́рнѧѧ. Сла́ва, трїѡ́ди: И҆  ны́нѣ, предпра́зднства, стїхѡ́вны оу҆́трєннїѧ. На  стїхо́внѣ стїхи̑ры воскрⷭ҇ны: Сла́ва, трїѡ́ди: И҆ ны́нѣ,  предпра́зднства. На благослове́нїе хлѣ́бѡвъ, тропа́рь,  Бцⷣе дв҃о, два́жды: и҆ предпра́зднства и҆ є҆ди́ножды:  и҆ Бꙋ́ди и҆́мѧ гдⷭ҇не, три́жды: и҆ чте́нїе. [Зрѝ]  А҆ и҆дѣ́же нѣ́сть всено́щнагѡ бдѣ́нїѧ, по Ны́нѣ  ѿпꙋща́еши: тропа́рь воскрⷭ҇нъ. Сла́ва и҆ ны́нѣ,  предпра́зднства. На повече́рїи, по Досто́йнѣ и҆ по  Ѻ҆́ч҃е на́шъ, конда́къ предпра́зднства. Сла́ва, и҆  ны́нѣ, конда́къ трїѡ́ди. 
На оу҆́трени: на Бг҃ъ гдⷭ҇ь, тропа́рь  воскре́сенъ два́жды. Сла́ва, и҆ ны́нѣ, предпра́зднства, и҆  про́чее и҆ до канѡ́на воскре́сно. Канѡ́нъ воскрⷭ҇нъ со  і҆рмосо́мъ на д҃: и҆ бцⷣѣ на два̀: и҆ предпра́зднства на  д҃: и҆ трїѡ́ди на д҃. Катава́сїа пра́здника. [Зрѝ] А҆́ще  ли недѣ́лѧ мѧсопꙋ́стнаѧ: Канѡ́нъ воскрⷭ҇нъ на д҃: и҆  предпра́зднства на д҃: и҆ трїѡ́ди на ѕ҃. Катава́сїа трїѡ́ди.  По г҃-й пѣ́сни конда́къ и҆ і҆́косъ предпра́зднства, и҆  сѣда́ленъ трїѡ́ди два́жды. Сла́ва, и҆ ны́нѣ,  предпра́зднства. По ѕ҃-й пѣ́сни конда́къ и҆ і҆́косъ  трїѡ́ди. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскрⷭ҇нъ: Сла́ва, трїѡ́ди: И҆ ны́нѣ,  предпра́зднства. На хвали́техъ стїхи̑ры воскрє́сны є҃,  и҆ трїѡ́ди г҃, съ и҆ припѣ́вы и҆́хъ. [Зрѝ] А҆́ще ли  недѣ́лѧ мѧсопꙋ́стнаѧ: И҆ пое́мъ стїхи̑ры воскрⷭ҇ны д҃: и҆  трїѡ́ди съ припѣ́вы и҆́хъ д҃. Сла́ва, трїѡ́ди: И҆ ны́нѣ,  Преблагослове́нна є҆сѝ: Славосло́вїе вели́кое,  тропа́рь воскрⷭ҇нъ, и҆ є҆ктєнїѝ, и҆ ѿпꙋ́стъ. Та́же,  Сла́ва, и҆ ны́нѣ, стїхи́ра є҆ѵⷢ҇льскаѧ: и҆ ча́съ а҃-й, въ  притво́рѣ. На часѣ́хъ тропа́рь воскрⷭ҇нъ: Сла́ва,  предпра́зднства: И҆ ны́нѣ, бг҃оро́диченъ часѡ́въ. По  трист҃о́мъ конда́къ предпра́зднства, и҆ трїѡ́ди,  премѣнѧ́юще глаго́лемъ. 
На лїтꙋргі́и бл҃жє́нна гла́са на д҃: и҆ трїѡ́ди  пѣ́снь г҃, на д҃: и҆ предпра́зднства пѣ́снь ѕ҃, на д҃.  По вхо́дѣ тропа́рь воскре́сенъ, и҆ предпра́зднства:  Сла́ва, конда́къ трїѡ́ди: И҆ ны́нѣ, предпра́зднства. (с.  21) Прокі́менъ гла́са. А҆пⷭ҇лъ, Є҆ѵⷢ҇лїе, и҆ прича́стенъ  днѐ. Ст҃а́гѡ же трѵ́фѡна слꙋ́жба пое́тсѧ, є҆гда̀  настоѧ́тель разсꙋ́дитъ. 
[Зрѝ] А҆́ще слꙋчи́тсѧ предпра́зднство срѣ́тенїѧ  гдⷭ҇нѧ въ сꙋббѡ́тꙋ мѧсопꙋ́стнꙋю: 
Тогда̀ пое́мъ слꙋ́жбꙋ предпра́зднства срѣ́тенїѧ  гдⷭ҇нѧ, пре́жде въ пѧто́къ тоѧ̀ недѣ́ли, со ст҃ы́ми кѵ́ромъ  и҆ і҆ѡа́нномъ, и҆ трѵ́фѡномъ вкꙋ́пѣ. На Гдⷭ҇и,  воззва́хъ, стїхи̑ры предпра́зднства г҃: и҆ безме́здникѡвъ  г҃: Сла́ва, безме́здникѡвъ: И҆ ны́нѣ, предпра́зднства.  На стїхо́внѣ стїхи̑ры предпра́зднства: Сла́ва,  безме́здникѡвъ: И҆ ны́нѣ, предпра́зднства. 
На оу҆́трени по каѳі́смахъ сѣда́льны  предпра́зднства. Канѡ́нъ предпра́зднства со і҆рмосо́мъ  на ѕ҃: и҆ ст҃ы́хъ два̀ канѡ́на на и҃: трѵ́фѡна же стїхи̑ры  на хвали́техъ пое́мъ на д҃: Сла́ва, є҆мꙋ́же, пи́сана на  Гдⷭ҇и, воззва́хъ: И҆ ны́нѣ, предпра́зднства. На  стїхо́внѣ предпра́зднства, и҆ про́чее по ѻ҆бы́чаю. [Зрѝ]  Слꙋ́жбꙋ же оу҆ме́ршихъ пое́мъ на рѧдꙋ̀ по ѻ҆бы́чаю, въ  сꙋббѡ́тꙋ мѧсопꙋ́стнꙋю, ꙗ҆́коже и҆ всегда̀. 
🕅 А҆́ще слꙋчи́тсѧ предпра́зднство срѣ́тенїѧ  гдⷭ҇нѧ въ понедѣ́льникъ, и҆лѝ во вто́рникъ, и҆лѝ въ  четверто́къ сы́рныѧ недѣ́ли. 
На Гдⷭ҇и, воззва́хъ, стїхи̑ры предпра́зднства  г҃, и҆ ст҃а́гѡ г҃: Сла́ва, ст҃а́гѡ: И҆ ны́нѣ,  предпра́зднства. На стїхо́внѣ трїѡ́ди самогла́сенъ  два́жды, и҆ мꙋ́чениченъ: Сла́ва, и҆ ны́нѣ, предпра́зднства.  По трист҃о́мъ тропа́рь ст҃а́гѡ: Сла́ва, и҆ ны́нѣ,  предпра́зднства. [Зрѝ] На повече́рїи по Досто́йнѣ,  конда́къ предпра́зднства. 
На оу҆́трени, на Бг҃ъ гдⷭ҇ь, тропа́рь  предпра́зднства два́жды: Сла́ва, ст҃а́гѡ: И҆ ны́нѣ,  предпра́зднства. По а҃-й каѳі́смѣ є҆ктенїа̀, и҆  сѣда́ленъ предпра́зднства. По в҃-й каѳі́смѣ сѣда́ленъ  трїѡ́ди безъ є҆ктенїѝ. Канѡ́нъ предпра́зднства со  і҆рмосо́мъ на и҃: и҆ ст҃а́гѡ на д҃: А҆ и҆дѣ́же  приспѣ́етъ трипѣ́снецъ, и҆ пое́мъ канѡ́нъ предпра́зднства  со і҆рмосо́мъ на д҃, и҆ ст҃а́гѡ г҃ стїха̀ на два̀, и҆  трїѡ́ди на и҃. Катава́сїа трїѡ́ди. По г҃-й пѣ́сни  конда́къ и҆ і҆́косъ и҆ сѣда́ленъ ст҃а́гѡ: (с. 22) Сла́ва,  и҆ ны́нѣ предпра́зднства. По ѕ҃-й пѣ́сни конда́къ и҆  і҆́косъ предпра́зднства. По ѳ҃-й пѣ́сни свѣти́ленъ  ст҃а́гѡ: Сла́ва и҆ ны́нѣ, предпра́зднства. На  стїхо́внѣ трїѡ́ди самогла́сенъ два́жды, и҆ мꙋ́чениченъ:  Сла́ва, и҆ ны́нѣ, предпра́зднства. По Бл҃го є҆́сть, и҆  по трист҃о́мъ тропа́рь ст҃а́гѡ: Сла́ва, и҆ ны́нѣ,  предпра́зднства. На часѣ́хъ тропа́рь предпра́зднства:  Сла́ва, ст҃а́гѡ: И҆ ны́нѣ, бг҃оро́диченъ часѡ́въ. По  трист҃о́мъ конда́къ глаго́лемъ предпра́зднства,  непремѣ́ннѡ. 
На лїтꙋргі́и блажє́нна ѿ канѡ́на предпра́зднства,  пѣ́снь г҃: и҆ ст҃а́гѡ ѕ҃-ѧ. По вхо́дѣ тропа́рь  предпра́зднства, и҆ хра́ма ст҃а́гѡ, и҆ ст҃а́гѡ, та́же  конда́къ хра́ма ст҃а́гѡ: Сла́ва, ст҃а́гѡ: И҆ ны́нѣ,  предпра́зднства. Прокі́менъ, А҆пⷭ҇лъ, Є҆ѵⷢ҇лїе, и҆  прича́стенъ днѐ, и҆ ст҃а́гѡ. 
🕅 Подоба́етъ вѣ́дати: а҆́ще слꙋчи́тсѧ  предпра́зднство срѣ́тенїѧ гдⷭ҇нѧ въ сре́дꙋ, и҆лѝ въ  пѧто́къ сыропꙋ́стныѧ недѣ́ли. 
Во вто́рникъ ве́чера, на Гдⷭ҇и, воззва́хъ,  стїхи̑ры предпра́зднства г҃, и҆ ст҃а́гѡ г҃: Сла́ва, ст҃а́гѡ:  И҆ ны́нѣ, предпра́зднства. На стїхо́внѣ самогла́сенъ  трїѡ́ди два́жды, и҆ мꙋ́чениченъ съ припѣ́вы ѻ҆бы́чными:  Сла́ва, и҆ ны́нѣ, предпра́зднства: По трист҃о́мъ  тропа́рь ст҃а́гѡ: Сла́ва, и҆ ны́нѣ, предпра́зднства.  Є҆ктенїа̀, и҆ покло́ны г҃ вели̑кїѧ, и҆ ѿпꙋ́стъ.  Повече́рїе же пое́мъ вели́кое, ѿ Внегда̀ призва́ти  мѝ: на не́мже пое́мъ трипѣ́снецъ оу҆́треннїй трїѡ́ди  пе́рвый. по Досто́йнѣ и҆ по трист҃о́мъ конда́къ  предпра́зднства, и҆ г҃ покло́ны вели̑кїѧ, и҆ моли́тва, и҆  ѻ҆бы́чный ѿпꙋ́стъ. 
На оу҆́трени, на Бг҃ъ гдⷭ҇ь, тропа́рь  предпра́зднства два́жды: Сла́ва, ст҃а́гѡ: И҆ ны́нѣ,  предпра́зднства. По а҃-й каѳі́смѣ сѣда́ленъ  предпра́зднства. По в҃-й каѳі́смѣ сѣда́ленъ трїѡ́ди  два́жды: Сла́ва, и҆ ны́нѣ, крⷭ҇тобг҃оро́диченъ, безъ  є҆ктенїѝ. Канѡ́нъ предпра́зднства со і҆рмосо́мъ на ѕ҃:  и҆ ст҃а́гѡ на д҃: и҆ трїѡ́ди на д҃. [Зрѝ] Є҆гда́ же  прїи́детъ трипѣ́снецъ, и҆ пое́мъ канѡ́нъ предпра́зднства со  і҆рмосо́мъ на д҃: и҆ ст҃а́гѡ г҃ стїха̀ на два̀: и҆ трїѡ́ди  на и҃, настоѧ́щагѡ канѡ́на рѧдова́ѧ пѣ́снь на д҃: и҆  втора́гѡ трипѣ́снца на д҃. Пе́рвый же трипѣ́снецъ  предпѣ́тъ на повече́рїи. По г҃-й пѣ́сни, конда́къ  ст҃а́гѡ, (с. 23) и҆ сѣда́ленъ є҆гѡ̀: Сла́ва, и҆ ны́нѣ,  предпра́зднства. По ѕ҃-й пѣ́сни конда́къ  предпра́зднства и҆ і҆́косъ. По ѳ҃-й пѣ́сни, свѣти́ленъ  ст҃а́гѡ. Сла́ва, и҆ ны́нѣ, предпра́зднства. На  стїхо́внѣ трїѡ́ди самогла́сенъ два́жды, и҆ мꙋ́чениченъ.  Сла́ва, и҆ ны́нѣ, предпра́зднства: є҆ктенїа̀, и҆ покло́ны  г҃ вели̑кїѧ, без̾ ѿпꙋ́ста, и҆ ча́съ а҃. На а҃-мъ  часѣ̀ тропа́рь предпра́зднства. Сла́ва, ст҃а́гѡ: И҆ ны́нѣ,  бг҃оро́диченъ часѡ́въ: и҆ про́чее всѐ по ѻ҆бы́чаю, и҆ по  ко́емждо часѣ̀ твори́мъ покло́ны г҃ вели̑кїѧ. На ѕ҃-мъ  часѣ̀ тропа́рь ѻ҆бы́чный, и҆ чте́нїе днѐ. Вече́рнѧ же  пра́здника быва́етъ во своѐ вре́мѧ. Си́це пое́мъ  слꙋ́жбꙋ предпра́зднства, а҆́ще слꙋчи́тсѧ и҆ въ пѧто́къ,  ве́черъ и҆ оу҆́трѡ неизмѣ́ннѡ. На повече́рїи  трипѣ́снецъ оу҆́треннїй пе́рвый, гла́са ѕ҃-гѡ. 
[Зрѝ] А҆́ще слꙋчи́тсѧ предпра́зднство срѣ́тенїѧ  гдⷭ҇нѧ въ сꙋббѡ́тꙋ сыропꙋ́стнꙋю. 
Ве́черъ каѳі́сма рѧдова́ѧ. На Гдⷭ҇и, воззва́хъ,  стїхи̑ры на ѕ҃: предпра́зднства г҃: и҆ ѻ҆тцє́въ трїѡ́ди  г҃. Сла́ва, ѻ҆тцє́въ: И҆ ны́нѣ, бг҃оро́диченъ а҃-й,  гла́са. Вхо́дъ, прокі́менъ днѐ, и҆ чте́нїе трїѡ́ди, и҆  прокі́менъ: Да оу҆пова́етъ і҆и҃ль на гдⷭ҇а. На  стїхо́внѣ трїѡ́ди Самогла́сенъ два́жды, и҆ мꙋ́чениченъ.  Сла́ва, ѻ҆тцє́въ: И҆ ны́нѣ, предпра́зднства. По  Ны́нѣ ѿпꙋща́еши, и҆ по трист҃о́мъ тропа́рь  ѻ҆тцє́въ: Сла́ва, и҆ ны́нѣ, предпра́зднства, є҆ктенїа̀,  и҆ ѿпꙋ́стъ. [Зрѝ] На повече́рїи по Досто́йнѣ, и҆ по  трист҃о́мъ конда́къ ѻ҆тцє́въ: Сла́ва, и҆ ны́нѣ,  предпра́зднства. 
На оу҆́трени, на Бг҃ъ гдⷭ҇ь, тропа́рь  предпра́зднства, два́жды: Сла́ва, ѻ҆тцє́въ: И҆ ны́нѣ,  предпра́зднства. По каѳі́смахъ сѣда́льны ѻ҆́ба  ѻ҆тцє́въ: И҆ ны́нѣ, предпра́зднства. Канѡ́нъ  предпра́зднства, со і҆рмосо́мъ на ѕ҃, і҆рмо́съ по два́жды,  и҆ ѻ҆тцє́въ на и҃. Катава́сїа, і҆рмо́съ трїѡ́ди:  вторы́ѧ же пѣ́сни і҆рмо́съ трїѡ́ди пое́мъ є҆ди́ножды:  послѣди́ же покрыва́емъ тѣ́мже і҆рмосо́мъ. По г҃-й  пѣ́сни, конда́къ и҆ і҆́косъ предпра́зднства, и҆ сѣда́ленъ  ѻ҆тцє́въ: Сла́ва, и҆ ны́нѣ, предпра́зднства. По ѕ҃-й  пѣ́сни, конда́къ и҆ і҆́косъ ѻ҆тцє́въ. Свѣти́ленъ  ѻ҆тцє́въ: Сла́ва, и҆ ны́нѣ, предпра́зднства. На  хвали́техъ (с. 24) стїхи̑ры ѻ҆тцє́въ, на д҃: Сла́ва,  ѻ҆тцє́въ: И҆ ны́нѣ, предпра́зднства. Славосло́вїе  вели́кое, и҆ про́чее оу҆́трени. На часѣ́хъ тропа́рь  предпра́зднства: Сла́ва, ѻ҆тцє́въ: И҆ ны́нѣ,  бг҃оро́диченъ часѡ́въ. Кондаки́ же предпра́зднства, и҆  ѻ҆тцє́въ, глаго́лемъ премѣнѧ́юще. 
На лїтꙋргі́и, блажє́нна предпра́зднства пѣ́снь г҃,  на д҃, и҆ ѻ҆тцє́въ, пѣ́снь ѕ҃, на д҃. По вхо́дѣ  тропа́рь предпра́зднства, и҆ ѻ҆тцє́въ: Сла́ва, конда́къ  ѻ҆тцє́въ: И҆ ны́нѣ, предпра́зднства: и҆ про́чаѧ всѧ̀  слꙋ́жба днѐ и҆ ѻ҆тцє́въ. [Зрѝ] Мꙋ́ченика же трѵ́фѡна  слꙋ́жба пое́тсѧ на повече́рїи: и҆лѝ є҆гда̀ настоѧ́тель  разсꙋ́дитъ. 


(с. 24) 
Мцⷭ҇а тогѡ́же во в҃-й де́нь. 
Срѣ́тенїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀. 
На ма́лѣй вече́рни стїхи̑ры, гла́съ а҃-й. Подо́бенъ:  Нбⷭ҇ныхъ чинѡ́въ. 
Неѡпи́санное сло́во и҆ пресꙋ́щное, ꙳ нбⷭ҇ными  престо́лы носи́мое со сла́вою, ꙳ прїе́млетъ на рꙋ́ки  сѷмеѡ́нъ, вопїѧ̀: ꙳ ны́нѣ ѿпꙋсти́ мѧ ꙳, по глаго́лꙋ  твоемꙋ̀, сп҃се, ꙳ вѣ́рныхъ спасе́нїе и҆ наслажде́нїе. 
Два́жды. 
Млⷣнца ви́дѣвъ тѧ̀, вопїѧ́ше чꙋ́дный сѷмеѡ́нъ, ꙳  превѣ́чнаго сло́ва ѿ ѻ҆ц҃а̀ рожде́нна, ꙳ страшꙋ́сѧ и҆  бою́сѧ, ꙳ рꙋка́ми мои́ми ѡ҆б̾ѧ́ти, влⷣко: ꙳ но съ ми́ромъ  раба̀ твоего̀ и҆ща́й, ꙳ ны́нѣ ѿпꙋстѝ, ꙗ҆́кѡ милосе́рдъ.  (с. 25) 
Ны́нѣ да ѿве́рзетсѧ две́рь нбⷭ҇наѧ: ꙳ и҆́же ѿ  ѻ҆ц҃а̀ безъ сѣ́мене ро́ждсѧ бг҃ъ сло́во, ꙳ роди́сѧ ѿ  дв҃ы, ꙳ пло́ть прїе́мъ человѣ́чꙋ во́лею, ꙳ ѡ҆бнови́ти  є҆стество̀, ꙗ҆́кѡ бл҃гъ, ꙳ и҆ посади́ти ѡ҆деснꙋ́ю ѻ҆ц҃а̀. 
Сла́ва, и҆ ны́нѣ, гла́съ д҃. Самогла́сенъ. А҆ндре́а  кри́тскагѡ: 
Дне́сь сщ҃е́ннаѧ мт҃и и҆ ст҃и́лища вы́шши, во  ст҃и́лище прїи́де, ꙗ҆́вльшаѧ мі́рꙋ законода́вца и҆ зако́на  творца̀. є҆го́же на рꙋ́ки прїе́мъ ста́рецъ сѷмеѡ́нъ,  ра́дꙋѧсѧ взыва́ше: ны́нѣ ѿпꙋща́еши раба̀ твоего̀, ꙗ҆́кѡ  ви́дѣхъ тѧ̀, сп҃са дꙋ́шъ на́шихъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Дне́сь сп҃си́тель, ꙳ ꙗ҆́кѡ млⷣнецъ принесе́нъ  бы́сть ꙳ въ це́рковь гдⷭ҇ню, ꙳ и҆ рꙋка́ми престарѣ́лыми ꙳  ста́рецъ того̀ под̾е́млетъ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Оу҆́гль проѧвле́йсѧ ꙳ бж҃е́ственномꙋ и҆са́їи  хрⷭ҇то́съ, ꙳ ꙗ҆́кѡ клеща́ми ꙳ рꙋка́ми бцⷣы, ꙳ ны́нѣ  ста́рцꙋ дае́тсѧ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Стра́хомъ же и҆ ра́достїю, ꙳ на рꙋка́хъ влⷣкꙋ ꙳  сѷмеѡ́нъ держѧ̀, ꙳ живота̀ проша́ше разрѣше́нїѧ, ꙳ поѧ̀  бг҃омт҃рь. 
Сла́ва, и҆ ны́нѣ, гла́съ и҆ подо́бенъ то́йже. 
Прїимѝ, ѽ сѷмеѡ́не, ꙳ всечⷭ҇таѧ вопїѧ́ше, ꙳ во  ѡ҆б̾ѧ̑тїѧ ꙗ҆́кѡ младе́нца, ꙳ гдⷭ҇а сла́вы, ꙳ и҆ мі́ра  спасе́нїе. 
Тропа́рь, гла́съ а҃: 
Ра́дꙋйсѧ, благода́тнаѧ бцⷣе дв҃о, и҆зъ тебє́ бо  возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй  сꙋ́щыѧ во тмѣ̀: весели́сѧ и҆ ты̀, ста́рче пра́ведный,  прїе́мый во ѡ҆б̾ѧ̑тїѧ свободи́телѧ дꙋ́шъ на́шихъ,  да́рꙋющаго на́мъ воскресе́нїе. 
Та́же є҆ктенїа̀ ма́лаѧ, и҆ ѿпꙋ́стъ. (с. 26) 
На вели́цѣй вече́рни, Блаже́нъ мꙋ́жъ, а҃-й  а҆нтїфѡ́нъ.  
На Гдⷭ҇и, воззва́хъ, пое́мъ стїхи̑ры на и҃, гла́съ  а҃, самогла́сны. Ге́рмана патрїа́рха: 
Глаго́ли, сѷмеѡ́не, кого̀ носѧ̀ на рꙋкꙋ̀ въ це́ркви  ра́дꙋешисѧ; комꙋ̀ зове́ши и҆ вопїе́ши: ны́нѣ свободи́хсѧ,  ви́дѣхъ бо сп҃са моего̀; се́й є҆́сть ѿ дв҃ы рожде́йсѧ:  се́й є҆́сть ѿ бг҃а бг҃ъ сло́во, воплоти́выйсѧ на́съ ра́ди  и҆ спасы́й человѣ́ка, томꙋ̀ поклони́мсѧ. 
Три́жды. 
Прїмѝ, сѷмеѡ́не, є҆го́же подъ мра́комъ мѡѷсе́й  законополага́юща прови́дѣ въ сїна́и, младе́нца бы́вша,  зако́нꙋ повинꙋ́ющасѧ. се́й є҆́сть зако́номъ глаго́лавый,  се́й є҆́сть во проро́цѣхъ рече́нный, воплоти́выйсѧ на́съ  ра́ди и҆ спасы́й человѣ́ка, томꙋ̀ поклони́мсѧ. 
Три́жды. 
Прїи́демъ и҆ мы̀, пѣ́сньми бжⷭ҇твенными хрⷭ҇та̀  оу҆срѧ́щемъ и҆ прїи́мемъ є҆го̀, є҆го́же спасе́нїе  сѷмеѡ́нъ ви́дѣ. се́й є҆́сть, є҆го́же дв҃дъ  провозвѣстѝ, се́й є҆́сть во прⷪ҇ро́цѣхъ глаго́лавый,  воплоти́выйсѧ на́съ ра́ди и҆ зако́номъ вѣща́вый, томꙋ̀  поклони́мсѧ. 
Два́жды. 
Сла́ва, и҆ ны́нѣ, гла́съ ѕ҃. І҆ѡа́нна мона́ха: 
Да ѿве́рзетсѧ две́рь нбⷭ҇наѧ дне́сь: безнача́льное  бо сло́во ѻ҆́ч҃ее, нача́ло прїи́мъ подъ лѣ́ты, не  ѿстꙋ́пль своегѡ̀ бжⷭ҇тва̀, ѿ дв҃ы ꙗ҆́кѡ младе́нецъ  четыредесѧтодне́венъ, мт҃рїю во́льнѣ прино́ситсѧ въ цр҃ковь  зако́ннꙋю: и҆ сего̀ на рꙋ́ки прїе́млетъ ста́рецъ, ѿпꙋстѝ,  зовы́й, раба̀, влⷣко, и҆́бо ѻ҆́чи моѝ ви́дѣста спасе́нїе  твоѐ. прише́дый въ мі́ръ спастѝ ро́дъ человѣ́чь, гдⷭ҇и,  сла́ва тебѣ̀. 
Вхо́дъ. Прокі́менъ днѐ: и҆ чтє́нїѧ г҃. И҆схо́да  чте́нїе. 
[Глаⷡ҇ в҃і] Глаго́ла гдⷭ҇ь къ мѡѷсе́ю въ де́нь  ѻ҆́нъ, въ ѻ҆́ньже и҆зведѐ сы́ны і҆и҃лєвы ѿ землѝ  є҆гѵ́петскїѧ, глаго́лѧй: [Глаⷡ҇ г҃і] ѡ҆ст҃ѝ мнѣ̀  всѧ́каго пе́рвенца перворожде́ннаго, (с. 27) разверза́ющаго  ложесна̀ въ сынѣ́хъ і҆и҃левыхъ. И҆ и҆́де мѡѷсе́й, и҆  собра̀ всѧ̑ лю́ди, и҆ речѐ: по́мните де́нь се́й, въ  ѻ҆́ньже и҆зыдо́сте ѿ землѝ є҆гѵ́петскїѧ, и҆зъ до́мꙋ  рабо́ты: рꙋко́ю бо крѣ́пкою гдⷭ҇ь и҆зведѐ на́съ ѿтꙋ́дꙋ:  И҆ сохрани́те зако́нъ є҆гѡ̀. И҆ бꙋ́детъ, ꙗ҆́кѡ а҆́ще  введе́тъ ва́съ гдⷭ҇ь бг҃ъ въ зе́млю ханане́йскꙋ, и҆́мже  ѻ҆́бразомъ клѧ́тсѧ ѻ҆ц҃є́мъ твои̑мъ: и҆ ѿлꙋчи́ши  всѧ́каго перворо́днаго, разверза́ющаго ложесна̀, мꙋ́жескъ  по́лъ гдⷭ҇ꙋ: и҆ бꙋ́детъ, ꙗ҆́кѡ а҆́ще вопро́ситъ тѧ̀ по  си́хъ сы́нъ тво́й, глаго́лѧ: что̀ сїѐ; и҆ рече́ши є҆мꙋ̀:  ꙗ҆́кѡ рꙋко́ю крѣ́пкою и҆зведѐ на́съ гдⷭ҇ь ѿ землѝ  є҆гѵ́петскїѧ, и҆зъ до́мꙋ рабо́ты. є҆гда́ бо ѡ҆жесточѝ  фараѡ́на не ѿпꙋсти́ти на́съ, побѝ гдⷭ҇ь всѧ̑ перворѡ́дныѧ  въ землѝ є҆гѵ́петстѣй, ѿ перворо́дныхъ человѣ́ческихъ,  да́же до перворо́дныхъ ско́тскихъ. Сегѡ̀ ра́ди а҆́зъ же́ртвꙋ  гдⷭ҇ꙋ приношꙋ̀: всѧ́каго ѿверза́ющаго ложесна̀, мꙋ́жеска  по́лꙋ, и҆ всѧ́каго перворо́днаго сынѡ́въ мои́хъ и҆зба́влю.  И҆ бꙋ́детъ въ зна́менїе непоколеби́мо предъ ѻ҆чи́ма  твои́ма. Ꙗ҆́кѡ та́кѡ речѐ гдⷭ҇ь бг҃ъ вседержи́тель: ꙗ҆́кѡ  перворождє́ннаѧ сынѡ́въ твои́хъ да́си мнѣ̀. И҆ бꙋ́детъ,  всѧ́къ, и҆́же а҆́ще роди́тъ ѻ҆троча̀ мꙋ́жескъ по́лъ, къ  де́нь ѻ҆смы́й ѡ҆брѣ́жете є҆мꙋ̀ пло́ть кра́йнюю є҆гѡ̀. И҆  три́десѧть и҆ трѝ дни̑ не вни́детъ во ст҃и́лище бж҃їе ко  свѧще́нникꙋ, до́ндеже и҆спо́лнѧтсѧ дні́е ѡ҆чище́нїѧ. И҆ по  си́хъ принесе́ши гдⷭ҇ꙋ а҆́гнѧ є҆динолѣ́тно, непоро́чно, во  всесожже́нїе, и҆ птенца̀ голꙋби́на, и҆лѝ го́рличищна, при  две́рехъ ски́нїи свидѣ́нїѧ, ко ст҃и́телю. И҆лѝ вмѣ́стѡ  си́хъ принесе́ши предъ гдⷭ҇емъ два̀ птенца̑ голꙋби̑на, и҆лѝ  два̀ гѡ́рличища, и҆ помо́литсѧ ѡ҆ не́мъ свѧще́нникъ. Ꙗ҆́кѡ  воздаѧ́нїе воздаю́щїи сі́и мнѣ̀ сꙋ́ть ѿ всѣ́хъ сынѡ́въ  і҆и҃левыхъ, и҆ прїѧ́хъ и҆̀хъ, и҆ ѡ҆ст҃и́хъ ѧ҆̀ мнѣ̀,  вмѣ́стѡ перворо́дныхъ є҆гѵ́петскихъ: въ ѻ҆́ньже де́нь  порази́хъ всѧ́каго пе́рвенца (с. 28) въ землѝ  є҆гѵ́петстѣй, ѿ человѣ́ка до скота̀: речѐ бг҃ъ вы́шнїй  ст҃ы́й і҆и҃левъ. 
Прⷪ҇ро́чества и҆са́їина чте́нїе. 
[Глава̀ ѕ҃] Бы́сть въ лѣ́то, въ не́же оу҆́мре  ѻ҆зі́а ца́рь, ви́дѣхъ гдⷭ҇а сѣдѧ́ща на прⷭ҇то́лѣ  высо́цѣ и҆ превознесе́ннѣ, и҆ и҆спо́лнь до́мъ сла́вы  є҆гѡ̀. И҆ серафі́ми стоѧ́хꙋ ѻ҆́крестъ є҆гѡ̀, ше́сть  кри́лъ є҆ди́номꙋ, и҆ ше́сть кри́лъ дрꙋго́мꙋ, и҆ двѣма̀  оу҆́бѡ покрыва́хꙋ ли́ца своѧ̑, двѣма́ же покрыва́хꙋ но́ги  своѧ̑, и҆ двѣма̀ лета́хꙋ. И҆ взыва́хꙋ дрꙋ́гъ ко дрꙋ́гꙋ, и҆  глаго́лахꙋ: ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь всѧ̀  землѧ̀ сла́вы є҆гѡ̀. И҆ взѧ́тсѧ наддве́рїе ѿ гла́са,  и҆́мже вопїѧ́хꙋ, и҆ до́мъ и҆спо́лнисѧ ды́ма. И҆ рѣ́хъ: ѽ  ѻ҆каѧ́нный а҆́зъ! ꙗ҆́кѡ оу҆мили́хсѧ, ꙗ҆́кѡ человѣ́къ  сы́й, и҆ нечи̑сты оу҆стнѣ̀ и҆мѣ́ѧ, посредѣ̀ люде́й  нечи̑стаѧ оу҆стна̀ и҆мꙋ́щихъ а҆́зъ живꙋ̀: и҆ цр҃ѧ̀ гдⷭ҇а  саваѡ́ѳа ви́дѣхъ ѻ҆чи́ма мои́ма. И҆ по́сланъ бы́сть ко  мнѣ̀ є҆ди́нъ ѿ серафі́мѡвъ, и҆ въ рꙋцѣ̀ свое́й и҆мѧ́ше  оу҆́гль ѻ҆́гненный, є҆го́же клеща́ми взѧ́тъ ѿ  же́ртвенника. И҆ прикоснꙋ́сѧ оу҆стѡ́мъ мои̑мъ, и҆ речѐ:  сѐ прикоснꙋ́сѧ сїѐ оу҆стна́мъ твои̑мъ, и҆ ѿи́метъ  беззакѡ́нїѧ твоѧ̑, и҆ грѣхѝ твоѧ̑ ѡ҆чи́ститъ. И҆ слы́шахъ  гла́съ гдⷭ҇а гл҃го́лющагѡ: кого̀ послю̀; и҆ кто̀ по́йдетъ къ  лю́демъ си̑мъ; и҆ реко́хъ: сѐ а҆́зъ є҆́смь: посли́ мѧ. И҆  речѐ: и҆дѝ, и҆ рцы̀ лю́демъ си̑мъ: слꙋ́хомъ оу҆слы́шите,  и҆ не оу҆разꙋмѣ́ете, и҆ ви́дѧще оу҆́зрите, и҆ не  оу҆ви́дите. Ѡ҆дебелѣ́ бо се́рдце люде́й си́хъ, и҆  оу҆ши́ма свои́ма тѧ́жкѡ слы́шаша, и҆ ѻ҆́чи своѝ  смѣжи́ша, да не ка́кѡ оу҆ви́дѧтъ ѻ҆чи́ма, и҆ оу҆ши́ма  оу҆слы́шатъ и҆ се́рдцемъ оу҆разꙋмѣ́ютъ, и҆ ѡ҆братѧ́тсѧ,  и҆ и҆сцѣлю̀ ѧ҆̀. И҆ реко́хъ: доко́лѣ, гдⷭ҇и; и҆ речѐ  до́ндеже а҆́ще запꙋстѣ́ютъ гра́ди, ѿ є҆́же не пожи́ти:  и҆ до́ми, ѿ є҆́же не бы́ти человѣ́кѡмъ, и҆ землѧ̀  ѡ҆ста́влена бꙋ́детъ пꙋста̀. И҆ по си́хъ продолжи́тъ бг҃ъ  человѣ́ки, и҆ оу҆мно́жатсѧ ѡ҆ста́вльшїисѧ на землѝ. (с.  29) 
Прⷪ҇ро́чества и҆са́їина чте́нїе. 
[Глава̀ ѳ҃і] Сѐ гдⷭ҇ь сѣди́тъ на ѻ҆́блацѣ  ле́гцѣ, и҆ прїи́детъ въ є҆гѵ́петъ, и҆ сотрѧсꙋ́тсѧ  рꙋкотворє́ннаѧ є҆гѵ́пєтскаѧ ѿ лица̀ є҆гѡ̀: и҆ се́рдце  и҆́хъ оу҆ма́литсѧ въ ни́хъ. И҆ смѧте́тсѧ дꙋ́хъ и҆́хъ въ  ни́хъ, и҆ совѣ́тъ и҆́хъ разори́тъ. И҆ преда́стъ є҆гѵ́пта  въ рꙋ́ки господе́й, занѐ сїѧ̑ гл҃го́летъ гдⷭ҇ь влⷣка  ст҃ы́й саваѡ́ѳъ. И҆ и҆спїю́тъ є҆гѵ́птѧне во́дꙋ, ꙗ҆́же при  мо́ри, рѣка́ же ѡ҆скꙋдѣ́етъ и҆ и҆́зсхнетъ. Сїѧ̑ гл҃го́летъ  гдⷭ҇ь: гдѣ̀ сꙋ́ть ны́нѣ премꙋ́дрїи твоѝ; да возвѣстѧ́тъ  тѝ, и҆ да рекꙋ́тъ тебѣ̀, что̀ совѣща̀ гдⷭ҇ь саваѡ́ѳъ на  є҆гѵ́пта. Въ де́нь ѻ҆́нъ бꙋ́дꙋтъ є҆гѵ́птѧне въ стра́сѣ  и҆ тре́петѣ ѿ лица̀ рꙋкѝ гдⷭ҇а саваѡ́ѳа, ю҆́же ѻ҆́нъ  возложи́тъ на ни́хъ, и҆ бꙋ́детъ ѻ҆лта́рь гдⷭ҇ень въ  странѣ̀ є҆гѵ́петстѣй, и҆ сто́лпъ въ предѣ́лѣхъ є҆гѡ̀  гдⷭ҇еви. И҆ бꙋ́детъ въ зна́менїе въ вѣ́ки гдⷭ҇ꙋ саваѡ́ѳꙋ въ  странѣ̀ є҆гѵ́петстѣй. Ꙗ҆́кѡ воззовꙋ́тъ ко гдⷭ҇ꙋ, и҆  по́слетъ и҆̀мъ гдⷭ҇ь человѣ́ка, и҆́же спасе́тъ и҆̀хъ. И҆  вѣ́домъ бꙋ́детъ гдⷭ҇ь є҆гѵ́птѧнѡмъ, и҆ позна́ютъ  є҆гѵ́птѧне гдⷭ҇а въ де́нь ѻ҆́нъ, и҆ сотворѧ́тъ же́ртвꙋ и҆  да́ръ, и҆ помо́лѧтсѧ: и҆ воздадѧ́тъ ѡ҆бѣ́ты своѧ̑ гдⷭ҇еви. 
На лїті́и стїхи̑ры самогла́сны, гла́съ а҃.  А҆нато́лїа: 
Ве́тхїй де́ньми, и҆́же зако́нъ дре́вле въ сїна́и  да́въ мѡѷсе́ю, дне́сь младе́нецъ ви́дитсѧ, и҆ по зако́нꙋ  ꙗ҆́кѡ зако́на творе́цъ, зако́нъ и҆сполнѧ́ѧ, во хра́мъ  прино́ситсѧ, и҆ ста́рцꙋ дае́тсѧ. Прїе́мъ же сего̀ сѷмеѡ́нъ  пра́ведный, и҆ ѡ҆бѣща́нїй сбытїѐ ви́дѣвъ соверша́емое,  ра́достнѡ вопїѧ́ше: ви́дѣша ѻ҆́чи моѝ, є҆́же ѿ вѣ́ка  та́инство сокрове́нное, напослѣ́докъ дні́й си́хъ  ꙗ҆́вльшеесѧ, свѣ́тъ, разорѧ́ѧ невѣ́рныхъ ꙗ҆зы́кѡвъ  ѡ҆мраче́нїе, и҆ сла́вꙋ даѧ̀ новоизбра́ннꙋ і҆и҃лю: тѣ́мже  ѿпꙋстѝ раба̀ твоего̀ ѿ соꙋ̑зъ сеѧ̀ пло́ти къ  нестарѣ́емомꙋ и҆ чꙋ́дномꙋ неконча́емомꙋ животꙋ̀, подаѧ̀  мі́рови ве́лїю ми́лость. (с. 30) 
І҆ѡа́нна мона́ха: 
Дне́сь дре́вле мѡѷсе́ю въ сїна́и зако́нъ пода́вый,  закѡ́ннымъ повинꙋ́етсѧ велѣ́нїємъ, на́съ ра́ди ꙗ҆́кѡ  милосе́рдъ по на́мъ бы́въ. Ны́нѣ чи́стый бг҃ъ, ꙗ҆́кѡ  ѻ҆троча̀ ст҃о, ложесна̀ разве́рзъ чи́стыѧ, себѣ̀ самомꙋ̀  ꙗ҆́кѡ бг҃ъ прино́ситсѧ, зако́нныѧ клѧ́твы свобожда́ѧ, и҆  просвѣща́ѧ дꙋ́шы на́шѧ. 
Гла́съ в҃. А҆ндре́а пи́рра: 
Є҆мꙋ́же вы́шнїи слꙋжи́телїе съ тре́петомъ мо́лѧтсѧ,  до́лꙋ ны́нѣ сѷмеѡ́нъ ве́щными рꙋка́ми прїе́мъ, бг҃а  человѣ́кѡмъ соедини́тисѧ проповѣ́да, и҆ человѣ́ка нбⷭ҇на  бг҃а ви́дѧй, ѿлꙋча́ѧсѧ сꙋ́щихъ на землѝ ра́достнѡ  взыва́ше: и҆̀же во тмѣ̀ сꙋ́щымъ невече́рнїй свѣ́тъ  ѿкрыва́ѧй, гдⷭ҇и, сла́ва тебѣ̀. 
Ге́рманово: 
Дне́сь сѷмеѡ́нъ на рꙋ́ки гдⷭ҇а сла́вы под̾е́млетъ,  є҆го́же подъ мра́комъ пе́рвѣе мѡѷсе́й ви́дѣ, на горѣ̀  сїна́йстѣй скрижа̑ли даю́ща є҆мꙋ̀. се́й є҆́сть, и҆́же во  проро́цѣхъ гл҃го́лѧй, и҆ зако́на творе́цъ. се́й є҆́сть,  є҆го́же дв҃дъ возвѣща́етъ, и҆́же всѣ̑мъ стра́шный,  и҆мѣ́ѧй ве́лїю и҆ бога́тꙋю ми́лость. 
Сщ҃е́ннаго сщ҃е́ннаѧ дв҃а принесѐ во ст҃и́лище  ст҃и́телю, просте́ръ же рꙋ́цѣ сѷмеѡ́нъ прїѧ́тъ сего̀  ра́дꙋѧсѧ, и҆ возопѝ: ны́нѣ ѿпꙋща́еши раба̀ твоего̀,  влⷣко, по глаго́лꙋ твоемꙋ̀, съ ми́ромъ, гдⷭ҇и. 
Зижди́тель нб҃сѐ и҆ землѝ на рꙋка́хъ ноша́шесѧ  ст҃ы́мъ сѷмеѡ́номъ ста́рцемъ дне́сь. то́й бо дх҃омъ ст҃ы́мъ  глаго́лаше: ны́нѣ свободи́хсѧ, ви́дѣхъ бо сп҃са моего̀. 
А҆нато́лїа: 
Дне́сь сѷмеѡ́нъ ста́рецъ во хра́мъ вхо́дитъ,  ра́дꙋѧсѧ дх҃омъ, законода́вца мѡѷсе́ева и҆ и҆спо́лнителѧ  зако́на на рꙋ́ки воспрїѧ́ти. ѻ҆́нъ оу҆́бѡ мра́комъ и҆  гла́сомъ (с. 31) неѧвле́ннымъ бг҃ови́децъ сподо́бисѧ бы́ти,  покрове́ннымъ лице́мъ є҆вре́ємъ невѣ̑рнаѧ сердца̀  и҆з̾ѡбличѝ: се́й же первовѣ́чное сло́во ѻ҆́ч҃ее  воплоще́нное понесѐ, и҆ ꙗ҆зы́кѡмъ ѿкры̀ свѣ́тъ, крⷭ҇тъ  и҆ воскресе́нїе: и҆ а҆́нна проро́чица показа́сѧ, сп҃са  и҆зба́вителѧ і҆и҃лю проповѣ́дающи. томꙋ̀ возопїи́мъ хрⷭ҇тꙋ̀  бг҃ꙋ на́шемꙋ: бцⷣы ра́ди поми́лꙋй на́съ. 
Сла́ва, гла́съ є҃. А҆ндре́а кри́тскагѡ: 
И҆спыта́йте писа̑нїѧ, ꙗ҆́коже речѐ, во є҆ѵⷢ҇лїихъ  хрⷭ҇то́съ бг҃ъ на́шъ: въ ни́хъ бо ѡ҆брѣта́емъ того̀  ражда́ема, и҆ пелена́ми повива́ема, въ ꙗ҆́слехъ полага́ема,  и҆ млеко́мъ пита́ема, ѡ҆брѣ́занїе прїе́млюща, и҆  сѷмеѡ́номъ носи́ма, не мнѣ́нїемъ, ни привидѣ́нїемъ, но  и҆́стиною мі́рови ꙗ҆́вльшасѧ, къ немꙋ́же возопїи́мъ:  превѣ́чный бж҃е, сла́ва тебѣ̀. 
И҆ ны́нѣ, гла́съ то́йже. Ге́рманово: 
Ве́тхїй де́ньми младе́нствовавъ пло́тїю, мт҃рїю  дв҃ою въ це́рковь прино́ситсѧ, своегѡ̀ зако́на и҆сполнѧ́ѧ  ѡ҆бѣща́нїемъ, є҆го́же сѷмеѡ́нъ прїи́мъ глаго́лаше: ны́нѣ  ѿпꙋща́еши съ ми́ромъ, по глаго́лꙋ твоемꙋ̀, раба̀ твоего̀:  ви́дѣша бо ѻ҆́чи моѝ спасе́нїе твоѐ, ст҃ы́й. 
На стїхо́внѣ стїхи̑ры, гла́съ з҃. Космы̀ мона́ха: 
Оу҆красѝ тво́й черто́гъ, сїѡ́не, и҆ под̾имѝ  цр҃ѧ̀ хрⷭ҇та̀, цѣлꙋ́й мр҃і́ю, нбⷭ҇нꙋю две́рь: та́ бо  престо́лъ херꙋві́мскїй ꙗ҆ви́сѧ, та̀ но́ситъ цр҃ѧ̀ сла́вы.  ѻ҆́блакъ свѣ́та є҆́сть дв҃а, носѧ́щи на рꙋка́хъ сн҃а  пре́жде денни́цы, є҆го́же прїе́мъ сѷмеѡ́нъ на рꙋ́ки своѧ̑,  проповѣ́даѧ лю́демъ влⷣкꙋ сего̀ бы́ти живота̀ и҆ сме́рти,  и҆ сп҃са мі́рꙋ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Возсїѧ́вшаго пре́жде вѣ̑къ ѿ ѻ҆ц҃а̀,  напослѣ́докъ же ѿ ложе́снъ дв҃и́ческихъ, носѧ́щи въ  цр҃ковь неискꙋсобра́чнаѧ (с. 32) мт҃и, въ сїна́йстѣй горѣ̀  законоположи́вшаго, повелѣ́нїю зако́нномꙋ повинꙋ́ющасѧ  принесѐ ст҃и́телю ста́рцꙋ и҆ пра́ведникꙋ, хрⷭ҇та̀ гдⷭ҇а  ви́дѣти ѡ҆бѣща́нна: є҆го́же прїе́мъ сѷмеѡ́нъ на рꙋ́ки  своѧ̑, возра́довасѧ, вопїѧ̀: бг҃ъ є҆́сть се́й, ѻ҆ц҃ꙋ̀  соприсносꙋ́щный и҆ и҆зба́витель дꙋ́шъ на́шихъ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Носи́маго на колесни́цѣ херꙋві́мстѣй, и҆  пѣва́емаго въ пѣ́снехъ серафі́мскихъ, носѧ́щи на рꙋкꙋ̀  бцⷣа мр҃і́а неискꙋсобра́чнѡ и҆зъ неѧ̀ вопло́щшагосѧ,  законода́вца, зако́на и҆сполнѧ́юща чи́нъ, подаѧ́ше рꙋка́мъ  ста́рца і҆ере́а: живо́тъ же носѧ́й, живота̀ проша́ше  разрѣше́нїѧ, глаго́лѧ: влⷣко, ны́нѣ ѿпꙋсти́ мѧ  возвѣсти́ти а҆да́мꙋ, ꙗ҆́кѡ ви́дѣхъ непрело́жна ѻ҆троча̀,  бг҃а превѣ́чнаго и҆ сп҃са мі́ра. 
Сла́ва, и҆ ны́нѣ, гла́съ и҃. А҆ндре́а кри́тскагѡ: 
И҆́же на херꙋві́мѣхъ носи́мый и҆ пѣва́емый ѿ  серафі̑мъ, дне́сь въ бжⷭ҇твенное ст҃и́лище по зако́нꙋ  приноси́мь, на ста́рческихъ ꙗ҆́кѡ на прⷭ҇то́лѣ сѣди́тъ  рꙋка́хъ: и҆ ѿ і҆ѡ́сифа прїе́млетъ да́ры бг҃олѣ́пнѡ,  ꙗ҆́кѡ сꙋпрꙋ́гъ го́рличищъ, нескве́рнꙋю цр҃ковь, и҆ ѿ  ꙗ҆зы̑къ новоизбра̑нныѧ лю́ди: голꙋби̑на же два̀ птенца̑,  ꙗ҆́кѡ нача́льникъ ве́тхагѡ же и҆ но́вагѡ. є҆́же къ немꙋ̀  ѡ҆бѣща́нїѧ сѷмеѡ́нъ коне́цъ прїе́мъ, благосло́вѧ дв҃ꙋ  мр҃і́ю бцⷣꙋ, страсте́й ѻ҆́бразы и҆́же и҆зъ неѧ̀  провозгласѝ, и҆ ѿ негѡ̀ проша́ше ѿпꙋще́нїѧ, вопїѧ̀:  ны́нѣ ѿпꙋсти́ мѧ, влⷣко, ꙗ҆́коже пре́жде возвѣсти́ ми:  ꙗ҆́кѡ ви́дѣхъ тѧ̀ первовѣ́чнаго свѣ́та, и҆ сп҃са гдⷭ҇а  хрⷭ҇тоимени̑тымъ лю́демъ. 
Та́же, Ны́нѣ ѿпꙋща́еши: Трист҃о́е, и҆ по  Ѻ҆́ч҃е на́шъ, на благослове́нїи хлѣ́бѡвъ, тропа́рь  пра́здника три́жды, пи́санъ на ма́лѣй вече́рни, и҆  чте́нїе. [Зрѝ] А҆́ще же нѣ́сть бдѣ́нїѧ: По Ны́нѣ  ѿпꙋща́еши: тропа́рь пра́здника, и҆ ѿпꙋ́стъ. На  повече́рїи по Досто́йнѣ, (с. 33) конда́къ пра́здника.  Полꙋ́нощницꙋ пое́мъ по ѻ҆бы́чаю съ каѳі́смою. По а҃-мъ  трист҃о́мъ, вмѣ́стѡ, Сѐ жени́хъ, глаго́лемъ тропа́рь  пра́здника. По в҃-мъ трист҃о́мъ, вмѣ́стѡ, Помѧнѝ, гдⷭ҇и,  ꙗ҆́кѡ бла́гъ, глаго́лемъ конда́къ пра́здника. Та́же,  Гдⷭ҇и поми́лꙋй, в҃і: и҆ ѿпꙋ́стъ. Моли́твы же,  Помѧнѝ, гдⷭ҇и, въ наде́жди, не глаго́лемъ. 
На оу҆́трени на Бг҃ъ гдⷭ҇ь, тропа́рь три́жды. 
По а҃-мъ стїхосло́вїи сѣда́ленъ гла́съ а҃.  Самоподо́бенъ: 
Ли́къ а҆́гг҃льскїй да оу҆диви́тсѧ чꙋдесѝ, земні́и  же гла́сы возопїе́мъ пѣ́нїе, зрѧ́ще неизрече́нное бж҃їе  снисхожде́нїе: є҆го́же бо трепе́щꙋтъ нбⷭ҇ныѧ си̑лы, ны́нѣ  ста̑рчи ѡ҆б̾е́млютъ рꙋ́цѣ є҆ди́наго чл҃вѣколю́бца. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ а҃.  Подо́бенъ: Ли́къ а҆́гг҃льскїй: 
Сы́й со ѻ҆ц҃е́мъ на прⷭ҇то́лѣ ст҃ѣ́мъ, прише́дъ  на зе́млю ѿ дв҃ы роди́сѧ, и҆ младе́нецъ бы́сть лѣ́ты сы́й  неѡпи́санъ, є҆го́же прїи́мъ сѷмеѡ́нъ на рꙋ́ки, ра́дꙋѧсѧ  глаго́лаше: ны́нѣ ѿпꙋща́еши, ще́дре, возвесели́въ раба̀  твоего̀. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Младе́нствꙋеши менє̀ ра́ди, ве́тхїй де́ньми:  чище́нїємъ приѡбща́ешисѧ, чистѣ́йшїй бж҃е, да пло́ть  оу҆вѣ́риши мнѣ̀, ю҆́же ѿ дв҃ы. и҆ си̑мъ сѷмеѡ́нъ  поꙋча́ѧсѧ, позна́ тѧ бг҃а ꙗ҆́вльшагосѧ пло́тїю и҆ ꙗ҆́кѡ  жи́знь, лобза́ше, и҆ ра́дꙋѧсѧ ста́рчески взыва́ше: ѿпꙋстѝ  менѐ, тебе́ бо ви́дѣхъ, живота̀ всѧ́ческихъ. 
Сла́ва, и҆ ны́нѣ, то́йже. 
Та́же, степє́нна, а҃ а҆нтїфѡ́нъ д҃-гѡ гла́са.  Прокі́менъ, гла́съ д҃: 
Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.  Сті́хъ: Ѿры́гнꙋ се́рдце моѐ сло́во бла́го.  Всѧ́кое дыха́нїе: Є҆ѵⷢ҇лїе лꙋкѝ, зача́ло и҃. 
По н҃-мъ ѱалмѣ̀ стїхи́ра, гла́съ ѕ҃: 
Да ѿве́рзетсѧ две́рь нбⷭ҇наѧ дне́сь: безнача́льное  бо сло́во ѻ҆́ч҃ее, нача́ло прїе́мъ подъ лѣ́ты, не  ѿстꙋ́пль своегѡ̀ (с. 34) бжⷭ҇тва̀, ѿ дв҃ы, ꙗ҆́кѡ  младе́нецъ четыредесѧтодне́венъ, мт҃рїю во́льнѣ прино́ситсѧ  въ це́рковь зако́ннꙋю: и҆ сего̀ на рꙋ́ки прїе́млетъ  ста́рецъ, ѿпꙋстѝ, зовы́й, раба̀, влⷣко, и҆́бо ѻ҆́чи  моѝ ви́дѣста спасе́нїе твоѐ. Прише́дый въ мі́ръ спастѝ  ро́дъ человѣ́чь, гдⷭ҇и, сла́ва тебѣ̀. 
Канѡ́нъ, є҆гѡ́же краегране́сїе: Хрⷭ҇та̀ ра́достнѣ  ста́рецъ ѡ҆б̾е́млетъ. Творе́нїе господи́на космы̀.  І҆рмо́съ по два́жды: тропарѝ на в҃і. 
Гла́съ г҃. Пѣ́снь а҃. І҆рмо́съ: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀,  лю́демъ пѣшемореходѧ́щымъ и҆ бг҃оꙋго́днѡ пою́щымъ: пои́мъ  гдⷭ҇еви, сла́внѡ бо просла́висѧ. 
Да ка́плютъ во́дꙋ ѻ҆́блацы, сл҃нце бо на ѻ҆́блацѣ  ле́гцѣ носи́мо наста́ло є҆́сть, на нетлѣ̑ннꙋю рꙋкꙋ̀,  хрⷭ҇то́съ въ це́ркви ꙗ҆́кѡ млⷣнцъ. тѣ́мже, вѣ́рнїи,  возопїи́мъ: пои́мъ гдⷭ҇еви, сла́внѡ бо просла́висѧ. 
Крѣпи́тесѧ, рꙋ́цѣ сѷмеѡ́ни ста́ростїю  ѡ҆сла́бленнїи, лы́ста же претрꙋждє́нна ста̑рча правобыстрѡ̀  дви́житасѧ хрⷭ҇тꙋ̀ на срѣ́тенїе, ли́къ со безпло́тными  соста́вльше: пои́мъ гдⷭ҇еви, сла́внѡ бо просла́висѧ. 
Ра́зꙋмомъ просте́ртаѧ нб҃са̀, весели́тесѧ, и҆  ра́дꙋйсѧ, землѐ, и҆зъ пребжⷭ҇твенныхъ бо нѣ́дръ хитре́цъ  проше́дъ хрⷭ҇то́съ, мт҃ерїю дв҃ою бг҃ꙋ ѻ҆ц҃ꙋ̀ прино́ситсѧ  млⷣнецъ, и҆́же пре́жде всѣ́хъ: сла́внѡ бо просла́висѧ. 
Катава́сїа, і҆рмо́съ то́йже. 
Пѣ́снь г҃. І҆рмо́съ: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ честно́ю твое́ю  кро́вїю. 
Перворожде́нъ и҆зъ ѻ҆ц҃а̀ пре́жде вѣ̑къ,  перворожде́нъ млⷣнецъ и҆зъ дв҃ы нетлѣ́нныѧ, а҆да́мꙋ рꙋ́кꙋ  простира́ѧ ꙗ҆ви́сѧ. (с. 35) 
Младоꙋ́мна бы́вша пре́лестїю первозда́ннаго, па́ки  и҆справлѧ́й бг҃ъ сло́во, младе́нствовавъ ꙗ҆ви́сѧ. 
Землѝ и҆сча́дїе, па́ки поте́кшее въ ню̀, бжⷭ҇тва̀  соѻбра́зное є҆стество̀ зижди́тель, ꙗ҆́кѡ непрело́жнѣ,  младе́нствовавъ ꙗ҆вѝ. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
На горѣ̀ сїна́йстѣй дре́вле ви́дѣ мѡѷсе́й  за̑днѧѧ бж҃їѧ, и҆ то́нкїй бжⷭ҇твенный гла́съ сподо́бисѧ во  мра́цѣ же и҆ ви́хрѣ слы́шати: ны́нѣ же сѷмеѡ́нъ  воплоще́ннаго бг҃а непрело́жнѣ на́съ ра́ди на рꙋ́ки  прїѧ́тъ, и҆ ра́достнѡ тща́шесѧ и҆тѝ ѿ сꙋ́щихъ здѣ̀ къ  животꙋ̀ вѣ́чномꙋ. тѣ́мже вопїѧ́ше: ны́нѣ ѿпꙋща́еши  раба̀ твоего̀, влⷣко. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Покры́ла є҆́сть нб҃са̀ добродѣ́тель твоѧ̀,  хрⷭ҇тѐ. и҆зъ кївѡ́та бо проше́дъ, ст҃ы́ни твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ младе́нецъ рꙋконоси́мь и҆ и҆спо́лнишасѧ всѧ̑  твоегѡ̀ хвале́нїѧ. 
Ра́дꙋѧсѧ, сѷмеѡ́не, неизрече́нныхъ таи́нниче, бцⷣа  вопїѧ́ше, є҆го́же ѿ ст҃а́гѡ дре́вле и҆звѣсти́сѧ тебѣ̀  дх҃а, младе́нствовавшаго сло́ва хрⷭ҇та̀ на рꙋ́ки прїимѝ,  зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ. 
На него́же оу҆пова́лъ є҆сѝ, сѷмеѡ́не, во́зрастъ  дѣ́тищный, ра́дꙋѧсѧ под̾имѝ хрⷭ҇та̀, і҆и҃лѧ  бж҃е́ственнагѡ оу҆тѣше́нїе, зако́на творца̀ и҆ влⷣкꙋ,  и҆сполнѧ́ющаго зако́на чи́нъ, зовы́й є҆мꙋ̀: и҆спо́лнишасѧ  всѧ̑ твоегѡ̀ хвале́нїѧ. 
Ви́дѧ сѷмеѡ́нъ сло́во безнача́льное, съ пло́тїю  ꙗ҆́кѡ на прⷭ҇то́лѣ херꙋві́мстѣмъ дв҃ою носи́маго,  вино́внаго є҆́же бы́ти всѧ́ческихъ, ꙗ҆́кѡ младе́нцꙋ  дивѧ́сѧ вопїѧ́ше є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
Пѣ́снь є҃. І҆рмо́съ: 
Ꙗ҆́кѡ ви́дѣ и҆са́їа ѻ҆бра́знѡ на прⷭ҇то́лѣ  превознесе́на бг҃а, ѿ а҆́гг҃лъ (с. 36) сла́вы  дѡрѷноси́ма, ѽ ѻ҆каѧ́нный, вопїѧ́ше, а҆́зъ прови́дѣхъ бо  воплоща́ема бг҃а, свѣ́та невече́рнѧ и҆ ми́ромъ  влады́чествꙋюща. 
Разꙋмѣ́въ бж҃е́ственный ста́рецъ проѧвле́ннꙋю  дре́вле прⷪ҇ро́кꙋ сла́вꙋ, рꙋка́ми сло́во зрѧ̀ ма́терними  держи́мо, ра́дꙋйсѧ, вопїѧ́ше, чⷭ҇таѧ: ꙗ҆́кѡ прⷭ҇то́лъ бо  держи́ши бг҃а, свѣ́та невече́рнѧго и҆ ми́ромъ  влады́чествꙋюща. 
Покло́нсѧ ста́рецъ, и҆ стопа́мъ бж҃е́ственнѣ  прикоснꙋ́всѧ неискꙋсобра́чныѧ и҆ бг҃ома́тере, ѻ҆́гнь,  речѐ, но́сиши, чⷭ҇таѧ: младе́нца бою́сѧ ѡ҆б̾ѧ́ти бг҃а,  свѣ́та невече́рнѧго и҆ ми́ромъ влады́чествꙋюща. 
Ѡ҆чища́етсѧ и҆са́їа, ѿ серафі́ма оу҆́гль прїе́мъ,  ста́рецъ вопїѧ́ше бг҃ома́тери, ты̀ ꙗ҆́коже клеща́ми рꙋка́ми  просвѣща́еши мѧ̀, пода́вши є҆го́же но́сиши, свѣ́та  невече́рнѧго и҆ ми́ромъ влады́чествꙋюща. 
Пѣ́снь ѕ҃. І҆рмо́съ: 
Возопѝ къ тебѣ̀ ви́дѣвъ ста́рецъ ѻ҆чи́ма  спасе́нїе, є҆́же лю́демъ прїи́де ѿ бг҃а, хрⷭ҇тѐ, ты̀  бг҃ъ мо́й. 
Сїѡ́нꙋ ты̀ ка́мень возложи́лсѧ є҆сѝ, непокори̑вымъ  претыка́нїе и҆ собла́зна ка́мень, нерꙋши́мое вѣ́рныхъ  спасе́нїе. 
И҆звѣ́стнѣ носѧ̀ начерта́нїе, и҆́же пре́жде вѣ̑къ  тѧ̀ и҆зрасти́вшагѡ, земны́хъ за милосе́рдїе ны́нѣ не́мощїю  ѡ҆бложи́сѧ. 
Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ,  покло́ншасѧ тебѣ̀ ны́нѣ ѿпꙋстѝ съ ми́ромъ. 
Конда́къ гла́съ а҃: 
Оу҆тро́бꙋ дв҃и́чꙋ ѡ҆свѧти́вый ржⷭ҇тво́мъ твои́мъ,  и҆ рꙋ́цѣ сѷмеѡ́нѣ бл҃гослови́вый, ꙗ҆́коже подоба́ше,  предвари́въ и҆ ны́нѣ спа́слъ є҆сѝ на́съ, хрⷭ҇тѐ бж҃е: но  оу҆мирѝ во бранѣ́хъ жи́тельство и҆ оу҆крѣпѝ лю́ди,  и҆́хже возлюби́лъ є҆сѝ, є҆ди́не чл҃вѣколю́бче. 
І҆́косъ: 
Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти,  къ сѷмеѡ́нꙋ носи́ма, є҆го́же съ нб҃сѐ безпло́тнїи  ви́дѧще, (с. 37) дивлѧ́хꙋсѧ глаго́люще: чꙋ̑днаѧ зри́мъ  ны́нѣ и҆ пресла̑внаѧ, непостижи̑маѧ, несказа̑ннаѧ: и҆́же бо  а҆да́ма созда́вый но́ситсѧ, ꙗ҆́кѡ младе́нецъ, невмѣсти́мый  вмѣща́етсѧ на рꙋка́хъ ста́рчихъ, и҆́же въ нѣ́дрѣхъ  неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ  пло́тїю, а҆ не бж҃ество́мъ, є҆ди́нъ чл҃вѣколю́бецъ. 
Пѣ́снь з҃. І҆рмо́съ: 
Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а  сло́ва пои́мъ, бл҃гоче́стнѡ пою́ще: бл҃гослове́нъ бг҃ъ  ѻ҆тє́цъ на́шихъ. 
А҆да́мꙋ и҆звѣсти́ти хотѧ́й и҆дꙋ̀ во а҆́дѣ живꙋ́щꙋ,  и҆ є҆́ѵѣ принестѝ бл҃говѣ́стїе, сѷмеѡ́нъ вопїѧ́ше, со  прⷪ҇рѡ́ки ликꙋ́ѧ: бл҃гослове́нъ бг҃ъ ѻ҆ц҃ъ на́шихъ. 
Ро́да зе́мна и҆збавлѧ́ѧй бг҃ъ, да́же до а҆́да  прїи́детъ: плѣ̑ннымъ же пода́стъ всѣ̑мъ ѡ҆ставле́нїе, и҆  прозрѣ́нїе слѣпы̑мъ, ꙗ҆́кѡ и҆ нѣмы̑мъ вопи́ти:  бл҃гослове́нъ бг҃ъ ѻ҆тє́цъ на́шихъ. 
И҆ твоѐ се́рдце, нетлѣ́ннаѧ, ѻ҆рꙋ́жїе про́йдетъ,  сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀  сн҃а, є҆мꙋ́же вопїе́мъ: бл҃гослове́нъ бг҃ъ ѻ҆тє́цъ  на́шихъ. 
Пѣ́снь и҃. І҆рмо́съ: 
Нестерпи́момꙋ ѻ҆гню̀ соедини́вшесѧ, бг҃оче́стїѧ  предстоѧ́ще ю҆́ноши, пла́менемъ же невре́ждени, бжⷭ҇твеннꙋю  пѣ́снь поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Лю́дїе і҆зра́илєвы твою̀ сла́вꙋ є҆мманꙋ́ила,  зрѧ́ще ѻ҆троча̀ и҆зъ дв҃ы, предъ лице́мъ бжⷭ҇твеннагѡ  ковче́га ны́нѣ ликꙋ́йте: бл҃гослови́те, всѧ̑ дѣла̀ гдⷭ҇нѧ,  гдⷭ҇а, и҆ превозноси́те во всѧ̑ вѣ́ки. 
Сѐ, сѷмеѡ́нъ вопїѧ́ше, прерѣка́емое зна́менїе  се́й бꙋ́детъ, бг҃ъ сы́й и҆ ѻ҆троча̀: семꙋ̀, вѣ́рнїи,  возопїи́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Живо́тъ сы́й, се́й бꙋ́детъ паде́нїе непокори̑вымъ,  (с. 38) младе́нствовавъ бг҃ъ сло́во: ꙗ҆́кѡ воста́нїе  всѣ̑мъ вѣ́рою пою́щымъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а, и҆ превозноси́те во всѧ̑ вѣ́ки. 
Припѣ́вы на ѳ҃-й пѣ́сни: 
Бцⷣе дв҃о, оу҆пова́нїе хрⷭ҇тїа́нѡмъ, покры́й,  соблюдѝ и҆ спасѝ на тѧ̀ оу҆пова́ющихъ. 
Бцⷣе дв҃о, мі́рꙋ бл҃га́ѧ помо́щнице, покры́й и҆  соблюдѝ ѿ всѧ́кїѧ нꙋ́жды и҆ печа́ли. 
Бг҃оно́се сѷмеѡ́не, прїидѝ под̾имѝ хрⷭ҇та̀,  є҆го́же родѝ дв҃а чⷭ҇таѧ мр҃і́а. 
Ѡ҆б̾е́млетъ рꙋка́ми ста́рецъ сѷмеѡ́нъ содѣ́телѧ  зако́на, и҆ влⷣкꙋ всѧ́ческихъ. 
Не ста́рецъ менѐ держи́тъ, но а҆́зъ держꙋ̀ є҆го̀:  то́й бо ѿ менє̀ ѿпꙋще́нїѧ про́ситъ. 
Клещѐ та́инственнаѧ, ка́кѡ оу҆́гль но́сиши, ка́кѡ  пита́еши пита́ющаго всѧ̑; 
Ѽ дщѝ фанꙋ́илева! прїидѝ, ста́ни съ на́ми, и҆  благодарѝ хрⷭ҇та̀ сп҃са, сн҃а бж҃їѧ. 
А҆́нна цѣломꙋ́дреннаѧ провѣща́етъ стра̑шнаѧ,  и҆сповѣ́дающи хрⷭ҇та̀, творца̀ не́бꙋ и҆ землѝ. 
Непостижи́мо є҆́сть содѣ́ѧнное ѡ҆ тебѣ̀,  а҆́гг҃лѡмъ и҆ человѣ́кѡмъ, мт҃и дв҃о чⷭ҇таѧ. 
Чи́стаѧ голꙋби́ца, нескве́рнаѧ а҆́гница, а҆́гнца и҆  па́стырѧ прино́ситъ въ це́рковь. 
Ѽ хрⷭ҇тѐ всѣ́хъ цр҃ю̀! побѣ́ды на врагѝ,  вѣ́рнымъ лю́демъ твои̑мъ да́рꙋй. 
Ѽ хрⷭ҇тѐ всѣ́хъ цр҃ю̀! пода́ждь мѝ сле́зы  тє́плы, да пла́чꙋ мою̀ дꙋ́шꙋ, ю҆́же ѕлѣ̀ погꙋби́хъ. 
Вмѣ́стѡ Сла́вы: 
Трїсїѧ́тельное и҆ трїѷпоста́сное бж҃ество̀  благоче́стнѡ да похва́лимъ. 
Вмѣ́стѡ И҆ ны́нѣ: 
Ѽ дв҃и́це мр҃і́е! просвѣтѝ мою̀ дꙋ́шꙋ,  помраче́ннꙋю лю́тѣ жите́йскими сластьмѝ. (с. 39) 
Вѣ́домо да бꙋ́детъ, ꙗ҆́кѡ два̀ сꙋ́щыѧ припѣ́вы въ  нача́лѣ припѣва́емъ ко і҆рмосꙋ̀. Та́же, къ коемꙋ́ждо  тропарю̀ припѣва́емъ по д҃ припѣ́вы. И҆ по соверше́нїи  д҃і припѣ́вѡвъ съ тропарѝ, къ катава́сїи пое́мъ ѻ҆́ба  ли̑ка вкꙋ́пѣ. 
Припѣ́въ а҃-й: Бцⷣе дв҃о, оу҆пова́нїе  хрⷭ҇тїа́нѡмъ: 
Пѣ́снь ѳ҃. І҆рмо́съ: 
Въ зако́нѣ сѣ́ни и҆ писа́нїй ѻ҆́бразъ ви́димъ,  вѣ́рнїи, всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ, тѣ́мъ перворожде́нное сло́во, ѻ҆ц҃а̀ безнача́льна,  сн҃а первородѧ́щасѧ мт҃рїю неискꙋсомꙋ́жнѡ, велича́емъ. 
И҆́же дре́внимъ новорожде́нныхъ го́рличищъ сꙋпрꙋ́гъ,  дво́ица же бѧ́ше птенцє́въ, въ ни́хже мѣ́сто бжⷭ҇твенный  ста́рецъ, и҆ цѣломꙋ́дреннаѧ а҆́нна проро́чица ѿ дв҃ы  рожде́нномꙋ и҆ сн҃ꙋ є҆диноро́дномꙋ ѻ҆́ч҃ꙋ, въ це́рковь  приноси́мꙋ, слꙋ́жатъ велича́юще. 
Возда́лъ є҆сѝ мнѣ̀, вопїѧ́ше сѷмеѡ́нъ, спасе́нїѧ  твоегѡ̀, хрⷭ҇тѐ, ра́дованїе, воспрїимѝ твоего̀ слꙋжи́телѧ,  сѣ́нїю претрꙋжде́ннаго, но́выѧ бл҃года́ти  сщ҃еннопроповѣ́дника та́йнаго, во хвале́нїи велича́юща. 
Сщ҃еннолѣ́пнѡ и҆сповѣ́дашесѧ а҆́нна прорица́ющи,  цѣломꙋ́дреннаѧ и҆ преподо́бнаѧ и҆ ста́рица влⷣцѣ въ  це́ркви ꙗ҆́вственнѡ: бцⷣꙋ же проповѣ́дающи всѣ̑мъ  сꙋ́щымъ, велича́нїе. 
Свѣти́ленъ, самоподо́бенъ: 
Дх҃омъ во ст҃и́лищи предста́въ ста́рецъ, на рꙋ́ки  воспрїѧ́тъ зако́на влⷣкꙋ, вопїѧ̀: ны́нѣ соꙋ̑зъ мѧ̀  плотски́хъ разрѣшѝ, ꙗ҆́коже ре́клъ є҆сѝ, съ ми́ромъ:  ви́дѣхъ бо ѻ҆чи́ма ѿкрове́нїе ꙗ҆зы́кѡвъ и҆ і҆зра́илю  спасе́нїе. 
Три́жды. 
На хвали́техъ стїхи̑ры, на д҃. Подо́бенъ: Да́лъ  є҆сѝ зна́менїе: 
Зако́нъ и҆́же въ писа́нїи ꙳ и҆сполнѧ́ѧ  чл҃вѣколю́бецъ, ꙳ въ цр҃ковь ны́нѣ прино́ситсѧ: ꙳ и҆ сего̀  прїе́млетъ ста́рыми рꙋка́ми сѷмеѡ́нъ ста́рецъ, ꙳ ны́нѣ  ѿпꙋща́еши мѧ̀, вопїѧ̀, ꙳ (с. 40) ко ѻ҆́номꙋ блаже́нствꙋ:  ꙳ ви́дѣхъ бо тѧ̀ дне́сь пло́тїю ме́ртвенною ѡ҆бложе́ннаго,  живото́мъ госпо́дствꙋюща ꙳ и҆ сме́ртїю влады́чествꙋюща. 
Два́жды. 
Свѣ́тъ во ѿкрове́нїе ꙗ҆зы́кѡвъ, ꙳ ꙗ҆ви́лсѧ  є҆сѝ, гдⷭ҇и, ꙳ на ѻ҆́блацѣ сѣдѧ̀ ле́гцѣ, ꙳ со́лнце  пра́вды, ꙳ зако́на сѣно́вное и҆сполнѧ́ѧ, ꙳ и҆ нача́ло  и҆з̾ѧвлѧ́ѧ но́выѧ благода́ти. ꙳ тѣ́мъ тѧ̀ ви́дѣвъ  сѷмеѡ́нъ взыва́ше: ꙳ и҆зъ и҆стлѣ́нїѧ мѧ̀ разрѣшѝ, ꙳  ꙗ҆́кѡ ви́дѣхъ тѧ̀ дне́сь. 
Нѣ́дръ роди́телѧ не ѿлꙋ́чсѧ бж҃ество́мъ, ꙳  вопло́щсѧ, ꙗ҆́коже и҆зво́лилъ є҆сѝ, ꙳ ѡ҆б̾ѧ́тїѧми  держи́мь приснодв҃ы, ꙳ на рꙋ́ки пода́лсѧ є҆сѝ бг҃опрїи́мца  сѷмеѡ́на, ꙳ рꙋко́ю твое́ю держа́й всѧ́чєскаѧ: тѣ́мже  ны́нѣ ѿпꙋща́еши мѧ̀, ꙳ ра́достнѡ взыва́ше, ꙳ въ ми́рѣ  раба̀ твоего̀, ꙳ ꙗ҆́кѡ ви́дѣхъ тѧ̀, влⷣко. 
Сла́ва, и҆ ны́нѣ, гла́съ ѕ҃. Ге́рманово: 
На рꙋка́хъ ста́рческихъ во дне́шнїй де́нь, ꙗ҆́кѡ на  колесни́цѣ херꙋві́мстѣй, восклони́тисѧ бл҃гоизво́ливый,  хрⷭ҇тѐ бж҃е: и҆ на́съ пою́щихъ тѧ̀, страсте́й мꙋчи́тельства  призыва́емый и҆зба́ви и҆ спасѝ, ꙗ҆́кѡ чл҃вѣколю́бецъ. 
Славосло́вїе вели́кое. По трист҃о́мъ тропа́рь  пра́здника, є҆ктєнїѝ и҆ ѿпꙋ́стъ: и҆ ча́съ а҃-й. На  а҃-мъ часѣ̀ тропа́рь пра́здника. По Ѻ҆́ч҃е на́шъ,  конда́къ пра́здника, про́чее, и҆ соверше́нный ѿпꙋ́стъ. 
Ѡ҆ часѣ́ же второ́мъ днѐ и҆схо́димъ съ лїті́ею  внѣ̀ ѻ҆би́тели, пою́ще стїхи̑ры пра́здника, и҆ канѡ́нъ по  ѻ҆бы́чаю. И҆ возвра́щшесѧ пое́мъ часы̀, и҆ лїтꙋргі́ю. 
На лїтꙋргі́и блажє́нна, ѿ канѡ́на пра́здника  пѣ́снь г҃-ѧ, и҆ ѕ҃-ѧ. Вхо́дъ: Сказа̀ гдⷭ҇ь  спасе́нїе своѐ, предъ ꙗ҆зы́ки ѿкры̀ пра́вдꙋ свою̀.  Та́же тропа́рь пра́здника: Сла́ва, и҆ ны́нѣ, конда́къ.  прокі́менъ, пѣ́снь бцⷣы, гла́съ г҃: Вели́читъ дꙋша̀  моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ  мое́мъ. Сті́хъ: Ꙗ҆́кѡ призрѣ̀ на смире́нїе рабы̀  своеѧ̀: се́ бо ѿ ны́нѣ оу҆блажа́тъ мѧ̀ всѝ ро́ди.  А҆пⷭ҇лъ ко є҆вре́ємъ, зача́ло тѕ҃і. А҆ллилꙋ́їа,  гла́съ и҃: Ны́нѣ ѿпꙋща́еши раба̀ (с. 41) твоего̀,  влⷣко, по глаго́лꙋ твоемꙋ̀, съ ми́ромъ. Сті́хъ: Свѣ́тъ  во ѿкрове́нїе ꙗ҆зы́кѡвъ и҆ сла́вꙋ люде́й твои́хъ і҆и҃лѧ.  Є҆ѵⷢ҇лїе лꙋкѝ, зача́ло з҃. Прича́стенъ: Ча́шꙋ  спасе́нїѧ прїимꙋ̀ и҆ и҆́мѧ гдⷭ҇не призовꙋ̀. 
🕅 Вѣ́домо бꙋ́ди, ꙗ҆́кѡ а҆́ще слꙋчи́тсѧ  пра́здникъ срѣ́тенїѧ гдⷭ҇нѧ въ недѣ́лю пре́жде недѣ́ли  мытарѧ̀ и҆ фарїсе́а, є҆гда̀ пое́тсѧ слꙋ́жба воскре́сна  кромѣ̀ трїѡ́ди. 
Въ сꙋббѡ́тꙋ на ма́лѣй вече́рни, на Гдⷭ҇и,  воззва́хъ, стїхи̑ры воскрⷭ҇ны гла́са д҃: Сла́ва, и҆ ны́нѣ,  пра́здника. На стїхо́внѣ стїхи́ра воскрⷭ҇на є҆ди́на,  и҆ пра́здника стїхо́вна вели́кїѧ вече́рни, съ припѣ́вы  пра́здника. Сла́ва, и҆ ны́нѣ, пра́здника. Тропа́рь  воскре́сенъ. Сла́ва, и҆ ны́нѣ, пра́здника. Є҆ктенїа̀  ма́лаѧ, и҆ ѿпꙋ́стъ. На вели́цѣй вече́рни: на  Гдⷭ҇и, воззва́хъ, стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ, и҆ пра́здника ѕ҃:  Сла́ва, и҆ ны́нѣ, пра́здника. Вхо́дъ, прокі́менъ днѐ: и҆  чтє́нїѧ пра́здника г҃. На лїті́и стїхи̑ры, и҆ Сла́ва,  и҆ ны́нѣ, пра́здника. На стїхо́внѣ стїхи̑ры воскрⷭ҇ны.  Сла́ва, и҆ ны́нѣ, пра́здника. На благослове́нїи  хлѣ́бѡвъ тропа́рь пра́здника три́жды: и҆ Бꙋ́ди и҆́мѧ  гдⷭ҇не: и҆ чте́нїе пра́здника. [Зрѝ] (А҆ и҆дѣ́же  нѣ́сть бдѣ́нїѧ, по Ны́нѣ ѿпꙋща́еши: и҆ по  трист҃о́мъ, тропа́рь воскре́сенъ. Сла́ва, и҆ ны́нѣ,  пра́здника. На повече́рїи по Досто́йнѣ, и҆ по  трист҃о́мъ, конда́къ воскре́сенъ. Сла́ва, и҆ ны́нѣ  пра́здника. Полꙋ́нощницꙋ же пое́мъ по ѻ҆бы́чаю съ  канѡ́номъ тро́ичнымъ.) 
На оу҆́трени: На Бг҃ъ гдⷭ҇ь, тропа́рь воскрⷭ҇нъ  два́жды: Сла́ва, и҆ ны́нѣ, пра́здника. По ѻ҆бы́чныхъ  каѳі́смахъ сѣда́льны воскрⷭ҇ны, съ бг҃орѡ́дичны и҆́хъ. И҆  чте́нїе во є҆ѵⷢ҇лїи толково́мъ. Та́же полѷеле́й: и҆  тропарѝ, А҆́гг҃льскїй собо́ръ: и҆ сѣда́льны пра́здника  ѻ҆́ба по є҆ди́ножды: Сла́ва, и҆ ны́нѣ, сѣда́ленъ, и҆́же  по полѷеле́и: и҆ чте́нїе пра́здника. Степє́нна гла́са.  Прокі́менъ, и҆ є҆ѵⷢ҇лїе пра́здника. Та́же, Воскрⷭ҇нїе  хрⷭ҇то́во: и҆ ѱало́мъ н҃, и҆ цѣлова́нїе є҆ѵⷢ҇лїа по  ѻ҆бы́чаю, и҆ стїхи́ра пра́здника. Канѡ́нъ воскрⷭ҇нъ со  і҆рмосо́мъ на д҃: и҆ бцⷣѣ на два̀: и҆ пра́здника на и҃.  Катава́сїа пра́здника. По г҃-й пѣ́сни конда́къ и҆  і҆́косъ воскре́сенъ, и҆ сѣда́ленъ пра́здника є҆ди́ножды:  Сла́ва, и҆ ны́нѣ, то́йже. По ѕ҃-й (с. 42) пѣ́сни  конда́къ и҆ і҆́косъ пра́здника: и҆ чте́мъ про́логъ. На  ѳ҃-й пѣ́сни пое́мъ, Честнѣ́йшꙋю: Свѣти́ленъ  воскрⷭ҇нъ: Сла́ва, и҆ ны́нѣ, пра́здника. На хвали́техъ  стїхи̑ры воскрⷭ҇ны д҃, и҆ пра́здника д҃, со стїхѝ  пра́здничными: Сла́ва, пра́здника: И҆ ны́нѣ,  Пребл҃гослове́нна є҆сѝ: Та́же, Славосло́вїе вели́кое:  тропа́рь воскре́сенъ то́чїю, є҆ктєнїѝ, и҆ ѿпꙋ́стъ.  Та́же, стїхи́ра є҆ѵⷢ҇льскаѧ, и҆ ѡ҆глаше́нїе, и҆ ѻ҆бы́чное  и҆схожде́нїе, и҆ ча́съ а҃ въ притво́рѣ. На часѣ́хъ  тропа́рь воскрⷭ҇нъ: Сла́ва, тропа́рь пра́здника: И҆ ны́нѣ,  бг҃оро́диченъ. На всѣ́хъ часѣ́хъ конда́къ воскрⷭ҇нъ и҆  пра́здника глаго́лемъ премѣнѧ́юще. 
На лїтꙋргі́и блажє́нна воскрⷭ҇на гла́са, на ѕ҃: и҆  пра́здника пѣ́снь г҃-ѧ, на д҃. По вхо́дѣ тропа́рь  воскрⷭ҇нъ, и҆ пра́здника: Сла́ва, конда́къ воскрⷭ҇нъ: И҆  ны́нѣ, пра́здника. Прокі́менъ, а҆пⷭ҇толъ, а҆ллилꙋ́їа,  и҆ є҆ѵⷢ҇лїе чте́мъ пре́жде недѣ́ли гла́са, та́же  пра́здника. Прича́стенъ: Хвали́те гдⷭ҇а: и҆ пра́здника. 
🕅 Подоба́етъ вѣ́дати, а҆́ще слꙋчи́тсѧ  пра́здникъ срѣ́тенїѧ гдⷭ҇нѧ въ недѣ́лю мытарѧ̀ и҆  фарїсе́а, и҆лѝ блꙋ́днагѡ, и҆лѝ мѧсопꙋ́стнꙋю, и҆лѝ  сыропꙋ́стнꙋю. 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны  гла́са, на д҃: Сла́ва, и҆ ны́нѣ, пра́здника. На  стїхо́внѣ стїхи́ра воскрⷭ҇на є҆ди́на, и҆ пра́здника  стїхѡ́вны вели́кїѧ вече́рни, съ припѣ́вы и҆́хъ: Сла́ва, и҆  ны́нѣ пра́здника. Тропа́рь воскрⷭ҇нъ, Сла́ва, и҆  ны́нѣ, пра́здника: и҆ ѿпꙋ́стъ. На вели́цѣй вече́рни  пое́мъ, Блаже́нъ мꙋ́жъ, каѳі́смꙋ всю̀. На Гдⷭ҇и,  воззва́хъ, стїхи̑ры воскрⷭ҇ны гла́са, г҃: и҆ трїѡ́ди г҃: и҆  пра́здника д҃. А҆́ще ли недѣ́лѧ мѧсопꙋ́стнаѧ: Воскрⷭ҇ны  г҃: и҆ трїѡ́ди д҃: и҆ пра́здника г҃: Сла́ва, трїѡ́ди: И҆  ны́нѣ, пра́здника. Вхо́дъ, и҆ чтє́нїѧ пра́здника г҃.  На лїті́и стїхи̑ры пра́здника, гла́съ а҃: Ве́тхїй  де́ньми: и҆ про́чихъ двѣ̀. Та́же трїѡ́ди хвали̑тны два̀  стїха̀. А҆́ще недѣ́лѧ фарїсе́ева: а҃-й сті́хъ, гла́съ г҃:  Фарїсе́а велехва́льный: Вторы́й, гла́съ и҃: Ѿ дѣ́лъ  похвале́ньми: [Зрѝ] А҆́ще ли є҆́сть недѣ́лѧ блꙋ́днагѡ:  По стїхи́рахъ пра́здника, пое́мъ въ лїті́и трїѡ́ди г҃  стїха̀ хвали̑тны: а҃-й сті́хъ, гла́съ в҃: Блꙋ́днагѡ  гла́съ: в҃-й, гла́съ и҃: И҆зжи́хъ блꙋ́днѡ: (с. 43) г҃-й,  гла́съ ѕ҃: Ѻ҆́ч҃е бл҃гі́й: [Зрѝ] А҆́ще ли недѣ́лѧ  мѧсопꙋ́стнаѧ: И҆ по стїхи́рахъ пра́здника, пое́мъ в҃  стїха̀ хвали̑тны: а҃-й, гла́съ ѕ҃: Помышлѧ́ю де́нь  ѻ҆́нъ: в҃-й: Ѽ каковы́й ча́съ тогда̀: [Зрѝ] А҆́ще  ли недѣ́лѧ сыропꙋ́стнаѧ. И҆ пое́мъ въ лїті́и трїѡ́ди  хвали́тныхъ в҃ же стїха̀. а҃-й, гла́съ є҃: Оу҆вы̀  мнѣ̀: в҃: По́прище добродѣ́телей: Сла́вꙋ же пое́мъ  во всѧ̑ ты́ѧ недѣ̑ли, фарїсе́евꙋ, и҆ блꙋ́днагѡ и҆  мѧсопꙋ́стнꙋю, и҆ сыропꙋ́стнꙋю трїѡ́ди, ꙗ҆́же пи́сана на  лїті́и: И҆ ны́нѣ, пра́здника. [Зрѝ] (Тогѡ̀ ра́ди  вчини́сѧ пѣ́тисѧ трїѡ́ди хвали̑тнымъ стїха́мъ въ лїті́и на  вече́рни, за є҆́же не ѡ҆ста́вити трїѡ́днагѡ стїха̀ ни  є҆ди́нагѡ, є҆́же є҆мꙋ̀ не пѣ́тисѧ.) На стїхо́внѣ  стїхи̑ры воскрⷭ҇ны: Сла́ва, трїѡ́ди. И҆ ны́нѣ, пра́здника.  На благослове́нїи хлѣ́бѡвъ, тропа́рь пра́здника,  три́жды: и҆ чте́нїе въ посла́нїихъ а҆пⷭ҇тольскихъ. А҆  и҆дѣ́же не бꙋ́детъ бдѣ́нїѧ: По Ны́нѣ ѿпꙋща́еши,  тропа́рь воскрⷭ҇нъ: Сла́ва, и҆ ны́нѣ, пра́здника. На  повече́рїи по трист҃о́мъ конда́къ трїѡ́ди. Сла́ва, и҆  ны́нѣ, пра́здника. Полꙋ́нощницꙋ же пое́мъ по ѻ҆бы́чаю  съ канѡ́номъ трⷪ҇чнымъ. 
На оу҆́трени: на Бг҃ъ гдⷭ҇ь, тропа́рь воскрⷭ҇нъ  два́жды: Сла́ва, и҆ ны́нѣ, пра́здника. По каѳі́смахъ  сѣда́льны воскрⷭ҇ны съ бг҃орѡ́дичны и҆́хъ, и҆ чте́нїе во  є҆ѵⷢ҇лїи толково́мъ, и҆ полѷеле́й пра́здника, и҆ тропарѝ,  А҆́гг҃льскїй собо́ръ: А҆́ще ли недѣ́лѧ блꙋ́днагѡ,  и҆лѝ мѧсопꙋ́стнаѧ, и҆лѝ сыропꙋ́стнаѧ: Припѣва́емъ и҆  г҃ ѱало́мъ: На рѣка́хъ вавѷлѡ́нскихъ: Та́же,  велича́нїе пра́здника: и҆ сѣда́льны пра́здника, по  є҆ди́ножды, и҆ чте́нїе пра́здника. Степє́нна гла́са.  Прокі́менъ пра́здника: Всѧ́кое дыха́нїе: Є҆ѵⷢ҇лїе  пра́здника. Воскрⷭ҇нїе хрⷭ҇то́во: и҆ ѱало́мъ н҃:  стїхи́ра пра́здника. Канѡ́нъ воскрⷭ҇нъ со і҆рмосо́мъ на  д҃: и҆ трїѡ́ди на д҃: и҆ пра́здника на ѕ҃. Катава́сїа  пра́здника, ѻ҆́ба ли̑ка вкꙋ́пѣ. [Зрѝ] А҆́ще ли недѣ́лѧ  мѧсопꙋ́стнаѧ: Канѡ́нъ воскрⷭ҇нъ на д҃, и҆ трїѡ́ди на ѕ҃,  и҆ пра́здника на д҃. По г҃-й пѣ́сни конда́къ и҆  і҆́косъ, и҆ сѣда́ленъ трїѡ́ди: Сла́ва, и҆ ны́нѣ  пра́здника. По ѕ҃-й пѣ́сни конда́къ пра́здника, и҆  і҆́косъ. И҆ чте́мъ сѷнаѯа́рїй. На ѳ҃-й пѣ́сни  пое́мъ, Честнѣ́йшꙋю: Свѣти́ленъ воскрⷭ҇нъ: Сла́ва,  трїѡ́ди: И҆ ны́нѣ, (с. 44) пра́здника. На хвали́техъ  стїхи̑ры воскрⷭ҇ны, д҃. и҆ пра́здника д҃, съ припѣ́вы  пра́здника. Сла́ва, пра́здника: И҆ ны́нѣ,  Пребл҃гослове́нна є҆сѝ: [Зрѝ] А҆́ще ли недѣ́лѧ  мѧсопꙋ́стнаѧ: На хвали́техъ стїхи̑ры воскрⷭ҇ны д҃, и҆  пра́здника д҃, со Сла́внымъ, съ припѣ́вы пра́здника. И҆ по  сконча́нїи стїхи́ръ пра́здника, глаго́лемъ сті́хъ:  Воскрⷭ҇нѝ, гдⷭ҇и бж҃е мо́й: и҆ пое́мъ самогла́снꙋ стїхи́рꙋ  трїѡ́ди, гла́съ и҃: Данїи́лъ прⷪ҇ро́къ: Сла́ва, гла́съ  а҃: Пред̾ѡчи́стимъ себѐ, бра́тїе: И҆ ны́нѣ,  Пребл҃гослове́нна є҆сѝ: [Зрѝ] А҆́ще ли недѣ́лѧ  сыропꙋ́стнаѧ: На хвали́техъ пое́мъ, ꙗ҆́коже въ недѣ́лю  мѧсопꙋ́стнꙋю, глаго́лемъ сті́хъ та́кожде: Воскрⷭ҇нѝ,  гдⷭ҇и бж҃е мо́й: и҆ пое́мъ самогла́снꙋ стїхи́рꙋ трїѡ́ди,  гла́съ ѕ҃: А҆да́мъ и҆зъ раѧ̀ ѿго́нитсѧ: Сла́ва, гла́съ  то́йже: Приспѣ̀ вре́мѧ: И҆ ны́нѣ,  Пребл҃гослове́нна є҆сѝ: Славосло́вїе вели́кое.  тропа́рь воскрⷭ҇нъ: и҆ ѻ҆бы́чный ѿпꙋ́стъ. И҆ и҆схожде́нїе  въ притво́ръ: Сла́ва, и҆ ны́нѣ, стїхи́ра є҆ѵⷢ҇льскаѧ: и҆  ча́съ а҃-й. На а҃-мъ часѣ̀, и҆ на про́чихъ тропа́рь  воскрⷭ҇нъ: Сла́ва, пра́здника: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ, конда́къ пра́здника и҆  трїѡ́ди, премѣнѧ́юще глаго́лемъ. 
На лїтꙋргі́и, блаже́нна гла́са на д҃: и҆ трїѡ́ди  пѣ́сни г҃, на д҃: и҆ пра́здника ѕ҃-ѧ, на д҃. Вхо́дное  пра́здника, посе́мъ тропа́рь воскрⷭ҇нъ и҆ пра́здника.  Сла́ва, конда́къ трїѡ́ди: И҆ ны́нѣ, пра́здника. Прокі́менъ  гла́са, и҆ пра́здника. А҆́ще ли недѣ́лѧ мѧсопꙋ́стнаѧ:  Прокі́менъ трїѡ́ди и҆ пра́здника. А҆пⷭ҇толъ, А҆ллилꙋ́їа,  є҆ѵⷢ҇лїе, и҆ прича́стенъ пре́жде днѐ, и҆ пра́здника. 
[Зрѝ] А҆́ще ли слꙋчи́тсѧ пра́здникъ срѣ́тенїѧ гдⷭ҇нѧ  въ сꙋббѡ́тꙋ мѧсопꙋ́стнꙋю: 
Слꙋ́жба оу҆ме́ршихъ пое́тсѧ ве́черъ и҆ оу҆́трѡ, въ  сꙋббѡ́тꙋ мимоше́дшꙋю, и҆лѝ въ четверто́къ мѧсопꙋ́стный. Въ  сꙋббѡ́тꙋ же слꙋ́жба всѧ̀ пра́здника є҆ди́нагѡ пое́тсѧ  непремѣ́ннѡ. 
🕅 А҆́ще ли слꙋчи́тсѧ срѣ́тенїе гдⷭ҇не въ  понедѣ́льникъ, и҆лѝ во вто́рникъ, и҆лѝ въ четверто́къ  сыропꙋ́стныѧ недѣ́ли: 
Ве́черъ, на ма́лѣй вече́рни, на Гдⷭ҇и,  воззва́хъ, стїхи̑ры пра́здника, на д҃: Сла́ва, и҆ ны́нѣ,  пра́здника. На стїхо́внѣ трїѡ́ди (с. 45) самогла́сенъ  днѐ два́жды, и҆ мч҃ниченъ: Сла́ва, и҆ ны́нѣ, пра́здника.  Тропа́рь пра́здника: є҆ктенїа̀, и҆ ѿпꙋ́стъ. На  вели́цѣй вече́рни, и҆ на оу҆́трени соверша́етсѧ всѧ̀  слꙋ́жба пра́здника непремѣ́ннѡ, ꙗ҆́коже пре́жде  оу҆каза́сѧ на рѧдꙋ̀: занѐ трїѡ́дь съ пра́здникомъ не  пое́тсѧ, къ кі́й де́нь ни слꙋчи́тсѧ на сы́рной недѣ́ли,  кромѣ̀ сꙋббѡ́ты и҆ недѣ́ли, ра́звѣ самогла̑сны стїхи̑ры  днѐ, ꙗ҆̀же глаго́лютсѧ на ма́лѣй вече́рни, ꙗ҆́коже  оу҆каза́сѧ. [Зрѝ] А҆ и҆дѣ́же не быва́етъ всено́щное,  пое́мъ на вели́цѣй вече́рни по предпи́санномꙋ. На  стїхо́внѣ, Сла́ва, трїѡ́ди самогла́сенъ днѐ: И҆ ны́нѣ,  пра́здника. На хвали́техъ по стїхи́рахъ пра́здника,  Сла́ва, трїѡ́ди самогла́сенъ днѐ: И҆ ны́нѣ, пра́здника.  Славосло́вїе вели́кое. На часѣ́хъ, и҆ на лїтꙋргі́и,  слꙋ́жба всѧ̀ пра́здника: дне́ же а҆пⷭ҇лъ и҆ є҆ѵⷢ҇лїе,  вычита́емъ напредѝ. 
[Зрѝ] А҆́ще ли слꙋчи́тсѧ пра́здникъ срѣ́тенїѧ гдⷭ҇нѧ  въ сре́дꙋ сыропꙋ́стнꙋю, и҆лѝ въ пѧто́къ: 
На ма́лѣй и҆ на вели́цѣй вече́рни, и҆ на  оу҆́трени соверша́етсѧ слꙋ́жба всѧ̀, ꙗ҆́коже оу҆каза́сѧ  въ понедѣ́льникъ сы́рный, непремѣ́ннѡ, быва́етъ же на  коне́цъ вече́рни и҆ оу҆́трени, и҆ всѧ́кагѡ часа̀ по г҃  покло́ны вели̑кїѧ то́чїю. На часѣ́хъ глаго́лемъ  тропа́рь и҆ конда́къ пра́здника. На ѕ҃-мъ же часѣ̀,  глаго́летсѧ тропа́рь паремїѝ, и҆ чте́тсѧ паремїа̀.  Лїтꙋргі́а же златоꙋ́ста соверша́етсѧ во своѐ вре́мѧ.  Вече́рню же пое́мъ по ѻ҆бы́чаю во своѐ вре́мѧ. По  ѻ҆бы́чномъ ѱалмѣ̀ каѳі́сма рѧдова́ѧ. [Зрѝ] А҆  и҆дѣ́же бы́сть всено́щное: каѳі́смы не глаго́лемъ: Но  по ѻ҆бы́чномъ ѱалмѣ̀ глаго́лемъ, Гдⷭ҇и, воззва́хъ.  Та́же стїхи̑ры пра́здника, и҆ ст҃а́гѡ сѷмеѡ́на, г҃: Сла́ва,  ст҃а́гѡ. И҆ ны́нѣ, пра́здника. Прокі́менъ днѐ, и҆  паремїа̀. Та́же прокі́менъ: Да оу҆пова́етъ і҆зра́иль на  гдⷭ҇а: На стїхо́внѣ трїѡ́ди самогла́сенъ днѐ два́жды,  и҆ мꙋ́чениченъ: Сла́ва, и҆ ны́нѣ, пра́здника. Тропа́рь  пра́здника, и҆ ѿпꙋ́стъ. 
[Зрѝ] Подоба́етъ вѣ́дати, а҆́ще слꙋчи́тсѧ срѣ́тенїе  гдⷭ҇не въ понедѣ́льникъ сы́рный: 
И҆ трипѣ́снецъ оу҆́треннїй пое́мъ на повече́рїи въ  недѣ́лю. А҆ (с. 46) самогла́сенъ днѐ трїѡ́ди оу҆́треннїй  пое́мъ въ пра́здникъ, на хвали́техъ Сла́вꙋ. 
А҆́ще ли срѣ́тенїе гдⷭ҇не во вто́рникъ сы́рный: 
И҆ вто́рничный трипѣ́снецъ пое́мъ въ сре́дꙋ сы́рнꙋю  на повече́рїи: а҆ самогла́сенъ днѐ оу҆́треннїй пое́мъ въ  пра́здникъ, на хвали́техъ Сла́вꙋ. 
А҆́ще ли срѣ́тенїе гдⷭ҇не въ сре́дꙋ сы́рнꙋю: 
И҆ средны́й канѡ́нъ пое́мъ и҆ трипѣ́снецъ въ  четверто́къ сы́рный на повече́рїи: а҆ самогла́сенъ днѐ  оу҆́треннїй пое́мъ въ пра́здникъ, на хвали́техъ Сла́вꙋ. 
А҆́ще ли срѣ́тенїе гдⷭ҇не въ четверто́къ сы́рный: 
И҆ четвертка̀ трипѣ́снецъ пое́мъ во вто́рникъ  сы́рный на повече́рїи. 
А҆́ще ли срѣ́тенїе гдⷭ҇не въ пѧто́къ сы́рный: 
И҆ пое́мъ пѧтка̀ канѡ́нъ и҆ съ трипѣ́снцемъ въ  сре́дꙋ сы́рнꙋю на повече́рїи. 
🕅 А҆́ще ли слꙋчи́тсѧ пра́здникъ срѣ́тенїѧ  гдⷭ҇нѧ въ сꙋббѡ́тꙋ сы́рнꙋю: 
Въ пѧто́къ ве́чера на ма́лѣй вече́рни, стїхи̑ры  пра́здника на д҃: Сла́ва, и҆ ны́нѣ, пра́здника. Прокі́менъ,  и҆ паремїа̀ днѐ: и҆ по не́й прокі́менъ: Да оу҆пова́етъ  і҆зра́иль на гдⷭ҇а: На стїхо́внѣ трїѡ́ди самогла́сенъ  днѐ два́жды, и҆ мꙋ́чениченъ: Сла́ва, и҆ ны́нѣ, пра́здника.  Тропа́рь пра́здника, и҆ ѿпꙋ́стъ. 
На вели́цѣй вече́рни пое́мъ, Блаже́нъ мꙋ́жъ,  а҃-й а҆нтїфѡ́нъ. На Гдⷭ҇и, воззва́хъ, пое́мъ стїхи̑ры  пра́здника на ѕ҃: И҆ ѻ҆тцє́въ на д҃, Сла́ва, ѻ҆тцє́въ:  И҆ ны́нѣ: пра́здника. Вхо́дъ, прокі́менъ днѐ: и҆  чте́нїе пра́здника. На лїті́и стїхи̑ры, и҆ Сла́ва, и҆  ны́нѣ, пра́здника. На стїхо́внѣ стїхи̑ры пра́здника:  Сла́ва, ѻ҆тцє́въ: И҆ ны́нѣ, пра́здника. На благослове́нїи  хлѣ́бѡвъ тропа́рь пра́здника, два́жды, и҆ ѻ҆тцє́въ,  є҆ди́ножды. И҆ чте́нїе пра́здника. [Зрѝ] А҆ и҆дѣ́же  нѣ́сть всено́щнагѡ бдѣ́нїѧ: пое́мъ на вели́цѣй вече́рни  всѐ по предпи́санномꙋ. Прокі́менъ и҆ чте́нїе днѐ, и҆  прокі́менъ: Да (с. 47) оу҆пова́етъ і҆зра́иль на гдⷭ҇а.  Та́же чтє́нїѧ пра́здника: На стїхо́внѣ пра́здника.  Та́же ѻ҆тцє́въ припѣ́въ: Честна̀ предъ гдⷭ҇емъ сме́рть  преподо́бныхъ є҆гѡ̀. И҆ пое́мъ самогла́сенъ и҆́хъ:  Мона́хѡвъ мно́жества: Сла́ва, самогла́сенъ трїѡ́ди: И҆  ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь  пра́здника, два́жды: Сла́ва, ѻ҆тцє́въ: И҆ ны́нѣ,  пра́здника. По каѳі́смахъ сѣда́льны пра́здника, и҆ чте́нїе  пра́здника. По полѷеле́и сѣда́ленъ пра́здника. Степє́нна:  а҃-й а҆нтїфѡ́нъ д҃-гѡ гла́са. Прокі́менъ: Всѧ́кое  дыха́нїе: Є҆ѵⷢ҇лїе, и҆ по н҃-мъ ѱалмѣ̀ стїхи́ра  пра́здника. Канѡ́нъ пра́здника со і҆рмосо́мъ на и҃: И҆  ѻ҆тцє́въ на ѕ҃. Катава́сїа пра́здника. По г҃-й  пѣ́сни конда́къ ѻ҆тцє́въ и҆ і҆́косъ: и҆ сѣда́ленъ  ѻ҆тцє́въ два́жды: Сла́ва, и҆ ны́нѣ, пра́здника. По  ѕ҃-й пѣ́сни конда́къ пра́здника, и҆ і҆́косъ. И҆ чте́мъ  сѷнаѯа́рїй. На ѳ҃-й пѣ́сни пое́мъ, Честнѣ́йшꙋю:  Свѣти́ленъ пра́здника: Сла́ва, ѻ҆ц҃є́въ: И҆ ны́нѣ,  пра́здника. На хвали́техъ стїхи̑ры пра́здника г҃, и҆  ѻ҆тцє́въ г҃. Сла́ва, ѻ҆тцє́въ: И҆ ны́нѣ, пра́здника.  Славосло́вїе вели́кое. Тропа́рь ѻ҆ц҃є́въ: Сла́ва, и҆  ны́нѣ, пра́здника. Є҆ктєнїѝ, и҆ ѿпꙋ́стъ, и҆ ѻ҆бы́чное  и҆схожде́нїе въ притво́ръ, и҆ ча́съ а҃-й. На часѣ́хъ  тропа́рь пра́здника: Сла́ва, ѻ҆ц҃є́въ: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ  пра́здника. 
На лїтꙋргі́и блажє́нна пра́здника, пѣ́снь г҃ на  д҃: И҆ ѻ҆тцє́въ ѕ҃-ѧ, на д҃. Вхо́дное пра́здника, тропа́рь  пра́здника, и҆ ѻ҆тцє́въ: Сла́ва, конда́къ ѻ҆тцє́въ: И҆  ны́нѣ, пра́здника. Прокі́менъ, а҆пⷭ҇лъ, А҆ллилꙋ́їа,  є҆ѵⷢ҇лїе и҆ прича́стенъ, пре́жде пра́здника, и҆ ѻ҆тцє́въ. 
🕅 Подоба́етъ вѣ́дати, ꙗ҆́кѡ а҆́ще слꙋчи́тсѧ  пра́здникъ срѣ́тенїѧ гдⷭ҇нѧ въ понедѣ́льникъ пе́рвыѧ  недѣ́ли поста̀: 
И҆ слꙋ́жбꙋ пра́здника пѣ́ти въ недѣ́лю  сыропꙋ́стнꙋю по предпи́санномꙋ. 
🕅 Подоба́етъ вѣ́дати, а҆́ще слꙋчи́тсѧ  попра́зднство срѣ́тенїѧ гдⷭ҇нѧ въ недѣ́лю пре́жде недѣ́ли  мытарѧ̀ и҆ фарїсе́а: а҆ ст҃ы́й пое́тсѧ на д҃, и҆лѝ на ѕ҃: 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны,  и҆ бцⷣѣ по (с. 48) ѻ҆бы́чаю. Тропа́рь воскре́сенъ.  Сла́ва, и҆ ны́нѣ, бг҃оро́диченъ є҆гѡ̀. 
На вели́цѣй вече́рни по каѳі́смѣ, на Гдⷭ҇и,  воззва́хъ, стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ а҃: пра́здника тогѡ̀ днѐ, г҃і  и҆ ст҃а́гѡ мине́и, г҃. [Зрѝ] (А҆́ще ли пое́тсѧ ст҃ы́й  на ѕ҃, и҆лѝ є҆мꙋ́же и҆ полѷеле́й: и҆ пое́мъ стїхи̑ры  воскрⷭ҇ны г҃: и҆ пра́здника г҃: и҆ ст҃а́гѡ д҃ Сла́ва,  ст҃а́гѡ: а҆́ще же нѝ,) Сла́ва, пра́здника: И҆ ны́нѣ,  бг҃оро́диченъ а҃-й гла́са. На лїті́и стїхи̑ры  пра́здника, тогѡ̀ днѐ рѧдовы̑ѧ стїхѡ́вны: и҆ ст҃а́гѡ, а҆́ще  полѷеле́й. Сла́ва, ст҃а́гѡ: И҆ ны́нѣ, пра́здника: а҆́ще же  нѝ, Сла́ва, и҆ ны́нѣ, пра́здника. На стїхо́внѣ  стїхи̑ры воскрⷭ҇ны: Сла́ва, ст҃а́гѡ, а҆́ще є҆́сть: И҆  ны́нѣ, пра́здника. На благослове́нїи хлѣ́бѡвъ  тропа́рь, Бцⷣе дв҃о, два́жды, и҆ пра́здника,  є҆ди́ножды: и҆ чте́нїе въ посла́нїихъ а҆пⷭ҇льскихъ. 
На оу҆́трени, на Бг҃ъ гдⷭ҇ь. тропа́рь воскрⷭ҇нъ  два́жды: Сла́ва, ст҃а́гѡ, а҆́ще є҆́сть: а҆́ще же нѝ,  Сла́ва, и҆ ны́нѣ, пра́здника. По каѳі́смахъ сѣда́льны  воскрⷭ҇ны, и҆ бг҃орѡ́дичны и҆́хъ, и҆ чте́нїе во є҆ѵⷢ҇лїи  толково́мъ. Посе́мъ непорѡ́чны, и҆ ѵ҆пакоѝ, и҆ чте́нїе  недѣ́ли, рѧ́дъ. (А҆́ще ли ст҃ы́й и҆́мать полѷеле́й, по  каѳі́смахъ пое́мъ ст҃а́гѡ полѷеле́й, и҆ по полѷеле́и  тропарѝ: А҆́гг҃льскїй собо́ръ: и҆ по є҆ктенїѝ  сѣда́льны ст҃а́гѡ по є҆ди́ножды: Сла́ва, и҆́же по  полѷеле́и сѣда́ленъ: И҆ ны́нѣ, бг҃оро́диченъ є҆гѡ̀, и҆  чте́нїе.) Степє́нна, и҆ прокі́менъ гла́са. Всѧ́кое  дыха́нїе: Є҆ѵⷢ҇лїе воскрⷭ҇но, и҆ Воскрⷭ҇нїе хрⷭ҇то́во:  Канѡ́нъ воскрⷭ҇нъ со і҆рмосо́мъ на д҃: и҆ бцⷣы на два̀:  и҆ пра́здника на д҃: и҆ ст҃а́гѡ на д҃. (А҆́ще  полѷеле́й, и҆лѝ славосло́вїе, и҆ пое́мъ канѡ́нъ воскрⷭ҇нъ  со і҆рмосо́мъ на д҃, и҆ пра́здника на д҃, и҆ ст҃а́гѡ на ѕ҃.)  Катава́сїа пра́здника. По г҃-й пѣ́сни конда́къ  пра́здника и҆ і҆́косъ, и҆ ст҃а́гѡ, а҆́ще и҆́мать, и҆  сѣда́ленъ є҆гѡ̀: Сла́ва, и҆ ны́нѣ, пра́здника: и҆  чте́нїе. По ѕ҃-й пѣ́сни конда́къ, и҆ і҆́косъ воскрⷭ҇нъ:  и҆ чте́мъ про́логъ. На ѳ҃-й пѣ́сни пое́мъ,  Честнѣ́йшꙋю: Свѣти́ленъ воскре́сенъ: Сла́ва, ст҃а́гѡ,  а҆́ще и҆́мать, И҆ ны́нѣ, пра́здника. На хвали́техъ  стїхи̑ры воскрⷭ҇ны д҃ и҆ ст҃а́гѡ, а҆́ще и҆́мать, подѡ́бны  г҃: и҆ самогла́сенъ, и҆́же на Сла́вꙋ, пое́мъ съ припѣ́вы  є҆гѡ̀. А҆́ще ли не и҆́мать ст҃ы́й хвали́тныхъ: и҆ (с.  49) пое́мъ воскрⷭ҇ны д҃, и҆ пра́здника д҃ тогѡ̀ днѐ  стїхѡ́вны оу҆́трєннїѧ съ припѣ́вы и҆́хъ: Сла́ва. стїхи́ра  є҆ѵⷢ҇льскаѧ: И҆ ны́нѣ, Преблагослове́нна є҆сѝ:  Славосло́вїе вели́кое. тропа́рь воскрⷭ҇нъ то́чїю.  Є҆ктєнїѝ, и҆ ѿпꙋ́стъ, и҆ ѡ҆глаше́нїе, и҆ ѻ҆бы́чное  и҆схожде́нїе въ притво́ръ, и҆ ча́съ а҃-й. На а҃-мъ  часѣ̀ тропа́рь воскрⷭ҇нъ: Сла́ва, пра́здника: ст҃а́гѡ же,  а҆́ще є҆́сть, тропа́рь и҆ конда́къ глаго́лемъ премѣнѧ́юще:  И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ,  конда́къ пра́здника: и҆ коне́чный ѿпꙋ́стъ. Та́кожде и҆ на  про́чихъ часѣ́хъ глаго́лемъ воскре́сенъ тропа́рь пре́жде,  а҆ пра́здника и҆ ст҃а́гѡ премѣнѧ́емъ. Конда́къ  воскре́сенъ и҆ пра́здника глаго́лемъ премѣнѧ́юще же: а҆́ще  полѷеле́й, и҆ ст҃а́гѡ. 
На лїтꙋргі́и блажє́нна ѻ҆ктѡ́иха на ѕ҃, и҆ съ  трⷪ҇чнымъ: и҆ пра́здника пѣ́снь на д҃: (А҆́ще ли  и҆́мать ст҃ы́й пѣ́снь, и҆ блажє́нна воскре́сна на д҃: и҆  пра́здника пѣ́снь на д҃: и҆ ст҃а́гѡ пѣ́снь ѕ҃-ѧ, на д҃.)  По вхо́дѣ тропа́рь воскре́сенъ, и҆ пра́здника: та́же  хра́ма: и҆ ст҃а́гѡ, а҆́ще и҆́мать. Конда́къ воскре́сенъ,  и҆ хра́ма: Сла́ва, ст҃а́гѡ, а҆́ще и҆́мать: И҆ ны́нѣ,  пра́здника. Прокі́менъ, а҆пⷭ҇лъ, и҆ є҆ѵⷢ҇лїе пре́жде  недѣ́ли рѧ́дъ. Та́же ст҃а́гѡ, а҆́ще и҆́мать. Прича́стенъ:  Хвали́те гдⷭ҇а: и҆ ст҃а́гѡ, а҆́ще и҆́мать: а҆́ще же нѝ,  пра́здника. 
🕅 А҆́ще слꙋчи́тсѧ попра́зднство срѣ́тенїѧ  гдⷭ҇нѧ въ недѣ́лю фарїсе́евꙋ, и҆лѝ блꙋ́днагѡ, и҆лѝ  мѧсопꙋ́стнꙋю: 
На ма́лѣй вече́рни, на Гдⷭ҇и, воззва́хъ, и҆ на  стїхо́внѣ стїхи̑ры ѻ҆ктѡ́иха, по ѻ҆бы́чаю. 
На вели́цѣй вече́рни, на Гдⷭ҇и, воззва́хъ,  стїхи̑ры воскрⷭ҇ны д҃: и҆ трїѡ́ди г҃ и҆ пра́здника г҃.  [Зрѝ] А҆́ще ли недѣ́лѧ мѧсопꙋ́стнаѧ: Стїхи̑ры  воскрⷭ҇ны г҃: и҆ трїѡ́ди д҃: и҆ пра́здника г҃: Сла́ва  трїѡ́ди: И҆ ны́нѣ, бг҃оро́диченъ а҃-й гла́са. На лїті́и  стїхи̑ры пра́здника рѧдовы̑ѧ тогѡ̀ днѐ стїхѡ́вныѧ, и҆  трїѡ́ди хвали̑тны: Сла́ва, трїѡ́ди: И҆ ны́нѣ, пра́здника.  На стїхо́внѣ стїхи̑ры воскрⷭ҇ны: Сла́ва, трїѡ́ди: И҆  ны́нѣ, пра́здника. На благослове́нїе хлѣ́бѡвъ  тропа́рь: Бцⷣе дв҃о: два́жды, и҆ пра́здника  є҆ди́ножды: и҆ чте́нїе. (с. 50) 
На Бг҃ъ гдⷭ҇ь, тропа́рь воскрⷭ҇нъ, два́жды: Сла́ва,  и҆ ны́нѣ, пра́здника: По каѳі́смахъ сѣда́льны  воскрⷭ҇ны, съ бг҃орѡ́дичны и҆́хъ: и҆ чте́нїе во є҆ѵⷢ҇лїи  толково́мъ. По непоро́чныхъ тропарѝ: А҆́гг҃льскїй  собо́ръ: [Зрѝ] А҆́ще же недѣ́лѧ блꙋ́днагѡ, и҆лѝ  мѧсопꙋ́стнаѧ: Пое́мъ полѷеле́й, прилага́емъ же и҆ г҃-й  ѱало́мъ: На рѣка́хъ вавѷлѡ́нскихъ: Степє́нна, и҆  прокі́менъ гла́са. Всѧ́кое дыха́нїе: Є҆ѵⷢ҇лїе  воскрⷭ҇ное: Воскрⷭ҇нїе хрⷭ҇то́во: и҆ прѡ́чаѧ.  Канѡ́нъ воскрⷭ҇нъ со і҆рмосо́мъ на д҃, и҆ бцⷣы на два̀,  и҆ трїѡ́ди на д҃: и҆ пра́здника на д҃: Катава́сїа  пра́здника. [Зрѝ] А҆́ще ли въ недѣ́лю мѧсопꙋ́стнꙋю:  Канѡ́нъ воскрⷭ҇нъ на д҃: и҆ трїѡ́ди на ѕ҃: и҆ пра́здника на  д҃. Катава́сїа трїѡ́ди. По г҃-й пѣ́сни конда́къ и҆  і҆́косъ пра́здника: Сла́ва, сѣда́ленъ трїѡ́ди: И҆ ны́нѣ,  пра́здника. По ѕ҃-й пѣ́сни конда́къ трїѡ́ди, и҆  і҆́косъ. На ѳ҃-й пѣ́сни пое́мъ, Честнѣ́йшꙋю: Та́же  свѣти́ленъ воскрⷭ҇нъ: Сла́ва трїѡ́ди: И҆ ны́нѣ,  пра́здника. На хвали́техъ стїхи̑ры воскрⷭ҇ны д҃, и҆  пра́здника самогла́сны д҃, съ припѣ́вы є҆гѡ̀. [Зрѝ]  А҆́ще ли є҆́сть недѣ́лѧ мѧсопꙋ́стнаѧ: И҆ глаго́лемъ  сті́хъ: Воскрⷭ҇нѝ, гдⷭ҇и бж҃е мо́й: и҆ пое́мъ стїхи́рꙋ  самогла́снꙋ трїѡ́ди: Данїи́лъ прⷪ҇ро́къ: Сла́ва, трїѡ́ди  же: Пред̾ѡчи́стимъ себѐ: И҆ ны́нѣ,  Преблагослове́нна є҆сѝ: А҆́ще ли недѣ́лѧ  фарїсе́ева, и҆лѝ блꙋ́днагѡ: Не глаго́лемъ трїѡ́ди стїха̀:  но по стїхи́рахъ пра́здника глаго́лемъ, Сла́ва, трїѡ́ди. И҆  ны́нѣ, Пребл҃гослове́нна є҆сѝ: Славосло́вїе вели́кое.  По трист҃о́мъ тропа́рь воскрⷭ҇нъ. Є҆ктенїи̑, и҆  ѿпꙋ́стъ. И҆ и҆схожде́нїе ѻ҆бы́чное въ притво́ръ. Сла́ва,  и҆ ны́нѣ, стїхи́ра є҆ѵⷢ҇льскаѧ, и҆ ча́съ а҃. На  часѣ́хъ тропа́рь воскрⷭ҇нъ: Сла́ва, пра́здника: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ  трїѡ́ди, и҆ пра́здника, премѣнѧ́юще глаго́лемъ. 
На лїтꙋргі́и: Блажє́нна гла́са на д҃: и҆ трїѡ́ди  пѣ́снь ѕ҃-ѧ на д҃: и҆ пра́здника пѣ́снь рѧдова́ѧ на д҃.  По вхо́дѣ тропа́рь воскрⷭ҇нъ, и҆ пра́здника. Сла́ва,  конда́къ трїѡ́ди: И҆ ны́нѣ пра́здника. Прокі́менъ,  а҆пⷭ҇толъ, А҆ллилꙋ́їа, Є҆ѵⷢ҇лїе, и҆ прича́стенъ днѐ.  [Зрѝ] А҆́ще ли бꙋ́детъ попра́зднство срѣ́тенїѧ въ  сꙋббѡ́тꙋ мѧсопꙋ́стнꙋю, и҆ слꙋ́жба попра́зднства  ѡ҆ставлѧ́етсѧ: и҆ пое́мъ рѧдовꙋ́ю слꙋ́жбꙋ сꙋббѡ́ты  оу҆ме́ршихъ. (с. 51) 
🕅 Подоба́етъ вѣ́дати, а҆́ще слꙋчи́тсѧ  попра́зднство срѣ́тенїѧ гдⷭ҇нѧ въ понедѣ́льникъ, и҆лѝ во  вто́рникъ, и҆лѝ въ четверто́къ сы́рныѧ недѣ́ли. 
На Гдⷭ҇и, воззва́хъ, стїхи̑ры пра́здника г҃, и҆  ст҃а́гѡ г҃: Сла́ва, ст҃а́гѡ, а҆́ще и҆́мать: И҆ ны́нѣ  пра́здника: а҆́ще ли нѝ, Сла́ва и҆ ны́нѣ, пра́здника.  На стїхо́внѣ трїѡ́ди самогла́сенъ днѐ два́жды, и҆  мꙋ́чениченъ: Сла́ва, ст҃а́гѡ, а҆́ще є҆́сть: И҆ ны́нѣ  пра́здника: а҆́ще ли нѝ, Сла́ва, и҆ ны́нѣ, пра́здника.  Тропа́рь ст҃а́гѡ, а҆́ще є҆́сть: Сла́ва, и҆ ны́нѣ,  пра́здника. Є҆ктенїа̀, и҆ ѿпꙋ́стъ. 
На оу҆́трени: На Бг҃ъ гдⷭ҇ь, тропа́рь  пра́здника, два́жды: Сла́ва, ст҃а́гѡ, а҆́ще є҆́сть, И҆  ны́нѣ, пра́здника. По каѳі́смахъ сѣда́льны пра́здника.  Канѡ́нъ пра́здника со і҆рмосо́мъ на и҃ и҆ мине́и на д҃.  А҆ и҆дѣ́же трипѣ́снецъ, и҆ пое́мъ канѡ́нъ пра́здника  со і҆рмосо́мъ на д҃, и҆ мине́и г҃ стїха̀ на два̀, и҆ трїѡ́ди  на и҃. А҆́ще и҆́мать ст҃ы́й конда́къ и҆ і҆́косъ,  глаго́лемъ по г҃-й пѣ́сни: та́же сѣда́ленъ трїѡ́ди,  пи́санъ по в҃-й каѳі́смѣ. Сла́ва, ст҃а́гѡ: И҆ ны́нѣ,  пра́здника. По ѕ҃-й пѣ́сни конда́къ и҆ і҆́косъ  пра́здника. По ѳ҃-й пѣ́сни свѣти́ленъ пра́здника:  Сла́ва, ст҃а́гѡ: И҆ ны́нѣ, пра́здника. а҆́ще ли нѣ́сть,  Сла́ва, и҆ ны́нѣ, пра́здника. На хвали́техъ стїхи̑ры  пра́здника на д҃, стїхѡ́вныѧ тогѡ̀ днѐ. Сла́ва, и҆ ны́нѣ  пра́здника. На стїхо́внѣ самогла́сенъ трїѡ́ди два́жды,  и҆ мꙋ́чениченъ: Сла́ва, ст҃а́гѡ, а҆́ще є҆́сть: И҆ ны́нѣ,  пра́здника: а҆́ще ли нѝ, Сла́ва и҆ ны́нѣ, пра́здника. По  Ѻ҆́ч҃е на́шъ: тропа́рь ст҃а́гѡ: Сла́ва, и҆ ны́нѣ,  пра́здника: а҆́ще же нѝ, пра́здника то́чїю, и҆ по  є҆ктенїѝ ча́съ а҃. На часѣ́хъ тропа́рь пра́здника:  Сла́ва, ст҃а́гѡ, а҆́ще є҆́сть: И҆ ны́нѣ, бг҃оро́диченъ  часѡ́въ. По трист҃о́мъ глаго́лемъ конда́къ пра́здника  непремѣ́ннѡ. 
🕅 Подоба́етъ вѣ́дати: 
А҆́ще слꙋчи́тсѧ попра́зднство срѣ́тенїѧ гдⷭ҇нѧ на  сы́рной недѣ́ли въ сре́дꙋ, и҆лѝ пѧто́къ, покло́нѡвъ  нѣ́сть, то́чїю по концѣ̀ коегѡ́ждо пѣ́нїѧ по г҃ вели̑кїѧ  покло́ны. Ве́черъ, на Гдⷭ҇и, воззва́хъ: (с. 52)  стїхи̑ры пра́здника г҃, и҆ мине́и ст҃а́гѡ г҃: Сла́ва,  ст҃а́гѡ, а҆́ще є҆́сть: И҆ ны́нѣ, пра́здника: а҆́ще ли нѝ,  Сла́ва, и҆ ны́нѣ, пра́здника. На стїхо́внѣ  самогла́сенъ трїѡ́ди два́жды и҆ мꙋ́чениченъ: Сла́ва,  ст҃а́гѡ, а҆́ще є҆́сть: И҆ ны́нѣ, пра́здника: а҆́ще ли нѝ,  Сла́ва, и҆ ны́нѣ, пра́здника. Тропа́рь ст҃а́гѡ, а҆́ще  и҆́мать: Сла́ва, и҆ ны́нѣ, пра́здника: а҆́ще ли нѝ,  пра́здника. Є҆ктенїа̀, и҆ покло́ны г҃ вели̑кїѧ: и҆  ѿпꙋ́стъ. Повече́рїе же пое́мъ вели́кое ѿ Внегда̀  призва́ти мѝ: на не́мже пое́мъ трипѣ́снецъ оу҆́треннїй  трїѡ́ди, а҃. По Досто́йнѣ, и҆ по трист҃о́мъ конда́къ  пра́здника. По Честнѣ́йшꙋю, г҃ покло́ны вели̑кїѧ, и҆ на  ѿпꙋ́стѣ г҃ покло́ны. Та́кожде и҆ на полꙋ́нощницѣ, на  Честнѣ́йшꙋю, г҃ покло́ны вели̑кїѧ. 
На оу҆́трени, на Бг҃ъ гдⷭ҇ь, тропа́рь пра́здника,  два́жды: Сла́ва, ст҃а́гѡ, а҆́ще є҆́сть: И҆ ны́нѣ,  пра́здника. А҆́ще ли нѝ: Сла́ва, и҆ ны́нѣ, пра́здника.  По каѳі́смахъ сѣда́льны пра́здника. Канѡ́нъ пра́здника,  со і҆рмосо́мъ на ѕ҃: и҆ мине́и на д҃: и҆ трїѡ́ди на д҃.  є҆гда́ же прїи́детъ трипѣ́снецъ, и҆ пое́мъ канѡ́нъ  пра́здника со і҆рмосо́мъ на д҃: и҆ мине́и на два̀, пє́рвыѧ  да стїха̀ за є҆ди́нъ: и҆ трїѡ́ди на и҃. настоѧ́щагѡ канѡ́на  рѧдова́ѧ пѣ́снь на д҃, и҆ втора́гѡ трипѣ́снца на д҃.  пе́рвый же трипѣ́снецъ предпѣ́тъ на повече́рїи. По г҃  пѣ́сни конда́къ ст҃а́гѡ, та́же сѣда́ленъ трїѡ́ди: Сла́ва,  ст҃а́гѡ: И҆ ны́нѣ, пра́здника. По ѕ҃ пѣ́сни конда́къ  и҆ і҆́косъ пра́здника, и҆ про́логъ. По ѳ҃-й пѣ́сни  свѣти́ленъ ст҃а́гѡ, а҆́ще є҆́сть: Сла́ва, и҆ ны́нѣ,  пра́здника: а҆́ще ли нѝ, пра́здника, два́жды. На  хвали́техъ стїхи̑ры пра́здника, подо́бенъ на д҃, стїхо́вна  тогѡ̀ днѐ: Сла́ва, и҆ ны́нѣ, пра́здника. На стїхо́внѣ  трїѡ́ди самогла́сенъ днѐ два́жды, и҆ мꙋ́чениченъ: Сла́ва,  ст҃а́гѡ, а҆́ще є҆́сть: И҆ ны́нѣ, пра́здника. А҆́ще же нѝ:  Сла́ва, и҆ ны́нѣ, пра́здника. По трист҃о́мъ тропа́рь  ст҃а́гѡ, а҆́ще є҆́сть: Сла́ва, и҆ ны́нѣ, пра́здника. А҆́ще  ли нѝ, то́чїю пра́здника. Є҆ктенїа̀, и҆ покло́ны г҃  вели̑кїѧ, и҆ ча́съ а҃. На а҃-мъ часѣ̀ тропа́рь  пра́здника. Сла́ва, ст҃а́гѡ: И҆ ны́нѣ, бг҃оро́диченъ,  часѡ́въ. По трист҃о́мъ конда́къ пра́здника. На  Честнѣ́йшꙋю, г҃ покло́ны вели̑кїѧ, (с. 53) и҆ про́чее,  и҆ соверше́нный ѿпꙋ́стъ: и҆ покло́ны г҃. Та́кожде и҆ на  про́чихъ часѣ́хъ глаго́лемъ тропа́рь пра́здника, и҆ по  трист҃о́мъ конда́къ пра́здника. По Честнѣ́йшꙋю по г҃  покло́ны вели̑кїѧ. На ѕ҃-мъ часѣ̀ тропа́рь, паремїи̑ и҆  чте́нїе. Та́же прокі́менъ. По ѳ҃-мъ часѣ̀, пое́мъ  блажє́нны ско́рѡ безъ пѣ́нїѧ, и҆ про́чее. Въ сре́дꙋ  ве́чера, стїхи̑ры пра́здника г҃, и҆ мине́и ст҃а́гѡ  подо́бенъ, г҃: Сла́ва, и҆ ны́нѣ, пра́здника. Та́же  прокі́менъ, и҆ паремїа̀ днѐ. На стїхо́внѣ трїѡ́ди  самогла́сенъ днѐ, два́жды, и҆ мꙋ́чениченъ: Сла́ва, и҆  ны́нѣ, пра́здника. Посе́мъ є҆ктенїа̀: Поми́лꙋй на́съ,  бж҃е: и҆ покло́ны г҃ вели̑кїѧ, и҆ моли́тва, Всест҃а́ѧ  трⷪ҇це: И҆ Бꙋ́ди и҆́мѧ гдⷭ҇не: три́жды. и҆ ѱало́мъ  л҃г, и҆ ѿпꙋ́стъ, и҆ покло́ны г҃. 
🕅 А҆́ще попра́зднство срѣ́тенїѧ гдⷭ҇нѧ  слꙋчи́тсѧ въ сꙋббѡ́тꙋ сыропꙋ́стнꙋю: 
Въ пѧто́къ ве́чера по ѿпꙋ́стѣ часѡ́въ, а҆́бїе  начина́емъ вече́рню. И҆ по ѻ҆бы́чнѣй каѳі́смѣ стїхи̑ры  пра́здника г҃: и҆ ѻ҆ц҃є́въ г҃: Сла́ва, ѻ҆тцє́въ: И҆  ны́нѣ, пра́здника. Прокі́менъ, и҆ паремїа̀ днѐ. Та́же,  Сподо́би, гдⷭ҇и: На стїхо́внѣ самогла́сенъ трїѡ́ди,  два́жды, и҆ мꙋ́чениченъ: Сла́ва, ѻ҆тцє́въ: И҆ ны́нѣ,  пра́здника. Тропа́рь ѻ҆ц҃є́въ: Сла́ва, и҆ ны́нѣ,  пра́здника: є҆ктенїа̀, и҆ ѿпꙋ́стъ. На повече́рїи  конда́къ пра́здника. На оу҆́трени, на Бг҃ъ гдⷭ҇ь,  тропа́рь пра́здника, два́жды. Сла́ва, ѻ҆ц҃є́въ: И҆ ны́нѣ,  пра́здника. По ѻ҆бо́ихъ каѳі́смахъ сѣда́льны  ѻ҆тцє́въ, по два́жды: Сла́ва, и҆ ны́нѣ, пра́здника: и҆  чте́нїе пра́здника, и҆лѝ ѻ҆тцє́въ. Канѡ́нъ пра́здника со  і҆рмосо́мъ на ѕ҃, и҆ ѻ҆тцє́въ на и҃. Катава́сїа  пра́здника. По г҃-й пѣ́сни конда́къ и҆ і҆́косъ  пра́здника, и҆ сѣда́ленъ ѻ҆тцє́въ, два́жды. Сла́ва, и҆  ны́нѣ, пра́здника. По ѕ҃-й пѣ́сни, конда́къ и҆ і҆́косъ  ѻ҆ц҃є́въ. Свѣти́ленъ ѻ҆ц҃є́въ: Сла́ва, и҆ ны́нѣ,  пра́здника. На хвали́техъ стїхи̑ры пра́здника г҃,  стїхо́вна тогѡ̀ днѐ: и҆ ѻ҆ц҃є́въ, г҃: Сла́ва, ѻ҆ц҃є́въ:  И҆ ны́нѣ, пра́здника. Славосло́вїе вели́кое. Тропа́рь  ѻ҆ц҃є́въ: Сла́ва, и҆ ны́нѣ, пра́здника: Є҆ктенїи̑, и҆  ѿпꙋ́стъ. И҆ ѻ҆бы́чное и҆схожде́нїе въ притво́ръ, и҆ ча́съ  а҃. На часѣ́хъ тропа́рь (с. 54) пра́здника, и҆  ѻ҆тцє́въ. Конда́къ пра́здника, и҆ ѻ҆тцє́въ, премѣнѧ́юще  глаго́лемъ. На лїтꙋргі́и блажє́нна пра́здника, пѣ́снь  рѧдова́ѧ на д҃: и҆ ѻ҆ц҃є́въ пѣ́снь ѕ҃-ѧ. По вхо́дѣ  тропа́рь пра́здника, и҆ ѻ҆ц҃є́въ, и҆ хра́ма ст҃а́гѡ. Та́же  конда́къ хра́ма ст҃а́гѡ: Сла́ва, ѻ҆ц҃є́въ: И҆ ны́нѣ,  пра́здника. Прокі́менъ, А҆ллилꙋ́їа, и҆ прича́стенъ  пра́здника, и҆ ѻ҆ц҃є́въ. А҆пⷭ҇лъ, и҆ є҆ѵⷢ҇лїе днѐ,  и҆ ѻ҆ц҃є́въ. 


(с. 54) 
Мѣ́сѧца тогѡ́же въ г҃-й де́нь. 
Ст҃а́гѡ и҆ пра́веднагѡ сѷмеѡ́на бг҃опрїи́мца и҆  а҆́нны проро́чицы. 
И҆ равноапⷭ҇льнагѡ нїкола́ѧ а҆рхїепі́скопа  токі́йскагѡ, а҆по́стола ꙗ҆по́нїи. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры пра́здника, г҃: и҆  ст҃а́гѡ, г҃. 
Стїхи̑ры пра́здника, гла́съ а҃. Подо́бенъ: Нбⷭ҇ныхъ  чинѡ́въ: 
Творе́цъ всѧ́ческихъ и҆ и҆зба́витель на́шъ ꙳ мт҃рїю  дв҃ою въ це́рковь прино́ситсѧ. ꙳ Тѣ́мже ста́рецъ сего̀  прїе́мъ, ꙳ съ ра́достїю взыва́ше: ꙳ ны́нѣ ѿпꙋща́еши раба̀  твоего̀, бла́же, съ ми́ромъ, ꙳ ꙗ҆́коже и҆зво́лилъ є҆сѝ. 
Сѷмеѡ́нъ на рꙋ́ки ѿ дв҃ы прїе́мъ ꙳ пре́жде  всѣ́хъ вѣ̑къ рожде́ннаго, ꙳ сп҃са ви́дѣхъ, вопїѧ́ше, ꙳  просвѣще́нїе твоеѧ̀ сла́вы концє́мъ: ꙳ ны́нѣ ѿпꙋща́еши  раба̀ твоего̀, бла́же, съ ми́ромъ, ꙳ ꙗ҆́кѡ ви́дѣхъ тѧ̀  дне́сь. 
Напослѣ́докъ вѣкѡ́въ рожде́на на спасе́нїе  человѣ́кѡвъ, ꙳ сѷмеѡ́нъ понесы́й на рꙋка́хъ сп҃са, ꙳  ра́дꙋѧсѧ вопїѧ́ше: ꙳ ви́дѣхъ свѣ́тъ ꙗ҆зы́кѡвъ и҆ сла́вꙋ  і҆и҃лѧ, ꙳ ны́нѣ ѿпꙋща́еши ꙗ҆́коже ре́клъ є҆сѝ ꙗ҆́кѡ  бг҃ъ, ꙳ ѿ сꙋ́щихъ здѣ̀ велѣ́нїемъ твои́мъ. 
И҆́ны стїхи̑ры ст҃а́гѡ, гла́съ д҃. Подо́бенъ: Да́лъ  є҆сѝ зна́менїе: 
Пра́веденъ и҆ соверше́нъ, ꙳ и҆ по всемꙋ̀ сла́венъ  сы́й, (с. 55) бг҃одохнове́нне, ꙳ бг҃а є҆ди́наго  соверше́нна, ꙳ во є҆́же ѡ҆правда́ти мі́ръ прише́дшаго, ꙳  под̾ѧ́лъ є҆сѝ рꙋка́ми воплоще́нна, ꙳ и҆ ѿрѣши́тисѧ  тѣлесѐ вопїѧ̀ є҆мꙋ̀: ꙳ ны́нѣ ѿпꙋща́еши раба̀ твоего̀ ꙳  съ ми́ромъ, чл҃вѣколю́бче, ꙳ ꙗ҆́кѡ ви́дѣхъ тѧ̀ дне́сь. 
Ю҆́ношствꙋѧ дꙋ́хомъ, ꙳ престарѣ́въ же тѣ́ломъ,  сѷмеѡ́не, ꙳ ѡ҆бѣща́нїе прїѧ́лъ є҆сѝ не ви́дѣти сме́рти,  ꙳ до́ндеже оу҆ви́диши младе́нца ю҆́на, ꙳ пре́жде вѣ̑къ  сꙋ́щаго творца̀ и҆ бг҃а всѧ́ческихъ, ꙳ пло́тїю ѡ҆бнища́вша:  ꙳ ви́дѣвъ же взыгра́лъ є҆сѝ, ꙳ и҆ пло́ти разрѣше́нїе  проси́лъ є҆сѝ, ꙳ къ бжⷭ҇твєннымъ селе́нїємъ преше́дъ  ра́дꙋѧсѧ. 
А҆́нна бг҃одохнове́ннаѧ ꙳ и҆ сѷмеѡ́нъ пребога́тый,  ꙳ проро́чествїемъ сїѧ́ющїи, ꙳ въ зако́нѣ же непоро́чни  ꙗ҆́вльшїисѧ, ꙳ зако́на да́телѧ, ꙳ младе́нца ꙗ҆́вльшасѧ по  на́мъ ви́дѣвше, ꙳ томꙋ̀ ны́нѣ поклони́шасѧ. ꙳ тѣ́хъ  па́мѧть дне́сь ра́достнѡ пра́зднꙋимъ, ꙳ по до́лгꙋ сла́вѧще  і҆и҃са, чл҃вѣколю́бца. 
Сла́ва, и҆ ны́нѣ, гла́съ є҃. Ге́рманово: 
Ве́тхїй де́ньми млⷣнствовавъ пло́тїю, мт҃рїю дв҃ою  въ це́рковь прино́ситсѧ, своегѡ̀ зако́на и҆сполнѧ́ѧ  ѡ҆бѣща́нїе, є҆го́же сѷмеѡ́нъ прїи́мъ глаго́лаше: ны́нѣ  ѿпꙋща́еши съ ми́ромъ, по глаго́лꙋ твоемꙋ̀, раба̀ твоего̀,  ви́дѣша бо ѻ҆́чи моѝ спасе́нїе твоѐ, ст҃ы́й. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Бг҃оѧвле́нїѧ неизрече́ннагѡ ꙳ ны́нѣ пра́зднꙋемъ  спаси́тельнꙋю благода́ть: ꙳ ѿ дв҃ы бо ѻ҆трокови́цы  непрело́жнѡ младе́нствовавъ хрⷭ҇то́съ бг҃ъ, ꙳ въ це́рковь  бг҃ꙋ и҆ ѻ҆ц҃ꙋ̀, ꙳ мт҃рїю ны́нѣ прино́ситсѧ, ꙳ є҆го́же  прїе́мъ сѷмеѡ́нъ рꙋка́ми ѡ҆б̾ѧ́тъ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Во прⷪ҇ро́цѣхъ ви́дѣнъ бы́лъ є҆сѝ, ꙳ ꙗ҆́коже  мо́щно бѧ́ше, (с. 56) і҆и҃се, ꙳ тебѐ ви́дѣти дре́вле, ꙳ но  ны́нѣ, бж҃їй сло́ве, ꙳ пло́тїю всемꙋ̀ мі́рꙋ ꙗ҆ви́лсѧ  є҆сѝ во́лею, ꙳ ѿ дв҃ы мр҃і́и, хрⷭ҇тѐ, ꙳ твоѐ спасе́нїе  всѣ̑мъ ꙳ сꙋ́щымъ ѿ а҆да́ма ꙗ҆ви́лъ є҆сѝ, ꙳ ꙗ҆́кѡ  чл҃вѣколю́бецъ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆зра́илѧ. 
На сїна́йстѣй горѣ̀ ꙳ зако́нъ оу҆чини́вый  дре́вле, ꙳ ны́нѣ въ сїѡ́нѣ гра́дѣ и҆сполнѧ́ѧ закѡ́ннаѧ, ꙳  рꙋка́ми бцⷣы, ꙳ млⷣнецъ, хрⷭ҇тѐ, со всесожжє́нїи, ꙳ на  рꙋка́хъ сѷмеѡ́на ꙳ во хра́мъ внести́сѧ восхотѣ́лъ є҆сѝ  пло́тїю. 
Сла́ва, и҆ ны́нѣ, гла́съ а҃. І҆ѡа́нна мона́ха: 
Дне́сь дре́вле мѡѷсе́ю въ сїна́и зако́нъ пода́вый,  закѡ́ннымъ повинꙋ́етсѧ велѣ́нїємъ, на́съ ра́ди ꙗ҆́кѡ  милосе́рдъ по на́мъ бы́въ. Ны́нѣ чи́стый бг҃ъ, ꙗ҆́кѡ  ѻ҆троча̀ ст҃о, ложесна̀ разве́рзъ чⷭ҇тыѧ, себѣ̀ самомꙋ̀  ꙗ҆́кѡ бг҃ъ прино́ситсѧ, зако́нныѧ клѧ́твы свобожда́ѧ, и҆  просвѣща́ѧ дꙋ́шы на́шѧ. 
Тропа́рь пра́здника, гла́съ а҃: 
Ра́дꙋйсѧ, бл҃года́тнаѧ бцⷣе дв҃о, и҆зъ тебє́ бо  возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй  сꙋ́щыѧ во тмѣ̀: весели́сѧ и҆ ты̀, ста́рче пра́ведный,  прїе́мый во ѡ҆б̾ѧ̑тїѧ свободи́телѧ дꙋ́шъ на́шихъ,  да́рꙋющаго на́мъ воскресе́нїе. 
На оу҆́трени, на Бг҃ъ гдⷭ҇ь, тропа́рь, три́жды. 
По а҃-й стїхоло́гїи сѣда́ленъ, гла́съ а҃. Поⷣ:  Ка́мени запеча́танꙋ: 
Въ це́рковь прине́слсѧ є҆сѝ, жи́знь всѧ́ческихъ,  менє̀ ра́ди младе́нствовавъ, подъ зако́номъ бы́лъ є҆сѝ,  дре́вле начерта́въ на скрижа́лѣхъ зако́нъ на горѣ̀  сїна́йстѣй, да всѧ̑ и҆змѣни́ши ѿ зако́нныѧ дре́внїѧ  рабо́ты: сла́ва бл҃гоꙋтро́бїю твоемꙋ̀, сп҃се, сла́ва  црⷭ҇твїю твоемꙋ̀, сла́ва смотре́нїю твоемꙋ̀, є҆ди́не  чл҃вѣколю́бче. 
Сла́ва, и҆ ны́нѣ, то́йже. (с. 57) 
По в҃-й стїхоло́гїи сѣда́ленъ, гла́съ є҃. Поⷣ:  Собезнача́льное сло́во: 
Во хра́мъ прине́слсѧ є҆сѝ, ѻ҆бы̑чнаѧ и҆сполнѧ́ѧ,  творе́цъ и҆ влⷣка и҆ зако́на да́тель, сп҃се: и҆ на рꙋка́хъ  сѷмеѡ́на бл҃говоле́нїемъ твои́мъ носи́тисѧ пло́тїю, и҆́же  всѣ̑мъ стра́шный, и҆ всю̀ тва́рь содержа́й, восхотѣ́лъ  є҆сѝ, є҆ди́не ще́дре, свѣ́тъ сво́й всѣ̑мъ ѿкры́ти  на́мъ. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на ѕ҃: И҆ ст҃а́гѡ на  ѕ҃. Канѡ́нъ пра́здника. 
Гла́съ г҃. Пѣ́снь а҃. І҆рмо́съ: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀,  лю́демъ пѣшомореходѧ́щымъ и҆ бг҃оꙋго́днѡ пою́щымъ: пои́мъ  гдⷭ҇еви, сла́внѡ бо просла́висѧ. 
Да ка́плютъ во́дꙋ ѻ҆́блацы, сл҃нце бо на ѻ҆́блацѣ  ле́гцѣ носи́мо наста́ло є҆́сть, на нетлѣ́ннꙋю рꙋкꙋ̀,  хрⷭ҇то́съ въ це́ркви ꙗ҆́кѡ млⷣнецъ. тѣ́мже, вѣ́рнїи,  возопїи́мъ: пои́мъ гдⷭ҇еви, сла́внѡ бо просла́висѧ. 
Крѣпи́тесѧ, рꙋ́цѣ сѷмеѡ́ни, ста́ростїю  ѡ҆сла́бленнїи, лы́ста же претрꙋждє́нна ста́рча пра́вѡ  быстрѡ̀ дви́житасѧ хрⷭ҇тꙋ̀ на срѣ́тенїе, ли́къ со  безпло́тными соста́вльше: пои́мъ гдⷭ҇еви, сла́внѡ бо  просла́висѧ. 
Ра́зꙋмомъ простє́ртаѧ нб҃са̀, весели́тесѧ, и҆  ра́дꙋйсѧ, землѐ: и҆зъ пребжⷭ҇твенныхъ бо нѣ́дръ хитре́цъ  проше́дъ хрⷭ҇то́съ, мт҃рїю дв҃ою бг҃ꙋ ѻ҆ц҃ꙋ̀ прино́ситсѧ  млⷣнецъ, и҆́же пре́жде всѣ́хъ: сла́внѡ бо просла́висѧ. 
Канѡ́нъ ст҃а́гѡ, є҆гѡ́же краегране́сїе: 
Прїимѝ пѣ́нїе, сѷмеѡ́не бг҃опрїи́мче.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. (с. 58) 
Въ пра́ведныхъ селе́нїихъ ра́достнѡ водворѧ́ѧсѧ  пра́веднагѡ гдⷭ҇а, сѷмеѡ́не пра́ведный, и҆̀же бжⷭ҇твенное  твоѐ соверша́ющыѧ преставле́нїе, ѡ҆правда́ти молѝ,  преблаже́нне. 
Въ зако́нѣ бы́въ, сщ҃еннодѣ́тель, сщ҃е́ннѣйше,  є҆го́же зако́нъ проповѣ́да, млⷣнца ви́дѣлъ є҆сѝ: и҆  є҆стества̀ зако́номъ, бг҃опрїи́мче, оу҆́меръ, къ  безсме́ртнѣй ра́дꙋѧсѧ преше́лъ є҆сѝ жи́зни. 
Рꙋка́ми держа́щаго вселе́нныѧ концы̀, дв҃и́ческими  носи́ма рꙋка́ми ви́дѣлъ є҆сѝ, и҆ честны́ми твои́ми  прїе́мъ ѡ҆б̾ѧ̑тїи, мѡѷсе́а вы́шшїй ꙗ҆ви́лсѧ є҆сѝ,  пребога́те. 
Бг҃оро́диченъ: 
По́лный и҆стощава́етсѧ, превѣ́чный начина́етсѧ,  сло́во ѡ҆дебелѣва́етъ, содѣ́тель зи́ждетсѧ, невмѣсти́мый  вмѣща́етсѧ во чре́вѣ твое́мъ воплоща́емь,  бг҃обл҃года́тнаѧ. 
Пѣ́снь г҃. І҆рмо́съ: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ честно́ю твое́ю  кро́вїю. 
Перворожде́нъ и҆зъ ѻ҆ц҃а̀ пре́жде вѣ̑къ,  перворожде́нъ млⷣнецъ и҆зъ дв҃ы нетлѣ́нныѧ, а҆да́мꙋ рꙋ́кꙋ  простира́ѧ ꙗ҆ви́сѧ. 
Младоꙋ́мна бы́вша пре́лестїю первозда́ннаго, па́ки  и҆справлѧ́ѧй бг҃ъ сло́во, младе́нствовавъ ꙗ҆ви́сѧ. 
Землѝ и҆сча́дїе, па́ки поте́кшее въ ню̀, бжⷭ҇тва̀  соѻбра́зное є҆стество̀ зижди́тель, ꙗ҆́кѡ непрело́жнѣ,  младе́нствовавъ ꙗ҆вѝ. 
И҆́нъ. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Возвы́сивсѧ дѣѧ́ньми сщ҃е́нными, бг҃оглаго́ливе,  ꙗ҆́кѡ свѣтови́дѣнъ сто́лпъ высо́къ всест҃о́мꙋ дх҃ꙋ бы́лъ  є҆сѝ, оу҆твержда́ѧсѧ ꙗ҆́вѣ: тѣ́мже восхвалѧ́емъ тѧ̀. 
Зако́нꙋ гдⷭ҇а, разве́рзшаго ложесна̀ дв҃и́ча, и҆  млⷣнца (с. 59) плотоно́сна, сѷмеѡ́не, бы́вша ви́дѣлъ  є҆сѝ, да́рꙋющаго всѣ̑мъ и҆збавле́нїе. 
Рꙋка́ми человѣ́ка созда́вый, вопло́щсѧ, рꙋка́ми  твои́ми держи́мь є҆́сть, ѡ҆свѧща́ѧ тѧ̀ ꙗ҆́вѣ, и҆ къ  жи́зни бꙋ́дꙋщей проси́вшасѧ, блаже́нне, ѿпꙋща́етъ тѧ̀. 
Бг҃оро́диченъ: 
Мы́сленнꙋю тѧ̀ клещꙋ̀, оу҆́гль носѧ́щꙋ бжⷭ҇твенный,  ѿ твои́хъ крове́й воплоще́нна па́че оу҆ма̀, сѷмеѡ́нъ  ꙗ҆́кѡ ви́дѣ, всенепоро́чнаѧ, ра́дꙋѧсѧ оу҆блажа́ше. 
Конда́къ ст҃а́гѡ сѷмеѡ́на, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Ста́рецъ дне́сь ѿрѣши́тисѧ ѿ ю҆́зъ молѧ́шесѧ,  сегѡ̀ житїѧ̀ тлѣ́ннагѡ, хрⷭ҇та̀ воспрїѧ́тъ на рꙋ́ки,  зижди́телѧ и҆ гдⷭ҇а. 
Сѣда́ленъ, гла́съ г҃. Подо́бенъ: Красотѣ̀: 
Ѿ дв҃ы тѧ̀ воплоще́нна, хрⷭ҇тѐ, ра́дꙋѧсѧ  под̾ѧ́тъ сщ҃е́нный сѷмеѡ́нъ, ны́нѣ ѿпꙋща́еши, вопїѧ̀,  раба̀ твоего̀, влⷣко: а҆́нна же непоро́чнаѧ прⷪ҇ро́чица и҆  сла́внаѧ ны́нѣ и҆сповѣ́данїе и҆ пѣ́нїе прино́ситъ тебѣ̀.  мы́ же, жизнода́вче, вопїе́мъ тѝ: сла́ва та́кѡ  бл҃говоли́вшемꙋ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Покры́ла є҆́сть нб҃са̀ добродѣ́тель твоѧ̀,  хрⷭ҇тѐ: и҆зъ кївѡ́та бо проше́дъ, ст҃ы́ни твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ младе́нецъ рꙋконоси́мь: и҆ и҆спо́лнишасѧ всѧ̑  твоегѡ̀ хвале́нїѧ. 
Ра́дꙋѧсѧ, сѷмеѡ́не, неизрече́нныхъ таи́нниче, бцⷣа  вопїѧ́ше, є҆го́же ѿ ст҃а́гѡ дре́вле и҆звѣсти́сѧ тебѣ̀  дх҃а, младе́нствовавшаго сло́ва хрⷭ҇та̀ на рꙋ́ки прїимѝ,  зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ. 
На него́же оу҆пова́лъ є҆сѝ, сѷмеѡ́не, во́зрастъ  дѣ́тищный, ра́дꙋѧсѧ под̾имѝ хрⷭ҇та̀, і҆и҃лѧ бжⷭ҇твеннагѡ  оу҆тѣше́нїе, зако́на творца̀ и҆ влⷣкꙋ, и҆сполнѧ́ющаго  зако́на чи́нъ, зовы́й є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. (с. 60) 
Ви́дѧ сѷмеѡ́нъ сло́во безнача́льное, съ пло́тїю  ꙗ҆́кѡ на прⷭ҇то́лѣ херꙋві́мстѣмъ дв҃ою носи́маго,  вино́внаго є҆́же бы́ти всѧ́ческихъ, ꙗ҆́кѡ младе́нцꙋ  дивѧ́сѧ, вопїѧ́ше є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Престарѣ́лсѧ є҆сѝ въ ста́рости, вѣ́рою же  ѡ҆бнови́лсѧ є҆сѝ, но́ва младе́нца хотѧ̀ ви́дѣти,  сѷмеѡ́не, всесоверше́ннаго, ѡ҆бновлѧ́юща мі́ръ ѡ҆бетша́вшїй  прило́гомъ ве́тхагѡ борца̀. 
Оу҆блажи́мъ согла́снѡ сѷмеѡ́на блаже́ннаго, ꙗ҆́кѡ  сподо́бльшасѧ ви́дѣти бг҃а блаже́ннаго, въ пло́ть  ѡ҆бо́лкшасѧ, ꙗ҆́кѡ да сотвори́тъ блажє́нны, ѻ҆каѧ̑нны  пре́жде бы́вшыѧ. 
Законода́вца тѧ̀ вѣ́мъ, и҆ зако́нныхъ є҆стества̀  вопло́щшагосѧ кромѣ̀, зако́нъ же но́въ вве́дшаго, сѷмеѡ́нъ  взыва́ше: є҆ди́не гдⷭ҇и, ны́нѣ ѿпꙋсти́ мѧ къ жи́зни  нетлѣ́ннѣй. 
Бг҃оро́диченъ: 
И҆́же рꙋко́ю всѧ̑ носѧ́й, на рꙋка́хъ носи́мый  приснодв҃ы, сїю̀ херꙋві̑мъ содѣ́ла и҆ серафі̑мъ вы́шшꙋ,  ꙗ҆́кѡ роди́тельницꙋ: ю҆́же воспои́мъ и҆ благоче́стнѡ  оу҆блажи́мъ. 
Пѣ́снь є҃. І҆рмо́съ: 
Ꙗ҆́кѡ ви́дѣ и҆са́їа ѻ҆бра́знѡ на прⷭ҇то́лѣ  превознесе́на бг҃а, ѿ а҆́гг҃лъ сла́вы дѡрѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ, и҆ ми́ромъ влады́чествꙋюща. 
Разꙋмѣ́въ бжⷭ҇твенный ста́рецъ проѧвле́ннꙋю дре́вле  проро́кꙋ сла́вꙋ, рꙋка́ми сло́во зрѧ̀ мт҃рними держи́мо, ѽ  ра́дꙋйсѧ, вопїѧ́ше, чⷭ҇таѧ, ꙗ҆́кѡ престо́лъ бо держи́ши  бг҃а, свѣ́та невече́рнѧго, и҆ ми́ромъ влады́чествꙋюща. (с.  61) 
Покло́нсѧ ста́рецъ, и҆ стопа́мъ бжⷭ҇твеннѣ  прикоснꙋ́всѧ неискꙋсобра́чныѧ и҆ бг҃ома́тере, ѻ҆́гнь,  речѐ, но́сиши, чⷭ҇таѧ: млⷣнца бою́сѧ ѡ҆б̾ѧ́ти бг҃а,  свѣ́та невече́рнѧго, и҆ ми́ромъ влады́чествꙋюща. 
Ѡ҆чища́етсѧ и҆са́їа ѿ серафі́ма, оу҆́гль прїе́мъ,  ста́рецъ вопїѧ́ше бг҃ома́тери: ты̀ ꙗ҆́коже клеща́ми рꙋка́ми  просвѣща́еши мѧ̀, пода́вши, є҆го́же но́сиши, свѣ́та  невече́рнѧго, и҆ ми́ромъ влады́чествꙋюща. 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Оу҆ма̀ чистото́ю бг҃ꙋ вседержи́телю ꙗ҆́кѡ а҆́гг҃лъ  послꙋжи́въ, бл҃же́нне, кро́вными же́ртвами ѡ҆чи́стилъ є҆сѝ  дре́вле лю́ди і҆и҃лєвы, кро́вь спаси́тельнꙋю предзна́менавъ  ꙗ҆́снѡ. 
Самого̀ себѐ сотвори́лъ є҆сѝ хра́мъ бг҃ꙋ всест҃ъ,  дѣ́лы бжⷭ҇твенными, бг҃оглаго́ливе. тѣ́мже ꙗ҆́кѡ млⷣнца  во ст҃ѣ́мъ хра́мѣ ви́дѣлъ є҆сѝ бг҃а съ пло́тїю, тѧ̀  преставлѧ́юща къ бжⷭ҇твєннымъ селе́нїємъ. 
Воспои́мъ дне́сь дх҃о́внѡ ликꙋ́юще всѝ, сѷмеѡ́на  бг҃опрїи́мца, и҆ съ ни́мъ а҆́ннꙋ цѣломꙋ́дрꙋю, прⷪ҇ро́ки  сꙋ́щѧ бж҃їѧ, и҆ сего̀ ви́дѣвшыѧ, на́съ ра́ди  млⷣнствовавшаго. 
Бг҃оро́диченъ: 
Не ѡ҆пали́въ ложе́снъ твои́хъ є҆стество́мъ  неизмѣ́нный, є҆ди́на херꙋві̑мъ ст҃ѣ́йши, чл҃вѣ́къ  ꙗ҆ви́сѧ и҆зъ тебє̀ ражда́емь, и҆ ѿриновє́нныѧ  тлѣ́нїемъ, всѧ̑ совокꙋпѝ, бг҃ома́ти, рождество́мъ твои́мъ. 
Пѣ́снь ѕ҃. І҆рмо́съ: 
Возопѝ къ тебѣ̀ ви́дѣвъ ста́рецъ ѻ҆чи́ма  спасе́нїе, є҆́же лю́демъ прїи́де ѿ бг҃а, хрⷭ҇тѐ, ты̀  бг҃ъ мо́й. (с. 62) 
Сїѡ́нꙋ ты̀ ка́мень возложи́лсѧ є҆сѝ, непокори̑вымъ  претыка́нїе и҆ собла́зна ка́мень, нерꙋши́мое вѣ́рныхъ  спасе́нїе. 
И҆звѣ́стнѣ носѧ̀ начерта́нїе, и҆́же пре́жде вѣ̑къ  тѧ̀ и҆зрасти́вшаго, земны́хъ за милосе́рдїе ны́нѣ не́мощїю  ѡ҆бложи́сѧ. 
Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ,  покло́ншасѧ тебѣ̀ ны́нѣ ѿпꙋстѝ съ ми́ромъ. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ, молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Возопи́лъ є҆сѝ, внегда̀ ви́дѣлъ є҆сѝ гдⷭ҇а,  сѷмеѡ́не, ꙗ҆́кѡ ѡ҆бѣща́лсѧ є҆сѝ ны́нѣ раба̀ твоего̀,  сп҃се, ѿпꙋстѝ, во а҆́дѣ сꙋ́щымъ всѣ̑мъ твоѐ  бжⷭ҇твенное возвѣща́юща воплоще́нїе. 
Оу҆краси́лсѧ є҆сѝ, и҆ мѡѷсе́а свѣтлѣ́йшїй  бы́лъ є҆сѝ, на рꙋ́ки добро́тою кра́снаго прїи́мъ,  сѷмеѡ́не ста́рче, на́съ ра́ди по на́мъ младе́нца бы́вша. 
Во́дъ тѧ̀ и҆спо́лнена бж҃е́ственныхъ сꙋ́ща, и҆ во  а҆́дѡва дѡ́льнаѧ мѣ̑ста сше́дша, ви́дѣвше та́мѡ сꙋ́щїи  оу҆́зницы, сѷмеѡ́не, бж҃е́ственныѧ росы̀ и҆спо́лнишасѧ. 
Бг҃оро́диченъ: 
Оу҆лови́ти мѧ̀ всегда̀ и҆́щетъ вселꙋка́вый: но  тогѡ́ мѧ сѣ́тей и҆схи́ти, влⷣчце, и҆ бж҃е́ственнымъ  кро́вомъ кри́лъ твои́хъ цѣ́ла соблюдѝ. 
Конда́къ пра́здника, гла́съ а҃: 
Оу҆тро́бꙋ дв҃и́чꙋ ѡ҆свѧти́вый ржⷭ҇тво́мъ твои́мъ,  и҆ рꙋ́цѣ сѷмеѡ́нѣ бл҃гослови́вый, ꙗ҆́коже подоба́ше,  предвари́въ, и҆ ны́нѣ спа́слъ є҆сѝ на́съ, хрⷭ҇тѐ бж҃е:  но оу҆мирѝ во бранѣ́хъ жи́тельство и҆ оу҆крѣпѝ лю́ди,  и҆́хже возлюби́лъ є҆сѝ, є҆ди́не чл҃вѣколю́бче. 
І҆́косъ: 
Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти,  къ сѷмеѡ́нꙋ носи́ма, є҆го́же съ нб҃сѐ безпло́тнїи  ви́дѧще, (с. 63) дивлѧ́хꙋсѧ глаго́люще: чꙋ̑днаѧ зри́мъ  ны́нѣ и҆ пресла̑внаѧ, непостижи̑маѧ, несказа̑ннаѧ: и҆́же бо  а҆да́ма созда́вый но́ситсѧ, ꙗ҆́кѡ младе́нецъ, невмѣсти́мый  вмѣща́етсѧ на рꙋка́хъ ста́рчихъ, и҆́же въ нѣ́дрѣхъ  неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ  пло́тїю, а҆ не бжⷭ҇тво́мъ, є҆ди́нъ чл҃вѣколю́бецъ. 
Пѣ́снь з҃. І҆рмо́съ: 
Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а  сло́ва пои́мъ, бл҃гоче́стнѡ пою́ще: бл҃гослове́нъ бг҃ъ  ѻ҆тє́цъ на́шихъ. 
А҆да́мꙋ и҆звѣсти́ти хотѧ́й, и҆дꙋ̀ во а҆́дѣ  живꙋ́щꙋ, и҆ є҆́ѵѣ принестѝ бл҃говѣ́стїе, сѷмеѡ́нъ  вопїѧ́ше, со прⷪ҇рѡ́ки ликꙋ́ѧ: бл҃гослове́нъ бг҃ъ ѻ҆тє́цъ  на́шихъ. 
Ро́да зе́мна и҆збавлѧ́ѧй бг҃ъ, да́же до а҆́да  прїи́детъ: плѣ̑ннымъ же пода́стъ всѣ̑мъ ѡ҆ставле́нїе, и҆  прозрѣ́нїе слѣпы̑мъ, ꙗ҆́кѡ и҆ нѣмы̑мъ вопи́ти:  бл҃гослове́нъ бг҃ъ ѻ҆тє́цъ на́шихъ. 
И҆ твоѐ се́рдце, нетлѣ́ннаѧ, ѻ҆рꙋ́жїе про́йдетъ,  сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀  сн҃а, є҆мꙋ́же вопїе́мъ: бл҃гослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Зако́ннѡ гдⷭ҇ꙋ вседержи́телю ты̀ послꙋжи́лъ є҆сѝ,  пра́веденъ ꙗ҆́кѡ и҆́стиннѡ, и҆ въ зако́нѣ непоро́ченъ,  бл҃же́нне,  бы́въ. тѣ́мже пое́ши: препѣ́тый ѻ҆тцє́въ гдⷭ҇и  и҆ бг҃ъ, бл҃гослове́нъ є҆сѝ. 
Ра́дость скорбѧ́щихъ прїи́де, и҆збавле́нїе і҆и҃лю  вои́стиннꙋ ꙗ҆ви́сѧ, ꙗ҆́кѡ младе́нецъ въ хра́мѣ свое́мъ:  ѿпꙋсти́ мѧ къ жи́зни бꙋ́дꙋщей, сѷмеѡ́нъ вопїѧ́ше  ра́дꙋѧсѧ. (с. 64) 
За милосе́рдїе щедро́тъ твои́хъ, претрꙋжде́на мѧ̀  зако́на пи́сменемъ, слѧ́чена мѧ̀ ста́ростїю, ѿпꙋстѝ,  сп҃се, раба̀ твоего̀: ꙗ҆́кѡ ви́дѣхъ тѧ̀, сѷмеѡ́нъ  взыва́ше, на землѝ носѧ́ща пло́ть. 
Бг҃оро́диченъ: 
Не и҆стощи́въ по́лный пречⷭ҇тыхъ нѣ́дръ ро́ждшагѡ  ѻ҆ц҃а̀, въ твои́хъ нѣ́дрѣхъ, чⷭ҇таѧ, ꙗ҆́кѡ млⷣнецъ  сѣди́тъ, оу҆гото́ваѧ, и҆̀мже восхотѣ̀ оу҆подо́битисѧ,  пречⷭ҇таѧ,  свѧще́нное ꙗ҆́вѣ сѣда́лище. 
Пѣ́снь и҃. І҆рмо́съ: 
Нестерпи́момꙋ ѻ҆гню̀ соедини́вшесѧ, бг҃оче́стїѧ  предстоѧ́ще ю҆́ноши, пла́менемъ же невре́ждени, бжⷭ҇твеннꙋю  пѣ́снь поѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Лю́дїе і҆зра́илєвы твою̀ сла́вꙋ є҆мманꙋ́ила,  зрѧ́ще ѻ҆троча̀ и҆зъ дв҃ы, предъ лице́мъ бжⷭ҇твеннагѡ  ковче́га ны́нѣ ликꙋ́йте: благослови́те, всѧ̑ дѣла̀ гдⷭ҇нѧ,  гдⷭ҇а, и҆ превозноси́те во всѧ̑ вѣ́ки. 
Сѐ, сѷмеѡ́нъ вопїѧ́ше, прерѣка́емое зна́менїе  се́й бꙋ́детъ, бг҃ъ сы́й и҆ ѻ҆троча̀. семꙋ̀, вѣ́рнїи,  возопїи́мъ: благослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Живо́тъ сы́й, се́й бꙋ́детъ паде́нїе непокори̑вымъ,  младе́нствовавъ бг҃ъ сло́во, ꙗ҆́кѡ воста́нїе всѣ̑мъ  вѣ́рою пою́щымъ: благослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. 
И҆́нъ. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Ѡ҆вдовѣ́вшїй мі́ръ бжⷭ҇твенныѧ сла́вы, прише́дшаго  (с. 65) невѣстоꙋкраси́ти пребжⷭ҇твеннаго, вдова̀ сꙋ́щи  а҆́нна всехва́льнаѧ, и҆ прⷪ҇ро́чества бл҃года́тїю  ѡ҆блиста́емаѧ просла́ви є҆го̀, и҆ бꙋ́дꙋщее всѣ̑мъ  предстоѧ́щымъ показа́ше бжⷭ҇твенное и҆збавле́нїе. 
Закѡ́нныѧ жє́ртвы приноси́лъ є҆сѝ, а҆́гнца за  милосе́рдїе несказа́нное, кро́вь сп҃си́тельнꙋю провозвѣща́ѧ  и҆здале́ча, бл҃же́нне свѧще́нниче: є҆го́же воплоще́нна  прїе́мъ, сѷмеѡ́не, просла́вилсѧ є҆сѝ па́че мѡѷсе́а и҆  всѣ́хъ прⷪ҇рѡ́къ. 
Ви́дѣвъ жела́емаго, разрѣше́нїе прїѧ́лъ є҆сѝ  тѣле́сное, бг҃одохнове́нне, и҆ ꙗ҆́коже зрѣ́лаѧ пшени́ца  преше́лъ є҆сѝ ко ѻ҆тцє́мъ, сла́вне, воспита́нъ въ  ста́рости до́брѣй. Тѣ́мже твою̀ всепра́зднственнꙋю па́мѧть  ра́достїю дꙋше́вною соверша́емъ. 
Бг҃оро́диченъ: 
Ꙗ҆́кѡ крі́нъ, ꙗ҆́кѡ бл҃гово́ненъ шипо́къ, ꙗ҆́кѡ  бжⷭ҇твенное ѡ҆бонѧ́нїе ѡ҆брѣ́тъ тѧ̀ сло́во пребжⷭ҇твенное,  пречⷭ҇таѧ бг҃оневѣ́сто, и҆ въ твою̀ оу҆тро́бꙋ всели́сѧ,  благоꙋха́ѧ на́ше є҆стество̀, ѕлосмра́дїѧ и҆спо́лншеесѧ,  є҆́же ѿ грѣха̀, мр҃і́е бцⷣе. 
Пѣ́снь ѳ҃. І҆рмо́съ: 
Въ зако́нѣ сѣ́ни и҆ писа́нїй ѻ҆́бразъ ви́димъ,  вѣ́рнїи, всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ. тѣ́мъ перворожде́нное сло́во ѻ҆ц҃а̀ безнача́льна,  сн҃а первородѧ́щасѧ мт҃рїю неискꙋсомꙋ́жнѡ, велича́емъ. 
И҆́же дрє́внимъ новорожде́нныхъ го́рличищъ  сꙋпрꙋ́гъ, дво́ица же бѧ́ше птенцє́въ, въ ни́хже мѣ́сто  бжⷭ҇твенный ста́рецъ и҆ цѣломꙋ́дреннаѧ а҆́нна прⷪ҇ро́чица  ѿ дв҃ы рожде́нномꙋ и҆ сн҃ꙋ є҆диноро́дномꙋ ѻ҆́ч҃ꙋ, въ  це́рковь приноси́мꙋ, слꙋ́жатъ велича́юще. 
Возда́лъ є҆сѝ мнѣ̀, вопїѧ́ше сѷмеѡ́нъ, спасе́нїѧ  твоегѡ̀, хрⷭ҇тѐ, ра́дованїе: воспрїимѝ твоего̀ слꙋжи́телѧ,  сѣ́нїю претрꙋжде́ннаго, но́выѧ благода́ти  сщ҃еннопроповѣ́дника та́йнаго, во хвале́нїи велича́юща. (с.  66) 
Свѧщеннолѣ́пнѡ и҆сповѣ́дашесѧ а҆́нна прорица́ющи,  цѣломꙋ́дреннаѧ и҆ преподо́бнаѧ и҆ ста́рица влⷣцѣ въ  це́ркви ꙗ҆́вственнѡ: бцⷣꙋ же проповѣ́дающи всѣ́мъ  сꙋ́щымъ, велича́ше. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Чє́стны рꙋ́цѣ твоѝ вои́стиннꙋ прикоснꙋ́вшыѧсѧ,  бг҃опрїи́мче, бжⷭ҇твєннымъ оу҆десє́мъ прикаса́ющагѡсѧ  гора́мъ, ꙗ҆́коже пое́тъ дв҃дъ, и҆ дымѧ́тсѧ: бл҃же́нъ  вои́стиннꙋ ты̀ бы́лъ є҆сѝ. тѣ́мже досто́йнѡ восхвалѧ́емъ  тѧ̀. 
Ра́ка твоѧ̀ и҆сточа́етъ вѣ̑рнымъ и҆сцѣлє́нїѧ,  па́мѧть же блаже́ннаѧ сїѧ́ющи па́че со́лнца, и҆ всѣ́хъ  дꙋ́шы просвѣща́ющи, и҆ мра́ка мы́сленнагѡ и҆схища́ющи,  свѧщеннотаи́нниче всече́стне. 
Просвѣща́ютъ сїѧ́нїемъ мы́сленнымъ ꙗ҆́кѡ со́лнце  и҆ лꙋна̀ подсо́лнечнꙋю, а҆́нна цѣломꙋ́дреннаѧ и҆  прⷪ҇ро́чица, ста́рецъ же сѷмеѡ́нъ сла́вный: и҆́хже ра́ди  на́съ, чл҃вѣколю́бче гдⷭ҇и, грѣхо́вныѧ тмы̀ и҆зба́ви. 
Бг҃оро́диченъ: 
Ꙗ҆́вльшꙋюсѧ тѧ̀ мт҃рь бж҃їю ꙗ҆́кѡ ви́дѣвъ, бцⷣе,  ста́рецъ речѐ, ꙗ҆́коже прⷪ҇ро́къ: сѐ тво́й сн҃ъ на  воста́нїе и҆ паде́нїе мно́гихъ лежи́тъ, влⷣчце, и҆ въ  зна́менїе неꙋдобосказꙋ́емое. 
Свѣти́ленъ. Подо́бенъ: Жєны̀ оу҆слы́шите: 
Непремѣ́ннѣ по ѵ҆поста́си въ тебѣ̀,  бг҃ороди́тельнице, пло́тїю соедини́сѧ безсѣ́меннѡ, и҆  младе́нствова сло́во, є҆го́же на рꙋка́хъ носѧ́щи,  херꙋві́мски ꙗ҆́кѡ прⷭ҇то́лъ, ны́нѣ бг҃ꙋ ѻ҆ц҃ꙋ̀ принесла̀  є҆сѝ, и҆ сѷмеѡ́нъ ста́рецъ ра́дꙋѧсѧ прїѧ́тъ того̀. (с.  67) 
Сла́ва, и҆ ны́нѣ, пра́здника: 
Дх҃омъ во ст҃и́лищи предста́въ ста́рецъ, на рꙋ́ки  воспрїѧ́тъ зако́на влⷣкꙋ, вопїѧ̀: ны́нѣ соꙋ̑зъ мѧ̀  плотски́хъ разрѣшѝ, ꙗ҆́коже ре́клъ є҆сѝ, съ ми́ромъ:  ви́дѣхъ бо ѻ҆чи́ма ѿкрове́нїе ꙗ҆зы́кѡвъ, и҆ і҆зра́илю  спасе́нїе. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Воспрїимѝ, речѐ, сѷмеѡ́не, зижди́телѧ всѧ́ческихъ  рꙋка́ма. ѽ ста́рче! под̾имѝ хрⷭ҇та̀, є҆го́же дв҃а  ѻ҆трокови́ца родѝ безъ сѣ́мене, на ра́дость ро́дꙋ  на́шемꙋ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Зако́нꙋ творца̀ и҆ бг҃а, є҆го́же трепе́щꙋтъ  а҆́гг҃льскаѧ мнѡ́жества, соше́дшесѧ воспои́мъ, лю́дїе,  є҆ди́наго бл҃годѣ́телѧ и҆ зако́нꙋ законода́телѧ, во  спасе́нїе дꙋ́шъ на́шихъ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Ны́нѣ ѿпꙋща́еши, влⷣко, раба̀ твоего̀, ꙗ҆́коже  ре́клъ є҆сѝ, съ ми́ромъ: ꙗ҆́кѡ ви́дѣхъ тѧ̀, хрⷭ҇тѐ,  свѣ́та первовѣ́чнаго, соꙋ̑зъ мѧ̀ плотски́хъ, во  ѿкрове́нїе ꙗ҆зы́кѡвъ и҆ і҆зра́илю. 
Сла́ва, и҆ ны́нѣ, гла́съ в҃: 
Сщ҃е́ннаго сщ҃е́ннаѧ дв҃а принесѐ во ст҃и́лище  ст҃и́телю, просте́ръ же рꙋ́цѣ сѷмеѡ́нъ, прїѧ́тъ сего̀  ра́дꙋѧсѧ, и҆ возопѝ: ны́нѣ ѿпꙋща́еши раба̀ твоего̀,  влⷣко, по глаго́лꙋ твоемꙋ̀, съ ми́ромъ, гдⷭ҇и. 
На лїтꙋргі́и, Блажє́нна ѿ канѡ́на пра́здника,  пѣ́снь а҃-ѧ: ст҃а́гѡ, пѣ́снь ѕ҃-ѧ. Прокі́менъ пра́здника:  и҆ ст҃а́гѡ, гла́съ з҃: Возвесели́тсѧ првⷣникъ ѡ҆ гдⷭ҇ѣ,  и҆ оу҆пова́етъ на него̀. Сті́хъ: Оу҆слы́ши, бж҃е,  гла́съ мо́й: А҆пⷭ҇лъ во є҆вре́ємъ, зача́ло тк҃а ѿ  полꙋ̀. А҆ллилꙋ́їа, гла́съ ѕ҃: Свѣ́тъ возсїѧ̀ првⷣникꙋ,  и҆ пра̑вымъ се́рдцемъ весе́лїе. Є҆ѵⷢ҇лїе лꙋкѝ, зача́ло  и҃. Прича́стенъ пра́здника, и҆ ст҃а́гѡ: Въ па́мѧть  вѣ́чнꙋю: 


(с. 68) 
Мѣ́сѧца тогѡ́же въ д҃-й де́нь. 
Прпⷣбнагѡ ѻ҆ц҃а̀ на́шегѡ і҆сі́дѡра пилꙋсїѡ́тскагѡ: 
И҆ ст҃а́гѡ бл҃говѣ́рнагѡ вели́кагѡ кнѧ́зѧ геѡ́ргїа: 
И҆ прпⷣбнагѡ ѻ҆ц҃а̀ на́шегѡ кѷрі́лла,  новоезе́рскагѡ чꙋдотво́рца. 
Слꙋ́жбы и҆́хъ пи́саны по се́й слꙋ́жбѣ. 
А҆́ще нѣ́сть поста̀, быва́етъ слꙋ́жба пра́здника, и҆  ст҃а́гѡ і҆сі́дѡра. А҆́ще ли є҆́сть по́стъ, то́чїю ст҃а́гѡ.  На Гдⷭ҇и, воззва́хъ, стїхи̑ры пра́здника г҃, и҆ ст҃а́гѡ  г҃. Стїхи̑ры пра́здника гла́съ д҃. 
Подо́бенъ: Да́лъ є҆сѝ зна́менїе: 
Зако́нъ, и҆́же въ писа́нїи, ꙳ и҆сполнѧ́ѧ  чл҃вѣколю́бецъ, ꙳ въ це́рковь ны́нѣ прино́ситсѧ, ꙳ и҆  сего̀ прїе́млетъ ста́рыми рꙋка́ми сѷмеѡ́нъ ста́рецъ: ꙳  ны́нѣ ѿпꙋща́еши мѧ̀, вопїѧ̀, ко ѻ҆́номꙋ блаже́нствꙋ: ꙳  ви́дѣхъ бо тѧ̀ дне́сь пло́тїю ме́ртвенною ѡ҆бложе́ннаго, ꙳  живото́мъ гдⷭ҇ствꙋюща, ꙳ и҆ сме́ртїю влⷣчествꙋюща. 
Свѣ́тъ во ѿкрове́нїе ꙗ҆зы́кѡвъ ꙳ ꙗ҆ви́лсѧ  є҆сѝ, гдⷭ҇и, ꙳ на ѻ҆́блацѣ сѣдѧ̀ ле́гцѣ, ꙳ со́лнце  пра́вды, ꙳ зако́на сѣно́вное и҆сполнѧ́ѧ, ꙳ и҆ нача́ло  и҆з̾ѧвлѧ́ѧ но́выѧ благода́ти. ꙳ тѣ́мъ тѧ̀ ви́дѣвъ  сѷмеѡ́нъ, взыва́ше: ꙳ и҆зъ и҆стлѣ́нїѧ мѧ̀ разрѣшѝ, ꙳  ꙗ҆́кѡ ви́дѣхъ тѧ̀ дне́сь. 
Нѣ́дръ роди́телѧ не ѿлꙋ́чсѧ бжⷭ҇тво́мъ, ꙳  вопло́щсѧ, ꙗ҆́коже и҆зво́лилъ є҆сѝ, ꙳ ѡ҆б̾ѧ́тїѧми  держи́мь приснодв҃ы, ꙳ на рꙋ́ки пода́лсѧ є҆сѝ бг҃опрїи́мца  сѷмеѡ́на, ꙳ рꙋко́ю твое́ю держа́й всѧ́чєскаѧ: тѣ́мже  ны́нѣ ѿпꙋща́еши мѧ̀, ꙳ ра́достнѡ взыва́ше, ꙳ въ ми́рѣ  раба̀ твоего̀, ꙳ ꙗ҆́кѡ ви́дѣхъ тѧ̀, влⷣко. (с. 69) 
И҆́ны стїхи̑ры ст҃а́гѡ, гла́съ то́йже. Подо́бенъ:  Ꙗ҆́кѡ до́блѧ: 
Видѣ̑нїи и҆ дѣѧ́ньми ꙳ къ бг҃ꙋ возвыша́ѧсѧ, ꙳  житїѐ, всемꙋ́дре, соверши́лъ є҆сѝ, ꙳ видѣ́нїѧ  восхожде́нїе дѣѧ́нїе водрꙋзи́въ, ꙳ и҆ мꙋ́дре, жела́емыхъ ꙳  возлюби́лъ є҆сѝ послѣ́днее: ꙳ є҆гѡ́же бы́въ жела́нїѧ  внꙋ́трь, ꙳ оу҆досто́илсѧ є҆сѝ блаже́ннагѡ ны́нѣ конца̀ ꙳  и҆ трисо́лнечнагѡ сїѧ́нїѧ. 
Наводне́нїемъ благода́ти, ꙳ и҆ ѡ҆дожде́ньми слове́съ  твои́хъ, ꙳ напоѧ́еши всѧ̑ бг҃омꙋ̑дрыѧ, ꙳ въ го́рнѣйшей  мꙋ́дрости ча́ши оу҆ста̀ твоѧ̑ поло́жъ, ꙳ ꙗ҆́кѡ ѿ  и҆сто́чника бога́тнѡ ты̀ поче́рплъ є҆сѝ, ꙳ и҆ разда́лъ  є҆сѝ всю́дꙋ лꙋчы̀ оу҆че́нїй, ꙳ посыла́ѧ и҆ оу҆чѧ̀, ꙳ и҆  наказꙋ́ѧ, досточꙋ́дне. 
Воздержа́нїемъ мꙋдрова́нїе плотско́е оу҆мертви́лъ  є҆сѝ, ꙳ въ живоно́снꙋю ме́ртвость ѡ҆дѣ́ѧвсѧ, ꙳ и҆  дꙋше́вное оу҆строе́нїе ꙳ разшири́въ, прпⷣбне, ꙗ҆́вѣ, ꙳  вмѣсти́тельное дарова́нїй дх҃а соверши́лъ є҆сѝ, ꙳ и҆  прїѧ́телище бы́лъ є҆сѝ ꙳ бг҃одохнове́нныхъ оу҆че́нїй, ꙳  и҆ премꙋ́дрости сꙋ́щїѧ ꙳ па́че оу҆ма̀ пребыва́нїе. 
Сла́ва, и҆ ны́нѣ, пра́здника, гла́съ в҃.  Ге́рманово: 
Дне́сь сѷмеѡ́нъ на рꙋ́ки гдⷭ҇а сла́вы прїе́млетъ,  є҆го́же под̾ мра́комъ пе́рвѣе мѡѷсе́й ви́дѣ, на горѣ̀  сїна́йстѣй скрижа̑ли даю́ща є҆мꙋ̀. се́й є҆́сть, и҆́же во  прⷪ҇ро́цѣхъ глаго́лѧй, и҆ зако́на творе́цъ: се́й є҆́сть,  є҆го́же дв҃дъ возвѣща́етъ, и҆́же всѣ̑мъ стра́шный,  и҆мѣ́ѧй ве́лїю и҆ бога́тꙋю ми́лость. 
А҆́ще є҆́сть по́стъ, Сла́ва, и҆ ны́нѣ,  бг҃оро́диченъ. А҆́ще ли среда̀ и҆лѝ пѧто́къ,  крⷭ҇тобг҃оро́диченъ: пи́санъ сегѡ̀ мѣ́сѧца во в҃і де́нь. 
На стїхо́внѣ стїхи̑ры, гла́съ в҃. Подо́бенъ: До́ме  Є҆ѵфра́ѳовъ: 
Воспрїимѝ, ѽ сѷмеѡ́не, ꙳ гдⷭ҇и сла́вы, ꙳ ꙗ҆́коже  тѝ и҆звѣсти́сѧ ꙳ ѿ дх҃а ст҃а́гѡ: ꙳ се́ бо прїи́де. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Носѧ́щи чⷭ҇таѧ ꙳ и҆ пречⷭ҇таѧ дв҃а, содѣ́телѧ и҆  влⷣкꙋ ꙳ ꙗ҆́кѡ млⷣнца на рꙋка́хъ, ꙳ въ це́рковь вхо́дитъ.  (с. 70) 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Ве́лїе и҆ стра́шное та́инство, ꙳ и҆ стра́нное  смотре́нїѧ, ꙳ и҆́же всѧ̑ ѡ҆б̾е́млѧ, ꙳ и҆ младе́нцы  созида́ѧй, ꙳ ꙗ҆́кѡ млⷣнецъ на рꙋка́хъ но́ситсѧ. 
Сла́ва, и҆ ны́нѣ, гла́съ то́йже: Самогла́сенъ: 
Сщ҃е́ннаго сщ҃е́ннаѧ дв҃а принесѐ во ст҃и́лище  ст҃и́телю, просте́ръ же рꙋ́цѣ сѷмеѡ́нъ прїѧ́тъ сего̀  ра́дꙋѧсѧ, и҆ возопѝ: ны́нѣ ѿпꙋща́еши раба̀ твоего̀,  влⷣко, по глаго́лꙋ твоемꙋ̀, съ ми́ромъ, гдⷭ҇и. 
Тропа́рь, гла́съ и҃: 
Въ тебѣ̀, ѻ҆́ч҃е, и҆звѣ́стнѡ спасе́сѧ є҆́же по  ѻ҆́бразꙋ: прїи́мъ бо крⷭ҇тъ, послѣ́довалъ є҆сѝ хрⷭ҇тꙋ̀,  и҆ дѣ́ѧ оу҆чи́лъ є҆сѝ, презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй:  тѣ́мже и҆ со а҆́гг҃лы сра́дꙋетсѧ, прпⷣбне і҆сі́дѡре, дꙋ́хъ  тво́й. 
Сла́ва, и҆ ны́нѣ, пра́здника, гла́съ а҃: 
Ра́дꙋйсѧ, бл҃года́тнаѧ бцⷣе дв҃о, и҆зъ тебє́ бо  возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй  сꙋ́щыѧ во тмѣ̀: весели́сѧ и҆ ты̀, ста́рче пра́ведный,  прїе́мый во ѡ҆б̾ѧ̑тїѧ свободи́телѧ дꙋ́шъ на́шихъ,  да́рꙋющаго на́мъ воскрⷭ҇нїе. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. Сла́ва, ст҃а́гѡ: И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ а҃. Подо́бенъ:  Ли́къ а҆́гг҃льскїй: 
Сы́й со ѻ҆ц҃е́мъ на прⷭ҇то́лѣ ст҃ѣ́мъ, прише́дъ  на зе́млю ѿ дв҃ы роди́сѧ, и҆ младе́нецъ бы́сть лѣ́ты сы́й  неѡпи́санъ, є҆го́же прїи́мъ сѷмеѡ́нъ на рꙋ́ки, ра́дꙋѧсѧ  глаго́лаше: ны́нѣ ѿпꙋща́еши, ще́дре, возвесели́въ раба̀  твоего̀. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ д҃. Поⷣ:  Ско́рѡ предварѝ: 
Пло́тїю младе́нствовавша ѿ неискꙋсомꙋ́жныѧ мт҃ре  (с. 71) рꙋка́ми ста́рыми твои́ми ѡ҆б̾ѧ́лъ є҆сѝ,  сѷмеѡ́не, хрⷭ҇та̀ бг҃а на́шего, прїѧ́лъ є҆сѝ и҆схо́да  ѿвѣ́тъ сла́внѡ, оу҆лꙋчи́лъ є҆сѝ чꙋде́съ непреста́ннꙋю  благода́ть: тѣ́мъ тѧ̀ достодо́лжнѡ всѝ сла́вимъ. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на и҃, и҆ ст҃а́гѡ на  д҃. 
Канѡ́нъ пра́здника, гла́съ г҃. 
Пѣ́снь а҃. І҆рмо́съ: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀,  лю́демъ пѣшомореходѧ́щымъ, и҆ бг҃оꙋго́днѡ пою́щымъ: пои́мъ  гдⷭ҇еви, сла́внѡ бо просла́висѧ. 
Да ка́плютъ во́дꙋ ѻ҆́блацы, со́лнце бо на  ѻ҆́блацѣ ле́гцѣ носи́мо наста́ло є҆́сть, на нетлѣ́ннꙋю  рꙋкꙋ̀, хрⷭ҇то́съ въ це́ркви ꙗ҆́кѡ младе́нецъ. тѣ́мже,  вѣ́рнїи, возопїи́мъ: пои́мъ гдⷭ҇еви, сла́внѡ бо  просла́висѧ. 
Крѣпи́тѣсѧ, рꙋ́цѣ сѷмеѡ́ни ста́ростїю  ѡ҆сла́бленнїи, лы́ста же претрꙋждє́нна ста̑рча, пра́вѡ  бы́стрѡ дви́житасѧ хрⷭ҇тꙋ̀ на срѣ́тенїе, ли́къ со  безпло́тными соста́вльше: пои́мъ гдⷭ҇еви, сла́внѡ бо  просла́висѧ. 
Ра́зꙋмомъ простє́ртаѧ нб҃са̀, весели́тесѧ, и҆  ра́дꙋйсѧ, землѐ: и҆зъ пребжⷭ҇твенныхъ бо нѣ́дръ хитре́цъ  проше́дъ хрⷭ҇то́съ, мт҃рїю дв҃ою бг҃ꙋ ѻ҆ц҃ꙋ̀ прино́ситсѧ,  младе́нецъ, и҆́же пре́жде всѣ́хъ, сла́внѡ бо просла́висѧ. 
Канѡ́нъ ст҃а́гѡ, є҆гѡ́же краегране́сїе: 
Тѧ̀ мона́шествꙋющихъ сла́вꙋ пою̀, ѻ҆́ч҃е. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мь, вопїѧ́ше. 
Сокрꙋше́ннагѡ се́рдца стена́нїе оу҆слы́шавъ,  влⷣко, дꙋшѝ моеѧ̀ лю́тое сокрꙋше́нїе и҆сцѣлѝ моли́твами  преподо́бнагѡ твоегѡ̀, хрⷭ҇тѐ, ꙗ҆́кѡ всеси́ленъ. (с. 72) 
Вше́дъ ты̀, бг҃оно́се, въ дѣ́тельнꙋю добродѣ́тель,  і҆сі́дѡре, видѣ́нїемъ чи́стымъ, и҆ кра́снымъ ꙗ҆вле́нїемъ  бг҃ꙋ бесѣ́дꙋѧ всегда̀, ꙗ҆́вѣ ѡ҆богати́лсѧ є҆сѝ. 
Премꙋ́дрости ча́ши прине́съ твоѧ̑ оу҆ста̀,  премꙋ́дре, и҆́же ѿѻнꙋ́дꙋ дарова́нїй и҆сто́чникъ поче́рплъ  є҆сѝ, бг҃ꙋ побѣ́днꙋю пѣ́снь воспѣва́ѧ. 
Бг҃оро́диченъ: 
Ꙗ҆́кѡ на ле́гцѣмъ ѻ҆́блацѣ содѣ́тель на тебѣ̀  прїи́де, низложи́ти ꙗ҆́кѡ си́ленъ є҆гѵ́пєтскїѧ, влⷣчце  чⷭ҇таѧ, рꙋкотворє́ннаѧ, хрⷭ҇то́съ ꙗ҆́кѡ всеси́льный. 
Пѣ́снь г҃. І҆рмо́съ: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ честно́ю твое́ю  кро́вїю. 
Перворожде́нъ и҆зъ ѻ҆ц҃а̀ пре́жде вѣ̑къ,  перворожде́нъ младе́нецъ и҆зъ дв҃ы нетлѣ́нныѧ, а҆да́мꙋ  рꙋ́кꙋ простира́ѧ ꙗ҆ви́сѧ. 
Младоꙋ́мна бы́вша пре́лестїю первозда́ннаго, па́ки  и҆справлѧ́ѧй бг҃ъ сло́во, младе́нствовавъ ꙗ҆ви́сѧ. 
Землѝ и҆сча́дїе, па́ки поте́кшее въ ню̀, бж҃ества̀  соѻбра́зное є҆стество̀ зижди́тель, ꙗ҆́кѡ непрело́жнѣ,  младе́нствовавъ ꙗ҆вѝ. 
И҆́нъ. І҆рмо́съ: 
Нѣ́сть ст҃ъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Оу҆ма̀ ѻ҆строто́ю, мꙋ́дре, сꙋ́щихъ собра́въ,  пресла́вне, є҆стество̀, и҆́мже нача́льнꙋю винꙋ̀, ꙗ҆́кѡ  чи́стъ бг҃осло́въ, неле́стнѡ пости́глъ є҆сѝ. 
Поꙋче́нїе положи́въ ꙗ҆́снѡ сме́рти житїю̀,  бг҃оно́се треблаже́нне, страсте́й вє́щныѧ вины̑  оу҆мертви́лъ є҆сѝ, безстра́стїѧ ѡ҆б̾ѧ́тъ бы́въ  жела́нїемъ. 
Въ слѣ́дъ ра́дꙋѧсѧ хрⷭ҇та̀ крⷭ҇тъ тво́й носи́въ  послѣ́довалъ є҆сѝ, ѻ҆́ч҃е, въ постѣ̀ тве́рдѣмъ, и҆  семꙋ̀ ꙗ҆́кѡ мо́щно оу҆подо́билсѧ є҆сѝ житїѧ̀ чистото́ю. 
Бг҃оро́диченъ: 
Зако́нныхъ є҆стества̀ кромѣ̀ влⷣкꙋ ро́ждши, бцⷣе  дв҃о, (с. 73) дре́внюю преслꙋша́нїѧ клѧ́твꙋ разори́ла  є҆сѝ, благослове́нїѧ и҆сто́чникъ и҆сточа́ющи. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Денни́цꙋ дрꙋгꙋ́ю тѧ̀ цр҃ковь ѡ҆брѣ́тши, пресла́вне,  твои́хъ слове́съ мо́лнїѧми ѡ҆свѣща́ема, взыва́етъ тѝ:  ра́дꙋйсѧ, всеблаже́нне бг҃омꙋ́дре і҆сі́дѡре. 
Сѣда́ленъ, гла́съ г҃. Подо́бенъ: Бж҃е́ственныѧ  вѣ́ры: 
Кни́га ра́зꙋма оу҆че́нїѧ бога́тствомъ вѣ́ры  сочинена̀, прест҃о́мꙋ ꙗ҆ви́лсѧ є҆сѝ дх҃ꙋ, ѿкрыва́ѧ  бжⷭ҇твєннаѧ тре́бꙋющымъ, и҆ жи́знь сокро́вищствꙋѧ  хотѧ́щымъ: ѻ҆́ч҃е прпⷣбне, хрⷭ҇та̀ бг҃а молѝ, дарова́ти  на́мъ ве́лїю ми́лость. 
Сла́ва, и҆ ны́нѣ, пра́здника. 
Сѣда́ленъ, гла́съ и҃. Подо́бенъ: Воскре́съ: 
Роди́лсѧ є҆сѝ на землѝ собезнача́льный ѻ҆ц҃ꙋ̀,  прине́слсѧ є҆сѝ въ це́рковь непостижи́мый: ра́дꙋѧсѧ же  ста́рецъ на рꙋ́ки тѧ̀ воспрїе́мъ, зовы́й: ны́нѣ  ѿпꙋща́еши, є҆го́же посѣти́лъ є҆сѝ, по глаго́лꙋ  твоемꙋ̀, благоизво́ливый спастѝ ꙗ҆́кѡ бг҃ъ ро́дъ  человѣ́ческїй. 
А҆́ще є҆́сть по́стъ, Сла́ва, и҆ ны́нѣ,  бг҃оро́диченъ: а҆́ще среда̀ и҆лѝ пѧто́къ,  крⷭ҇тобг҃оро́диченъ. Пи̑саны сегѡ̀ мцⷭ҇а къ і҃ де́нь. 
Пѣ́снь д҃. І҆рмо́съ: 
Покры́ла є҆́сть нб҃са̀ добродѣ́тель твоѧ̀,  хрⷭ҇тѐ: и҆зъ кївѡ́та бо проше́дъ, ст҃ы́ни твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ млⷣнецъ рꙋконоси́мь: и҆ и҆спо́лнишасѧ всѧ̑  твоегѡ̀ хвале́нїѧ. 
Ра́дꙋѧсѧ, сѷмеѡ́не, неизрече́нныхъ таи́нниче, бцⷣа  вопїѧ́ше, є҆го́же ѿ ст҃а́гѡ дре́вле и҆звѣсти́сѧ тебѣ̀  дх҃а, младе́нствовавшаго сло́ва хрⷭ҇та̀ на рꙋ́ки прїимѝ,  зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ. 
На него́же оу҆пова́лъ є҆сѝ, сѷмеѡ́не, во́зрастъ  дѣ́тищный, ра́дꙋѧсѧ под̾имѝ хрⷭ҇та̀, і҆и҃лѧ бжⷭ҇твеннагѡ  оу҆тѣше́нїе, (с. 74) зако́на творца̀ и҆ влⷣкꙋ,  и҆сполнѧ́ющаго зако́на чи́нъ, зовы́й є҆мꙋ̀: и҆спо́лнишасѧ  всѧ̑ твоегѡ̀ хвале́нїѧ. 
Ви́дѧ сѷмеѡ́нъ сло́во безнача́льное, съ пло́тїю  ꙗ҆́кѡ на престо́лѣ херꙋві́мстѣмъ дв҃ою носи́мо,  вино́внаго, є҆́же бы́ти всѧ́ческихъ, ꙗ҆́кѡ младе́нцꙋ  дивѧ́сѧ, вопїѧ́ше є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
И҆́нъ. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Незави́стнѡ, прпⷣбне, хрⷭ҇тꙋ̀ повинꙋ́ѧсѧ, да́нное  тебѣ̀ бога́тство, ꙗ҆́кѡ благопокори́въ ра́бъ разда́лъ  є҆сѝ, и҆ несказа́нныѧ тѧ̀ ра́дости влⷣка сподо́би. 
Премꙋ́дрости пꙋчи́нꙋ преплы́въ, до́брый би́серъ  ꙗ҆́кѡ до́бръ кꙋпе́цъ прїѡбрѣ́лъ є҆сѝ, и҆ се́й то́кмѡ  сокро́вище неѡскꙋ́днѡ стѧжа́лъ є҆сѝ. 
Бжⷭ҇твеннымъ дх҃омъ ѡ҆сїѧ́емь, лꙋчы̀ слове́съ  со́лнечнѡ всѣ̑мъ и҆спꙋсти́лъ є҆сѝ, спасе́нїѧ вѣ̑рнымъ,  бг҃оѧвле́нне, жела́ѧ. 
Бг҃оро́диченъ: 
Ꙗ҆́кѡ вои́стиннꙋ неизглагѡ́ланна и҆ непости̑жна  твоегѡ̀, бцⷣе, бг҃олѣ́пнагѡ сꙋ́ть ржⷭ҇тва̀, сꙋ́щымъ на  землѝ и҆ на нб҃сѝ, приснодв҃о, та̑инства. 
Пѣ́снь є҃. І҆рмо́съ: 
Ꙗ҆́кѡ ви́дѣ и҆са́їа ѻ҆бра́знѡ на престо́лѣ  превознесе́на бг҃а, ѿ а҆́гг҃лъ сла́вы дѡрѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ и҆ ми́ромъ влады́чествꙋюща. 
Разꙋмѣ́въ бжⷭ҇твенный ста́рецъ проѧвле́ннꙋю дре́вле  прⷪ҇ро́кꙋ сла́вꙋ рꙋка́ми сло́во зрѧ̀ ма́терними держи́мо, ѽ  ра́дꙋйсѧ, вопїѧ́ше, чⷭ҇таѧ! ꙗ҆́кѡ прⷭ҇то́лъ бо держи́ши  бг҃а, свѣ́та невече́рнѧго и҆ ми́ромъ влады́чествꙋюща. 
Покло́нсѧ ста́рецъ, и҆ стопа́мъ бжⷭ҇твеннѣ  прикоснꙋ́всѧ неискꙋсобра́чныѧ и҆ бг҃омт҃ре, ѻ҆́гнь, речѐ,  но́сиши, чⷭ҇таѧ: младе́нца бою́сѧ ѡ҆б̾ѧ́ти бг҃а, свѣ́та  невече́рнѧго и҆ ми́ромъ влады́чествꙋюща. (с. 75) 
Ѡ҆чища́етсѧ и҆са́їа, ѿ серафі́ма оу҆́гль прїе́мъ,  ста́рецъ вопїѧ́ше бг҃омт҃ри: ты̀ ꙗ҆́коже клеща́ми рꙋка́ми  просвѣща́еши мѧ̀, пода́вши, є҆го́же но́сиши, свѣ́та  невече́рнѧго и҆ ми́ромъ влады́чествꙋюща. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Оу҆мерщвле́нїемъ, всемꙋ́дре, страсте́й, внѣ̀ бы́въ  пло́ти, любо́вїю бг҃ꙋ прибли́жилсѧ є҆сѝ, прест҃о́мꙋ и҆  пресвѣ́тломꙋ свѣ́тꙋ, є҆ди́номꙋ и҆стѧзꙋ́ющемꙋ чистотꙋ̀. 
Бжⷭ҇твеннымъ сїѧ́нїемъ твои́мъ, бла́же, оу҆́мъ  бг҃оно́сецъ ѡ҆зари́въ, сто́лпъ всесвѣ́телъ бы́сть, всѣ̑мъ  посыла́ѧ бж҃е́ственнагѡ свѣ́та бжⷭ҇твєнныѧ зари̑, и҆  мра́къ невѣ́дѣнїѧ ѿгонѧ̀. 
Хотѧ́й всѣ̑мъ, ꙗ҆́кѡ бла́гъ, всемꙋ́дре, спасти́сѧ,  наста́вника заблꙋ́ждшымъ тѧ̀ показа̀, мнѡ́гїѧ ѡ҆браща́ти ко  спасе́нїѧ пꙋтѝ, і҆сі́дѡре треблаже́нне, ѻ҆́ч҃е пребога́те. 
Бг҃оро́диченъ: 
Вои́стиннꙋ оу҆сты̀ и҆ дꙋше́ю, влⷣчце мі́ра  бл҃га́ѧ, и҆сповѣ́даю тѧ̀, всенепоро́чнаѧ, воплоще́нна бг҃а  ро́ждшꙋю, чи́стаѧ, и҆ житїѧ̀ тѧ̀ предста́тельницꙋ вѣ́рою  предлага́ю. 
Пѣ́снь ѕ҃. І҆рмо́съ: 
Возопѝ къ тебѣ̀, ви́дѣвъ ста́рецъ ѻ҆чи́ма  спасе́нїе, є҆́же лю́демъ прїи́де ѿ бг҃а, хрⷭ҇тѐ, ты̀  бг҃ъ мо́й. 
Сїѡ́нꙋ ты̀ ка́мень возложи́лсѧ є҆сѝ, непокори̑вымъ  претыка́нїе, и҆ собла́зна ка́мень, нерꙋши́мое вѣ́рныхъ  спасе́нїе. 
И҆звѣ́стнѣ носѧ̀ начерта́нїе, и҆́же пре́жде вѣ̑къ  тѧ̀ и҆зрасти́вшагѡ, земны́хъ за милосе́рдїе ны́нѣ не́мощїю  ѡ҆бложи́сѧ. 
Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ,  покло́ншасѧ тебѣ̀ ны́нѣ ѿпꙋстѝ съ ми́ромъ. (с. 76) 
И҆́нъ. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Словесы̀ сꙋ́дными оу҆кра́шсѧ ꙗ҆́кѡ і҆ере́й,  слове́снѡ разсꙋди́лъ є҆сѝ, бг҃оно́се, и҆ тѣ́ломъ и҆  дꙋше́ю, и҆ го́ршее лꙋ́чшемꙋ повинꙋ́въ смы́сленнѡ,  досточꙋ́дне. 
Благомо́щнѡ є҆гѵ́пта страсте́й и҆ пи́щи, ты̀  мона́шествꙋющихъ похвало̀, воздержа́тельными, сла́вне,  ꙗ҆́звами, и҆стѧзꙋ́ѧ оу҆ѧзви́лъ є҆сѝ, вѣ̑рнымъ  оу҆глажда́ѧ прехожде́нїе. 
Бг҃оро́диченъ: 
Носѧ́й всѧ́чєскаѧ си́лою бжⷭ҇твенною, и҆ содержа́й  ꙗ҆́кѡ бл҃гоꙋтро́бенъ твои́ми ѡ҆б̾ѧ̑тїи, пречⷭ҇таѧ,  вопло́щсѧ, ꙗ҆́кѡ младе́нецъ но́ситсѧ, и҆́же ѻ҆ц҃ꙋ̀ по  сꙋществꙋ̀ соприсносꙋ́щный. 
Конда́къ пра́здника, гла́съ а҃: 
Оу҆тро́бꙋ дв҃и́чꙋ ѡ҆ст҃и́вый ржⷭ҇тво́мъ твои́мъ, и҆  рꙋ́цѣ сѷмеѡ́нѣ благослови́вый, ꙗ҆́коже подоба́ше,  предвари́въ, и҆ ны́нѣ спа́слъ є҆сѝ на́съ, хрⷭ҇тѐ бж҃е:  но оу҆мирѝ во бранѣ́хъ жи́тельство, и҆ оу҆крѣпѝ лю́ди,  и҆́хже возлюби́лъ є҆сѝ, є҆ди́не человѣколю́бче. 
І҆́косъ: 
Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти,  къ сѷмеѡ́нꙋ носи́ма, є҆го́же съ нб҃сѐ безпло́тнїи  ви́дѧще, дивлѧ́хꙋсѧ глаго́люще: чꙋ̑днаѧ зри́мъ ны́нѣ и҆  пресла̑внаѧ, непостижи̑маѧ, несказа̑ннаѧ: и҆́же бо а҆да́ма  созда́вый, но́ситсѧ ꙗ҆́кѡ младе́нецъ: невмѣсти́мый  вмѣща́етсѧ на рꙋка́хъ ста́рчихъ: и҆́же въ нѣ́дрѣхъ  неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ  пло́тїю, а҆ не бжⷭ҇тво́мъ, є҆ди́нъ чл҃вѣколю́бецъ. 
Пѣ́снь з҃. І҆рмо́съ: 
Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а  сло́ва пои́мъ, благоче́стнѡ пою́ще: благослове́нъ бг҃ъ  ѻ҆тє́цъ на́шихъ. (с. 77) 
А҆да́мꙋ и҆звѣсти́ти хотѧ́й и҆дꙋ̀, во а҆́дѣ  живꙋ́щꙋ, и҆ є҆́ѵѣ принестѝ бл҃говѣ́стїе, сѷмеѡ́нъ  вопїѧ́ше, со прⷪ҇рѡ́ки ликꙋ́ѧ: благослове́нъ бг҃ъ ѻ҆тє́цъ  на́шихъ. 
Ро́да зе́мна и҆збавлѧ́ѧй бг҃ъ, да́же до а҆́да  прїи́детъ: плѣ̑ннымъ же пода́стъ всѣ̑мъ ѡ҆ставле́нїе, и҆  прозрѣ́нїе слѣпы̑мъ, ꙗ҆́кѡ и҆ нѣмы̑мъ вопи́ти:  благослове́нъ бг҃ъ ѻ҆тє́цъ на́шихъ. 
И҆ твоѐ се́рдце, нетлѣ́ннаѧ, ѻ҆рꙋ́жїе про́йдетъ,  сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀  сн҃а, є҆мꙋ́же вопїе́мъ: бл҃гослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: благослове́нъ є҆сѝ,  бж҃е ѻ҆тє́цъ на́шихъ. 
На тве́рди вѣ́ры поста́ви, ѻ҆́ч҃е, ꙗ҆́коже  со́лнце влⷣка тѧ̀, просвѣща́ти сїѧ́нїемъ мы́сленнымъ дꙋ́шы  вопїю́щихъ прилѣ́жнѡ: благослове́нъ є҆сѝ, бж҃е ѻ҆тє́цъ  на́шихъ. 
Сквє́рны плотскі̑ѧ и҆ дꙋхѡ́вныѧ ѿмы́лъ є҆сѝ,  блаже́нне, сле́зъ и҆злїѧ́ньми, и҆ бы́въ, бг҃оно́сне, свѣ́тъ  сꙋ́щымъ на землѝ, всѧ̑ наꙋчи́лъ є҆сѝ вопи́ти:  благослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
На недви́жимѣмъ вѣ́ры стоѧ́ще ѡ҆снова́нїи, тѧ̀,  бг҃омт҃рь чⷭ҇таѧ, и҆сповѣ́дꙋемъ бцⷣꙋ: сло́во бо бж҃їе безъ  сѣ́мене родила̀ є҆сѝ на́мъ: благослове́нъ, пречⷭ҇таѧ,  пло́дъ чре́ва твоегѡ̀. 
Пѣ́снь и҃. І҆рмо́съ: 
Нестерпи́момꙋ ѻ҆гню̀ соедини́вшесѧ, благоче́стїѧ  предстоѧ́ще ю҆́ноши, пла́менемъ же неврежде́ни, бжⷭ҇твеннꙋю  пѣ́снь поѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Лю́дїе і҆и҃лєвы твою̀ сла́вꙋ є҆мманꙋ́ила, зрѧ́ще  ѻ҆троча̀ и҆зъ дв҃ы, предъ лице́мъ бжⷭ҇твеннагѡ ковче́га  ны́нѣ ликꙋ́йте, благослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. (с. 78) 
Сѐ сѷмеѡ́нъ вопїѧ́ше, прерѣка́емое зна́менїе се́й  бꙋ́детъ, бг҃ъ сы́й и҆ ѻ҆троча̀, семꙋ̀, вѣ́рнїи,  возопїе́мъ: благослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Живо́тъ сы́й, се́й бꙋ́детъ паде́нїе непокори̑вымъ,  младе́нствовавъ бг҃ъ сло́во, ꙗ҆́кѡ воста́нїе всѣ̑мъ  вѣ́рою пою́щымъ: благослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. 
И҆́нъ. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Ꙗ҆́кѡ слове́снꙋ же́ртвꙋ, ѻ҆́ч҃е, всѐ житїѐ твоѐ  въ воню̀ благово́нїѧ прине́слъ є҆сѝ, на крⷭ҇тѣ̀ тебє̀  ра́ди повѣ́шенномꙋ хрⷭ҇тꙋ̀: є҆го́же превозно́симъ во всѧ̑  вѣ́ки. 
Мно́жиши бога́тство и҆ по сме́рти, ѡ҆дꙋшевлє́на  словеса̀ твоѧ̑, ꙗ҆́коже многоцѣ́нно всѣ̑мъ вѣ̑рнымъ  наслѣ́дїе ѡ҆ста́вль, превозносѧ́щымъ хрⷭ҇та̀ во всѧ̑  вѣ́ки. 
Оу҆краси́лсѧ є҆сѝ, преблаже́нне, добро́тою  слове́съ твои́хъ: ст҃а́гѡ бо дх҃а ꙗ҆ви́лсѧ є҆сѝ тро́сть,  пишѧ̀ благоче́стнѡ ра́зꙋмъ бж҃е́ственъ, превозносѧ́щымъ  гдⷭ҇и во всѧ̑ вѣ́ки. 
Бг҃оро́диченъ: 
Къ твоемꙋ̀ кро́вꙋ прибѣга́ю, всенепоро́чнаѧ, и҆  предста́тельницꙋ жи́зни моеѧ̀ тѧ̀ ны́нѣ предлага́ю, тѧ̀  па́че оу҆ма̀ бг҃а сло́ва ро́ждшꙋю, є҆го́же превозно́симъ  во всѧ̑ вѣ́ки. 
Пѣ́снь ѳ҃. І҆рмо́съ: 
Въ зако́нѣ сѣ́ни и҆ писа́нїй, ѻ҆́бразъ ви́димъ,  вѣ́рнїи: всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ. тѣ́мъ перворожде́нное сло́во ѻ҆ц҃а̀ безнача́льна,  сн҃а первородѧ́щасѧ мт҃рїю неискꙋсомꙋ́жнѡ, велича́емъ. 
И҆́же дре́внимъ новорожде́нныхъ го́рличищъ сꙋпрꙋ́гъ,  дво́ица же бѧ́ше птенцє́въ, въ ни́хже мѣ́сто бжⷭ҇твенный  ста́рецъ, и҆ цѣломꙋ́дреннаѧ а҆́нна проро́чица, ѿ дв҃ы (с.  79) рожде́нномꙋ, и҆ сн҃ꙋ є҆диноро́дномꙋ ѻ҆́ч҃ꙋ, въ  це́рковь приноси́мꙋ, слꙋ́жатъ велича́юще. 
Возда́лъ є҆сѝ мнѣ̀, вопїѧ́ше сѷмеѡ́нъ, спасе́нїѧ  твоегѡ̀, хрⷭ҇тѐ, ра́дованїе: воспрїимѝ твоего̀ слꙋжи́телѧ  сѣ́нїю претрꙋжде́ннаго, но́выѧ благода́ти  сщ҃еннопроповѣ́дника та́йнаго, во хвале́нїи велича́юща. 
Сщ҃еннолѣ́пнѡ и҆сповѣ́дашесѧ а҆́нна прорица́ющи,  цѣломꙋ́дреннаѧ и҆ преподо́бнаѧ и҆ ста́рица, влⷣцѣ, въ  це́ркви ꙗ҆́вственнѡ: бцⷣꙋ же проповѣ́дающи всѣ̑мъ  сꙋ́щымъ, велича́ше. 
И҆́нъ. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Ꙗ҆́коже зарѧ̀ свѣ́та ѡ҆блиста̀ въ твою̀ дꙋ́шꙋ  благода́ти сло́во, преподо́бне, тобо́ю же всѧ̀ землѧ̀  и҆спо́лнисѧ тогѡ̀ сїѧ́нїѧ: є҆мꙋ́же причаща́ющїисѧ, твоеѧ̀  мꙋ́дрости сокро́вищꙋ, ѻ҆́ч҃е, оу҆дивлѧ́емсѧ. 
Тре́мъ ли́цамъ во є҆ди́нствѣ є҆стества̀,  ѻ҆ч҃єскимъ послѣ́дꙋѧ оу҆че́нїємъ, бг҃омꙋ́дреннѡ  покланѧ́тисѧ наꙋчи́лъ є҆сѝ, чти́ти бг҃осло́вѧщыѧ  несозда́ннꙋю безнача́льнꙋю трⷪ҇цꙋ, всѣ̑мъ вѣ̑рнымъ  просвѣще́нїе и҆сточа́ющꙋю. 
Ѡ҆брѣ́тъ трꙋдѡ́въ твои́хъ воздаѧ̑нїѧ на нб҃сѣ́хъ,  жи́знь безконе́чнꙋю прїе́мъ, пою́щымъ, премꙋ́дре, па́мѧть  твою̀, и҆спросѝ спасе́нїе, блаже́нне і҆сі́дѡре, престо́лꙋ  бж҃їю со а҆́гг҃лы ны́нѣ предстоѧ̀. 
Бг҃оро́диченъ: 
Тлѣ́ненъ, сло́во бж҃їе нетлѣ́нное, ѻ҆́бразъ  прїе́мъ, человѣ́ки въ нетлѣ́нїе ѡ҆блечѐ, благоволе́нїемъ  ѻ҆́ч҃имъ все́льсѧ въ тѧ̀, ѡ҆бра́дованнаѧ: тѣ́мже,  пречⷭ҇таѧ, съ нбⷭ҇ными вѡ́и тѧ̀ велича́емъ. 
Свѣти́ленъ пра́здника: 
Дх҃омъ во ст҃и́лищи предста́въ ста́рецъ, на рꙋ́ки  воспрїѧ́тъ зако́на влⷣкꙋ, вопїѧ̀: ны́нѣ соꙋ̑зъ мѧ̀  плотски́хъ разрѣшѝ, (с. 80) ꙗ҆́коже ре́клъ є҆сѝ, съ  ми́ромъ: ви́дѣхъ бо ѻ҆чи́ма ѿкрове́нїе ꙗ҆зы́кѡвъ и҆  і҆зра́илю спасе́нїе. 
Сла́ва, и҆ ны́нѣ, то́йже. 
На стїхо́внѣ стїхи̑ры пра́здника, гла́съ в҃. Поⷣ:  До́ме є҆ѵфра́ѳовъ: 
Скве́рны кромѣ̀ ꙳ хрⷭ҇то́съ ражда́етсѧ ѿ дв҃ы, ꙳  ꙗ҆́кѡ ѿ ѻ҆ц҃а̀ нетлѣ́ннѡ, ꙳ сн҃ъ пре́жде денни́цы, ꙳  и҆́же а҆да́ма и҆збавлѧ́ѧй. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Двє́ри нбⷭ҇ныѧ, ѿве́рзитесѧ: ꙳ хрⷭ҇то́съ бо въ  це́рковь ꙳  ꙗ҆́кѡ младе́нецъ, ꙳ мт҃рїю дв҃ою, ꙳ бг҃ꙋ и҆ ѻ҆ц҃ꙋ̀  прино́ситсѧ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Оу҆́гль проѧвле́йсѧ ꙳ бжⷭ҇твенномꙋ и҆са́їи  хрⷭ҇то́съ, ꙳ ꙗ҆́кѡ клеща́ми, ꙳ рꙋка́ми бцⷣы, ꙳ ны́нѣ  ста́рцꙋ дае́тсѧ. 
Сла́ва, и҆ ны́нѣ, гла́съ з҃: 
Свѣ́тъ во ѿкрове́нїе ꙗ҆зы́кѡвъ, прише́лъ є҆сѝ  на зе́млю съ нб҃сѐ, сп҃се на́шъ, и҆ произше́дъ и҆з̾ дв҃ы,  почи́лъ є҆сѝ на ѡ҆б̾ѧ́тїихъ пра́веднагѡ сѷмеѡ́на:  подоба́ше бо тѝ, жизнода́вче всѣ́хъ, ѿ ста́рца  позна́тисѧ, ꙗ҆́кѡ прїи́де ѿпꙋсти́ти є҆го̀, по глаго́лꙋ  твоемꙋ̀, и҆мѣ́ѧй ве́лїю ми́лость. 
Слꙋ́жба ст҃а́гѡ бл҃говѣ́рнагѡ вели́кагѡ кнѧ́зѧ  геѡ́ргїа. 
На ма́лѣй вече́рни стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Нбⷭ҇ныхъ чинѡ́въ слико́вника, и҆ мꙋ́ченикѡвъ  сострада́льца, ꙳ премꙋ́драго во́ина благоче́стїѧ, ꙳ и҆  и҆́стиннаго проповѣ́дника хрⷭ҇то́ва, геѡ́ргїа  великоимени́таго ꙳ восхва́лимъ, вѣ́рнїи, ра́дꙋющесѧ. 
Два́жды. (с. 81) 
Хрⷭ҇тїа́нѡмъ забра́ло крѣ́пкое, ꙳ столпа̀  непоколеби́маго ꙳ мꙋчи́тельскими прещє́нїи, ꙳ кꙋпца̀  всеизрѧ́днаго, ꙳ тлѣ̑ннаѧ на нетлѣ̑ннаѧ и҆змѣни́вшаго, ꙳  и҆ на́съ свы́ше назира́юща ꙳ вѣ́рнѡ оу҆блажи́мъ. 
И҆зрѧ́днаго страда́телѧ всѝ геѡ́ргїа, ꙳ свѣ́тлаго  храбо́рника, ꙳ ны́нѣ на́мъ возсїѧ́вшаго ꙳ и҆́стиннагѡ  страда́нїѧ лꙋча́ми, ꙳ воспое́мъ веселѧ́щесѧ, ꙳ и҆ тогѡ̀  моще́мъ покланѧ́емсѧ. 
Сла́ва, гла́съ ѕ҃: 
Дне́сь рѡссі́йскаѧ страна̀ страстоте́рпческими  просвѣща́етсѧ зарѧ́ми, и҆ хрⷭ҇то́ва це́рковь цвѣ́ты  оу҆краша́ема, геѡ́ргїе, вопїе́тъ тѝ: оу҆го́дниче  хрⷭ҇то́въ и҆ предста́телю те́плый, не преста́й молѧ́сѧ ѡ҆  рабѣ́хъ твои́хъ. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
И҆́мамы тѧ̀ мно́гихъ ꙳ да́телѧ дарова́нїй, ꙳  оу҆го́дниче гдⷭ҇ень: ꙳ и҆сполнѧ́еши бо прошє́нїѧ, ꙳ ꙗ҆̀же  и҆́мамы всегда̀. 
Сті́хъ: Пра́ведникъ, ꙗ҆́кѡ фі́нїѯъ, процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Пѣ̑нїѧ сла̑дкаѧ, ꙳ страсте́й похвалє́нїѧ, ꙳  благода́темъ воздаѧ̑нїѧ, ꙳ предложе́нїе, блаже́нне, ꙳  прїимѝ, геѡ́ргїе. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Добро́та страда́льцємъ, ꙳ благолѣ́пїе мꙋ́ченикѡмъ,  ꙳ царє́мъ храни́телю, ꙳ прїимѝ ны́нѣ похвалꙋ̀ ꙳ вѣ́рою  сла́вѧщихъ. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Дѣ́ло благолѣ́пно, ꙳ дв҃а по ржⷭ҇твѣ̀, ꙳  рожде́нїе бг҃ъ сло́во, ꙳ человѣ́че є҆стество̀ и҆мѣ́ѧй, ꙳  и҆ ꙗ҆влѧ́ѧ бжⷭ҇твєннаѧ. 
На вели́цѣй вече́рни. Блаже́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры, гла́съ а҃.  Подо́бенъ: Всехва́льнїи: 
І҆сма́ильтескими кꙋма́ны ꙳ твоѐ мꙋ́жество не  прело́жсѧ, ꙳ (с. 82) бл҃говѣ́рный вели́кїй кнѧ́же геѡ́ргїе  прехва́льне, ꙳ и҆ бжⷭ҇твенною благода́тїю ꙳ побѣдоно́сецъ  ꙗ҆ви́сѧ, ꙳ и҆ ли́къ приве́лъ є҆сѝ мꙋ́чєникъ, ꙳ хрⷭ҇тꙋ̀  во́инствꙋеши, ꙳ ѿ всѧ́кагѡ, сла́вне, во́зраста  совокꙋплѧ́емь, ꙳ и҆ ѿ ро́да всѧ́кагѡ составлѧ́емь. 
Геѡ́ргїе прехва́льне, ꙳ кра́сный ли́къ соста́вивъ ꙳  спострада́вшихъ съ тобо́ю: ꙳ съ ни́миже подвиза́лсѧ є҆сѝ  до́брымъ по́двигомъ, ꙳ тече́нїе соверши́въ твоегѡ̀ мꙋ́жества  страда́нїе: тѣ́мъ моли́сѧ, ꙳ дарова́ти дꙋша́мъ на́шымъ ꙳  ми́ръ и҆ ве́лїю ми́лость. 
Во́ини бг҃омꙋ́дрїи, ꙳ хрⷭ҇то́вымъ раче́нїемъ  распалѧ́еми, ꙳ не́мѡщи є҆сте́ствєнныѧ забы́ша, ꙳ и҆ си́лою  бжⷭ҇твенною ꙳ ꙗ҆́вѣ оу҆крѣплѧ́еми, ꙳ го́рдость  безбо́жныхъ попра́ша, ꙳ не оу҆страши́вшесѧ мꙋче́нїѧ  болѣ́зней, ꙳ и҆ ме́чнагѡ стремле́нїѧ не оу҆боѧ́вшесѧ. 
Сла́ва, гла́съ д҃. Самогла́сенъ: 
Пѣ́сненнѡ пастыренача́льника дне́сь, вѣ́рнїи,  є҆диномы́сленнѡ почти́мъ, геѡ́ргїа сла́внаго со дрꙋжи́ною  є҆гѡ̀, и҆̀же кро́вь пролїѧ́ша за правосла́внꙋю вѣ́рꙋ:  тѣ́мъ и҆ ꙗ҆зы́ческїй ꙗ҆́ростный ѻ҆́блакъ попалѧ́ше на  лицы̀ землѝ, ѡ҆блича́ѧ на́шꙋ триплете́ннꙋю ѕло́бꙋ. тѣ́мъ,  хрⷭ҇тѐ бж҃е, и҆́же своего̀ страстоте́рпца оу҆крѣпи́въ, и҆  на́съ соблюдѝ, ꙗ҆́кѡ всѣ́хъ влⷣка, ѿ и҆скꙋше́нїй и҆  скорбе́й, моли́твами ст҃ы́хъ твои́хъ. 
И҆ ны́нѣ, пра́здника, и҆лѝ бг҃оро́диченъ. 
Вхо́дъ. Прокі́менъ днѐ. Чтє́нїѧ трѝ. 
Прⷪ҇ро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы  собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ, кто̀  возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла, кто̀  слы̑шана сотвори́тъ ва́мъ; да приведꙋ́тъ свидѣ́тели своѧ̑,  и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ и҆́стинꙋ.  бꙋ́дите мѝ свидѣ́тели, и҆ а҆́зъ свидѣ́тель, гл҃го́летъ  гдⷭ҇ь бг҃ъ: и҆ ѻ҆́трокъ є҆го́же и҆збра́хъ, да позна́ете,  и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ (с. 83)  є҆́смь, пре́жде менє̀ не бы́сть и҆́нъ бо́гъ, и҆ по мнѣ̀  не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀  спаса́ѧй. А҆́зъ возвѣсти́хъ и҆ спасо́хъ, оу҆ничижи́хъ, и҆  не бѣ̀ въ ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ  гдⷭ҇ь бг҃ъ, и҆ є҆щѐ ѿ нача́ла а҆́зъ є҆́смь, и҆ нѣ́сть  ѿ рꙋ́къ мои́хъ и҆збавлѧ́ѧй. сотворю̀, и҆ кто̀ ѿврати́тъ  то̀; си́це гл҃го́летъ гдⷭ҇ь бг҃ъ, и҆збавлѧ́ѧй ва́съ ст҃ы́й  і҆и҃левъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́ши въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѡ҆ на́съ ше́ствїе сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь, разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ. Сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Бл҃гоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ (с. 84) дꙋ́шꙋ є҆гѡ̀. Раче́нїе бо  ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ д҃: 
Ꙗ҆́кѡ ѕвѣзда̀ пресвѣ́тлаѧ, мі́ръ просвѣща́еши  чꙋде́сными блиста̑нїи, страстоте́рпче вели́кїй кнѧ́же  геѡ́ргїе, мра́къ грѣхо́вный ѿгонѧ́ѧ: тѣ́мъ восхвалѧ́емъ  ра́достнѡ торжествꙋ́юще твою̀ па́мѧть. 
Ка́плѧми кро́ве твоеѧ̀ ѡ҆червлени́въ ри̑зы твоѧ̑,  страстоте́рпче геѡ́ргїе: тѣ́мъ весе́лымъ се́рдцемъ па́мѧть  твою̀ пра́зднꙋюще, мо́лимсѧ непреста́ннѡ, да мо́лишисѧ ко  гдⷭ҇ꙋ за дꙋ́шы на́шѧ. 
Свѣтоза́рнаѧ и҆ свѧта́ѧ наста̀ па́мѧть вели́кагѡ  кнѧ́зѧ и҆ страстоте́рпца геѡ́ргїа, ꙗ҆́же рѡссі́йскꙋю зе́млю  просвѣща́ющи, и҆ мра́къ грѣхо́вный ѿгонѧ́ющи,  и҆сцѣле́нїй благода́ть всѣ̑мъ и҆сточа́етъ. 
Сла́ва, гла́съ в҃: 
Разꙋ́мнаго свѣти́льника вѣ́ры геѡ́ргїа  восхва́лимъ, до́брѣ пострада́вшагѡ, и҆ кро́вїю мꙋче́нїѧ  своегѡ̀ це́рковь ѡ҆багри́вша: тѣ́мъ и҆ прїѧ́тъ и҆сцѣле́нїѧ  да́ръ ѻ҆би́льный, и҆сцѣлѧ́ти недꙋ́ги, вѣ́рно приходѧ́щымъ  къ ра́цѣ моще́й є҆гѡ̀. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Въ рѡссі́йстѣй землѝ, ꙳ ꙗ҆́коже со́лнце возсїѧ́лъ  є҆сѝ, ꙳ зарѧ́ми страда́нїѧ, ꙳ всѣ́хъ привлача̀ сердца̀ и҆  помышлє́нїѧ ꙳ къ твои̑мъ чꙋдесє́мъ, пресла́вне. 
Сті́хъ: Пра́ведникъ, ꙗ҆́кѡ фі́нїѯъ, процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. (с. 85) 
Рѡссі̑йскаѧ племена̀ всѧ̑, є҆ли̑ка благочести̑ваѧ,  ꙳ дх҃о́внѣ ликовствꙋ́йте пѣ́сньми, ꙳ вели́каго кнѧ́зѧ, ꙳  геѡ́ргїа пострада́вшаго. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Послѣ̑днимъ си̑мъ временє́мъ ꙳ ты̀ красота̀  показа́лсѧ є҆сѝ, ꙳ мꙋ́ченикѡмъ ѡ҆бновлѧ́ѧ страда̑нїѧ, ꙳ и҆  до конца̀ низлага́ѧ ꙳ пре́лесть, блаже́нне, дꙋшегꙋ́бнꙋю. 
Сла́ва, гла́съ и҃: 
Лꙋка́вое и҆ невѣ́рное ѕлосовѣ́тїе баты́ево  проразꙋмѣ́въ, благовѣ́рный вели́кїй кнѧ́же геѡ́ргїе,  де́рзостїю дꙋхо́вною по хрⷭ҇тѣ̀ подвиза́лсѧ є҆сѝ съ  дрꙋжи́ною: и҆ кꙋ́пнѡ до́блественнѣ мꙋ́жески терпѣ́нїемъ  пострада́вше, глава́мъ оу҆сѣка́ємымъ стра́шенъ въ  мꙋ́ченицѣхъ показа́лсѧ є҆сѝ. дерзнове́нїе и҆мѣ́ѧ къ  бг҃ꙋ, молѝ ѿ прегрѣше́нїй лю́тыхъ и҆зба́витисѧ дꙋша́мъ  на́шымъ. 
И҆ ны́нѣ, пра́здника, и҆лѝ бг҃оро́диченъ. 
Тропа́рь, гла́съ и҃: 
На высотѣ̀ вели́кагѡ кнѧже́нїѧ сѣдѧ̀, ꙗ҆ви́лсѧ  є҆сѝ благоче́стїемъ и҆ вѣ́рою сїѧ́ѧ ѻ҆те́чествꙋ своемꙋ̀  ꙗ҆́кѡ со́лнце: по ст҃ѣ́й трⷪ҇цѣ ре́вностїю разже́гсѧ, и҆  за вѣ́рꙋ крѣ́пкѡ пострада́въ, кро́вь твою̀ пролїѧ́лъ  є҆сѝ. тѣ́мъ и҆ ѿсѣ́ченнаѧ твоѧ̀ за хрⷭ҇та̀ глава̀  свидѣ́тельствꙋетъ ꙗ҆́вѣ ѡ҆ тебѣ̀, прилѣ́пшаѧ по сме́рти  къ тѣлесѝ твоемꙋ̀: съ не́юже и҆ до дне́сь нетлѣ̑нны  пребыва́ютъ мо́щи твоѧ̑, ѿ ни́хже и҆сточа́еши  и҆сцѣлє́нїѧ дꙋша́мъ и҆ тѣлесє́мъ на́шымъ. Но ꙗ҆́кѡ  дерзнове́нїе и҆мѣ́ѧ ко хрⷭ҇тꙋ̀, страстоте́рпче геѡ́ргїе,  непреста́ннѡ молѝ, держа́вꙋ твою̀, и҆ срѡ́дникъ твои́хъ,  безвре́днꙋ сохрани́ти моли́твами твои́ми. 
Сла́ва, и҆ ны́нѣ, пра́здника, и҆лѝ бг҃оро́диченъ.  (с. 86) 
На оу҆́трени по а҃-й стїхоло́гїи сѣда́ленъ, гла́съ  д҃: 
Подо́бенъ: Ꙗ҆ви́лсѧ є҆сѝ дне́сь: 
Геѡ́ргїа дне́сь страстоте́рпца пра́здникъ  сотворѧ́емъ бг҃омꙋ́дреннѡ, ꙗ҆́кѡ хрⷭ҇тꙋ̀ непреста́ннѡ  молѧ́щасѧ, всѣ̑мъ да́ти ми́ръ и҆ ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, на́шꙋ  помо́щницꙋ и҆ къ бг҃ꙋ премѣне́нїе, є҆ѧ́же ра́ди тлѝ  и҆зба́вихомсѧ, бцⷣꙋ, вѣ́рнїи, оу҆блажа́емъ. 
По в҃-й стїхоло́гїи сѣда́ленъ, гла́съ д҃. 
Подо́бенъ: Ско́рѡ предварѝ: 
Па́мѧть твоѧ̀, сла́вне мꙋ́чениче геѡ́ргїе, оу҆ѧснѝ  дне́сь цр҃ковь хрⷭ҇то́вꙋ, и҆ всѧ̑ собра̀ пѣ́сньми по  достоѧ́нїю восхвали́ти тѧ̀, бг҃омꙋ́дре, ꙗ҆́кѡ вои́стиннꙋ  во́ина, и҆ врагѡ́въ потреби́телѧ: тѣ́мже мольба́ми твои́ми  и҆зба́ви на́съ ѿ и҆скꙋше́нїй. 
Два́жды. 
Сла́ва, и҆ ны́нѣ, бг҃оро́диченъ: 
Пое́мъ тѧ̀, бг҃оневѣ́сто, мт҃и хрⷭ҇та̀ бг҃а,  сла́вѧще ржⷭ҇тво̀ твоѐ непостижи́мое, и҆́мже и҆зба́вихомсѧ  ѿ ле́сти дїа́воли, и҆ всѧ́ческихъ бѣ́дъ, влⷣчце бцⷣе,  и҆ вѣ́рнѡ взыва́емъ: поми́лꙋй ста́до твоѐ, є҆ди́на  всепѣ́таѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Сїѧ̑нїи чꙋде́съ ꙗ҆́кѡ лꙋчы̀ ѡ҆блиста́еши, и҆ всѧ̑  просвѣща́еши мі́ра концы̀ ꙗ҆́кѡ ѕвѣзда̀ пресвѣ́тлаѧ, и҆  краснѡ̀ благоꙋха́еши ꙗ҆́коже дрꙋгі́й ра́й, и҆ дꙋ́шы  весели́ши, и҆ оу҆ставлѧ́еши недꙋ́ги: тѣ́мже тѧ̀,  всеблаже́нне, по до́лгꙋ пое́мъ, и҆ любо́вїю почита́емъ  честнꙋ́ю па́мѧть твою̀, страстоте́рпче вели́кїй кнѧ́же  геѡ́ргїе: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. (с. 87) 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Возвесели́тсѧ пра́ведникъ ѡ҆  гдⷭ҇ѣ: Сті́хъ: Оу҆слы́ши, бж҃е, гла́съ мо́й:  Всѧ́кое дыха́нїе: Є҆ѵⷢ҇лїе ѿ матѳе́а, зача́ло л҃ѕ.  По н҃-мъ ѱалмѣ̀ стїхи́ра, гла́съ ѕ҃: 
Дне́сь цр҃ковь торжествꙋ́етъ, страстоте́рпца  красѧ́щисѧ пѡ́двиги, ꙗ҆́кѡ многоцѣ́нною ѻ҆де́ждею, и҆  вопїе́тъ хва́лѧщисѧ: сицева̑ моѧ̑ рождє́нїѧ, таковы̑ моѝ  сы́нове, и҆̀хже пе́рвѣе породи́хъ креще́нїемъ, воспита́хъ  же стра́хомъ гдⷭ҇нимъ, и҆ ны́нѣ мꙋ́ченики ви́жꙋ, и҆́стинѣ  вѣне́чники и҆збра̑нны, да мо́лѧтсѧ ѡ҆ вселе́ннѣй ко гдⷭ҇ꙋ. 
Канѡ́нъ бцⷣы на ѕ҃, гла́съ в҃: Нетре́ннꙋ,  неѻбы́чнꙋ: Канѡ́нъ ст҃а́гѡ на и҃, гла́съ д҃. 
Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Новоѧвле́нъ мч҃никъ, блаже́нне геѡ́ргїе, вселе́ннѣй  напослѣ́докъ ꙗ҆ви́сѧ: тѣ́мже мѝ пода́ждь сло́во твоѐ  бж҃їею бл҃года́тїю, твоѧ̑ по́двиги воспѣ́ти по достоѧ́нїю. 
Во́инствомъ досточꙋ́днымъ твоегѡ̀ сопротивле́нїѧ  побѣ̑днаѧ прїѧ́хомъ, на мꙋчи́телѧ є҆стествꙋ̀: соверше́ннѣ  бо посра́мленъ бы́въ, не ктомꙋ̀ мꙋчи́тєльскаѧ дерза́ти  начина́етъ. (с. 88) 
Ѡ҆дѣ́ѧвсѧ во брѡнѧ̀ и҆сповѣ́данїемъ вѣ́ры, и҆  шле́мъ возложи́въ благода́ти свѣтлѣ́йшїй, и҆ ѧ҆зы́комъ же,  геѡ́ргїе, благовѣща́ннымъ, ꙗ҆́коже мече́мъ, ссѣчѐ  ѻ҆каѧ́ннаго баты́ѧ. 
Бг҃оро́диченъ: 
Гора̀ превысо́каѧ, ю҆́же ви́дѣ данїи́лъ, ка́мень  горы̀ ѿсѣче́сѧ, кромѣ̀ рꙋ́къ мꙋ́жескихъ, тебѐ  проѡбразова̀, бцⷣе: безъ мꙋ́жа бо на́мъ пло́тїю родила̀  є҆сѝ є҆мманꙋ́ила. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дх҃о́внѡ  оу҆твердѝ, въ бж҃е́ственнѣй твое́й сла́вѣ вѣнце́въ  сла́вы сподо́би. 
Мꙋ́ками ꙗ҆́кѡ зла́то честно́е и҆скꙋси́лсѧ є҆сѝ,  страда́льче сла́вне, и҆ цр҃е́ви си́лъ прине́слсѧ є҆сѝ  всепло́дїе словесѝ и҆́стинно, вмѣ́стѡ ѻ҆гнѧ̀ ѻ҆лта́рнагѡ  мече́мъ и҆стнѣ́емо. 
Съ ва́рваромъ бра́всѧ, и҆ сего̀ побѣди́лъ є҆сѝ,  ѿ хрⷭ҇та̀ дерзнове́нїе прїи́мъ, мно́гꙋ печа́ль бѣсѡ́мъ  сотвори́лъ є҆сѝ, свѧты̑мъ же а҆́гг҃лѡмъ весе́лїе и҆  ра́дость: съ ни́миже водворѧ́ешисѧ. 
Ма́слина плодови́таѧ въ цр҃кви жива́гѡ бг҃а, твои́хъ  моще́й ра́ка ны́нѣ ꙗ҆ви́сѧ, ѿ неѧ́же прїе́млемъ  разли̑чнаѧ недꙋ́гѡвъ и҆сцѣлє́нїѧ, и҆̀же тобо́ю  ѡ҆бога́щшїисѧ, и҆ чꙋдесы̀ твои́ми красѧ́щїисѧ. 
Бг҃оро́диченъ: 
Речѐ бж҃е́ственный і҆езекі́иль: и҆ бꙋ́детъ две́рь  затворе́на, и҆ сїѐ на тебѣ̀ и҆спо́лнисѧ, влⷣчце: вни́де  бо несказа́ннѡ въ тѧ̀ ѻ҆́ч҃ее сло́во, и҆ мі́рꙋ ꙗ҆ви́сѧ  плотоно́сецъ и҆зъ тебє̀, дв҃о, сохрани́въ тѧ̀ во ѻ҆бои́хъ. 
Сѣда́ленъ, гла́съ и҃. Подо́бенъ: Премꙋ́дрости: 
Премꙋ́дрости рачи́тель бы́въ, сокро́вище  добродѣ́телей, ѿѻнꙋ́дꙋже и҆ почерпѐ бжⷭ҇твєннаѧ  разꙋмѣ̑нїѧ: тѣ́мже и҆ вре́мени прише́дшꙋ, къ подвигѡ́мъ  оу҆се́рднѡ подви́гсѧ, прїе́млѧ мꙋ́ченичєскїѧ ра̑ны,  главѣ̀ оу҆сѣче́нїе, и҆ кро́ви (с. 89) и҆стече́нїе: и҆  ны́нѣ живе́ши въ неизрече́ннѣ свѣ́тѣ съ мꙋ́чєники.  тѣ́мже вопїе́мъ тѝ: молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти покланѧ́ющымсѧ вѣ́рою свѧты̑мъ  моще́мъ твои̑мъ. 
Два́жды. 
Сла́ва, и҆ ны́нѣ, бг҃оро́диченъ: 
Помышлѧ́ю сꙋ́дъ, и҆ и҆спыта̑нїѧ стра̑шнаѧ, трепе́щꙋ  и҆ оу҆жаса́юсѧ мꙋ́къ, и҆ ѻ҆гнѧ̀ болѣ̑зни, и҆ тмꙋ́ же и҆  та́ртаръ: оу҆вы̀, что̀ сотворю̀, стꙋ́дъ ка́кѡ претерплю̀,  є҆гда̀ кни̑ги разгнꙋ́тсѧ, и҆ дѣѧ̑нїѧ ѡ҆блича́тсѧ; сегѡ̀  ра́ди припа́даю тѝ, бцⷣе пречⷭ҇таѧ, тогда̀ предста́ни мѝ,  нꙋ́жды ѻ҆́ныѧ и҆з̾има́ющи: тебе́ бо и҆́мамъ прибѣ́жище,  влⷣчце. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Настꙋпи́въ на ва́рварское стремле́нїе, и҆ попра́въ  сего̀, мꙋ́чениче, росо́ю съ нб҃съ бжⷭ҇твеннѡ ѡ҆богати́сѧ,  взыва́ѧ хрⷭ҇тꙋ̀: сла́ва си́лѣ твое́й, гдⷭ҇и. 
Па́че смы́сла страстоте́рпца твоегѡ̀ любы̀  превосхо́дитъ всѧ̑ помышлє́нїѧ, сло́ве, борє́нїѧ и҆  мꙋ́жествєнныѧ по́двиги, и҆ натрижнє́нїѧ, ꙗ҆̀же по́далъ  є҆сѝ зако́ннѡ є҆мꙋ̀ пострада́ти. 
Ꙗ҆́кѡ до́бръ во́инъ, ꙗ҆́кѡ непобѣди́мь мꙋ́ченикъ,  ꙗ҆́кѡ хрⷭ҇то́въ храбо́рникъ, и҆ ꙗ҆́кѡ бл҃гоче́стїѧ  побо́рникъ, нбⷭ҇наѧ селє́нїѧ наслѣ́довалъ, ликѡ́мъ  а҆́гг҃льскимъ всегда̀ свеселѧ́сѧ. 
Бг҃оро́диченъ: 
И҆з̾ѡбразова́ше въ чермнѣ́мъ проше́ствїе дре́вле  і҆и҃лево безмꙋ́жное твоѐ ржⷭ҇тво̀, всецр҃и́це: ꙗ҆́коже бо  ѻ҆́нъ тогда̀ пре́йде немо́креннѡ, та́кѡ и҆ хрⷭ҇то́съ  безсѣ́меннѡ ѿ твои́хъ пречⷭ҇тыхъ крове́й произы́де, дв҃о. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, (с. 90) неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Ра́намъ тѣ́ло твоѐ, вели́кїй кнѧ́же геѡ́ргїе,  примѣси́сѧ, и҆ оу҆́зами многоѻбра́зныхъ мꙋ́къ, мѵ́ро  благово́нно: тѣ́мъ и҆сточа́етъ на́мъ благоꙋха́ющи дꙋ́шы,  вѣ́рою несꙋмнѣ́нною тѧ̀ почита́ющымъ всегда̀. 
Кропле́нїемъ кро́ве твоеѧ̀, погаси́лъ є҆сѝ  оу҆́глїе сꙋровства̀ баты́ева, страстоте́рпче, бжⷭ҇твенныхъ  чꙋде́съ ѻ҆гне́мъ, премꙋ́дре, ти́нꙋ страстнꙋ́ю лю́тыхъ  пожига́ѧ, вели́кою благода́тїю сп҃совою, геѡ́ргїе. 
Ко́ль стра́шно же и҆ сла́вно ѡ҆ хрⷭ҇тѣ̀  сопротивле́нїе твоѐ, є҆мꙋ́же почꙋди́шасѧ племена̀  ѡ҆брѣ́тшаѧсѧ на по́двизѣ, и҆ похвали́ша терпѣ́нїе:  ва́рвари же посрами́шасѧ, стꙋдо́мъ ѡ҆бле́кшесѧ. 
Бг҃оро́диченъ: 
Горѣ̀ бѧ́ше соприсносꙋ́щенъ ѻ҆ц҃ꙋ̀ и҆ бг҃ꙋ бг҃ъ  сло́во, и҆ съ на́ми бг҃ъ и҆ чл҃вѣ́къ, бцⷣе, тобо́ю сше́дъ  къ на́шемꙋ смире́нїю, свобожда́ѧ ѿ клѧ́твы пра́дѣднїѧ:  тебе́ бо ви́дѣ патрїа́рхъ і҆а́кѡвъ лѣ́ствицꙋ нбⷭ҇нꙋю. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃омт҃ре, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Ника́коже поколеба̀ столпа̀ бл҃гоче́стїѧ  свирѣ́пство ва́рварское, нижѐ преще́нїе баты́ево, нижѐ  ме́чное оу҆сѣче́нїе, ни ра̑ны, ни сме́рть нꙋ́жднѣйшаѧ. 
Взыгра́шасѧ свѣ́тлѡ мꙋ́ченичестїи тогда̀ ли́кове,  ви́дѣвше твоѐ дерзнове́нїе, и҆ прини́кше совокꙋ́пленнѡ со  а҆́гг҃лы неви́димѡ оу҆крѣплѧ́хꙋ тѧ̀ въ по́двизѣ. 
Тѣле́съ стра̑сти неисцѣ̑льныѧ бж҃їею бл҃года́тїю  и҆сцѣли́лъ є҆сѝ, вели́кїй кнѧ́же геѡ́ргїе, мѵ́ро  бл҃гоꙋха́ющее и҆сточа́ѧ оу҆́бѡ, твои̑мъ честны̑мъ моще́мъ  прикаса́ющымсѧ. (с. 91) 
Бг҃оро́диченъ: 
Ѻ҆бра́знѣ рꙋно̀ гедеѡ́нъ прїѧ́тъ ѡ҆роше́но, твоѐ  предвозвѣща́ѧ чꙋ́до: сни́де бо ꙗ҆́кѡ до́ждь на рꙋно̀,  бцⷣе, є҆ди́ный ѿ трⷪ҇цы во оу҆тро́бꙋ твою̀ воплоща́емь. 
Конда́къ, гла́съ и҃: 
Хрⷭ҇то́вѣ сме́рти подо́бѧсѧ, и҆ тогѡ̀ и҆спи́ти  ча́шꙋ возжелѣ́въ ꙗ҆́кѡ живота̀: за него́же мꙋ́жески  подвиза́всѧ, презрѣ́въ земно́е ца́рство, ѿ безбо́жныхъ  ва̑рваръ пострада́въ до сме́рти, геѡ́ргїе бг҃омꙋ́дре: тѣ́мъ  молѝ, спасти́сѧ вѣ̑рнымъ лю́демъ моли́твами твои́ми. 
І҆́косъ: 
Кто̀ и҆зглаго́летъ си̑лы гдⷭ҇нѧ; и҆лѝ кто̀  и҆сповѣ́сть страда̑нїѧ твоѧ̑ и҆ добродѣ́тєли, мꙋ́чениче;  и҆лѝ кі́й ѧ҆зы́къ воспѣ́ти возмо́жетъ по досто́инствꙋ;  тѣ́мже и҆ а҆́зъ недосто́йный покꙋша́юсѧ хвали́ти же и҆  сла́вити влⷣкꙋ жизнода́вца, да́вшаго тебѣ̀ на ва́рвары  де́рзость, ѕлочести́вагѡ баты́ѧ не оу҆боѧ́тисѧ,  и҆сповѣ́дающꙋ тебѐ и҆́стиннаго бг҃а. сегѡ̀ ра́ди тѧ̀  чти́мъ вѣ́рою и҆ любо́вїю, страстоте́рпче геѡ́ргїе: тѣ́мъ  молѝ спасти́сѧ вѣ̑рнымъ лю́демъ моли́твами твои́ми. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
На ка́мени бжⷭ҇твеннагѡ ра́зꙋма оу҆тверди́въ  се́рдца своегѡ̀ стѡпы̀, сла́вне, врагѡ́въ же оу҆хищрє́нїѧ  не преврати́ша тѧ̀ воспѣва́юща: ѻ҆тє́цъ на́шихъ бж҃е,  бл҃гослове́нъ є҆сѝ. 
Свѣ́тъ невече́рнїй страда́вшꙋ кро́вїю возсїѧ̀  тебѣ̀, и҆ весе́лїе ꙗ҆́вѣ тебѐ прїѧ́тъ, великомꙋ́чениче,  воспѣва́юща: ѻ҆тє́цъ на́шихъ бж҃е, благослове́нъ є҆сѝ. 
И҆́стиненъ мч҃никъ, и҆́стиннагѡ хрⷭ҇та̀ бг҃а на́шегѡ  (с. 92) страда́лецъ взыва́ше: мꙋчє́нїѧ бо цвѣ́ты  бл҃гово́нїѧ вмѣнѧ́ю, и҆ крѡ́вныѧ стрꙋи̑ ба́нею кр҃ще́нїѧ. 
Бг҃оро́диченъ: 
Ри́торствꙋющїй ѧ҆зы́къ безгла́сенъ же и҆ недви́жимь,  ѡ҆ тебѣ̀ зри́мъ, бг҃ора́дованнаѧ: не и҆́мать бо пости́гнꙋти  непостижи́магѡ зача́тїѧ неизрече́нное рожде́нїе. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Оу҆блажи́ша тѧ̀ ца́рїе, благослови́ша ст҃и́телїе,  слы́шаще твоѐ мꙋ́жественное терпѣ́нїе, и҆ ко хрⷭ҇тꙋ̀  хода́таѧ стѧжа́вше тѧ̀: и҆ ны́нѣ приходѧ́ще честны̑мъ  твои̑мъ моще́мъ покланѧ́ютсѧ. 
Бжⷭ҇твенный геѡ́ргїй и҆сточа́етъ мѵ́ро благода́ти,  повелѣва́ѧ вѣ̑рнымъ почерпа́ти на просвѣще́нїе и҆  чистотꙋ̀, взыва́ѧ: гдⷭ҇а по́йте, дѣла̀, и҆ превозноси́те  є҆го̀ во вѣ́ки. 
Хвалѧ́сѧ ꙗ҆́звами хрⷭ҇то́выми, къ вѣ̑чнымъ  ѻ҆би́телемъ восте́клъ є҆сѝ, ѿ кро́ве твоеѧ̀ ѡ҆багри́въ  пло́ть, и҆ свѣ́тлѡ цр҃е́ви си́лъ предстои́ши, съ мꙋ́ченики  ликꙋ́ѧ. 
Бг҃оро́диченъ: 
И҆са́їи оу҆́гль дре́вле по́сланъ бы́сть, клеща́ми  носи́мь ѿ серафі́ма, и҆ каса́ѧсѧ томꙋ̀, грѣхѝ  ѡ҆ставлѧ́етъ: клеща́ же ты̀ є҆сѝ, дв҃о, бжⷭ҇твенный  оу҆́гль носи́вшаѧ, во ѡ҆ставле́нїе грѣхѡ́въ  человѣ́чествꙋ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ  приснодв҃о. 
Во́инъ и҆́стинный хрⷭ҇то́ва проповѣ́данїѧ бы́лъ  є҆сѝ, геѡ́ргїе, и҆ ле́сти потреби́тель безбо́жїѧ. тѣ́мже  и҆ ны́нѣ (с. 93) моли́твами твои́ми потребѝ ва́рварское  воста́нїе, во́инствꙋ на́шемꙋ подъ но́зѣ, сла́вне, тѣ́хъ  низложѝ. 
А҆́ще и҆ ѿсѣ́чена бы́сть глава̀ твоѧ̀, и҆ кро́вь  и҆злїѧ́сѧ, но прильпѐ вѣ́рнѡ, и҆ побѣди́тєльнаѧ тобо́ю  соверши́шасѧ. тѣ́мже и҆ на на́съ востаю́щихъ си́лою твое́ю  посрамѝ, и҆ ꙗ҆вѝ на́съ побѣди́тели. 
Лꙋ́къ сокрꙋшѝ нечести́выхъ, страстоте́рпче  непобѣди́ме, непра́веднѡ дви́жимый на твоѐ достоѧ́нїе,  є҆́же себѣ̀ и҆збра́лъ є҆сѝ возлюби́въ, и҆ во́инствꙋ  на́шемꙋ си́лꙋ оу҆твердѝ: да и҆ мы̀ ти́хѡ препрово́димъ  жи́тельство. 
Бг҃оро́диченъ: 
Є҆го́же проро́цы провозвѣсти́ша всѝ  многоѻбра́знѣ, и҆ вопло́щшасѧ на́съ ра́ди ѿ тебє̀  ви́дѣхомъ, бцⷣе, бг҃а и҆ человѣ́ка соверше́нна,  и҆збавлѧ́юща человѣ́ки ѿ клѧ́твы пра́дѣднїѧ, твои́ми  мл҃твами, и҆ вѣ́чныѧ мꙋ́ки свобожда́юща. 
Свѣти́ленъ. Подо́бенъ: Пло́тїю оу҆снꙋ́въ: 
Свѣ́тꙋ невече́рнемꙋ предстоѧ̀, страстоте́рпче, съ  мꙋ́ченическими ли́ки, воспѣва́ющыѧ тѧ̀ въ па́мѧти твое́й  ѿ и҆скꙋше́нїѧ спаса́й моли́твами твои́ми. 
Два́жды. 
Сла́ва, и҆ ны́нѣ, бг҃оро́диченъ: 
Незаходи́магѡ свѣ́та носи́ло, приснодв҃о,  просвѣ́щшагѡ сѣдѧ́щихъ во тмѣ̀ невѣ́дѣнїѧ пре́лести,  ѡ҆зарѝ и҆ на́мъ грѣ̑шнымъ свѣ́тъ сн҃а твоегѡ̀. 
На хвали́техъ стїхи̑ры на д҃, гла́съ а҃. Подо́бенъ:  Нбⷭ҇ныхъ чинѡ́въ: 
На нб҃сѝ препочи́лъ є҆сѝ веселѧ́сѧ, ꙳ молѝ за  ны̀ прест҃ꙋ́ю трⷪ҇цꙋ, ꙳ ми́лость пода́ти на́мъ ꙳ и҆ житїѐ  ми́рно и҆ безгрѣ́шно, ꙳ ꙗ҆́кѡ въ тꙋ̀ вѣ́рꙋющихъ при́снѡ  скорбе́й оу҆гонза́ти, ꙳ и҆ ра́дованїе оу҆лꙋчи́ти. 
Два́жды. 
Милосе́рдїѧ ра́ди твоегѡ̀, ꙳ и҆сто́чникъ на́мъ  да́рꙋй благода́ти, ꙳ вско́рѣ ра́дости и҆спо́лнь, ꙳  и҆сточа́ющь оу҆тѣше́нїе сꙋ́щымъ въ печа́лѣхъ, ꙳ молѧ̀  хрⷭ҇та̀, всесла́вне, ꙳ спасти́сѧ дꙋша́мъ на́шымъ. (с. 94) 
Ты̀ въ весе́лїе вше́дъ нетлѣ́емо, ꙳ весе́лїе на́мъ  да́ти молѝ, ꙳ и҆ спастѝ рабы̑ твоѧ̑: ꙳ мо́жеши бо,  геѡ́ргїе, ꙳ призыва́ющымъ тѧ̀ бѣды̑ разгна́ти, молѧ̀  хрⷭ҇та̀, и҆ и҆сцѣли́ти болѧ́щыѧ. 
Сла́ва, гла́съ и҃: 
Ѿ бл҃гочести́ва ко́рене прозѧ́бъ и҆зрастѐ,  оу҆сыне́нїѧ вода́ми напое́нъ ꙗ҆́снѡ, геѡ́ргїе  страстоте́рпче: и҆́бо хрⷭ҇то́вѣ цр҃кви ꙗ҆́кѡ фі́нїѯъ  высокове́рхїй процвѣ́лъ є҆сѝ на́мъ, преꙋцвѣтлѣва́ѧ  вѣ̑рныѧ. тѣ́мъ ны́нѣ съ мч҃ники предстоѧ̀ хрⷭ҇тꙋ̀,  моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Влⷣчце, прїимѝ моли́твꙋ  ра̑бъ твои́хъ: 
Славосло́вїе вели́кое, и҆ ѿпꙋ́стъ. 
На лїтꙋргі́и: Блажє́нна ст҃о́мꙋ, пѣ́снь г҃-ѧ и҆ ѕ҃- ѧ. Прокі́менъ, гла́съ д҃: Ст҃ы̑мъ, и҆̀же сꙋ́ть на землѝ  є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.  Сті́хъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ  къ є҆фесе́ємъ, зача́ло сл҃г. А҆ллилꙋ́їа: Воззва́ша  пра́веднїи, и҆ гдⷭ҇ь оу҆слы́ша и҆̀хъ. Сті́хъ: Мнѡ́ги  скѡ́рби пра́вєднымъ, и҆ ѡ҆ всѣ́хъ и҆́хъ и҆зба́витъ ѧ҆̀  гдⷭ҇ь. Є҆ѵⷢ҇лїе лꙋкѝ, зача́ло р҃ѕ. Прича́стенъ:  Ра́дꙋйтесѧ, пра́веднїи, ѡ҆ гдⷭ҇ѣ: 
Въ то́йже де́нь слꙋ́жба преподо́бнагѡ ѻ҆ц҃а̀ на́шегѡ  кѷрі́лла, новоезе́рскагѡ чꙋдотво́рца. 
На Гдⷭ҇и, воззва́хъ, стїхи̑ры, гла́съ ѕ҃.  Подо́бенъ: Є҆гда̀ ѿ дре́ва: 
Вѣ́рою и҆ любо́вїю и҆́стинною, мі́ра ѿ  младе́нства ѿре́ксѧ, ѻ҆́ч҃е преподо́бне кѷрі́лле,  ра́дꙋѧсѧ послѣ́довалъ є҆сѝ хрⷭ҇тꙋ̀, и҆ мно́гимъ  по́двигомъ пло́ть твою̀ оу҆мертви́лъ є҆сѝ, и҆ благода́ть  и҆сцѣле́нїй бога́тнѡ воспрїѧ́лъ (с. 95) є҆сѝ,  оу҆ставлѧ́ти недꙋ́ги, и҆ не́мѡщи разли̑чныѧ, и҆ дꙋ́хи  лꙋка̑выѧ вельмѝ оу҆дави́лъ є҆сѝ. 
Оу҆краше́нїе и҆́нокѡмъ бы́въ, собра́лъ є҆сѝ  неизче́тно мно́жество, пѣ́ти гдⷭ҇а, прпⷣбне кѷрі́лле, и҆  къ нб҃сѝ всѣ́хъ наста́вилъ є҆сѝ до́брѣ, послѣ́дꙋющихъ  бжⷭ҇твєннымъ твои̑мъ оу҆че́нїємъ, и҆ подо́бѧщихсѧ твоемꙋ̀  житїю̀ добродѣ́тельномꙋ, ѻ҆́ч҃е кѷрі́лле: съ ни́миже тѧ̀  почита́емъ, сщ҃е́ннѡ въ преставле́нїи твое́мъ ра́дꙋющесѧ. 
Гла́съ а҃: 
Преподо́бне ѻ҆́ч҃е кѷрі́лле, любвѐ ра́ди  оу҆чи́телѧ твоегѡ̀, всѧ̑ ꙗ҆̀же на землѝ преѡби́дѣлъ  є҆сѝ, и҆ въ пꙋсты́ню всели́всѧ, пло́ть твою̀  воздержа́нїемъ оу҆мертви́лъ є҆сѝ, и҆ по́стническими  трꙋды̀ твоѐ житїѐ оу҆ѧсни́лъ є҆сѝ: ѿѻнꙋ́дꙋже и҆  оу҆ченикѝ себѣ̀ собра́въ, ревнꙋ́ющихъ твоемꙋ̀ житїю̀,  си́хъ хрⷭ҇тꙋ̀ приве́лъ є҆сѝ, є҆го́же молѝ спастѝ  всѣ́хъ на́съ, тѧ̀ почита́ющихъ. 
Ѻ҆́ч҃е бг҃омꙋ́дре кѷрі́лле, воздержа́нїемъ бг҃ꙋ  соединѧ́ѧсѧ, непобѣжде́нъ пребы́сть кова̑рствїи бори́телѧ,  и҆ ра́бъ ꙗ҆ви́лсѧ є҆сѝ вседержи́телѧ: ѿѻнꙋ́дꙋже  почита́емъ тѧ̀, и҆ бжⷭ҇твеннꙋю твою̀ па́мѧть восхвалѧ́юще  ра́достнѡ вѣ́рою пра́зднꙋемъ. 
Преподо́бне ѻ҆́ч҃е кѷрі́лле, въ пꙋсты́нѧхъ при́снѡ  и҆ въ пеще́рахъ и҆ въ гора́хъ вѣ́рою пребыва́ѧ, бг҃а  взыска́лъ є҆сѝ: и҆ сегѡ̀ ра́ди ѡ҆брѣ́лъ є҆сѝ, ꙗ҆́коже  возжелѣ̀: невозвра́тною дꙋше́ю восхождє́нїи до́брыми  всегда̀, и҆́нѡкъ мно́жество приве́лъ є҆сѝ хрⷭ҇тꙋ̀  спаса́емыхъ. 
Преподо́бне ѻ҆́ч҃е премꙋ́дре кѷрі́лле, болѧ́щымъ  ты̀ ꙗ҆ви́лсѧ є҆сѝ и҆сцѣле́нїе и҆ хромы̑мъ хожде́нїе  ми́лостивнѡ сотворѧ́еши, и҆ всѣ̑мъ притека́ющымъ съ вѣ́рою  къ цѣльбоно́сномꙋ гро́бꙋ твоемꙋ̀, просѧ́щымъ по́мощи и҆  застꙋпле́нїѧ. ты́ же моли́твами твои́ми и҆сцѣле́нїе  недꙋ́гꙋющымъ неѡскꙋ́днѡ подава́еши. (с. 96) 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мо, оу҆́мъ  влⷣкꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю, ꙗ҆́кѡ мо́щїю возше́лъ є҆сѝ: мꙋ́жески  бо є҆стество̀ понꙋ́дивъ, потща́лсѧ є҆сѝ хꙋ́ждшее  покори́ти лꙋ́чшемꙋ, и҆ пло́ть порабо́тити дꙋ́хꙋ. тѣ́мже  мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее: и҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ кѷрі́лле, чи́стѣ  зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же  вѣ́рою и҆ любо́вїю чтꙋ́щихъ тѧ̀. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. И҆ чтє́нїѧ трѝ. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ црⷭ҇твїе бл҃голѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бро́нѧ  пра́вды, и҆ возложи́тъ шле́мъ, сꙋ́дъ нелицемѣ́ренъ.  Прїи́метъ щи́тъ непобѣди́мый преподо́бїе, поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ. По́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ: и҆ ѿ каменоме́тныѧ ꙗ҆́рости  и҆спо́лнь падꙋ́тъ гра́ды. Вознегодꙋ́етъ на ни́хъ вода̀  морска́ѧ: рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ, и҆ ѡ҆пꙋстоши́тъ всю̀ зе́млю беззако́нїе: и҆  ѕлодѣ́йство преврати́тъ престо́лы си́льныхъ. [ѕ҃] Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑ (с. 97)  концє́въ землѝ. Внꙋши́те, держа́щїи мно́жєства, и҆  гордѧ́щїисѧ ѡ҆ наро́дѣхъ ꙗ҆зы̑къ. Ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ, и҆ є҆́же ѿ на́съ ше́ствїе сокрꙋше́нїе: ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна: нижѐ въ числѣ̀ лѣ́тъ и҆счита́етсѧ. Сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Бл҃гоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ, преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же (с. 98) ви́дѣвше  и҆ не разꙋмѣ́вше, нижѐ поло́жше въ помышле́нїи таково́е:  ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ и҃. Самогла̑сны: 
Прпⷣбне ѻ҆́ч҃е кѷрі́лле, да́ръ бж҃їй и҆збра́въ  са́мъ себѐ, и҆ прине́слъ є҆сѝ, бдѣ́нїе всено́щное, и҆  оу҆миле́нїе стѧжа́въ, поꙋче́нїе бжⷭ҇твенно, коне́чное  смире́нїе, наде́ждꙋ, вѣ́рꙋ, любо́вь нерастворе́нꙋ,  трезвѣ́нїе, и҆ милосе́рдїе, и҆́стинное безстра́стїе,  мл҃твꙋ, сто́лпъ тѧ̀ показа́вше свѣтови́днѣйшїй. 
Гла́съ в҃: 
По оу҆спе́нїи твое́мъ, блаже́нне, оу҆чи́тельница  быва́етъ на́мъ твоѧ̀ ра́ка: при́снѡ бо и҆злива́ющимисѧ  чꙋдесы̀ вопїѧ̀, и҆ возводѧ̀ къ трꙋдѡ́мъ и҆ подвигѡ́мъ,  глаго́лѧ: возлюби́те гдⷭ҇а, да ѡ҆брѧ́щете благода́ть  вѣ́чнꙋю, ничто́же па́че є҆гѡ̀ почти́те, да є҆гда̀  прїи́детъ, и҆ ѡ҆брѧ́щете поко́й со и҆збра́нными, є҆го́же да  и҆ мы̀ оу҆лꙋчи́мъ твои́ми моли́твами. 
Гла́съ д҃: 
Житїѐ нескве́рно, терпѣ́нїе и҆ кро́тость, и҆  любо́вь нелицемѣ́рнꙋ, воздержа́нїе и҆ стоѧ́нїе всено́щное,  и҆ оу҆миле́нїе бжⷭ҇твенное, вѣ́рꙋ и҆ наде́ждꙋ и҆́стиннꙋю,  и҆ ми́лованїе, ѻ҆́ч҃е, стѧжа́въ, ꙗ҆́кѡ а҆́гг҃лъ пожи́лъ  є҆сѝ на землѝ съ пло́тїю, кѷрі́лле блаже́нне,  моли́твенниче, ѡ҆ дꙋша́хъ на́шихъ. 
Земны́й а҆́гг҃ле, нбⷭ҇ный человѣ́че бы́лъ є҆сѝ,  преподо́бне, и҆сто́чникъ оу҆миле́нїѧ и҆ ми́лованїѧ, стрꙋѧ̀  пꙋчи́ны, грѣ́шникѡмъ порꙋ́чникъ, ма́слина вои́стиннꙋ бж҃їѧ  плодови́та, и҆ трꙋдѡ́въ твои́хъ, оу҆тѣ́ши ли́ца, кѷрі́лле  чꙋ́дне, вѣ́рнѡ восхвалѧ́ющымъ тѧ̀. 
Сла́ва, гла́съ ѕ҃: 
Преподо́бне ѻ҆́ч҃е кѷрі́лле, ꙗ҆вле́нїемъ бж҃їѧ  мт҃ре наставлѧ́емь, и҆ тогѡ̀ сїѧ́нїемъ ѡ҆зарѧ́емь, и҆  пꙋсты́ню, на ню́же зва́нъ бы́сть, дости́глъ є҆сѝ, и҆ въ  не́й трꙋдолю́бнѡ подвиза́всѧ, вше́лъ є҆сѝ въ незаходи́мый  свѣ́тъ ра́зꙋма, и҆дѣ́же (с. 99) мно́гихъ гдⷭ҇еви  ревни́телей твоемꙋ̀ житїю̀ оу҆стро́илъ є҆сѝ. тѣ́мже и҆  по сме́рти ѿ бг҃а дарова̑нїѧ прїѧ́лъ є҆сѝ, бѣ́сы  прогони́ти, и҆ и҆сцѣлє́нїѧ разли́чныхъ недꙋ́гѡвъ  человѣ́кѡмъ дарова́ти, вѣ́рою ѿ дꙋшѝ притека́ющымъ ко  хра́мꙋ твоемꙋ̀ всечестно́мꙋ: молѝ спастѝ почита́ющихъ  любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: Творе́цъ и҆ и҆зба́витель: 
На стїхо́внѣ стїхи̑ры, гла́съ а҃. Подо́бенъ:  Прехва́льнїи: 
Ѻ҆́ч҃е прпⷣбне кѷрі́лле, ꙳ твоѧ̀ кра́снаѧ па́мѧть  ꙳ по́стникѡмъ собра́нїе и҆ весе́лїе, ꙳ чꙋде́съ бо  благода́тїю ꙳ просла́вилсѧ є҆сѝ ѿ бг҃а: ꙳ є҆го́же молѝ  ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Ѻ҆́ч҃е кѷрі́лле преподо́бне, твоегѡ̀ оу҆ста́ва  по́стнагѡ ꙳ проти́внїи оу҆боѧ́шасѧ, ꙳ и҆ про́клѧти бы́ша ꙳  твои́ми непреста́нными моли́твами, всехва́льне: ꙳ и҆́бо  сожи́тельствꙋюща бг҃а стѧжа́въ въ себѣ̀: є҆го́же молѝ ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ѻ҆́ч҃е прпⷣбне кѷрі́лле, ꙳ хрⷭ҇та̀ возлюби́въ  всѧ́кѡ, и҆ тогѡ̀ бжⷭ҇твєннымъ стопа́мъ послѣ́довалъ  є҆сѝ, ꙳ кре́стъ на ра́мо взе́мъ, неѡсла́бнѡ ше́ствовалъ  є҆сѝ, ꙳ и҆ живе́ши, бг҃оно́се, дх҃омъ. ꙳ И҆ ны́нѣ молѝ ꙳  дарова́ти дꙋша́мъ на́шымъ ꙳ ми́ръ и҆ ве́лїю млⷭ҇ть. 
Сла́ва, гла́съ ѕ҃: 
Тезоимени́то зва́нїе пречⷭ҇тыѧ ꙗ҆́кѡ оу҆слы́шавъ,  по́стническими трꙋды̀ себѐ ѡ҆бложи́въ, мі́рови и҆  страсте́мъ себѐ оу҆мертви́въ, и҆ со хрⷭ҇то́мъ и҆зво́лилъ  є҆сѝ жи́ти: тѣ́мъ и҆ по сме́рти и҆сцѣлє́нїѧ и҆сточа́етъ  гро́бъ тво́й, преподо́бне кѷрі́лле, вѣ́рою притека́ющымъ.  но, ꙗ҆́кѡ и҆мѣ́ѧ дерзнове́нїе къ прославлѧ́емомꙋ ко  ст҃ы́хъ хрⷭ҇тꙋ̀, моли́сѧ ѡ҆ и҆̀же (с. 100) вѣ́рою  соверша́ющихъ па́мѧть твою̀, и҆ чтꙋ́щихъ трꙋды̀ твоѧ̑,  ꙗ҆̀же за него̀ претерпѣ́лъ є҆сѝ, и҆ на́мъ оу҆лꙋчи́ти  дерзнове́нїе въ де́нь сꙋда̀, мо́лимсѧ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Тропа́рь, гла́съ и҃: 
Бж҃їимъ дх҃омъ подвиза́емь, сле́зъ твои́хъ тꙋ́чами  и҆зсо́хшее напои́лъ є҆сѝ, и҆ безпло́тное въ пꙋсты́ни  житїѐ показа́лъ є҆сѝ, и҆ є҆́же и҆зъ глꙋбины̀ се́рдца  бо́дренными моли́твами и҆ посто́мъ, благодѣѧ́нїѧ трꙋды̀  оу҆плодоноси́лъ є҆сѝ, и҆ вселе́ннꙋю всю̀ просвѣти́лъ  є҆сѝ сїѧ́нїемъ чꙋде́съ твои́хъ, ѻ҆́ч҃е на́шъ кѷрі́лле,  молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ ѿ дв҃ы: 
На оу҆́трени по а҃-й каѳі́смѣ сѣда́ленъ, гла́съ г҃- й. 
Подо́бенъ: Красотѣ̀ двⷭ҇тва: 
Ꙗ҆́кѡ безпло́тенъ, ѻ҆́ч҃е, пожи́лъ є҆сѝ на  землѝ, превозносѧ́щагосѧ врага̀ смири́лъ є҆сѝ: тѣ́мже  ны́нѣ съ невеще́ственными ли́ки, блаже́нне, водворѧ́ѧсѧ,  та́мѡ блаже́нства наслажда́ѧсѧ, помина́й па́мѧть твою̀  дне́сь пра́зднꙋющихъ, да всѝ ра́достными пѣ́сньми  воспѣва́емъ хрⷭ҇та̀ бг҃а на́шего, таковꙋ́ю тебѣ̀  благода́ть да́вшаго. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
По в҃-й каѳі́смѣ сѣда́ленъ, гла́съ и҃. Подо́бенъ:  Повелѣ́нное та́йнѡ: 
Страсте́й тмꙋ̀ моли́твами твои́ми, ѻ҆́ч҃е,  ѿгна́лъ є҆сѝ, се́рдце твоѐ въ чꙋ́вствїи чи́сто бг҃ꙋ  предста́вивъ: тѣ́мже (с. 101) въ тѧ̀ всели́сѧ благода́ть  дх҃а прест҃а́гѡ, є҆́же вѣ́дѣти бꙋ̑дꙋщаѧ, ꙗ҆́кѡ бли́зъ  сꙋ̑щаѧ ты̀ проѧвлѧ́ѧ, и҆ проси́вшымъ оу҆ тебє̀ съ вѣ́рою,  непло́дствїѧ соꙋ́зъ разрѣши́лъ є҆сѝ. тѣ́мже и҆ мы̀  мо́лимсѧ: просѝ на́мъ ѿ хрⷭ҇та̀ ми́ра и҆ ве́лїѧ ми́лости. 
Два́жды. 
Сла́ва, и҆ ны́нѣ, бг҃оро́диченъ: 
Ѿ крове́й твои́хъ, чⷭ҇таѧ, воплоще́ннаго бг҃а  ро́ждшаѧ, и҆змѣне́на мѧ̀ при́снѡ грѣха́ми, и҆ прилѡ́ги  лꙋка́вагѡ, бг҃обл҃года́тнаѧ, оу҆твердѝ се́рдце моѐ,  бл҃га́ѧ, твои́ми моли́твами, ꙗ҆́кѡ да и҆ а҆́зъ  благода́рственнѡ зовꙋ́ ти: бг҃ороди́тельнице мр҃і́е,  поми́лꙋй ста́до твоѐ, є҆́же стѧжа́ла є҆сѝ,  всенепоро́чнаѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Въ пꙋсты́ню, преблаже́нне, всели́всѧ, и҆ въ не́й  пречестны́й хра́мъ бж҃їѧ мт҃ре воздви́глъ є҆сѝ, и҆  мно́жество и҆́ночествꙋющихъ та́мѡ собра́лъ є҆сѝ гдⷭ҇еви,  и҆ съ тобо́ю рабо́тающихъ, и҆̀хже сохранѝ ѿ всѧ́кагѡ  вре́да лꙋка́вагѡ, да всѝ благода́рственнѡ вопїе́мъ тѝ:  преблаже́нне кѷрі́лле, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ досто́йнѡ  сла́вимъ прест҃о́е рождество̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ (с. 102) всѣ́хъ,  ꙗ҆̀же воздаде́ ми; Є҆ѵⷢ҇лїе ѿ матѳе́а, зача́ло м҃г. По  н҃-мъ ѱалмѣ̀ стїхи́ра, гла́съ ѕ҃, пи́сана на стїхо́внѣ,  Сла́ва. Канѡ́нъ бцⷣѣ со і҆рмосо́мъ на ѕ҃, и҆ ст҃о́мꙋ два̀  канѡ́на, на и҃. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь: сла́внѡ бо просла́висѧ. 
Слꙋга̀ бж҃їй бы́въ, ѻ҆́ч҃е кѷрі́лле, сохрани́лъ  є҆сѝ ꙗ҆́кѡ свѧще́нникъ спаси́тєльнаѧ повелѣ̑нїѧ,  мїрско́е смꙋще́нїе ѡ҆ста́вилъ є҆сѝ, и҆ кре́стъ сво́й  взе́мъ, живонѡ́снымъ стопа́мъ, всеблаже́нне, послѣ́довалъ  є҆сѝ. 
Спасе́нїю хода́таѧ свѣ́дый ра́зꙋмъ  бг҃одохнове́нный, и҆ всѐ писа́нїе благоче́стнѡ проше́лъ  є҆сѝ, ѻ҆́ч҃е преподо́бне кѷрі́лле, свѧще́нства  ѿѻнꙋ́дꙋ прїе́мъ сано́вное. 
Ѿ ю҆́ности твоеѧ̀, ѻ҆́ч҃е, оу҆́мъ къ бг҃ꙋ  впери́въ, тлѣ́нными нетлѣ̑ннаѧ, ꙗ҆́кѡ до́брый кꙋпе́цъ  и҆скꙋпи́лъ є҆сѝ. тѣ́мже ны́нѣ соше́дшесѧ, па́мѧть твою̀  почита́емъ. 
Бг҃оро́диченъ: 
Возсїѧ́въ, ꙗ҆́кѡ со́лнце и҆зъ тебє̀, мт҃и  приснодв҃о, и҆́же ѿ ѻ҆ц҃а̀ пре́жде вѣ̑къ неви́димый:  и҆́мже пресла́внѡ тѣ́ломъ ѡ҆писꙋ́емь, благоче́стїѧ заре́ю  человѣ́ки просвѣти́лъ є҆́сть. 
Дрꙋгі́й канѡ́нъ. 
Гла́съ в҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Пѣсносло́вити достохва́льнꙋю па́мѧть твою̀  оу҆се́рднѡ, прпⷣбне, благода́ть пода́ждь, кѷрі́лле: молѝ  ѡ҆ на́съ, и҆ ѡ҆ всѣ́хъ согрѣши́вшихъ ѡ҆ ѡ҆ставле́нїи. 
И҆́ноческїй сво́й кре́стъ взе́мъ, преподо́бне,  послѣ́довалъ є҆сѝ хрⷭ҇тꙋ̀ вседержи́телю, и҆ оу҆мертви́въ  пло́ть, жи́зни вѣ́чныѧ сподо́билсѧ є҆сѝ, преподо́бне. (с.  103) 
Зако́нꙋ бж҃їю повинꙋ́ѧсѧ, досточꙋ́дне, страстна̑ѧ  взыгра̑нїѧ оу҆вѧди́лъ є҆сѝ воздержа́нїѧ по́двигомъ, и҆  безстра́стїѧ благода́тїю ѡ҆богати́лсѧ є҆сѝ. 
Бг҃оро́диченъ: 
И҆̀же тебє̀ ра́ди нетлѣ́нїемъ ѡ҆бога́щшесѧ,  бг҃ороди́тельнице пречⷭ҇таѧ, ра́дꙋйсѧ, ѡ҆бра́дованнаѧ,  вопїе́мъ тѝ, преподо́бныхъ и҆ пра́ведныхъ оу҆краше́нїе. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Ѿ на́съ ны́нѣ сло́во похвале́нїѧ плето́мо  прїе́млѧ, бг҃оно́се, весели́сѧ твои́ми болѣ́зньми  наслажда́ѧсѧ, зовы́й, преподо́бне: ты̀ є҆сѝ бг҃ъ на́шъ. 
Словеса̀ оу҆слы́шавъ влⷣчнѧ, ѡ҆ста́вилъ є҆сѝ  мі́ръ, и҆ ꙗ҆̀же въ не́мъ, и҆ приве́лъ є҆сѝ сѣ́мѧ твоѐ  гдⷭ҇еви, зовы́й: ты̀ є҆сѝ бг҃ъ на́шъ. 
Ра́йскꙋю жи́знь, и҆ та́мѡ ст҃ы́хъ весе́лїе, всегда̀  во оу҆мѣ̀ твое́мъ помина́ѧ, прпⷣбне: тѣ́мже и҆ во  слеза́хъ и҆ въ воздыха́нїихъ всю̀ свою̀ жи́знь, ѻ҆́ч҃е  кѷрі́лле, проше́лъ є҆сѝ, и҆ сегѡ̀ ра́ди и҆ по сме́рти ѿ  хрⷭ҇та̀ чꙋдесы̀ просла́вилсѧ є҆сѝ. 
Бг҃оро́диченъ: 
Ты̀ є҆ди́на па́че всѣ́хъ ꙗ҆̀же ѿ вѣ́ка  вели́кихъ сподо́биласѧ є҆сѝ, и҆ вы́ше є҆стества̀: бг҃а бо  невмѣсти́маго все́ю тва́рїю, во оу҆тро́бѣ твое́й  понесла̀, и҆ воплоти́ла є҆сѝ. тѣ́мъ тѧ̀ бцⷣꙋ всѝ  велича́емъ. 
И҆́нъ. І҆рмо́съ: 
Оу҆твердѝ на́съ къ тебѣ̀, гдⷭ҇и, дре́вомъ  оу҆мерщвле́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Во́дъ живо́тныхъ и҆спо́лншисѧ бжⷭ҇твеннагѡ дх҃а,  бг҃оно́се, дꙋша̀ твоѧ̀ рѣ́ки чꙋде́съ то́читъ, недꙋ̑жнымъ  и҆сцѣле́нїе подаѧ̀. 
Къ широтѣ̀ ра́йстѣй всели́лсѧ є҆сѝ, всеблаже́нне  кѷрі́лле, (с. 104) тѣ́снꙋю ше́ствовавъ стезю̀: и҆ бѣсѡ́въ  кова̑рствїѧ и҆ шє́ствїѧ безчи́слєннаѧ оу҆тѣсни́лъ  є҆сѝ. 
Тече́нїемъ твои́хъ сле́зъ напаѧ́емь, ꙗ҆́кѡ дре́во  плодоно́сно, кѷрі́лле, благопло́днѣ полє́зныѧ прине́слъ  є҆сѝ добродѣ́тєли, чꙋде́съ бжⷭ҇твеннꙋю бл҃года́ть  прїе́мь. 
Бг҃оро́диченъ: 
Є҆ди́нъ бл҃гі́й про́йде оу҆тро́бꙋ воплоща́емь, и҆  человѣ́къ ви́дѣнъ бы́сть соверше́нъ, є҆го́же молѝ  спастѝ пою́щыѧ тѧ̀. 
Сѣда́ленъ, гла́съ а҃: 
Мона́шествовавъ бг҃оꙋго́днѣ, и҆ добродѣ́тельнѡ  пожи́въ, бл҃года́ть и҆сцѣле́нїѧ прїѧ́лъ є҆сѝ, блаже́нне  кѷрі́лле, зна́мєнїѧ соверши́въ стра̑шна: ѻ҆би́тель же  совокꙋпи́въ сщ҃е́ннꙋю, приве́лъ є҆сѝ мно́жество  спаса́емыхъ гдⷭ҇еви, пребога́те. Сла́ва бг҃ꙋ просвѣти́вшемꙋ  тѧ̀, сла́ва вѣнча́вшемꙋ тѧ̀, сла́ва свѧтꙋ́ю твою̀ па́мѧть  просла́вльшемꙋ. 
Два́жды. 
Сла́ва, и҆ ны́нѣ, бг҃оро́диченъ: 
Рꙋ́цѣ твоѝ бжⷭ҇твеннїи, и҆́маже созда́телѧ  понесла̀ є҆сѝ, дв҃о пречⷭ҇таѧ, вопло́щшагосѧ бл҃госты́нею,  просте́рши, оу҆молѝ є҆го̀ и҆зба́вити на́съ ѿ  и҆скꙋше́нїй, и҆ страсте́й, и҆ бѣ́дъ, хва́лѧщихъ тѧ̀  любо́вїю, и҆ вопїю́щихъ: сла́ва все́льшемꙋсѧ въ тѧ̀, сла́ва  проше́дшемꙋ и҆зъ тебє̀, сла́ва и҆зба́вльшемꙋ на́съ  ржⷭ҇тво́мъ твои́мъ. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Ѿве́рзлъ є҆сѝ кѷрі́лле, двє́ри своѧ̑,  а҆враа́мꙋ оу҆подо́бльсѧ, всѣ̑мъ тре́бꙋющымъ, прпⷣбне  кѷрі́лле: тѣ́мъ хрⷭ҇то́съ ѿверза́етъ тѝ нбⷭ҇наѧ врата̀,  преблаже́нне. 
Во всечестны́й и҆ во сщ҃е́нническїй са́нъ  оу҆краси́лсѧ є҆сѝ, кѷрі́лле блаже́нне, и҆ и҆́ноческомꙋ  три́знищꙋ ра́дꙋѧсѧ прите́клъ є҆сѝ, всѣ́мъ до́момъ,  пребл҃же́нне, приводи́мь. (с. 105) 
Посто́мъ и҆ моли́твами тѣ́ло твоѐ, ѻ҆́ч҃е  кѷрі́лле, и҆знꙋри́лъ є҆сѝ, и҆ сегѡ̀ ра́ди сподо́билсѧ  є҆сѝ ви́дѣти неизречє́ннаѧ блага̑ѧ, ꙗ҆̀же ст҃ы̑мъ  оу҆готѡ́ваннаѧ: съ ни́миже, ѻ҆́ч҃е кѷрі́лле, ѡ҆ на́съ  молѝ. 
Бг҃оро́диченъ: 
И҆сцѣлѧ́ѧ є҆́ѵино дре́внее престꙋпле́нїе, въ тебѐ  пренепоро́чнꙋю и҆ пречⷭ҇тꙋю всели́сѧ, и҆ всего́ мѧ  человѣ́ка воѡбрази́въ па́дшаго, пребжⷭ҇твенный. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀ заблꙋ́дшаго.  тѣ́мъ мно́гое твоѐ снизхожде́нїе, є҆́же на мѧ̀,  прославлѧ́ю, многомлⷭ҇тиве. 
Распе́нъ себѐ самого̀ страсте́мъ и҆ мі́рови,  бг҃омꙋ́дре ѻ҆́ч҃е, на крⷭ҇тѣ̀ распросте́ршемꙋ дла̑ни  хрⷭ҇тꙋ̀ оу҆годи́лъ є҆сѝ, кѷрі́лле: є҆го́же молѝ  спастѝ дꙋ́шы на́шѧ. 
По́двигомъ страда́нїѧ плотскі̑ѧ оу҆мертви́лъ є҆сѝ  оу҆́ды, мє́ртвыѧ же моли́твою возста́вилъ є҆сѝ, и҆  приходѧ́щыѧ оу҆се́рднѡ вѣ́рою чꙋ́днѡ ѡ҆правда́лъ є҆сѝ,  и҆ всѧ́къ недꙋ́гъ, ѻ҆́ч҃е, и҆сцѣли́лъ є҆сѝ. 
Дх҃а ст҃а́го присво́илъ є҆сѝ твое́й дꙋшѝ  и҆́скреннѡ, и҆̀мже па́стырь и҆збра́нъ показа́лсѧ є҆сѝ,  ѻ҆́ч҃е бг҃омꙋ́дре, и҆ и҆́нокꙋющымъ оу҆краше́нїе  прекра́сное. 
Бг҃оро́диченъ: 
Ꙗ҆́кѡ до́ждь на рꙋно̀, чⷭ҇таѧ, въ чⷭ҇тно́е чре́во  твоѐ сло́во сни́де воплоща́емо, и҆ погꙋбѝ многобо́жїѧ  ѡ҆дожде́нїе, всенепоро́чнаѧ, и҆ го́рькꙋю зи́мꙋ разори́лъ  є҆́сть. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й: къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Хрⷭ҇токра́сномꙋ ѡ҆держа́лсѧ є҆сѝ житїю̀, кѷрі́лле  бл҃же́нне, всѣ̑мъ че́стенъ ꙗ҆ви́сѧ. вѣ́сть бо вои́стиннꙋ  добродѣ́тель, сла́вне, соверша́ти сїю̀ и҆мꙋ́щихъ:  ꙗ҆ви́лбосѧ є҆сѝ свѧще́нникъ хрⷭ҇то́въ достопрїѧ́тенъ. (с.  106) 
Си́лою бжⷭ҇твенною оу҆крѣплѧ́емь, бл҃же́нне  кѷрі́лле, мїрскꙋ́ю любо́вь крѣ́пкѡ ѿве́рглъ є҆сѝ, и҆  влⷣцѣ ра́дꙋѧсѧ прише́лъ є҆сѝ во́льнымъ твои́мъ пра́вомъ,  и҆ сохрани́въ вѣ́рꙋ невреди́мꙋ, и҆ вѣне́цъ сла́вы,  бг҃омꙋ́дре, прїѧ́лъ є҆сѝ. 
Дне́сь воспѣва́ема свѧще́ннаѧ па́мѧть твоѧ̀,  прпⷣбне кѷрі́лле, весели́тъ оу҆ченикѝ твоѧ̑, и҆ честно́е  твоѐ оу҆спе́нїе сла́вѧще, глаго́лютъ: моли́твами твои́ми,  ѻ҆́ч҃е, соблюдѝ воспѣва́ющихъ тѧ̀. 
Бг҃оро́диченъ: 
Є҆ди́нꙋ на́мъ во двою̀ сꙋществꙋ̑ ви́димꙋ  ѵ҆поста́сь, є҆ди́на бл҃гослове́ннаѧ ражда́еши неизрече́ннѡ,  бж҃їе сло́во, воплоти́вшеесѧ за ми́лость неизрече́ннꙋю:  того̀ молѝ сохрани́тисѧ пою́щымъ тѧ̀. 
И҆́нъ. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
И҆́же въ ми́лость бг҃а молѧ̀, ѻ҆́ч҃е прпⷣбне  кѷрі́лле, напо́лнилъ є҆сѝ ꙗ҆́коже и҆лїа̀ чва́нецъ,  є҆ле́а сосꙋ́дъ вели́къ, ѿ зрѧ́щихъ оу҆дивлѧ́емь вѣ́рнѡ. 
Ꙗ҆́кѡ чи́стъ дꙋше́ю ты̀, во и҆зстꙋпле́нїи бы́въ,  ви́дѣлъ є҆сѝ всю̀ зе́млю ꙗ҆́кѡ подъ заре́ю сїѧ́ющꙋ,  є҆ди́наго бг҃а почита́ющꙋ, всеблаже́нне кѷрі́лле. 
Чꙋдодѣ́йствꙋѧ ѡ҆ хрⷭ҇тѣ̀, водѣ̀ и҆стещѝ  моли́твою, прпⷣбне кѷрі́лле, мо́лиши подвигополо́жника:  ꙗ҆́же пребыва́ющи проповѣ́даетъ чꙋдеса̀. 
Бг҃оро́диченъ: 
Живы́й на нб҃сѣ́хъ восхотѣ̀ всели́тисѧ въ ложесна̀  твоѧ̑, чⷭ҇таѧ, ꙗ҆́кѡ да на́съ хра́мы трⷪ҇цѣ сотвори́тъ,  тѧ̀ бцⷣꙋ проповѣ́дающихъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Жите́йскихъ веще́й, ѻ҆́ч҃е кѷрі́лле, нестоѧ́щее  свѣ́дый, сїѐ ѡ҆ста́вилъ є҆сѝ, и҆ къ воздаѧ́нїю потща́сѧ  го́рнѧгѡ жре́бїѧ, пребога́те. (с. 107) 
Бл҃гоче́стнѡ и҆́нѡкъ мно́жество пита́ти не  ѡ҆ста́вилъ є҆сѝ, ѻ҆́ч҃е бл҃же́нне кѷрі́лле: тѣ́мъ пи́щи  бо́льшїѧ во ѻ҆би́телехъ нбⷭ҇ныхъ сподо́билсѧ є҆сѝ. 
Мѣ́сто, є҆́же сподо́бисѧ прїѧ́ти честны̑ѧ мо́щи  твоѧ̑ прпⷣбне, ѡ҆свѧти́сѧ, и҆ по мнѡ́гимъ страна́мъ  прославлѧ́емо є҆́сть, ꙗ҆́кѡ въ себѣ̀ мо́щи твоѧ̑  и҆мѣ́етъ. 
Бг҃оро́диченъ: 
Неискꙋсомꙋ́жнаѧ пречⷭ҇таѧ, родила̀ є҆сѝ, и҆  пребыва́еши дв҃ою, ꙗ҆влѧ́ющи бжⷭ҇тва̀ и҆́стиннагѡ сн҃а и҆  бг҃а твоегѡ̀ ѻ҆́бразы. 
И҆́нъ. І҆рмо́съ: 
Во глꙋбинѣ̀ грѣхо́внѣй содержи́мь є҆́смь, сп҃се,  и҆ въ пꙋчи́нѣ жите́йстѣй ѡ҆бꙋрева́емь: но ꙗ҆́коже і҆ѡ́нꙋ  ѿ ѕвѣ́рѧ, и҆ менѐ ѿ страсте́й возведѝ, и҆ спаси́ мѧ. 
Свѣтосїѧ̑нїи просвѣща́емь ст҃а́гѡ дх҃а,  чꙋдотво́рче кѷрі́лле, и҆́нокꙋющымъ свѣти́льникъ свѣ́телъ  ꙗ҆ви́лсѧ є҆сѝ. 
Ꙗ҆́кѡ пресла́вно житїѐ твоѐ, и҆́мже ста́до  и҆́нѡкъ приве́лъ є҆сѝ къ ра́зꙋмꙋ спаси́тельномꙋ. 
Жи́тель бы́въ црⷭ҇тва нбⷭ҇нагѡ, бг҃омꙋ́дре  кѷрі́лле, сегѡ̀ оу҆лꙋчи́ти молѝ, вѣ́рою тѧ̀ при́снѡ  оу҆блажа́ющымъ. 
Бг҃оро́диченъ: 
И҆зъ оу҆тро́бы твоеѧ̀, чⷭ҇таѧ, возсїѧ́въ пра́вды  невече́рнее сл҃нце, и҆ вѣ́рныхъ просвѣтѝ, бцⷣе дв҃о  всепѣ́таѧ. 
Конда́къ, гла́съ и҃: 
Взбра́нномꙋ и҆ крѣ́пкомꙋ а҆дама́нтꙋ, прогони́телю  бѣсѡ́въ, но́вомꙋ чꙋдотво́рцꙋ, побѣди́тєльнаѧ, страсте́й  ѕлы́хъ свободи́вшесѧ, благода́рствєннаѧ восписꙋ́емъ тѝ,  ѻ҆́ч҃е на́шъ кѷрі́лле. Но ꙗ҆́кѡ и҆мѣ́ѧ дерзнове́нїе оу҆  прⷭ҇то́ла хрⷭ҇то́ва, вѣ́рою чтꙋ́щихъ тѧ̀, гра́дъ же и҆  лю́ди моли́твою твое́ю сохранѧ́й: ты́ бо є҆сѝ ста́дꙋ  твоемꙋ̀ похвала̀ и҆ оу҆тверже́нїе. 
І҆́косъ:  
Оу҆слы́шавъ хрⷭ҇то́въ глаго́лъ, и҆ ѡ҆ста́вивъ  плотска̑ѧ (с. 108) мꙋдрова̑нїѧ, бога́тство и҆ сла́вꙋ ꙗ҆́кѡ  пра́хъ вмѣни́въ, и҆ на стра̑сти ꙗ҆́кѡ безпло́тенъ  подвиза́всѧ, и҆ безпло́тныхъ ликостоѧ́нїю чистото́ю  оу҆подо́бисѧ: ра́зꙋма дарова̑нїѧ прїѧ́лъ є҆сѝ. тѣ́мъ въ  пѣ́снехъ си́це тѝ вопїе́мъ, рекꙋ́ще: ра́дꙋйсѧ, кѷрі́лле  преподо́бне и҆ бг҃оно́се, нбⷭ҇ный человѣ́че, земны́й  а҆́гг҃ле: ра́дꙋйсѧ, кромѣ̀ мі́ра сꙋ́етнагѡ пꙋсты́ню  содѣ́лавый въ кра́снѣмъ ѻ҆́стровѣ, и҆ въ не́мъ  ѻ҆би́тель соста́вивъ: ра́дꙋйсѧ, въ не́й и҆́нѡкъ мно́жество  собра́лъ є҆сѝ, и҆ ѿ ни́хъ слы́шиши си́це рекꙋ́щихъ:  ра́дꙋйсѧ, и҆́нокꙋющымъ ѡ҆ спасе́нїи хода́тай: ра́дꙋйсѧ,  оу҆ныва́ющымъ ѻ҆́бразъ оу҆тѣше́нїѧ: ра́дꙋйсѧ, и҆́нокѡмъ  ѿ навѣ̑тъ вра́жїихъ и҆зба́вителю: ра́дꙋйсѧ, ско́рбемъ  гꙋби́телю на́шегѡ є҆стества̀, ꙗ҆́кѡ ѿгонѧ́ѧ по́мыслы  ѕлѡ́бныѧ: ра́дꙋйсѧ, скорбѧ́щымъ дꙋше́ю сла́дкое  оу҆тѣше́нїе, и҆ ра́дости бж҃е́ственныѧ пода́телю:  ра́дꙋйсѧ, на́шъ предста́телю и҆ и҆зба́вителю: ра́дꙋйсѧ,  прпⷣбне ѻ҆́ч҃е кѷрі́лле, и҆́нокѡмъ оу҆добре́нїе. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  благослове́нъ и҆ препросла́вленъ. 
И҆збра́нїемъ сꙋда̀ оу҆краси́лсѧ є҆сѝ, свѧще́нникъ  бы́въ, кѷрі́лле ѻ҆́ч҃е прпⷣбне, тѣ́мъ вше́лъ є҆сѝ  внꙋ́трь вы́шнѧгѡ хра́ма незаходи́мыѧ зарѝ, своегѡ̀  свѧщеннотворе́нїѧ плодѡ́въ наслажда́ѧсѧ, поѧ̀: бл҃гослове́нъ  бг҃ъ ѻ҆тє́цъ на́шихъ. 
Ѻ҆те́чєскаѧ возлюби́лъ є҆сѝ ликостоѧ̑нїѧ, и҆ въ  ли́цѣхъ ѻ҆тє́цъ ра́достнѡ просла́вилсѧ: и҆ хрⷭ҇тꙋ̀  предстоѧ̀, всеблаже́нне прпⷣбне кѷрі́лле, прїе́млеши  своегѡ̀ слꙋже́нїѧ всегѡ̀ воздаѧ̑нїѧ, воспѣва́ѧ:  бл҃гослове́нъ бг҃ъ ѻ҆тє́цъ на́шихъ. 
И҆сточа́етъ чꙋдеса̀ честна́ѧ ра́ка твоѧ̀, прпⷣбне,  преиз̾ѡби́лꙋющи благода́тїю, и҆ вѣ́рою приходѧ́щымъ (с.  109) здра́вїе подае́тъ, хрⷭ҇тꙋ̀ ѿ дꙋшѝ вопїю́щымъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
И҆зъ оу҆тро́бы ты̀, дв҃о, пра́вды сл҃нце породила̀  є҆сѝ хрⷭ҇та̀, дебельство́мъ пло́ти приѡбщи́вшасѧ  человѣ́кѡмъ, и҆ дв҃ою пребыла̀ є҆сѝ. тѣ́мъ воспѣва́емъ:  бл҃гослове́нъ, пречⷭ҇таѧ, пло́дъ твоегѡ̀ чре́ва. 
И҆́нъ. І҆рмо́съ: 
Вѣті̑и ꙗ҆ви́шасѧ ѻ҆́троцы любомꙋ́дрѣйшїи  дре́вле, ѿ бг҃опрїѧ́тныѧ бо дꙋшѝ, бг҃осло́вѧще  оу҆стна́ми, поѧ́хꙋ: пребжⷭ҇твенный ѻ҆тцє́въ и҆ на́шъ  бж҃е, бл҃гослове́нъ є҆сѝ. 
Ме́ртвость живоно́снꙋю стѧжа́въ сласте́й  ѿложе́нїемъ: тѣ́мже больны̑ѧ и҆сцѣлѧ́ти сподо́билсѧ  є҆сѝ, кѷрі́лле, пребжⷭ҇твенный ѻ҆тцє́въ, вопїѧ̀, бж҃е,  бл҃гослове́нъ є҆сѝ. 
Непщева́вше оу҆мори́ти безъ оу҆ма̀ чародѣѧ́ньми,  ѻ҆́ч҃е, лꙋка́выми, тебѐ блюдо́маго бжⷭ҇твенною всѣ́хъ  зижди́телѧ дла́нїю, несмы́сленнѡ постыдѣ́вшесѧ, ѡ҆бличе́ни  бы́ша сꙋ́щимъ въ тебѣ̀ проразꙋмѣ́нїемъ. 
Бг҃оро́диченъ: 
И҆сцѣлѝ дꙋшѝ моеѧ̀ стра̑сти, безстра́стїѧ  и҆сто́чникъ ро́ждшаѧ несказа́ннѡ, и҆ оу҆миле́нїѧ тꙋ́чꙋ  пода́ждь мѝ, хода́тайствꙋѧ мнѣ̀ оу҆тѣшє́нїѧ, ст҃а́ѧ  бцⷣе. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Соверше́нною чистото́ю, и҆ любо́вїю хрⷭ҇та̀  возжелѣ́лъ є҆сѝ, свѧщеннотаи́нниче ѻ҆́ч҃е,  непреста́нными гла́сы вопїѧ̀: по́йте гдⷭ҇а, всѧ̑ дѣла̀, и҆  превозноси́те є҆го̀ во вѣ́ки. 
Мїрскꙋ́ю красотꙋ̀ ѡ҆ста́вивъ во́лею, хрⷭ҇тꙋ̀,  блаже́нне, прише́лъ є҆сѝ, благолѣ́пїѧ тогѡ̀ жела́ѧ  зрѣ́ти, и҆ во ѻ҆би́тєли ст҃ы̑ѧ всели́лсѧ є҆сѝ, по́йте  гдⷭ҇а, вопїѧ̀, всѧ̑ дѣла̀, и҆ превозноси́те є҆го̀ во  вѣ́ки. 
Ны́нѣ пꙋсты́нѧ весе́лїемъ, ѻ҆́ч҃е, красꙋ́етсѧ,  и҆мѣ́ѧ мо́щи (с. 110) твоѧ̑, кѷрі́лле преподо́бне,  оу҆ченицы́ же твоемꙋ̀ житїю̀ ревнꙋ́юще, и҆ ѡ҆ твое́й  па́мѧти ра́дꙋющесѧ, творцꙋ̀ вопїю́тъ: гдⷭ҇а воспѣва́йте  дѣла̀, и҆ превозноси́те є҆го̀ во вѣ́ки. 
Бг҃оро́диченъ: 
Сщ҃е́нными тѧ̀ гла́сы бж҃їи прⷪ҇ро́цы, чⷭ҇таѧ,  быва́ющꙋ мт҃рь провозгласи́ша ꙗ҆́снѡ всѣ́ми владѣ́ющагѡ,  пречⷭ҇таѧ: є҆го́же превозно́симъ гдⷭ҇а во вѣ́ки. 
И҆́нъ. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше, бж҃їимъ велѣ́нїемъ, халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Надъ страстьмѝ тлетво́рными ца́рствовавъ ѡ҆  хрⷭ҇тѣ̀, бг҃омꙋ́дре ѻ҆́ч҃е, въ црⷭ҇твїи нбⷭ҇нѣмъ  сподо́билсѧ є҆сѝ жи́ти со всѣ́ми ст҃ы́ми, до́брѣ  пожи́въ, и҆ всеви́дца бг҃а возлюби́въ. 
Твоѧ̑ ст҃ы̑ѧ моли̑твы прїе́млѧ бг҃ъ, сꙋ́щымъ во  ѡ҆скꙋдѣ́нїи съ тобо́ю подава́ше, ꙗ҆̀же къ животꙋ̀ вы́нꙋ,  вельмѝ на землѝ прославлѧ́ѧ тѧ̀, чꙋдодѣ́йственный  кѷрі́лле всеблаже́нне. 
Оу҆кра́шсѧ добро́тами бжⷭ҇твенными, ко кра̑снымъ  черто́гѡмъ преста́вилсѧ є҆сѝ, съ бг҃омъ, ѻ҆́ч҃е,  пребыва́ѧ: и҆ сегѡ̀ бжⷭ҇твенныѧ красоты̀ въ непроходи̑мыѧ  вѣ́ки наслажда́ешисѧ. 
Бг҃оро́диченъ: 
Живы́й и҆сто́чникъ, ꙗ҆́кѡ во́дꙋ жи́зни поро́ждши,  дꙋ́шꙋ мою̀ и҆ста́ѧвшꙋю грѣхо́внымъ пла́менемъ, бцⷣе дв҃о,  напо́й, да тѧ̀ сла́влю во вѣ́ки. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Дх҃омъ, ѻ҆́ч҃е, ѡ҆бнища́въ, нбⷭ҇ное црⷭ҇тво  воспрїѧ́лъ є҆сѝ со всѣ́ми и҆збра́нными, сла́вы  неизрече́нныѧ и҆сполнѧ́емь, болѣ́зней по́честь прїе́млѧ,  блаже́нне кѷрі́лле, воздаѧ̑нїѧ: сегѡ̀ ра́ди тѧ̀ вѣ́рою и҆  любо́вїю оу҆блажа́емъ. (с. 111) 
Моще́й твои́хъ ра́ка вѣ́рнѡ пристꙋпа́ющымъ  и҆сточа́етъ и҆сцѣле́нїй рѣ́ки, стра̑сти дꙋ́шъ потоплѧ́ющи,  и҆ тѣле́съ болѣ̑зни ѿе́млющи, блаже́нне кѷрі́лле,  моли́твенниче вѣ́рою при́снѡ блажа́щихъ тѧ̀. 
Совокꙋплѧ́ѧсѧ съ преподо́бными свѣ́тлыми ста́ды,  сїѧ́нїемъ невече́рнимъ мы́сленнѡ, ѻ҆́ч҃е кѷрі́лле,  ѡ҆зарѧ́емь, бжⷭ҇твеннꙋю твою̀ па́мѧть творѧ́щыѧ просвѣтѝ  вѣ̑рныѧ, и҆ оу҆лꙋчи́ти спасе́нїе моли́твами твои́ми  сподо́би. 
Бг҃оро́диченъ: 
Ѡ҆блиста́еши всѣ́хъ чꙋде́съ зарѧ́ми твои́ми,  бг҃облагода́тнаѧ чⷭ҇таѧ, страсте́й и҆ скорбе́й ѿе́млющи  мглꙋ̀, и҆ свѣ́тъ весе́лїѧ мы́сленный простира́ющи, мт҃рь  бг҃ꙋ тѧ̀ велича́емъ. 
И҆́нъ. І҆рмо́съ: 
Ꙗ҆́же пре́жде со́лнца, свѣти́льника бг҃а  возсїѧ́вшаго, пло́тски къ на́мъ прише́дшаго, и҆зъ бокꙋ̀  дв҃и̑чꙋ, неизрече́ннѡ воплоти́вшаѧ, бл҃гослове́ннаѧ  всечⷭ҇таѧ, тѧ̀, бцⷣе, велича́емъ. 
Ми́лостивнѡ вмѣсти́лсѧ є҆сѝ, ѻ҆́ч҃е, всѧ́ческихъ  благода́телю, неѕло́бїѧ добро́тою оу҆краша́емь, и҆  кро́тостїю и҆ красото́ю добродѣ́телей сїѧ́ѧ: тѣ́мже тѧ̀  всѝ оу҆блажа́емъ. 
Пѣ́снь бг҃ꙋ возсыла́ти съ безпло́тными сподо́бисѧ,  ꙗ҆́кѡ соблю́дъ ѻ҆́нѣхъ житїѧ̀ чистотꙋ̀, терпѣ́нїемъ  сла́вꙋ воспрїѧ́лъ є҆сѝ. 
Прїимѝ ѿ на́съ, бг҃оно́се, приноси́мое тѝ  моле́нїе ѿ чи́ста се́рдца, и҆ возда́ждь мольба́ми твои́ми  согрѣше́нїй ѡ҆ставле́нїе и҆ спасе́нїе, всече́стне. 
Бг҃оро́диченъ: 
Ꙗ҆́кѡ ко́рень сꙋ́щымъ вои́стиннꙋ, нетлѣ́ннаѧ дв҃о,  всѝ вѣ́рнїи надѣ́ющесѧ хвала́ми почита́емъ. 
Свѣти́ленъ. Подо́бенъ: Нб҃о ѕвѣзда́ми: 
А҆́гг҃льскагѡ житїѧ̀ жела́ѧ, оу҆дали́лсѧ є҆сѝ,  кѷрі́лле, въ пꙋсты́ню, и҆ стра̑сти плотскі̑ѧ покори́лъ  є҆сѝ, равноа́гг҃еленъ ꙗ҆ви́лсѧ є҆сѝ, ѻ҆́ч҃е на́шъ  кѷрі́лле бг҃оно́се. 
Два́жды. (с. 112) 
Сла́ва, и҆ ны́нѣ, бг҃оро́диченъ: 
Держа́ва на́ша, чⷭ҇таѧ, твоѧ̑ рабы̑ сохранѝ всѧ̑  неврє́дны: тѧ́ бо стѧжа́хомъ є҆ди́нꙋ прибѣ́жище дꙋша́мъ  на́шымъ. 
На хвали́техъ стїхи̑ры, на д҃, гла́съ и҃. 
Подо́бенъ: Ѽ пресла́внагѡ чꙋдесѐ! 
Кѷрі́лле многонаро́читый, ꙳ мїрско́е оу҆краше́нїе  ѡ҆ста́вль, мꙋ́дре, ꙳ болѣ́зньми воздержа́нїѧ крѣ́пкими, ꙳  стра̑сти покори́лъ є҆сѝ плотскі̑ѧ низложи́въ, ꙳ и҆  многоко́зненнаго побѣди́въ врага̀, ꙳ вѣне́цъ съ  пра́ведными прїѧ́лъ є҆сѝ. ꙳ тогѡ̀ моли́твами, гдⷭ҇и, ꙳  всѣ̑мъ на́мъ пода́ждь ꙳ ми́ръ и҆ ве́лїю ми́лость. 
Два́жды. 
Свы́ше дарова́нїй чꙋде́съ ꙳ ѿ бг҃а сподо́билсѧ  є҆сѝ, ꙳ блаже́нне кѷрі́лле, ꙳ ѿ приходѧ́щихъ съ вѣ́рою  человѣ̑къ, ꙳ бѣ́сы прогонѧ́ѧ, ꙳ и҆ разли̑чныѧ недꙋ́ги  и҆сцѣлѧ́ѧ, ꙳ моли́твами твои́ми, прпⷣбне: ꙳ тѣ́мже всѝ  па́мѧть твою̀, ꙳ соше́дшесѧ любо́вїю почита́емъ. 
Воздержа́нїе и҆зрѧ́дное, ꙳ стоѧ́нїе всено́щное, ꙳  бдѣ́нно ѻ҆́ко, ꙳ оу҆смотрѧ́ющо бжⷭ҇твєнныѧ добрѡ́ты, ꙳  и҆мѣ́лъ є҆сѝ, блаже́нне кѷрі́лле: ꙳ тѣ́мже  и҆сцѣлє́нїѧ благода́ть прїѧ́тъ, ꙳ стра̑сти лю̑тыѧ  и҆сцѣлѧ́ти. ꙳ сегѡ̀ ра́ди тѧ̀ мо́лимъ: ꙳ и҆спросѝ,  ѻ҆́ч҃е, всѣ̑мъ ве́лїю ми́лость. 
Сла́ва, гла́съ в҃: 
Пꙋсты́нѧ пре́жде бѣсѡ́вскаѧ жили̑ща и҆мѣ́ющь,  ны́нѣ же, кѷрі́лле, оу҆чени̑къ твои́хъ мно́жествомъ  и҆спо́лнена оу҆краша́етсѧ, хра́мъ бо прече́стенъ бж҃їѧ  мт҃ре въ себѣ̀ и҆мѣ́ющи, разли́чными добро́тами  оу҆кра́шенъ. тѣ́мже въ не́мъ соше́дшесѧ, и҆ честны́й  гро́бъ тво́й ѡ҆бстоѧ́ще, любе́знѡ покланѧ́емсѧ, и҆ мо́лимсѧ,  цр҃кви є҆диномы́слїе дарова́ти, и҆ правосла́вномꙋ во́инствꙋ  на́шемꙋ на врагѝ спосо́бствовати моли́твами твои́ми, и҆  на́мъ и҆спросѝ ми́ръ, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ. 
Славосло́вїе вели́кое, и҆ ѿпꙋ́стъ. На лїтꙋргі́и  слꙋ́жба прпⷣбническаѧ. 


(с. 113) 
Мѣ́сѧца тогѡ́же въ є҃-й де́нь. 
Ст҃ы́ѧ мꙋ́ченицы а҆га́ѳїи. 
И҆ ст҃и́телѧ ѳеодо́сїѧ черни́говскагѡ. Слꙋ́жба  є҆гѡ̀ пи́сана септе́мбрїа ѳ҃ днѝ. 
И҆ пра́зднованїе прест҃ѣ́й бцⷣѣ, въ че́сть і҆кѡ́ны  є҆ѧ̀ взыска́нїе поги́бшихъ. Слꙋ́жба сїѧ̀ пи́сана въ  приложе́нїи. 
На Гдⷭ҇и, воззва́хъ, стїхи̑ры пра́здника г҃, и҆  мꙋ́ченицы г҃. 
Стїхи̑ры пра́здника, гла́съ а҃. Подо́бенъ: Нбⷭ҇ныхъ  чинѡ́въ: 
Бг҃оѧвле́нїѧ неизрече́ннагѡ ꙳ ны́нѣ пра́зднꙋемъ  спаси́тельнꙋю бл҃года́ть: ꙳ ѿ дв҃ы бо ѻ҆трокови́цы  непрело́жнѡ младе́нствовавъ хрⷭ҇то́съ бг҃ъ, ꙳ въ цр҃ковь  бг҃ꙋ и҆ ѻ҆ц҃ꙋ̀ ꙳ мт҃рїю ны́нѣ прино́ситсѧ, ꙳ є҆го́же  прїи́мъ сѷмеѡ́нъ рꙋка́ми ѡ҆б̾ѧ́тъ. 
Во проро́цѣхъ ви́дѣнъ бы́лъ є҆сѝ, ꙳ ꙗ҆́коже  мо́щно бѧ́ше, і҆и҃се, тебѐ ви́дѣти дре́вле: ꙳ но ны́нѣ,  бж҃їй сло́ве, пло́тїю всемꙋ̀ мі́рꙋ ꙗ҆ви́лсѧ є҆сѝ во́лею,  ꙳ ѿ дв҃ы мр҃і́и, хрⷭ҇тѐ, твоѐ спасе́нїе всѣ̑мъ сꙋ́щымъ  ѿ а҆да́ма ꙗ҆ви́лъ є҆сѝ, ꙳ ꙗ҆́кѡ человѣколю́бецъ. 
На сїна́йстѣй горѣ̀ зако́нъ оу҆чини́вый дре́вле,  ꙳ ны́нѣ въ сїѡ́нѣ гра́дѣ и҆сполнѧ́ѧ закѡ́ннаѧ, ꙳ рꙋка́ми  бцⷣы, ꙳ младе́нецъ, хрⷭ҇тѐ, со всесожжє́нїи, ꙳ на рꙋка́хъ  сѷмеѡ́на ꙳ во хра́мъ внести́сѧ восхотѣ́лъ є҆сѝ пло́тїю. 
И҆́ны стїхи̑ры ст҃ы́ѧ, гла́съ д҃. Подо́бенъ: Да́лъ  є҆сѝ зна́менїе: 
Нетлѣ́ннѡ соблюла̀ є҆сѝ тѣ́ло ꙳ хрⷭ҇тꙋ̀ женихꙋ̀  твоемꙋ̀, ꙳ дѣ́вства добро́тами, ꙳ а҆га́ѳїе бг҃оневѣ́сто,  оу҆кра́шена, ꙳ и҆ просвѣще́на мꙋ́ченическими блиста́ньми,  ꙳ и҆ въ черто́гъ бжⷭ҇твенный вмѣсти́ласѧ є҆сѝ. ꙳ тѣ́мже  твоѐ всемі́рное соверша́емъ торжество̀, ꙳ сп҃са сла́вѧще, ꙳  при́снѡ тѧ̀ сла́вѧщаго. 
Сосцє́въ ѿрѣ́занїе, ꙳ и҆ ѻ҆гнѧ̀ ѡ҆пале́нїе, ꙳  и҆ строга̑нїѧ тѣлесѐ претерпѣ́ла є҆сѝ, сла́внаѧ, ꙳  вѣ̑чнꙋющаѧ ѻ҆чи́ма (с. 114) серде́чныма смотрѧ́ѧ  воздаѧ̑нїѧ, ꙳ и҆ ѿѻнꙋ́дное блаже́нство, ꙳ и҆ вѣне́цъ  неꙋвѧда́емый, ꙳ є҆́же тебѣ̀ хрⷭ҇то́съ ны́нѣ дарова̀, ꙳ за  него́же пострада́вши, ꙳ стрⷭ҇тоте́рпице многострада́льнаѧ. 
Стремле́нїе неꙋде́ржное ꙳ ѻ҆гнѧ̀ свирѣ́пагѡ  оу҆ста́вила є҆сѝ, ꙳ моли́твами твои́ми, благоимени́таѧ, ꙳  и҆ гра́дъ спасла̀ є҆сѝ, ꙳ честны̑ѧ твоѧ̑, мꙋ́ченице, мо́щи  чтꙋ́щїй: ꙳ ѿ ни́хже ѡ҆б̾е́млетъ рѣ́ки и҆сцѣле́нїй, ꙳  бжⷭ҇твеннымъ дх҃омъ. ꙳ въ се́мъ бо пострада́вши, врага̀  смири́ла є҆сѝ, ꙳ и҆ побѣ́ды вѣне́цъ прїѧ́ла є҆сѝ,  всехва́льнаѧ. 
А҆́ще є҆́сть по́стъ, Сла́ва, и҆ ны́нѣ,  бг҃оро́диченъ, и҆лѝ крⷭ҇тобг҃оро́диченъ: пи̑саны въ к҃и  де́нь. А҆́ще ли нѣ́сть поста̀, пое́мъ самогла́сенъ  ст҃ы́ѧ. 
Сла́ва гла́съ и҃. сѷкеѡ́та: 
Пресла́вно чꙋ́до бы́сть во страда́нїи всесла́вныѧ  а҆га́ѳїи, и҆ мꙋ́ченицы хрⷭ҇та̀ бг҃а, подо́бно мѡѷсе́ови.  ѻ҆́нъ бо лю́демъ законополага́ѧ, на горѣ̀ напи̑сана на  скрижа́лехъ бг҃оначерта̑ннаѧ пи́сьмєна прїѧ́тъ: здѣ́ же  а҆́гг҃лъ съ нб҃сѐ, на гро́бъ скрижа́ль принесѐ напи́санꙋ,  оу҆́мъ преподо́бенъ самоизво́ленъ, че́сть ѿ бг҃а и҆  ѻ҆те́чествꙋ и҆збавле́нїе. 
И҆ ны́нѣ, пра́здника, гла́съ то́йже. А҆ндре́а  кри́тскагѡ: 
И҆́же на херꙋві́мѣхъ носи́мый и҆ пѣва́емый ѿ  серафі̑мъ, дне́сь въ бжⷭ҇твенное ст҃и́лище по зако́нꙋ  приноси́мь, на ста́рческихъ, ꙗ҆́кѡ на престо́лѣ, сѣди́тъ  рꙋка́хъ, и҆ ѿ і҆ѡ́сифа прїе́млетъ да́ры бг҃олѣ́пнѡ,  ꙗ҆́кѡ сꙋпрꙋ́гъ го́рличищъ, нескве́рнꙋю цр҃ковь, и҆ ѿ  ꙗ҆зы̑къ новоизбра̑нныѧ лю́ди: голꙋби̑на же два̀ птенца̑,  ꙗ҆́кѡ нача́льникъ ве́тхагѡ же и҆ но́вагѡ, є҆́же къ немꙋ̀  ѡ҆бѣща́нїѧ, сѷмеѡ́нъ коне́цъ прїе́мъ, благосло́вѧ дв҃ꙋ  мр҃і́ю бцⷣꙋ, страсте́й ѻ҆́бразы и҆́же и҆зъ неѧ̀  провозгласѝ, и҆ ѿ негѡ̀ проша́ше ѿпꙋще́нїѧ, вопїѧ̀:  ны́нѣ ѿпꙋсти́ мѧ, влⷣко, ꙗ҆́коже пре́жде возвѣсти́ ми:  ꙗ҆́кѡ ви́дѣхъ тѧ̀ первовѣ́чнаго свѣ́та, и҆ сп҃са гдⷭ҇а,  хрⷭ҇тоимени̑тымъ лю́демъ. (с. 115) 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Воспрїимѝ, речѐ, сѷмеѡ́не, зижди́телѧ всѧ́ческихъ  рꙋка́ми. ѽ ста́рче! под̾имѝ хрⷭ҇та̀, є҆го́же дв҃а  ѻ҆трокови́ца родѝ безсѣ́меннѡ, на ра́дость ро́да на́шегѡ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Зако́нꙋ творца̀ и҆ бг҃а, є҆гѡ́же трепе́щꙋтъ  а҆́гг҃льскаѧ мно́жєства, соше́дшесѧ воспои́мъ, лю́дїе,  є҆ди́наго бл҃годѣ́телѧ и҆ зако́на законода́телѧ, во  спасе́нїе дꙋ́шъ на́шихъ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Ны́нѣ ѿпꙋща́еши, влⷣко, раба̀ твоего̀, ꙗ҆́коже  ре́клъ є҆сѝ, съ ми́ромъ, ꙗ҆́кѡ ви́дѣхъ тѧ̀, хрⷭ҇тѐ,  свѣ́та первовѣ́чнаго, соꙋ̑зъ мѧ̀ плотски́хъ, во  ѿкрове́нїе ꙗ҆зы́кѡвъ и҆ і҆и҃лю. 
Сла́ва, и҆ ны́нѣ, гла́съ в҃. а҆ндре́а пѵ́рра: 
Є҆мꙋ́же вы́шнїи слꙋжи́телїе съ тре́петомъ мо́лѧтсѧ,  до́лꙋ ны́нѣ сѷмеѡ́нъ ве́щными рꙋка́ми прїе́мъ, бг҃а  человѣ́кѡмъ соедини́тисѧ проповѣ́да, и҆ чл҃вѣ́ка нбⷭ҇на  бг҃а ви́дѧй, ѿлꙋча́ѧсѧ сꙋ́щихъ на землѝ ра́достнѡ  взыва́ше: и҆́же во тмѣ̀ сꙋ́щымъ невече́рнїй свѣ́тъ  ѿкрыва́ѧй, гдⷭ҇и, сла́ва тебѣ̀. 
Тропа́рь ст҃ы́ѧ, гла́съ д҃: 
А҆́гница твоѧ̀, і҆и҃се, а҆га́ѳїа зове́тъ ве́лїимъ  гла́сомъ: тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю, и҆ сраспина́юсѧ, и҆ спогреба́юсѧ кр҃ще́нїю  твоемꙋ̀, и҆ страждꙋ̀ тебє̀ ра́ди, ꙗ҆́кѡ да ца́рствꙋю въ  тебѣ̀. и҆ оу҆мира́ю за тѧ̀, да и҆ живꙋ̀ съ тобо́ю: но  ꙗ҆́кѡ же́ртвꙋ непоро́чнꙋю, прїими́ мѧ съ любо́вїю  поже́ршꙋюсѧ тебѣ̀. тоѧ̀ моли́твами, ꙗ҆́кѡ ми́лостивъ,  спасѝ дꙋ́шы на́шѧ. 
Сла́ва, и҆ ны́нѣ, пра́здника, гла́съ а҃. 
Ра́дꙋйсѧ, бл҃года́тнаѧ бцⷣе дв҃о, и҆зъ тебє́ бо  возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй  сꙋ́щыѧ во тмѣ̀: (с. 116) весели́сѧ и҆ ты̀, ста́рче  пра́ведный, прїе́мый во ѡ҆б̾ѧ̑тїѧ свободи́телѧ дꙋ́шъ  на́шихъ, да́рꙋющаго на́мъ воскресе́нїе. 
На оу҆́трени, по а҃-й стїхоло́гїи сѣда́ленъ, гла́съ  а҃. Самоподо́бенъ: 
Ли́къ а҆́гг҃льскїй да оу҆диви́тсѧ чꙋдесѝ: земні́и  же гла́сы возопїе́мъ пѣ́нїе, зрѧ́ще неизрече́нное бж҃їе  снисхожде́нїе. є҆го́же бо трепе́щꙋтъ нбⷭ҇ныѧ си̑лы, ны́нѣ  ста̑рчи ѡ҆б̾е́млютъ рꙋ́цѣ є҆ди́наго чл҃вѣколю́бца. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҃. Поⷣ:  Свирѣ́лей па́стырскихъ: 
Роди́лсѧ є҆сѝ на землѝ, собезнача́льный ѻ҆ц҃ꙋ̀,  прине́слсѧ є҆сѝ въ це́рковь, непостижи́мый: ра́дꙋѧсѧ же  ста́рецъ на рꙋ́ки тѧ̀ воспрїѧ́тъ, зовы́й: ны́нѣ  ѿпꙋща́еши, є҆го́же посѣти́лъ є҆сѝ, по глаго́лꙋ  твоемꙋ̀, благоизво́ливый спастѝ ꙗ҆́кѡ бг҃ъ ро́дъ  человѣ́ческїй. 
Сла́ва, и҆ ны́нѣ, то́йже. 
Канѡ́нъ пра́здника, на и҃: и҆ ст҃ы́ѧ на д҃. Канѡ́нъ  пра́здника. 
Гла́съ г҃. Пѣ́снь а҃. І҆рмо́съ: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀,  лю́демъ пѣшомореходѧ́щымъ, и҆ бг҃оꙋго́днѡ пою́щымъ: пои́мъ  гдⷭ҇еви, сла́внѡ бо просла́висѧ. 
Да ка́плютъ во́дꙋ ѻ҆́блацы, со́лнце бо на  ѻ҆́блацѣ ле́гцѣ носи́мо наста́ло є҆́сть на нетлѣ́ннꙋю  рꙋкꙋ̀, хрⷭ҇то́съ въ це́ркви, ꙗ҆́кѡ младе́нецъ. тѣ́мже,  вѣ́рнїи, возопїе́мъ: пои́мъ гдⷭ҇еви, сла́внѡ бо  просла́висѧ. 
Крѣпи́тесѧ, рꙋ́цѣ сѷмеѡ́ни, ста́ростїю  ѡ҆сла́бленнїи, лы́ста же претрꙋждє́нна ста̑рча, пра́вѡ  быстрѡ̀ движи́тасѧ хрⷭ҇тꙋ̀ на срѣ́тенїе, ли́къ со  безпло́тными соста́вльше: пои́мъ гдⷭ҇еви, сла́внѡ бо  просла́висѧ. 
Ра́зꙋмомъ просте́ртаѧ нб҃са̀ весели́тесѧ, и҆  ра́дꙋйсѧ, землѐ: и҆зъ пребжⷭ҇твенныхъ бо нѣ́дръ хитре́цъ  проше́дъ хрⷭ҇то́съ, мт҃рїю дв҃ою бг҃ꙋ ѻ҆ц҃ꙋ̀ прино́ситсѧ,  младе́нецъ, и҆́же пре́жде всѣ́хъ: сла́внѡ бо просла́висѧ.  (с. 117) 
Канѡ́нъ ст҃ы́ѧ, є҆гѡ́же краегране́сїе: 
Благꙋ́ю благи́ми воспои́мъ пѣ́сньми.  Ѳеофа́ново: 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Благи́хъ пе́рвꙋю винꙋ̀ возжела́вши, благоимени́тагѡ  зва́нїѧ, мꙋ́ченице, сподо́биласѧ є҆сѝ, несказа́ннагѡ  промышле́нїѧ, нра́вѡвъ твои́хъ проразꙋмѣ́вши благосты́ню. 
Взѧла́сѧ є҆сѝ, чⷭ҇таѧ, къ житїю̀ пресвѣ́тломꙋ,  плотско́е мꙋдрова́нїе презрѣ́вши, и҆ къ жела́ннѣйшемꙋ  женихꙋ̀ твоемꙋ̀ крѣ́пкѡ взира́ющи. 
Невѣ́ста хрⷭ҇то́ва бжⷭ҇твенною бла́гостїю  оу҆краси́ласѧ є҆сѝ, и҆ дѣ́вства добро́тами, и҆  бжⷭ҇твенными кровьмѝ честна́гѡ мꙋче́нїѧ сꙋгꙋ́быми вѣнцы̀  вѣнча́ема, сла́внаѧ. 
Бг҃оро́диченъ: 
Бг҃олѣ́пное селе́нїе, чⷭ҇таѧ, ты̀ была̀ є҆сѝ,  нб҃съ простра́ннѣйшее и҆ чистѣ́йшее, бцⷣе дв҃о: и҆ ны́нѣ  ѡ҆ тебѣ̀ ра́дꙋетсѧ дѣ́вственный ли́къ. 
Пѣ́снь г҃. І҆рмо́съ: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ честно́ю твое́ю  кро́вїю. 
Перворожде́нъ и҆зъ ѻ҆ц҃а̀ пре́жде вѣ̑къ,  перворожде́нъ младе́нецъ и҆з̾ дв҃ы нетлѣ́нныѧ, а҆да́мꙋ  рꙋ́кꙋ простира́ѧ ꙗ҆ви́сѧ. 
Младоꙋ́мна бы́вша пре́лестїю первозда́ннаго, па́ки  и҆справлѧ́ѧй бг҃ъ сло́во, младе́нствовавъ ꙗ҆ви́сѧ. 
Землѝ и҆сча́дїе, па́ки поте́кшее въ ню̀, бж҃ества̀  соѻбра́зное є҆стество̀ зижди́тель, ꙗ҆́кѡ непрело́жнѣ  младе́нствовавъ, ꙗ҆вѝ. 
И҆́нъ. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ твоѝ всадѝ въ сердца̀  на́съ пою́щихъ тѧ̀. 
А҆га́ѳїе, ꙗ҆́сный и҆ краснѣ́йшїй бжⷭ҇твенныхъ  мꙋ́чєникъ (с. 118) цвѣ́тъ и҆ сла́ва, дꙋшѝ моеѧ̀ ты̀  ѡ҆ѕлобле́нїе и҆сцѣли́вши, мꙋ́ченице, оу҆добрѝ. 
Ро́дными добродѣ́тельми себѐ оу҆ѧсни́ла є҆сѝ,  а҆га́ѳїе, и҆ мꙋ́ченица пронарекла́сѧ є҆сѝ, ѡ҆  привре́менныхъ небре́гши, и҆ бж҃їе црⷭ҇тво возлюби́вши. 
Всѣ́хъ кра́сныхъ хрⷭ҇та̀ предпочла̀ є҆сѝ,  а҆га́ѳїе, привлечена̀ бжⷭ҇твеннымъ жела́нїемъ, и҆ мꙋчи́телей  свирѣ̑пства бл҃годе́рзостнѡ и҆ мꙋ́жески попра́ла є҆сѝ. 
Бг҃оро́диченъ: 
Бг҃оневѣ́сто чⷭ҇таѧ, бг҃а, є҆го́же родила̀ є҆сѝ,  молѝ и҆зба́вити тѧ̀ пою́щыѧ ѿ и҆скꙋше́нїй и҆ ѡ҆бстоѧ́нїй,  и҆ страсте́й и҆ бѣ́дъ, всебл҃же́ннаѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Да оу҆краси́тсѧ дне́сь це́рковь порфѵ́рою сла́вною,  ѡ҆моче́ною ѿ чи́стыхъ крове́й а҆га́ѳїи мч҃ницы, ра́дꙋйсѧ,  вопїю́щи, ката́нскаѧ похвало̀. 
Сѣда́ленъ ст҃ы́ѧ, гла́съ г҃. Подо́бенъ: Бжⷭ҇твенныѧ  вѣ́ры: 
Сла́вою вѣ́ры, и҆ благоче́стїемъ, преподо́бствомъ,  и҆ дѣ́вствомъ, и҆ оу҆се́рдїемъ оу҆кра́шена страда́нїѧ,  нарекла́сѧ є҆сѝ оу҆́мъ преподо́бенъ, самоизво́ленъ,  вои́стиннꙋ че́сть къ бг҃ꙋ, ѻ҆те́чествꙋ и҆збавле́нїе,  хрⷭ҇тꙋ̀ ꙗ҆́кѡ невѣ́ста молѧ́щисѧ дарова́ти на́мъ ве́лїю  ми́лость. 
Сла́ва, и҆ ны́нѣ, пра́здника, гла́съ то́йже: 
Ѿ дв҃ы тѧ̀ воплоще́нна, хрⷭ҇тѐ, ра́дꙋѧсѧ  под̾ѧ́тъ свѧще́нный сѷмеѡ́нъ, ны́нѣ ѿпꙋща́еши, вопїѧ̀,  раба̀ твоего̀, влⷣко: а҆́нна же непоро́чнаѧ прⷪ҇ро́чица и҆  сла́внаѧ, ны́нѣ и҆сповѣ́данїе и҆ пѣ́нїе прино́ситъ  тебѣ̀, мы́ же, жизнода́вче, вопїе́мъ тѝ: сла́ва та́кѡ  благоволи́вшемꙋ. 
А҆́ще є҆́сть по́стъ, Сла́ва, и҆ ны́нѣ,  бг҃оро́диченъ, а҆́ще ли среда̀ и҆лѝ пѧто́къ,  крⷭ҇тобг҃оро́диченъ: пи̑саны сегѡ̀ мѣ́сѧца во и҃і де́нь. 
Пѣ́снь д҃. І҆рмо́съ: 
Покры́ла є҆́сть нб҃са̀ добродѣ́тель твоѧ̀,  хрⷭ҇тѐ: и҆зъ кївѡ́та бо (с. 119) проше́дъ, ст҃ы́ни твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ млⷣнецъ рꙋконоси́мь: и҆ и҆спо́лнишасѧ всѧ̑  твоегѡ̀ хвале́нїѧ. 
Ра́дꙋѧсѧ, сѷмеѡ́не, неизрече́нныхъ таи́нниче, бцⷣа  вопїѧ́ше: є҆го́же ѿ ст҃а́гѡ дре́вле и҆звѣсти́сѧ тебѣ̀  дх҃а, младе́нствовавшаго сло́ва, хрⷭ҇та̀ на рꙋ́ки прїимѝ,  зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ. 
На него́же оу҆пова́лъ є҆сѝ, сѷмеѡ́не, во́зрастъ  дѣ́тищный, ра́дꙋѧсѧ под̾имѝ хрⷭ҇та̀, і҆и҃лѧ бжⷭ҇твеннагѡ  оу҆тѣше́нїе, зако́на творца̀ и҆ влⷣкꙋ, и҆сполнѧ́ющаго  зако́на чи́нъ, зовы́й є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
Ви́дѧ сѷмеѡ́нъ сло́во безнача́льное, съ пло́тїю,  ꙗ҆́кѡ на прⷭ҇то́лѣ херꙋві́мстѣмъ, дв҃ою носи́мо,  вино́внаго є҆́же бы́ти всѧ́ческихъ, ꙗ҆́кѡ младе́нцꙋ  дивѧ́сѧ, вопїѧ́ше є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ, и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многомлⷭ҇тиве. 
Посрами́сѧ льсти́вагѡ ѕмі́ѧ безꙋ́мїе, и҆ ѡ҆бличи́сѧ:  дв҃ы бо сегѡ̀ ны́нѣ свирѣ́пство попира́ютъ, хрⷭ҇тꙋ̀ ѿ  дв҃ы возсїѧ́вшꙋ на землѝ и҆ всѣ́хъ ѡ҆зари́вшꙋ. 
Зако́нно цѣломꙋ́дрїе нескве́рно оу҆держа́вши,  страстоте́рпице, дꙋ́хи ра́дꙋющисѧ низложи́ла є҆сѝ  лꙋка́вствїѧ, хрⷭ҇то́вою воѡрꙋжи́вшисѧ бл҃года́тїю, и҆ крⷭ҇тъ  сегѡ̀ на ра́мѣхъ взе́мши. 
Бꙋ́ди мѝ предста́тельница всемꙋ́драѧ, лю́тыхъ мѧ̀  и҆зима́ющи и҆ напа́стей, бꙋ́ри же и҆ ско́рби, и҆ наси́лїѧ  и҆зба́ви вра́жїѧ, ꙗ҆́кѡ да и҆зба́вльсѧ, воспою́ тѧ, ꙗ҆́кѡ  благꙋ́ю предста́тельницꙋ, благоимени́таѧ. 
Бг҃оро́диченъ: 
Неизмѣ́рнѡ а҆́гг҃льскаѧ, пречⷭ҇таѧ, свѣ́тлѡсти  превозшла̀ є҆сѝ, мы́сленнаго со́лнца ро́ждши несказа́ннѡ  хрⷭ҇та̀, зарѧ́ми бж҃ества̀ вѣ́рныхъ мы̑сли ѡ҆зарѧ́ющаго.  (с. 120) 
Пѣ́снь є҃. І҆рмо́съ: 
Ꙗ҆́кѡ ви́дѣ и҆са́їа ѻ҆бра́знѡ на престо́лѣ  превознесе́на бг҃а, ѿ а҆́гг҃лъ сла́вы дѡрѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ и҆ ми́ромъ влады́чествꙋюща. 
Разꙋмѣ́въ бжⷭ҇твенный ста́рецъ проѧвле́ннꙋю дре́вле  проро́кꙋ сла́вꙋ, рꙋка́ми сло́во зрѧ̀ ма́терними держи́мо, ѽ  ра́дꙋйсѧ, вопїѧ́ше, чⷭ҇таѧ: ꙗ҆́кѡ прⷭ҇то́лъ бо держи́ши  бг҃а, свѣ́та невече́рнѧго, и҆ ми́ромъ влады́чествꙋюща. 
Покло́нсѧ ста́рецъ, и҆ стопа́мъ бжⷭ҇твеннѣ  прикоснꙋ́всѧ неискꙋсобра́чныѧ и҆ бг҃омт҃ре, ѻ҆́гнь, речѐ,  но́сиши, чⷭ҇таѧ: младе́нца бою́сѧ ѡ҆б̾ѧ́ти бг҃а, свѣ́та  невече́рнѧго, и҆ ми́ромъ влады́чествꙋюща. 
Ѡ҆чища́етсѧ и҆са́їа, ѿ серафі́ма оу҆́гль прїе́мъ,  ста́рецъ вопїѧ́ше бг҃омт҃ри, ты̀ ꙗ҆́коже клеща́ми рꙋка́ми  просвѣща́еши мѧ̀, пода́вши, є҆го́же но́сиши, свѣ́та  невече́рнѧго, и҆ ми́ромъ влады́чествꙋюща. 
И҆́нъ. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Бжⷭ҇твенными велѣ̑нїи пра́вима, сла́внаѧ,  ѻ҆бра́знѡ плотска́гѡ пристра́стїѧ разрѣши́ласѧ є҆сѝ  ю҆́зъ, а҆га́ѳїе, ма́слина ꙗ҆́вльшисѧ плодови́та. 
Все́ю любо́вїю хрⷭ҇то́вою свѣтлѣ́йшаѧ, блиста̑нїѧ  зрѧ́щи, ꙗ҆̀же на землѝ до́лꙋ влекꙋ́щыѧ презрѣ́ла є҆сѝ  сла̑сти, ѻ҆́нагѡ и҆ є҆ди́нагѡ жела́ющи красоты̀. 
Да неизрече́ннꙋю сподо́бишисѧ жи́знь, сла́внаѧ,  и҆збра́нныхъ ви́дѣти, мꙋ̑ки претерпѣ́ла є҆сѝ крѣ́пкѡ,  ра́дꙋющисѧ, а҆га́ѳїе всехва́льнаѧ. 
Бг҃оро́диченъ: 
Тебѣ̀ ро́ждшей хрⷭ҇та̀ всѣ́хъ содѣ́телѧ зове́мъ:  ра́дꙋйсѧ, чⷭ҇таѧ, ра́дꙋйсѧ, свѣ́тъ возсїѧ́вшаѧ на́мъ:  ра́дꙋйсѧ, вмѣсти́вшаѧ бг҃а невмѣсти́маго. (с. 121) 
Пѣ́снь ѕ҃. І҆рмо́съ: 
Возопѝ къ тебѣ̀, ви́дѣвъ ста́рецъ ѻ҆чи́ма  спасе́нїе, є҆́же лю́демъ прїи́де ѿ бг҃а, хрⷭ҇тѐ, ты̀  бг҃ъ мо́й. 
Сїѡ́нꙋ ты̀ ка́мень возложи́лсѧ є҆сѝ, непокори̑вымъ  претыка́нїе, и҆ собла́зна ка́мень, нерꙋши́мое вѣ́рныхъ  спасе́нїе. 
И҆звѣ́стнѣ носѧ̀ начерта́нїе, и҆́же пре́жде вѣ̑къ  тѧ̀ и҆зрасти́вшагѡ, земны́хъ за милосе́рдїе ны́нѣ не́мощїю  ѡ҆бложи́сѧ. 
Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ,  покло́ншасѧ тебѣ̀ ны́нѣ ѿпꙋстѝ съ ми́ромъ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Сꙋемꙋ́дренъ сы́й мꙋчи́тель, тѧ̀ до́брꙋю дѣ́вꙋ  оу҆кра́сти надѣ́ѧшесѧ: но безстꙋ́денъ ѡ҆бличи́сѧ,  прирази́всѧ тве́рдомꙋ твоемꙋ̀ ра́зꙋмꙋ. 
И҆злїѧ́сѧ бл҃года́ть во оу҆стна́хъ твои́хъ,  мꙋ́ченице бл҃гоимени́таѧ: ꙗ҆́снѡ бо ѡ҆бличи́ла є҆сѝ  ꙗ҆́вѣ безстꙋ́днаго, бг҃онаꙋче́ннымъ сло́вомъ  ѡ҆богати́вшисѧ. 
Ка́мень всече́стенъ ꙗ҆ви́ласѧ є҆сѝ, всехва́льнаѧ,  оу҆́мъ самоизво́ленъ преподо́бенъ и҆мꙋ́щи, и҆ ѻ҆те́чествꙋ  и҆збавле́нїе тве́рдо бы́вши, а҆га́ѳїе честна́ѧ. 
Бг҃оро́диченъ: 
Ѱало́мски восхвалѧ́юще, вопїе́мъ тѝ: ра́дꙋйсѧ,  тꙋ́чнѣйшаѧ горо̀ хрⷭ҇та̀ бг҃а, въ ню́же всели́тисѧ  благоволѝ за на́ше спасе́нїе, бг҃оневѣ́сто. 
Конда́къ пра́здника, гла́съ а҃: 
Оу҆тро́бꙋ дв҃и́чꙋ ѡ҆ст҃и́вый ржⷭ҇тво́мъ твои́мъ, и҆  рꙋ́цѣ сѷмеѡ́нѣ благослови́вый, ꙗ҆́коже подоба́ше,  предвари́въ, и҆ ны́нѣ спа́слъ є҆сѝ на́съ, хрⷭ҇тѐ бж҃е.  но оу҆мирѝ во бранѣ́хъ жи́тельство, и҆ оу҆крѣпѝ лю́ди,  и҆́хже возлюби́лъ є҆сѝ, є҆ди́не чл҃вѣколю́бче. 
І҆́косъ: 
Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти,  къ (с. 122) сѷмеѡ́нꙋ носи́ма, є҆го́же съ нб҃сѐ  безпло́тнїи ви́дѧще, дивлѧ́хꙋсѧ, глаго́люще: чꙋ̑днаѧ зри́мъ  ны́нѣ и҆ пресла̑внаѧ, непостижи̑маѧ, несказа̑ннаѧ: и҆́же бо  а҆да́ма созда́вый но́ситсѧ, ꙗ҆́кѡ младе́нецъ, невмѣсти́мый  вмѣща́етсѧ на рꙋка́хъ ста́рчихъ: и҆́же въ нѣ́дрѣхъ  неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ  пло́тїю, а҆ не бж҃ество́мъ, є҆ди́нъ чл҃вѣколю́бецъ. 
Пѣ́снь з҃. І҆рмо́съ: 
Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а  сло́ва пои́мъ, благоче́стнѡ пою́ще: благослове́нъ бг҃ъ  ѻ҆тє́цъ на́шихъ. 
А҆да́мꙋ и҆звѣсти́ти хотѧ́й и҆дꙋ̀, во а҆́дѣ  живꙋ́щꙋ, и҆ є҆́ѵѣ принестѝ благовѣ́стїе, сѷмеѡ́нъ  вопїѧ́ше, со прⷪ҇рѡ́ки ликꙋ́ѧ: благослове́нъ бг҃ъ ѻ҆тє́цъ  на́шихъ. 
Ро́да зе́мна и҆збавлѧ́ѧй бг҃ъ, да́же до а҆́да  прїи́детъ: плѣ̑ннымъ же пода́стъ всѣ̑мъ ѡ҆ставле́нїе, и҆  прозрѣ́нїе слѣпы̑мъ, ꙗ҆́кѡ и҆ нѣмы̑мъ вопи́ти:  благослове́нъ бг҃ъ ѻ҆тє́цъ на́шихъ. 
И҆ твоѐ се́рдце нетлѣ́ннаѧ, ѻ҆рꙋ́жїе про́йдетъ,  сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀  сн҃а, є҆мꙋ́же вопїе́мъ: бл҃гослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  благослове́нъ є҆сѝ, бж҃е ѻ҆тє́цъ на́шихъ. 
Ꙗ҆́кѡ ѕѣлѡ̀ свѣ́тлѡ вѣща́ющи, и҆ ꙗ҆́вѣ  мꙋчи́телѧ оу҆страши́ла є҆сѝ, сло́вомъ премꙋ́дрости и҆  благода́ти: терпѣ́нїемъ же мꙋ́къ оу҆́глїе ѻ҆́гненное  неболѣ́зненнѡ терпѧ́щи, взыва́ла є҆сѝ: бл҃гослове́нъ  є҆сѝ, бж҃е ѻ҆тє́цъ на́шихъ. 
Неи́стовствомъ лю́тымъ содержи́мь ѕлосе́рдый,  недоꙋмѣва́ше лю́тѣ, твою̀ ви́дѧ ю҆́ность, и҆ сосцє́въ  твои́хъ прозѧбе́нїе: ра́дꙋющибосѧ, мꙋ́ченице, вопїѧ́ла  є҆сѝ, твоемꙋ̀ женихꙋ̀ взыва́ющи: бл҃гослове́нъ є҆сѝ,  бж҃е ѻ҆тє́цъ на́шихъ. (с. 123) 
Предста̀ свѣ́тлѡ хрⷭ҇то́въ оу҆ч҃ни́къ тебѣ̀  стрего́мѣй, твоѧ̑ и҆сцѣлѧ́ѧ лю̑тыѧ ра̑ны, ꙗ҆̀же под̾ѧ́ла  є҆сѝ, непобѣди́маѧ мꙋ́ченице, сп҃сова дѣви́це,  ра́дꙋющисѧ и҆ глаго́лющи: бл҃гослове́нъ є҆сѝ, бж҃е  ѻ҆тє́цъ на́шихъ. 
Бг҃оро́диченъ: 
Оу҆мерщвлѧ́етсѧ а҆да́мъ, престꙋпи́въ за́повѣдь  вседержи́телѧ: ты́ же ро́ждши вѣ́чнꙋю жи́знь, дв҃о  всенепоро́чнаѧ, сего̀ и҆зба́вила є҆сѝ ѿ сме́рти, сн҃ꙋ  твоемꙋ̀ взыва́юща: бл҃гослове́нъ є҆сѝ, бж҃е ѻ҆тє́цъ  на́шихъ. 
Пѣ́снь и҃. І҆рмо́съ: 
Нестерпи́момꙋ ѻ҆гню̀ соедини́вшесѧ, бг҃оче́стїѧ  предстоѧ́ще ю҆́ноши, пла́менемъ же неврежде́ни, бжⷭ҇твеннꙋю  пѣ́снь поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Лю́дїе і҆и҃лєвы, твою̀ сла́вꙋ є҆мманꙋ́ила, зрѧ́ще  ѻ҆троча̀ и҆зъ дв҃ы, предъ лице́мъ бжⷭ҇твеннагѡ ковче́га  ны́нѣ ликꙋ́йте: благослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. 
Сѐ, сѷмеѡ́нъ вопїѧ́ше, прерѣка́емое зна́менїе  се́й бꙋ́детъ, бг҃ъ сы́й и҆ ѻ҆троча̀. семꙋ̀, вѣ́рнїи,  возопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Живо́тъ сы́й, се́й бꙋ́детъ паде́нїе непокори̑вымъ,  младе́нствовавъ бг҃ъ сло́во, ꙗ҆́кѡ воста́нїе всѣ̑мъ  вѣ́рою пою́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Въ весе́лїи и҆ ра́дости превѣ́чнѣй жи́ти  сподо́бившисѧ, неизрече́нною твое́ю сла́вою ѡ҆зари́тисѧ  чтꙋ́щымъ тѧ̀, а҆га́ѳїе, гдⷭ҇еви помоли́сѧ, и҆ нетлѣ́нныѧ  жи́зни наслади́тисѧ. (с. 124) 
Оу҆мо́мъ и҆ се́рдцемъ, и҆ дꙋше́ю возлю́бльши  хрⷭ҇та̀ па́че сло́ва, многорачи́тельнаго є҆ди́наго,  впери́ласѧ є҆сѝ томꙋ̀ вопїю́щи: текꙋ̀ вслѣ́дъ тебє̀, и҆  вселю́сѧ съ тобо́ю во вѣ́ки. 
Преесте́ственными рѧ́снами, и҆ кра́сною ѻ҆де́ждею  оу҆кра́шена ꙗ҆́кѡ царе́ва дщѝ, въ че́сти хрⷭ҇то́вѣ  предстои́ши, а҆га́ѳїе, взыва́ющи: тѧ̀ превозно́симъ гдⷭ҇а во  вѣ́ки. 
Бг҃оро́диченъ: 
Мѵ́ро и҆злїѧ́нное на́мъ, бцⷣе, хрⷭ҇та̀ во чре́вѣ  носѧ́щи, ѡ҆благоꙋха́ла є҆сѝ мі́ръ бг҃одохнове́нными  вонѧ́ми. тѣ́мже тебѣ̀, дв҃о, взыва́емъ: ра́дꙋйсѧ,  мѷрополо́жнице мѷрово́ннагѡ мѵ́ра. 
Пѣ́снь ѳ҃. І҆рмо́съ: 
Въ зако́нѣ сѣ́ни и҆ писа́нїй ѻ҆́бразъ ви́димъ,  вѣ́рнїи, всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ. тѣ́мъ перворожде́нное сло́во ѻ҆ц҃а̀ безнача́льна,  сн҃а первородѧ́щасѧ мт҃рїю неискꙋсомꙋ́жнѡ, велича́емъ. 
И҆̀же дрє́внимъ новорожде́нныхъ го́рличищъ  сꙋпрꙋ́гъ, дво́ица же бѧ́ше птенцє́въ, въ ни́хже мѣ́сто  бжⷭ҇твенный ста́рецъ, и҆ цѣломꙋ́дреннаѧ а҆́нна прⷪ҇ро́чица,  ѿ дв҃ы рожде́нномꙋ, и҆ сн҃ꙋ є҆диноро́дномꙋ ѻ҆́ч҃ꙋ, въ  це́рковь приноси́мꙋ, слꙋ́жатъ велича́юще. 
Возда́лъ є҆сѝ мнѣ̀, вопїѧ́ше сѷмеѡ́нъ, спасе́нїѧ  твоегѡ̀, хрⷭ҇тѐ, ра́дованїе: воспрїимѝ твоего̀ слꙋжи́телѧ  сѣ́нїю претрꙋжде́ннаго, но́выѧ благода́ти  свѧщеннопроповѣ́дника та́йнаго, во хвале́нїи велича́юща. 
Свѧщеннолѣ́пнѡ и҆сповѣ́дашесѧ а҆́нна прорица́ющи,  цѣломꙋ́дреннаѧ и҆ преподо́бнаѧ, и҆ ста́рица влⷣцѣ въ  це́ркви ꙗ҆́вственнѡ: бцⷣꙋ же проповѣ́дающи всѣ̑мъ  сꙋ́щымъ велича́ше. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ: ѿ ст҃ы́ѧ дв҃ы (с. 125) неизрече́ннѡ  воплоти́вшагосѧ на́съ ра́ди, вѣ́рнїи, є҆диномꙋ́дреннѡ  пѣ́сньми велича́емъ. 
Побѣди́тельными вѣнцы̀ оу҆краси́вшисѧ,  бг҃омꙋ́драѧ а҆га́ѳїе, десни́цею живонача́льною, ны́нѣ  и҆зба́витисѧ помоли́сѧ, ꙗ҆́коже ѻ҆те́чествꙋ твоемꙋ̀, ѿ  бꙋ́ри, ꙗ҆́кѡ пе́рвѣе ѻ҆гнѧ̀ оу҆ста́вила є҆сѝ  стремле́нїе, да вси́ тѧ пѣ́сньми непреста́ннѡ велича́емъ. 
Бжⷭ҇твеннымъ про́мысломъ снабдѣва́ѧ всѧ́чєскаѧ  хрⷭ҇то́съ, ны́нѣ воздаѧ̀ твое́й, мꙋ́ченице, до́блести,  вселѧ́етъ тѧ̀ въ се́лѣхъ нбⷭ҇ныхъ, ꙗ҆́кѡ невѣ́стꙋ  всенепоро́чнꙋю свою̀, и҆ ра́доватисѧ со а҆́гг҃лы и҆ съ  мꙋ́ченики сподо́билъ є҆́сть. 
Ми́лостивна, ѽ страстоте́рпице, сꙋдїю̀ всѧ́ческихъ  хрⷭ҇та̀ сотворѝ мнѣ̀, честна́ѧ, мольба́ми твои́ми,  пресла́внаѧ, и҆ прегрѣше́нїй мои́хъ мно́жество ѡ҆чи́стити,  благоꙋтро́бнаго при́снѡ молѧ́щи не преста́й, мꙋ́ченикѡвъ  оу҆добре́нїе. 
Бг҃оро́диченъ: 
Вопло́щсѧ неизрече́ннѡ ѿ чи́стыхъ твои́хъ крове́й,  ꙗ҆́кѡ со́лнце ꙗ҆ви́сѧ на́мъ, пречⷭ҇таѧ мт҃и  безневѣ́стнаѧ, пре́жде вѣ̑къ всѣ́хъ ѻ҆ц҃ꙋ̀  собезнача́льный сн҃ъ, и҆ тмꙋ̀ ѿгна́въ просвѣтѝ  всѧ́чєскаѧ. 
Свѣти́ленъ мꙋ́ченицѣ. Подо́бенъ: Жены̑  оу҆слы́шите: 
Сосцє́въ твои́хъ ѿѧ̑тїѧ претерпѣ́ла є҆сѝ,  до́браѧ дѣви́це, и҆ всѧ̑кїѧ и҆ны̑ѧ мꙋ̑ки хрⷭ҇та̀ ра́ди,  страстоте́рпице: тѣ́мъ и҆ въ черто́гъ тѧ̀ кра́сный вселѝ  тво́й жени́хъ, сла́внаѧ, ликꙋ́ющꙋ со а҆́гг҃лы, дѣ́во  мꙋ́ченице а҆га́ѳїе. 
Сла́ва, и҆ ны́нѣ, пра́здника: 
Дх҃омъ во ст҃и́лищи предста́въ ста́рецъ, на рꙋ́ки  воспрїѧ́тъ зако́на влⷣкꙋ, вопїѧ̀: ны́нѣ соꙋ̑зъ мѧ̀  плотски́хъ разрѣшѝ, ꙗ҆́коже ре́клъ є҆сѝ, съ ми́ромъ:  ви́дѣхъ бо ѻ҆чи́ма ѿкрове́нїе ꙗ҆зы́кѡвъ и҆ і҆зра́илю  спасе́нїе. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Стра́хомъ же и҆ ра́достїю ꙳ на рꙋка́хъ влⷣкꙋ ꙳ (с.  126) сѷмеѡ́нъ держѧ̀, ꙳ живота̀ проша́ше разрѣше́нїѧ, ꙳  поѧ̀ бг҃ороди́тельницꙋ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Ны́нѣ мѧ̀ къ жи́зни ꙳ ѿпꙋстѝ и҆́стиннѣй, ꙳  сѷмеѡ́нъ вопїѧ́ше, сп҃се мо́й: ꙳ ви́дѣхъ бо тѧ̀, ꙳ свѣ́та  мі́ра, влⷣко. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
А҆́нна прⷪ҇ро́чески, ꙳ цѣломꙋ́дреннаѧ и҆  преподо́бнаѧ, ꙳ ны́нѣ и҆сповѣ́дашесѧ, ꙳ ѿ дв҃ы  прозѧ́бшемꙋ, ꙳ земны́хъ на и҆збавле́нїе. 
Сла́ва, и҆ ны́нѣ, гла́съ и҆ подо́бенъ то́йже: 
Ра́дꙋйсѧ, ꙗ҆́же ра́дость ꙳ мі́рꙋ прїе́мшаѧ, ꙳  хрⷭ҇та̀ жизнода́вца, ꙳ и҆ оу҆ста́вльшаѧ печа́ль, ꙳ дв҃о,  прама́тернюю. 


(с. 126) 
Мѣ́сѧца тогѡ́же въ ѕ҃-й де́нь. 
Преподо́бнагѡ ѻ҆ц҃а̀ на́шегѡ вꙋко́ла, є҆пⷭ҇кпа  смѵ́рнскагѡ. 
На Гдⷭ҇и, воззва́хъ, стїхи̑ры пра́здника, гла́съ  а҃. 
Подо́бенъ: Нбⷭ҇ныхъ чинѡ́въ: 
Творе́цъ всѧ́ческихъ и҆ и҆зба́витель на́шъ ꙳ мт҃рїю  дв҃ою въ це́рковь прино́ситсѧ, ꙳ тѣ́мже ста́рецъ сего̀  прїе́мъ, съ ра́достїю взыва́ше: ꙳ ны́нѣ ѿпꙋща́еши раба̀  твоего̀, бл҃же, съ ми́ромъ, ꙳ ꙗ҆́коже и҆зво́лилъ є҆сѝ. 
Сѷмеѡ́нъ на рꙋ́ки ѿ дв҃ы прїе́мъ ꙳ пре́жде  всѣ́хъ вѣ̑къ рожде́ннаго, ꙳ сп҃са ви́дѣхъ, вопїѧ́ше, ꙳  просвѣще́нїе твоеѧ̀ сла́вы концє́мъ: ꙳ ны́нѣ ѿпꙋща́еши  раба̀ твоего̀, бл҃же, съ ми́ромъ, ꙳ ꙗ҆́кѡ ви́дѣхъ тѧ̀  дне́сь. (с. 127) 
Напослѣ́докъ вѣкѡ́въ рожде́на на спасе́нїе  человѣ́кѡвъ, ꙳ сѷмеѡ́нъ понесы́й на рꙋка́хъ сп҃са, ꙳  ра́дꙋѧсѧ вопїѧ́ше: ꙳ ви́дѣхъ свѣ́тъ ꙗ҆зы́кѡвъ и҆ сла́вꙋ  і҆и҃лѧ, ꙳ ны́нѣ ѿпꙋща́еши, ꙳ ꙗ҆́коже ре́клъ є҆сѝ,  ꙗ҆́кѡ бг҃ъ, ꙳ ѿ сꙋ́щихъ здѣ̀ велѣ́нїемъ твои́мъ. 
И҆́ны стїхи̑ры преподо́бнагѡ, гла́съ ѕ҃. Подо́бенъ:  Тридне́венъ: 
Свѣ́томъ бл҃годѣ́тельныхъ добродѣ́телей  блиста́ѧсѧ, свѧще́ннѣйше, свѣ́тъ положи́лсѧ є҆сѝ на  свѣ́щницѣ та́инственнѡ бжⷭ҇твенныѧ цр҃кве, оу҆ѧснѧ́ѧ  сїю̀, ѻ҆́ч҃е, свѧще́нными оу҆чє́нїи твои́ми. 
Дх҃ъ тѧ̀ ст҃ы́й, вꙋко́ле свѧще́нне, ѡ҆ст҃и́въ,  тобо́ю ст҃ы́ню вѣ́рою пристꙋпа́ющымъ подае́тъ, бг҃оно́се,  и҆ просвѣще́нїе и҆ и҆збавле́нїе. 
Кра́йнюю бла́гость проповѣ́даѧ бг҃а на́шегѡ,  ѡ҆ѕло́блєнныѧ оу҆блажа́еши лю́ди, мꙋ́дре, благода́тнѡ,  приводѧ̀ сп҃сꙋ ꙗ҆́кѡ свѧще́нникъ свѧще́ннѣйшїй. 
Сла́ва, и҆ ны́нѣ, пра́здника, гла́съ є҃. 
И҆спыта́йте писа̑нїѧ, ꙗ҆́коже речѐ во є҆ѵⷢ҇лїихъ  хрⷭ҇то́съ бг҃ъ на́шъ, въ ни́хъ бо ѡ҆брѣта́емъ того̀  ражда́ема, и҆ пелена́ми повива́ема, въ ꙗ҆́слехъ полага́ема,  и҆ млеко́мъ пита́ема, ѡ҆брѣ́занїе прїе́млюща, и҆  сѷмеѡ́номъ носи́ма, не мнѣ́нїемъ, ни привидѣ́нїемъ, но  и҆́стиною мі́рови ꙗ҆́вльшасѧ. къ немꙋ́же возопїи́мъ:  превѣ́чный бж҃е, сла́ва тебѣ̀. 
А҆́ще є҆́сть по́стъ, Сла́ва, и҆ ны́нѣ,  бг҃оро́диченъ: А҆́ще ли среда̀ и҆лѝ пѧто́къ,  крⷭ҇тобг҃оро́диченъ: пи́санъ сегѡ̀ мцⷭ҇а въ а҃і де́нь. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Носѧ́щи чⷭ҇таѧ ꙳ и҆ пречⷭ҇таѧ дв҃а ꙳ содѣ́телѧ и҆  влⷣкꙋ, ꙳ ꙗ҆́кѡ младе́нца на рꙋка́хъ, ꙳ въ це́рковь  вхо́дитъ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Прїимѝ, ѽ сѷмеѡ́не, ꙳ гдⷭ҇а сла́вы, ꙳ ꙗ҆́коже  и҆звѣсти́лсѧ є҆сѝ ꙳ ѿ дх҃а ст҃а́гѡ: ꙳ се́ бо прїи́де.  (с. 128) 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Ны́нѣ ви́дѣша, ꙳ бл҃гі́й бж҃е, ѻ҆́чи моѝ ꙳ твоѐ  ѡ҆бѣща́нїе, ꙳ разрѣши́ мѧ ско́рѡ, ꙳ раба̀ твоего̀,  чл҃вѣколю́бче. 
Сла́ва, и҆ ны́нѣ, гла́съ є҃. Ге́рманово: 
Ве́тхїй де́ньми младе́нствовавъ пло́тїю, мт҃рїю  дв҃ою въ це́рковь прино́ситсѧ, своегѡ̀ зако́на и҆сполнѧ́ѧ  ѡ҆бѣща́нїе, є҆го́же сѷмеѡ́нъ прїи́мъ, глаго́лаше: ны́нѣ  ѿпꙋща́еши съ ми́ромъ, по глаго́лꙋ твоемꙋ̀, раба̀ твоего̀:  ви́дѣша бо ѻ҆́чи моѝ спасе́нїе твоѐ, ст҃ы́й. 
Тропа́рь, гла́съ д҃: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина. сегѡ̀ ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е вꙋко́ле, молѝ хрⷭ҇та̀  бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, пра́здника, гла́съ а҃. 
Ра́дꙋйсѧ, блгⷣтнаѧ бцⷣе дв҃о, и҆з̾ тебє́ бо  возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй  сꙋ́щыѧ во тмѣ̀: весели́сѧ и҆ ты̀, ста́рче пра́ведный,  прїе́мый во ѡ҆б̾ѧ̑тїѧ свободи́телѧ дꙋ́шъ на́шихъ,  да́рꙋющаго на́мъ воскресе́нїе. 
На оу҆́трени, по а҃-й стїхоло́гїи сѣда́ленъ, гла́съ  а҃. 
Подо́бенъ: Ка́мени запеча́танꙋ: 
Въ це́рковь прине́слсѧ є҆сѝ жи́знь всѧ́ческихъ,  менє̀ ра́ди младе́нствовавъ, подъ зако́номъ бы́лъ є҆сѝ,  дре́вле начерта́въ на скрижа́лѣхъ зако́нъ на горѣ̀  сїна́йстѣй, да всѧ̑ и҆змѣни́ши ѿ зако́нныѧ дре́внїѧ  рабо́ты. сла́ва милосе́рдїю твоемꙋ̀, сп҃се, сла́ва црⷭ҇твїю  твоемꙋ̀, сла́ва смотре́нїю твоемꙋ̀, є҆ди́не чл҃вѣколю́бче. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ є҃. Поⷣ:  Собезнача́льное сло́во: 
Въ це́рковь прине́слсѧ є҆сѝ, ѻ҆бы̑чнаѧ  и҆сполнѧ́ѧ, творе́цъ и҆ влⷣка и҆ зако́на да́тель, сп҃се: и҆  на рꙋка́хъ сѷмеѡ́на (с. 129) благоволе́нїемъ твои́мъ  носи́тисѧ пло́тїю, и҆́же всѣ̑мъ стра́шный, и҆ всю̀ тва́рь  содержа́й, восхотѣ́лъ є҆сѝ, є҆ди́не ще́дре, свѣ́тъ  тво́й всѣ̑мъ ѿкры́ти на́мъ. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на и҃, и҆ ст҃а́гѡ на  д҃. Канѡ́нъ пра́здника. 
Гла́съ г҃. Пѣ́снь а҃. І҆рмо́съ: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀,  лю́демъ пѣшомореходѧ́щымъ, и҆ бг҃оꙋго́днѡ пою́щымъ: пои́мъ  гдⷭ҇еви, сла́внѡ бо просла́висѧ. 
Да ка́плютъ во́дꙋ ѻ҆́блацы, со́лнце бо на  ѻ҆́блацѣ ле́гцѣ носи́мо наста́ло є҆́сть, на нетлѣ́ннꙋю  рꙋкꙋ̀, хрⷭ҇то́съ въ це́ркви ꙗ҆́кѡ младе́нецъ. тѣ́мже,  вѣ́рнїи, возопїе́мъ: пои́мъ гдⷭ҇еви, сла́внѡ бо  просла́висѧ. 
Крѣпи́тесѧ, рꙋ́цѣ сѷмеѡ́ни, ста́ростїю  ѡ҆сла́бленнїи, лы́ста же претрꙋждє́нна ста̑рча, пра́вѡ  быстрѡ̀ движи́тасѧ хрⷭ҇тꙋ̀ на срѣ́тенїе, ли́къ со  безпло́тными соста́вльше: пои́мъ гдⷭ҇еви, сла́внѡ бо  просла́висѧ. 
Ра́зꙋмомъ простє́ртаѧ нб҃са̀, весели́тесѧ, и҆  ра́дꙋйсѧ, землѐ: и҆зъ пребжⷭ҇твенныхъ бо нѣ́дръ хитре́цъ  проше́дъ хрⷭ҇то́съ, мт҃рїю дв҃ою бг҃ꙋ ѻ҆ц҃ꙋ̀ прино́ситсѧ,  младе́нецъ, и҆́же пре́жде всѣ́хъ: сла́внѡ бо просла́висѧ. 
Канѡ́нъ ст҃а́гѡ, є҆гѡ́же краегране́сїе: 
Вꙋко́ла вели́кагѡ воспою̀ сла́вꙋ. І҆ѡ́сифъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мь, вопїѧ́ше. 
Бжⷭ҇твенными свѣтлостьмѝ, и҆ свѧще́нными и҆  свѣтоно́сными сїѧ́ньми просвѣща́емь при́снѡ, мою̀ ѡ҆зарѝ  дꙋ́шꙋ, свѣ́тлый тво́й пра́здникъ, ѻ҆́ч҃е, чтꙋ́щагѡ. (с.  130) 
Всесвѣ́тлꙋ тѧ̀ ѕвѣздꙋ̀ мы́сленное показа́въ  со́лнце, свѣтлостьмѝ твои́хъ добродѣ́телей оу҆ѧснѝ  зе́млю, свѧти́телю хрⷭ҇то́въ вꙋко́ле всемꙋ́дре. 
Житїѐ при́снѡ ѡ҆свѧще́нно и҆ чи́сто, и҆ скве́рнамъ  несмѣ́сно показꙋ́ѧ, хрⷭ҇то́въ свѧще́нъ сосꙋ́дъ, мꙋ́дре,  позна́лсѧ є҆сѝ на землѝ, вꙋко́ле пресла́вне. 
Бг҃оро́диченъ: 
И҆́же ѻ҆ц҃ꙋ̀ сы́й є҆диноро́денъ, па́че оу҆ма̀ во  чре́вѣ твое́мъ вопло́щсѧ бг҃олѣ́пнѡ, человѣ́ки ѡ҆божѝ,  чⷭ҇таѧ, за мно́жество щедро́тъ, пребл҃гі́й. 
Пѣ́снь г҃. І҆рмо́съ: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ чⷭ҇тно́ю твое́ю  кро́вїю. 
Перворожде́нъ и҆з̾ ѻ҆ц҃а̀ пре́жде вѣ̑къ,  перворожде́нъ млⷣнецъ и҆зъ дв҃ы нетлѣ́нныѧ, а҆да́мꙋ рꙋ́кꙋ  простира́ѧ, ꙗ҆ви́сѧ. 
Младоꙋ́мна бы́вша пре́лестїю первозда́ннаго, па́ки  и҆справлѧ́ѧй бг҃ъ сло́во, младе́нствовавъ, ꙗ҆ви́сѧ. 
Землѝ и҆сча́дїе, па́ки поте́кшее въ ню̀, бжⷭ҇тва̀  соѻбра́зное є҆стество̀ зижди́тель, ꙗ҆́кѡ непрело́жнѣ  младе́нствовавъ, ꙗ҆вѝ. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Сн҃ъ днѐ и҆ свѣ́та бы́въ, ст҃и́телю, трꙋды̀  бж҃е́ственными, всели́лсѧ є҆сѝ ꙗ҆́вѣ во свѣ́тлостехъ  ны́нѣ ст҃ы́хъ, благода́тїю сїѧ́ѧ. 
Проповѣ́даѧ є҆ди́но бл҃гоче́стнѡ трⷪ҇цы сꙋщество̀,  многобо́жнꙋю ле́сть и҆скорени́лъ є҆сѝ ѿ землѝ, ꙗ҆́кѡ  свѧти́тель че́стенъ, ꙗ҆́кѡ сло́ва и҆́стинный слꙋжи́тель. 
Пꙋ́ть показа́лъ є҆сѝ жи́зни всѣ̑мъ прельщє́ннымъ  ѿ врагѡ́въ навѣ́та, и҆ приве́лъ є҆сѝ ты́ѧ ꙗ҆́кѡ  па́стырь слове́сенъ спасє́ны, сло́вꙋ первопа́стырю. 
Бг҃оро́диченъ: 
Приста́нище бꙋ́ди мѝ и҆ стра́жъ, лю́тыми  треволнє́нїи (с. 131) страсте́й неѡсла́бнѡ ѡ҆бꙋрева́емꙋ  при́снѡ, въ мо́ри, чⷭ҇таѧ, житїѧ̀, є҆ди́на приснодв҃о. 
Сѣда́ленъ ст҃а́гѡ, гла́съ д҃. Подо́бенъ:  Вознесы́йсѧ: 
Свѧще́нства свѣ́томъ сїѧ́ѧ, просвѣти́лъ є҆сѝ  лю́ди, свѧти́телю, и҆ і҆́дѡльскꙋю тмꙋ̀ потреби́лъ є҆сѝ,  заре́ю же и҆сцѣле́нїй страсте́й мглꙋ̀ разори́въ, преше́лъ  є҆сѝ къ незаходи́момꙋ сїѧ́нїю, ѡ҆ на́съ молѧ̀ прилѣ́жнѡ  тѧ̀ чтꙋ́щихъ, вꙋко́ле блаже́нне. 
Сла́ва, и҆ ны́нѣ, пра́здника, гла́съ то́йже. Поⷣ:  Оу҆диви́сѧ і҆ѡ́сифъ: 
Младе́нствꙋеши менє̀ ра́ди, ве́тхїй де́ньми,  чище́нїемъ приѡбща́ешисѧ, чистѣ́йшїй бж҃е, да пло́ть  оу҆вѣ́риши мнѣ̀, ю҆́же ѿ дв҃ы: и҆ си̑мъ сѷмеѡ́нъ  поꙋча́ѧсѧ, позна́ тѧ бг҃а ꙗ҆́вльшагосѧ пло́тїю, и҆ ꙗ҆́кѡ  жи́знь лобза́ше и҆ ра́дꙋѧсѧ ста́рчески взыва́ше: ѿпꙋстѝ  менѐ, тебе́ бо ви́дѣхъ живота̀ всѧ́ческихъ. 
А҆́ще є҆́сть по́стъ, Сла́ва, и҆ ны́нѣ,  бг҃оро́диченъ: а҆́ще среда̀ и҆лѝ пѧто́къ,  крⷭ҇тобг҃оро́диченъ, пи̑саны въ з҃і де́нь. 
Пѣ́снь д҃. І҆рмо́съ: 
Покры́ла є҆́сть нб҃са̀ добродѣ́тель твоѧ̀,  хрⷭ҇тѐ: и҆зъ кївѡ́та бо проше́дъ ст҃ы́ни, твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ младе́нецъ рꙋконоси́мь, и҆ и҆спо́лнишасѧ всѧ̑  твоегѡ̀ хвале́нїѧ. 
Ра́дꙋѧсѧ, сѷмеѡ́не, неизрече́нныхъ таи́нниче, бцⷣа  вопїѧ́ше: є҆го́же ѿ ст҃а́гѡ дре́вле и҆звѣсти́сѧ тебѣ̀  дх҃а, младе́нствовавшаго сло́ва, хрⷭ҇та̀ на рꙋ́ки прїимѝ,  зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ. 
На него́же оу҆пова́лъ є҆сѝ, сѷмеѡ́не, во́зрастъ  дѣ́тищный, ра́дꙋѧсѧ под̾имѝ хрⷭ҇та̀, і҆и҃лѧ бжⷭ҇твеннагѡ  оу҆тѣше́нїе, зако́на творца̀ и҆ влⷣкꙋ, и҆сполнѧ́ющаго  зако́на чи́нъ, зовы́й є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
Ви́дѧ сѷмеѡ́нъ сло́во безнача́льное, съ пло́тїю,  ꙗ҆́кѡ (с. 132) на прⷭ҇то́лѣ херꙋві́мстѣмъ, дв҃ою носи́мо,  вино́внаго є҆́же бы́ти всѧ́ческихъ, ꙗ҆́кѡ младе́нцꙋ  дивѧ́сѧ, вопїѧ́ше є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста,  ѡ҆ гдⷭ҇ѣ пра́зднꙋющи. 
Предвѣ́даѧй бг҃ъ твоеѧ̀, бг҃облаже́нне, дꙋшѝ  красотꙋ̀, и҆ оу҆ма̀ чистотꙋ̀, свѧщеннопроповѣ́дника мꙋ́дра  свѧще́ннѡ тѧ̀ рꙋкополага́етъ. 
Ѿ дх҃а просвѣща́емь, сꙋ́щыѧ во тмѣ̀ пре́лести  просвѣща́еши: и҆ кр҃ще́нїемъ сы́ны днѐ соверша́еши,  ст҃и́телю пресла́вне. 
Ѡ҆брѣ́тъ тѧ̀ бл҃года́тїю сїѧ́юща сла́вный  бг҃осло́въ, рꙋ́кꙋ возлага́етъ бжⷭ҇твенными вожде́ньми, и҆  свѧще́нника соверша́етъ свѧще́нна, вꙋко́ле всемꙋ́дре. 
Бг҃оро́диченъ: 
Разꙋ́мнѡ въ кꙋпинѣ́ тѧ мѡѷсе́й оу҆зрѣ̀  сщ҃енноѻбразꙋ́емꙋ, ѻ҆гнѧ̀ хотѧ́щаго бы́ти во оу҆тро́бѣ,  ꙗ҆влѧ́етъ та́инственнѡ, бцⷣе приснодв҃о. 
Пѣ́снь є҃. І҆рмо́съ: 
Ꙗ҆́кѡ ви́дѣ и҆са́їа ѻ҆бра́знѡ на прⷭ҇то́лѣ  превознесе́на бг҃а, ѿ а҆́гг҃лъ сла́вы дѡрѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ, и҆ ми́ромъ влады́чествꙋюща. 
Разꙋмѣ́въ бжⷭ҇твенный ста́рецъ проѧвле́ннꙋю дре́вле  проро́кꙋ сла́вꙋ, рꙋка́ми сло́во зрѧ̀ мт҃рними держи́мо, ѽ  ра́дꙋйсѧ, вопїѧ́ше, чⷭ҇таѧ: ꙗ҆́кѡ прⷭ҇то́лъ бо держи́ши  бг҃а, свѣ́та невече́рнѧго, и҆ ми́ромъ влады́чествꙋюща. 
Покло́нсѧ ста́рецъ, и҆ стопа́мъ бжⷭ҇твеннѣ  прикоснꙋ́всѧ неискꙋсобра́чныѧ и҆ бг҃ома́тере, ѻ҆́гнь,  речѐ, но́сиши, чⷭ҇таѧ: младе́нца бою́сѧ ѡ҆б̾ѧ́ти бг҃а,  свѣ́та невече́рнѧго, и҆ ми́ромъ влады́чествꙋюща. 
Ѡ҆чища́етсѧ и҆са́їа ѿ серафі́ма, оу҆́гль прїе́мъ,  ста́рецъ вопїѧ́ше бг҃ома́тери: ты̀ ꙗ҆́коже клеща́ми рꙋка́ми  (с. 133) просвѣща́еши мѧ̀, пода́вши, є҆го́же но́сиши,  свѣ́та невече́рнѧго, и҆ ми́ромъ влады́чествꙋюща. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Свѧти́тельскꙋю свѧще́ннꙋю ѻ҆де́ждꙋ носи́въ  свѧще́ннѡ, нечести̑выѧ просвѣти́лъ є҆сѝ, честны́й  свѧти́телю, є҆ди́ницꙋ несозда́ннꙋю въ трїе́хъ ли́цѣхъ,  вꙋко́ле, проповѣ́даѧ. 
Ѿ оу҆́стъ во́лка мы́сленнагѡ и҆схи́тилъ є҆сѝ  лю́ди оу҆че́ньми бг҃огла́сныхъ твои́хъ оу҆́стъ: и҆  є҆реті́чєствꙋющаѧ незатворє́ннаѧ оу҆ста̀ твои́ми  бг҃ослѡ́вїи загради́лъ є҆сѝ, ѻ҆́ч҃е. 
Ме́рзскїй побѣди́сѧ твои́ми свѧще́нными словесы̀  маркїо́нъ, и҆ и҆зри́несѧ всѧ́кагѡ безмѣ́стїѧ, и҆зрыга́ѧй  ти́нꙋ ѕлосмра́днꙋ, вꙋко́ле сла́вне. 
Бг҃оро́диченъ: 
Зако́ны є҆стества̀ і҆и҃съ, пресꙋ́щественный бг҃ъ,  ѡ҆бновлѧ́етъ, всенепоро́чнаѧ, и҆з̾ твоеѧ̀ оу҆тро́бы  ражда́ѧсѧ, є҆ди́нъ ѡ҆сꙋществова́вый всѧ̑ во́лею. 
Пѣ́снь ѕ҃. І҆рмо́съ: 
Возопѝ къ тебѣ̀, ви́дѣвъ ста́рецъ ѻ҆чи́ма  спасе́нїе, є҆́же лю́демъ прїи́де ѿ бг҃а, хрⷭ҇тѐ, ты̀  бг҃ъ мо́й. 
Сїѡ́нꙋ ты̀ ка́мень возложи́лсѧ є҆сѝ, непокори̑вымъ  претыка́нїе, и҆ собла́зна ка́мень, нерꙋши́мое вѣ́рныхъ  спасе́нїе. 
И҆звѣ́стнѣ носѧ̀ начерта́нїе, и҆́же пре́жде вѣ̑къ  тѧ̀ и҆зрасти́вшагѡ, земны́хъ за милосе́рдїе ны́нѣ не́мощїю  ѡ҆бложи́сѧ. 
Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ,  покло́ншасѧ тебѣ̀ ны́нѣ ѿпꙋстѝ съ ми́ромъ. 
И҆́нъ. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Возносѧ́щее смире́нїе, чистотꙋ̀ оу҆ма̀, любо́вь  нелицемѣ́рнꙋ, вѣ́рꙋ и҆ наде́ждꙋ и҆мѣ́ѧ чи́стꙋ, вꙋко́лъ  сла́вный трⷪ҇цѣ ꙗ҆ви́сѧ жили́ще. (с. 134) 
Вельмѝ оу҆краси́вша смѵ́рнѧнѡмъ сщ҃е́нное  сѣда́лище тѧ̀, прехва́льне, тайново́ждствꙋетъ дх҃ъ, сꙋ́щаго  по тебѣ̀ па́стырѧ полѷка́рпа, рꙋко́ю твое́ю, вꙋко́ле,  соверша́ема. 
Разꙋмѣ́въ зва́нїе твоѐ дх҃омъ, премꙋ́дре, сꙋ́щаго  по тебѣ̀ благода́тїю словє́снымъ ѻ҆вца́мъ наста́вника  приво́диши къ прⷭ҇то́лꙋ, добродѣ́телей сїѧ́нїемъ  блиста́юща. 
Бг҃оро́диченъ: 
Две́рь благода́ти, ѿве́рзшаѧ человѣ́кѡмъ две́рь  нбⷭ҇нꙋю, покаѧ́нїѧ двє́ри мѝ пресвѣ́тлѡ ѿве́рзи,  влⷣчце, и҆ ѿ вра́тъ сме́ртныхъ свободѝ. 
Конда́къ пра́здника, гла́съ а҃: 
Оу҆тро́бꙋ дв҃и́чꙋ ѡ҆ст҃и́вый ржⷭ҇тво́мъ твои́мъ, и҆  рꙋ́цѣ сѷмеѡ́нѣ бл҃гослови́вый, ꙗ҆́коже подоба́ше,  предвари́въ, и҆ ны́нѣ спа́слъ є҆сѝ на́съ, хрⷭ҇тѐ бж҃е:  но оу҆мирѝ во бранѣ́хъ жи́тельство и҆ оу҆крѣпѝ лю́ди,  и҆́хже возлюби́лъ є҆сѝ, є҆ди́не чл҃вѣколю́бче. 
І҆́косъ: 
Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти,  къ сѷмеѡ́нꙋ носи́ма, є҆го́же съ нб҃сѐ безпло́тнїи  ви́дѧще, дивлѧ́хꙋсѧ, глаго́люще: чꙋ̑днаѧ зри́мъ ны́нѣ и҆  пресла̑внаѧ, непостижи̑маѧ, несказа̑ннаѧ: и҆́же бо а҆да́ма  созда́вый, но́ситсѧ ꙗ҆́кѡ младе́нецъ, невмѣсти́мый  вмѣща́етсѧ на рꙋка́хъ ста́рчихъ: и҆́же въ нѣ́дрѣхъ  неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ  пло́тїю, а҆ не бжⷭ҇тво́мъ, є҆ди́нъ чл҃вѣколю́бецъ. 
Пѣ́снь з҃. І҆рмо́съ: 
Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а  сло́ва пои́мъ, благоче́стнѡ пою́ще: бл҃гослове́нъ бг҃ъ  ѻ҆тє́цъ на́шихъ. 
А҆да́мꙋ и҆звѣсти́ти хотѧ́й и҆дꙋ̀, во а҆́дѣ  живꙋ́щꙋ, и҆ є҆́ѵѣ принестѝ бл҃говѣ́стїе, сѷмеѡ́нъ  вопїѧ́ше, со прⷪ҇рѡ́ки ликꙋ́ѧ: бл҃гослове́нъ бг҃ъ ѻ҆тє́цъ  на́шихъ. 
Ро́да зе́мна и҆збавлѧ́ѧй бг҃ъ, да́же до а҆́да  прїи́детъ: (с. 135) плѣ̑ннымъ же пода́стъ всѣ̑мъ  ѡ҆ставле́нїе, и҆ прозрѣ́нїе слѣпы̑мъ, ꙗ҆́кѡ и҆ нѣмы̑мъ  вопи́ти: бл҃гослове́нъ бг҃ъ ѻ҆тє́цъ на́шихъ. 
И҆ твоѐ се́рдце, нетлѣ́ннаѧ, ѻ҆рꙋ́жїе про́йдетъ,  сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀  сн҃а, є҆мꙋ́же вопїе́мъ: бл҃гослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: благослове́нъ є҆сѝ,  бж҃е ѻ҆тє́цъ на́шихъ. 
Вразꙋмлѧ́ѧ неразꙋ̑мныѧ, и҆справлѧ́ѧ же ле́стїю  попо́лзшыѧсѧ, ѻ҆́ч҃е, спа́слъ є҆сѝ, и҆ бг҃ꙋ приве́лъ  є҆сѝ чи̑сты томꙋ̀ пѣснопою́щыѧ бл҃гоче́стнѡ:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆краси́шасѧ, всебл҃же́нне, лани̑ты твоѧ̑,  воплоще́нїе проповѣ́дающыѧ, за неизрече́нное милосе́рдїе  возсїѧ́вшагѡ на́мъ, къ немꙋ́же вопїѧ́лъ є҆сѝ прилѣ́жнѡ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ѡ҆блада́въ воздержа́нїемъ тѣлесѐ страстьмѝ,  сла́вне, неѡблада́нъ льсти́вагѡ ꙗ҆ви́лсѧ є҆сѝ прило́гами,  и҆ ны́нѣ воспѣва́еши неле́стнѡ: бл҃гослове́нъ є҆сѝ, бж҃е  ѻ҆тє́цъ на́шихъ. 
Бг҃оро́диченъ: 
И҆зба́вльшесѧ дре́внѧгѡ ѡ҆сꙋжде́нїѧ ржⷭ҇тво́мъ  твои́мъ, всенепоро́чнаѧ, ꙗ҆́кѡ влⷣчцꙋ воспѣва́емъ тѧ̀  спа́сшїисѧ, дв҃о, тебє̀ ра́ди, вопїю́ще и҆ глаго́люще  вѣ́рнѡ: бл҃гослове́на ꙗ҆́же бг҃а пло́тїю ро́ждшаѧ. 
Пѣ́снь и҃. І҆рмо́съ: 
Нестерпи́момꙋ ѻ҆гню̀ соедини́вшесѧ, благоче́стїѧ  предстоѧ́ще ю҆́нѡши, пла́менемъ же неврежде́ни, бжⷭ҇твеннꙋю  пѣ́снь поѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Лю́дїе і҆и҃лєвы, твою̀ сла́вꙋ є҆мманꙋ́ила, зрѧ́ще  ѻ҆троча̀ и҆з̾ дв҃ы, предъ лице́мъ бжⷭ҇твеннагѡ ковче́га  ны́нѣ ликꙋ́йте, бл҃гослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. (с. 136) 
Сѐ, сѷмеѡ́нъ вопїѧ́ше, прерѣка́емое зна́менїе  се́й бꙋ́детъ, бг҃ъ сы́й и҆ ѻ҆троча̀, семꙋ̀, вѣ́рнїи,  возопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Живо́тъ сы́й, се́й бꙋ́детъ паде́нїе непокори̑вымъ,  младе́нствовавъ бг҃ъ сло́во: ꙗ҆́кѡ воста́нїе всѣ̑мъ  вѣ́рою пою́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. 
И҆́нъ. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти, тѧ̀ превозно́симъ  во всѧ̑ вѣ́ки. 
Процвѣ́лъ є҆сѝ ꙗ҆́кѡ фі́нїѯъ во дво́рѣхъ  бж҃їихъ, до́лжнымъ пра́ведныхъ сно́мъ оу҆снꙋ́лъ є҆сѝ:  прино́ситъ же наслажде́нїе бжⷭ҇твенный тво́й гро́бъ, чꙋ́до  зрѧ́щымъ, вꙋко́ле бг҃опроповѣ́дниче. 
Бж҃їе бг҃ъ сло́во ѵ҆поста́сное, сщ҃е́нна ст҃и́телѧ  тѧ̀ поставлѧ́етъ, помазꙋ́юща лю́ди сщ҃е́ннѡ, ст҃и́телю  наста́вниче смѵ́рнѧнѡмъ, свѣти́льниче вселе́нныѧ. 
Вопло́щшагосѧ сло́ва бг҃осло́вилъ є҆сѝ, и҆ мнѡ́ги  ѿ безслове́сїѧ лю́ди спа́слъ є҆сѝ, бжⷭ҇твенъ бы́въ  оу҆чени́къ возсїѧ́вшагѡ въ бг҃осло́вїи, вꙋко́ле бг҃оно́се. 
Бг҃оро́диченъ: 
Свѧще́ннѡ наꙋча́шесѧ твои́мъ та́инствомъ проро́кѡвъ,  бцⷣе, бжⷭ҇твенное сосло́вїе, и҆здале́ча разꙋмѣ́въ, и҆  ꙗ҆́снѡ и҆злага́ѧ бг҃озна́мєнїѧ бжⷭ҇твеннагѡ ржⷭ҇тва̀  твоегѡ̀. 
Пѣ́снь ѳ҃. І҆рмо́съ: 
Въ зако́нѣ сѣ́ни и҆ писа́нїй ѻ҆́бразъ ви́димъ,  вѣ́рнїи: всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ. тѣ́мъ перворожде́нное сло́во ѻ҆ц҃а̀ безнача́льна,  сн҃а первородѧ́щасѧ мт҃рїю неискꙋсомꙋ́жнѡ, велича́емъ. 
И҆̀же дрє́внимъ новорожде́нныхъ го́рличищъ  сꙋпрꙋ́гъ, дво́ица же бѧ́ше птенцє́въ, въ ни́хже мѣ́стѡ  бжⷭ҇твенный ста́рецъ, и҆ цѣломꙋ́дреннаѧ а҆́нна прⷪ҇ро́чица,  ѿ дв҃ы (с. 137) рожде́нномꙋ, и҆ сн҃ꙋ є҆диноро́дномꙋ  ѻ҆́ч҃ꙋ въ це́рковь приноси́мꙋ слꙋ́жатъ велича́юще. 
Возда́лъ є҆сѝ мнѣ̀, вопїѧ́ше сѷмеѡ́нъ, спасе́нїѧ  твоегѡ̀, хрⷭ҇тѐ, ра́дованїе: воспрїимѝ твоего̀ слꙋжи́телѧ,  сѣ́нїю претрꙋжде́ннаго, но́выѧ бл҃года́ти  сщ҃еннопроповѣ́дника та́йнаго, во хвале́нїи велича́юща. 
Сщ҃еннолѣ́пнѡ и҆сповѣ́дашесѧ а҆́нна прорица́ющи,  цѣломꙋ́дреннаѧ и҆ преподо́бнаѧ, и҆ ста́рица влⷣцѣ, въ  це́ркви ꙗ҆́вственнѡ, бцⷣꙋ же проповѣ́дающи всѣ̑мъ  сꙋ́щымъ, велича́ше. 
И҆́нъ. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ꙗ҆́кѡ свѣ́тъ, ꙗ҆́кѡ зарѧ̀, ꙗ҆́кѡ вели́кое  сл҃нце, ꙗ҆́кѡ мо́лнїѧ хрⷭ҇то́вꙋ цр҃ковь ѡ҆блиста́лъ є҆сѝ,  и҆ вѣ́рныхъ мы̑сли просвѣти́лъ є҆сѝ: и҆ въ невече́рнихъ  мѣ́стѣхъ всели́лсѧ є҆сѝ, поѧ̀ трист҃ы́ми гла́сы трⷪ҇цꙋ  несозда́ннꙋю. 
Пло́ти и҆ мі́ра внѣ̀ бы́въ, сщ҃еннодѣ́йственне, ко  премі̑рнымъ ра́дꙋѧсѧ преше́лъ є҆сѝ чинѡ́мъ, ѡ҆божа́емь  положе́нїемъ свѣтлѣ́йшимъ: тѣ́мже па́мѧть твою̀ вѣ́рою  соверша́емъ на землѝ, вꙋко́ле всемꙋ́дре. 
Землѧ̀ тѣ́ло твоѐ блаже́нное покрыва́етъ, ꙗ҆́вѣ  и҆сцѣлє́нїѧ точа́що и҆ дарова̑нїѧ, нб҃о же дх҃ъ со  и҆збра́нными но́ситъ, и҆̀же ѿ вѣ́ка, бжⷭ҇твенными  сїѧ́ньми оу҆кра́шенъ вои́стиннꙋ, вꙋко́ле сла́вне. 
Бг҃оро́диченъ: 
Гла́сомъ а҆́гг҃ловымъ, вели́кагѡ совѣ́та а҆́гг҃ла,  чⷭ҇таѧ, хрⷭ҇та̀ є҆мманꙋ́ила породила̀ є҆сѝ, ко а҆́гг҃лѡмъ  дѡ́льныѧ совокꙋплѧ́юща є҆ди́на бл҃гослове́ннаѧ, є҆ди́на  всепѣ́таѧ, є҆ди́на вино́вна на́шегѡ, дв҃о, ѡ҆боже́нїѧ. 
Свѣти́ленъ пра́здника: 
Дх҃омъ во ст҃и́лищи предста́въ ста́рецъ, на рꙋ́ки  (с. 138) воспрїѧ́тъ зако́на влⷣкꙋ, вопїѧ̀: ны́нѣ соꙋ̑зъ  мѧ̀ плотски́хъ разрѣшѝ, ꙗ҆́коже ре́клъ є҆сѝ, съ  ми́ромъ: ви́дѣхъ бо ѻ҆чи́ма ѿкрове́нїе ꙗ҆зы́кѡвъ, и҆  і҆и҃лю спасе́нїе. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Дне́сь сп҃си́тель ꙳ ꙗ҆́кѡ младе́нецъ принесе́нъ  бы́сть ꙳ въ це́рковь гдⷭ҇ню, ꙳ и҆ рꙋка́ми престарѣ́лыми ꙳  ста́рецъ того̀ под̾е́млетъ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Млⷣнцъ пло́тїю, ве́тхїй де́ньми, ꙳ ви́димь є҆́сть  пресла́внѡ ꙳ во дне́шнїй де́нь, ꙳ и҆ въ це́рковь  прино́ситсѧ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Прїимѝ, ѽ сѷмеѡ́не, ꙳ всечⷭ҇таѧ вопїѧ́ше, ꙳ во  ѡ҆б̾ѧ̑тїѧ ꙗ҆́кѡ младе́нца, ꙳ гдⷭ҇а сла́вы, ꙳ и҆ мі́ра  спасе́нїе. 
Сла́ва, и҆ ны́нѣ, гла́съ и҆ подо́бенъ то́йже: 
Ве́лїе и҆ стра́шное та́инство, ꙳ и҆ стра́нное  смотре́нїѧ, ꙳ и҆́же всѧ̑ ѡ҆б̾е́млѧ, и҆ младе́нцы созида́ѧй,  ꙳ ꙗ҆́кѡ младе́нецъ на рꙋка́хъ но́ситсѧ. 


(с. 138) 
Мѣ́сѧца тогѡ́же въ з҃-й де́нь. 
Прпⷣбнагѡ ѻ҆ц҃а̀ на́шегѡ парѳе́нїа, є҆пⷭ҇копа  ламѱакі́йскагѡ: 
И҆ преподо́бнагѡ ѻ҆ц҃а̀ на́шегѡ лꙋкѝ, и҆́же во  є҆лла́дѣ. 
На Гдⷭ҇и, воззва́хъ, стїхи̑ры ст҃и́телѧ г҃: и҆  преподо́бнагѡ г҃. 
Стїхи̑ры ст҃и́телѧ, гла́съ а҃. Подо́бенъ: Нбⷭ҇ныхъ  чинѡ́въ: 
Дѣ́вства тезоимени́тый, ꙳ ламѱакі́йскїй  свѣти́льникъ, ꙳ чꙋдодѣ́йствъ свѣ́тлаѧ денни́ца, ꙳  парѳе́нїй вели́кїй, ꙳ (с. 139) всѣ́хъ на́съ созыва́етъ  па́мѧтїю свое́ю, ꙳ торжество̀ соверша́ти дꙋхо́вное, ꙳  воспѣва́ющихъ сп҃са хрⷭ҇та̀. 
И҆зъ мла́да во́зраста бг҃а въ себѣ̀ носѧ̀, ꙳  дє́мѡнскїѧ полкѝ ꙳ ѻ҆гне́мъ моли́твъ твои́хъ попали́лъ  є҆сѝ, преблаже́нне, ꙳ напра́вилъ є҆сѝ, мꙋ́дре,  ламѱакі́йское ста́до: ꙳ и҆́бо трє́бища і҆́дѡльскаѧ  низложи́въ, ꙳ ѡ҆бнови́лъ є҆сѝ себѐ бг҃ꙋ. 
Проповѣ́дꙋетъ твоѐ чꙋ́до и҆зве́ргшаѧсѧ ры́ба, ꙳  ѡ҆жи́вшаѧ недыха́ющаѧ, ꙳ пло́дъ непло́дныѧ ни́вы и҆  вїногра́да, ꙳ до́ждь дово́льный, ѡ҆мака́ющихъ ѡ҆бѣща́нїе. ꙳  чꙋдє́сна твоѧ̑ дѣла̀, свѧщеннодѣ́йственне: ꙳ тѣ́мже  молѝ спасти́сѧ на́мъ. 
И҆́ны стїхи̑ры преподо́бнагѡ, гла́съ ѕ҃. Подо́бенъ:  Всѐ ѿло́жше: 
Ве́сь ѿ ю҆́ности послѣ́довавъ гдⷭ҇еви, ꙳  роди́телей ѡ҆ста́вилъ є҆сѝ, сла́вне, ꙳ пристра́стїе, и҆  любо́вь мїрскꙋ́ю, ꙳ и҆ въ пꙋсты́нѧхъ пожи́лъ є҆сѝ, ꙳  по́стныхъ житїѐ держѧ̀ во смире́нїи, ꙳ є҆́же и҆ сконча́лъ  є҆сѝ, горѧ̀ дꙋ́хомъ, преподо́бне, ꙳ до́брѣ кꙋ́плю  содѣ́лавъ, ꙳ расточи́въ твоѧ̑ и҆мѣ̑нїѧ ни́щымъ, ꙳ и҆  би́серъ честны́й кꙋпи́въ хрⷭ҇та̀: ꙳ є҆гѡ́же и҆ полꙋчи́въ  жела́нїѧ, ꙳ почи́лъ є҆сѝ, достосла́вне. 
Терпѣ́лъ є҆сѝ бїе́мь, ꙳ оу҆корѧ́емь, ѻ҆́ч҃е, ꙳  оу҆ранѧ́емь ѿ роди́телей за гдⷭ҇а, ꙳ є҆гѡ́же жела́лъ  є҆сѝ, сла́вне: ꙳ є҆гѡ́же ра́ди оу҆ѧзви́всѧ жела́нїемъ,  кра̑снаѧ въ ничто́же вмѣни́лъ є҆сѝ ꙳ ма́тере же лише́нїе  ꙳ и҆ стра́нничество возлюби́лъ є҆сѝ, ꙳ во ѻ҆́бразъ  ѡ҆бле́ксѧ є҆сѝ мона́шескїй, свѧще́ннѣйше: ꙳ но ꙗ҆влѧ́етъ  тѧ̀ бг҃ъ и҆ не хотѧ́ща ꙳ моли́твамъ ма́тєрнимъ, лꙋко̀  преподо́бне, ꙳ прекло́нсѧ, ꙗ҆́кѡ человѣколю́бецъ. 
Житїѐ сконча́въ твоѐ свѧще́нное, всесвѧще́нне, ꙳  чꙋдеса̀ соверши́лъ є҆сѝ, свѧще́нне, ꙳ и҆зрѧ̑дна и҆  пресла̑вна, ꙳ и҆ бг҃ꙋ тебѣ̀ пода́вшꙋ зало́гъ бжⷭ҇твенъ, ꙳  и҆ пре́жде воздаѧ́нїѧ бжⷭ҇твенныхъ трꙋдѡ́въ твои́хъ, ꙳  подае́тъ же и҆ вѣне́цъ нетлѣ́ненъ тебѣ̀, и҆ сла́вꙋ  вѣ́чнꙋющꙋю, ꙳ є҆гда̀ ꙗ҆́кѡ (с. 140) сꙋдїѧ̀ прїи́детъ. ꙳  того̀ оу҆̀бо молѝ, ꙳ и҆зба́витисѧ пою́щымъ тѧ̀ при́снѡ ꙳  ѿ всѧ́кагѡ ѡ҆ѕлобле́нїѧ, ꙳ лꙋко̀ пречꙋ́дне. 
Сла́ва, и҆ ны́нѣ, пра́здника, гла́съ то́йже.  Самогла́сенъ. Ге́рманово: 
На рꙋка́хъ ста́рческихъ во дне́шнїй де́нь, ꙗ҆́кѡ на  колесни́цѣ херꙋві́мстѣй, восклони́тисѧ благоизво́ливый,  хрⷭ҇тѐ бж҃е, и҆ на́съ пою́щихъ тѧ̀ страсте́й мꙋчи́тельства  призыва́емый и҆зба́ви, и҆ спасѝ, ꙗ҆́кѡ чл҃вѣколю́бецъ. 
А҆́ще є҆́сть по́стъ, Сла́ва, и҆ ны́нѣ,  бг҃оро́диченъ: а҆́ще ли во вто́рникъ и҆лѝ въ четверто́къ  ве́чера, крⷭ҇тобг҃оро́диченъ, пи́санъ въ і҃ де́нь. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Воспрїимѝ, речѐ, сѷмеѡ́не, зижди́телѧ всѧ́ческихъ  рꙋка́ми: ѽ ста́рче! под̾имѝ хрⷭ҇та̀, є҆го́же дв҃а  ѻ҆трокови́ца родѝ безсѣ́меннѡ, на ра́дость ро́да на́шегѡ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Зако́нꙋ творца̀ и҆ бг҃а, є҆гѡ́же трепе́щꙋтъ  а҆́гг҃льскаѧ мно́жєства, соше́дшесѧ воспои́мъ, лю́дїе,  є҆ди́наго благодѣ́телѧ и҆ зако́на законода́телѧ, во  спасе́нїе дꙋ́шъ на́шихъ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Ны́нѣ ѿпꙋща́еши, влⷣко, раба̀ твоего̀, ꙗ҆́коже  ре́клъ є҆сѝ, съ ми́ромъ: ꙗ҆́кѡ ви́дѣхъ тѧ̀, хрⷭ҇тѐ,  свѣ́та первовѣ́чнаго, соꙋ̑зъ мѧ̀ плотски́хъ, во  ѿкрове́нїе ꙗ҆зы́кѡвъ и҆ і҆и҃лю. 
Сла́ва, и҆ ны́нѣ, гла́съ ѕ҃: І҆ѡа́нна мона́ха: 
Да ѿве́рзетсѧ две́рь нбⷭ҇наѧ дне́сь, безнача́льное  бо сло́во ѻ҆́ч҃ее, нача́ло прїи́мъ подъ лѣ́ты, не  ѿстꙋ́пль своегѡ̀ бж҃ества̀, ѿ дв҃ы ꙗ҆́кѡ младе́нецъ  четыредесѧтодне́венъ, мт҃рїю во́льнѣ прино́ситсѧ въ  це́рковь зако́ннꙋю, и҆ сего̀ на рꙋ́ки прїе́млетъ ста́рецъ,  ѿпꙋстѝ, зовы́й, раба̀, влⷣко: и҆́бо ѻ҆́чи моѝ  ви́дѣста спасе́нїе твоѐ, прише́дый въ мі́ръ спастѝ ро́дъ  человѣ́чь, гдⷭ҇и, сла́ва тебѣ̀. (с. 141) 
Тропа́рь ст҃ы́хъ, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, пра́здника, гла́съ а҃: 
Ра́дꙋйсѧ, бл҃года́тнаѧ бцⷣе дв҃о, и҆з̾ тебє́ бо  возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй  сꙋ́щыѧ во тмѣ̀: весели́сѧ и҆ ты̀, ста́рче пра́ведный,  прїе́мый во ѡ҆б̾ѧ̑тїѧ свободи́телѧ дꙋ́шъ на́шихъ,  да́рꙋющаго на́мъ воскрⷭ҇нїе. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. Сла́ва, ст҃ы́хъ: И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ д҃. Поⷣ:  Оу҆диви́сѧ і҆ѡ́сифъ: 
Младе́нствꙋеши менє̀ ра́ди, ве́тхїй де́ньми  чище́нїємъ приѡбща́ешисѧ, чистѣ́йшїй бж҃е, да пло́ть  оу҆вѣ́риши мнѣ̀, ю҆́же ѿ дв҃ы: и҆ си̑мъ сѷмеѡ́нъ  поꙋча́ѧсѧ, позна́ тѧ бг҃а ꙗ҆́вльшагосѧ пло́тїю, и҆ ꙗ҆́кѡ  жи́знь лобза́ше, и҆ ра́дꙋѧсѧ ста́рчески взыва́ше: ѿпꙋстѝ  менѐ, тебе́ бо ви́дѣхъ живота̀ всѧ́ческихъ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ а҃-й.  Подо́бенъ: Ли́къ а҆́гг҃льскїй: 
Сы́й со ѻ҆ц҃е́мъ на прⷭ҇то́лѣ ст҃ѣ́мъ, прише́дъ  на зе́млю ѿ дв҃ы роди́сѧ, и҆ младе́нецъ бы́сть лѣ́ты сы́й  неѡпи́санъ, є҆го́же прїи́мъ сѷмеѡ́нъ на рꙋ́ки, ра́дꙋѧсѧ  глаго́лаше: ны́нѣ ѿпꙋща́еши, ще́дре, возвесели́въ раба̀  твоего̀. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на ѕ҃, и҆ ст҃ы́хъ на  и҃. Канѡ́нъ пра́здника. 
Гла́съ г҃. Пѣ́снь а҃. І҆рмо́съ: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀,  лю́демъ пѣшомореходѧ́щымъ и҆ бг҃оꙋго́днѡ пою́щымъ: пои́мъ  гдⷭ҇еви, сла́внѡ бо просла́висѧ. 
Да ка́плютъ во́дꙋ ѻ҆́блацы, сл҃нце бо на ѻ҆́блацѣ  (с. 142) ле́гцѣ носи́мо наста́ло є҆́сть на нетлѣ́ннꙋю  рꙋкꙋ̀, хрⷭ҇то́съ въ це́ркви, ꙗ҆́кѡ младе́нецъ. тѣ́мже,  вѣ́рнїи, возопїи́мъ: пои́мъ гдⷭ҇еви, сла́внѡ бо  просла́висѧ. 
Крѣпи́тесѧ, рꙋ́цѣ сѷмеѡ́ни, ста́ростїю  ѡ҆сла́бленнїи, лы́ста же претрꙋждє́нна ста̑рча, пра́вѡ  быстрѡ̀ движи́тасѧ хрⷭ҇тꙋ̀ на срѣ́тенїе, ли́къ со  безпло́тными соста́вльше: пои́мъ гдⷭ҇еви, сла́внѡ бо  просла́висѧ. 
Ра́зꙋмомъ простє́ртаѧ нб҃са̀, весели́тесѧ, и҆  ра́дꙋйсѧ, землѐ: и҆зъ пребжⷭ҇твенныхъ бо нѣ́дръ хитре́цъ  проше́дъ хрⷭ҇то́съ, мт҃рїю дв҃ою бг҃ꙋ ѻ҆ц҃ꙋ̀ прино́ситсѧ,  младе́нецъ, и҆́же пре́жде всѣ́хъ, сла́внѡ бо просла́висѧ. 
Канѡ́нъ ст҃и́телѧ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Оу҆ѧснѧ́ютъ добродѣ́телей благода́тїю дне́сь  всѣ́хъ на́съ, въ свѣ́тлое торжество̀ мꙋ́драгѡ ст҃и́телѧ,  ꙗ҆́коже зарю̀ и҆спꙋща́ѧ свѣтонѡ́снаѧ чꙋде́съ сїѧ̑нїѧ. 
На го́рꙋ безстра́стїѧ, преподо́бне, возне́слъ є҆сѝ  оу҆́мъ, и҆ во мра́къ писа́нїй вше́дъ, невеще́ственнагѡ,  парѳе́нїе, свѣ́та, преподо́бне, и҆спо́лненъ ꙗ҆ви́лсѧ  є҆сѝ, сла́вне. 
Ѻ҆рꙋ́жїе ꙗ҆́кѡ вои́стиннꙋ и҆звле́къ, и҆́же є҆́сть  глаго́лъ бж҃їй, вра́жїю оу҆ѧзви́лъ є҆сѝ крѣ́пость,  ст҃и́телю парѳе́нїе: тѣ́мже побѣди́тєльнаѧ на де́мѡны ты̀  прїѧ́лъ є҆сѝ. 
Бг҃оро́диченъ: 
Роди́тель въ раѝ бы́сть за́висть сме́рти  человѣ́кѡмъ: є҆го́же ро́ждсѧ, дв҃о, и҆зъ тебє̀ сн҃ъ бж҃їй  ѻ҆ч҃ь съ шꙋ́момъ потребѝ, безсме́ртїе пода́въ ро́дꙋ  на́шемꙋ. 
И҆́нъ канѡ́нъ преподо́бнагѡ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, (с. 143) гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мь, вопїѧ́ше. 
Сло́во мѝ да́ждь, бг҃ови́дче, предстоѧ̀ прⷭ҇то́лꙋ  влⷣки твоегѡ̀, воспѣ́ти свѣ́тлое и҆ свѣтоно́сное житїѐ  твоѐ, лꙋко̀, разори́въ мглꙋ̀ оу҆ма̀ моегѡ̀. 
Всекрѣ́пкѡ тѧ̀ возлюби́въ сщ҃е́нный, сп҃се, къ  по́стничествꙋ пристꙋпѝ тве́рдѡ, скѡ́рби и҆ трꙋды̀ и҆  болѣ̑зни терпѧ̀, и҆́миже ѡ҆брѣ́те сла́дость неконча́емꙋ. 
Оу҆трꙋжда́ѧ тѣ́ло, ѻ҆́ч҃е лꙋко̀, воздержа́нїемъ  всегда̀, бдѣ́нїемъ ча́стымъ, и҆ ѡ҆ѕлобле́нїемъ всѧ́цѣмъ,  мꙋ́дре, стремлє́нїѧ страсте́й лю́тыхъ оу҆ста́вилъ є҆сѝ. 
Бг҃оро́диченъ: 
Гдⷭ҇ороди́тельнице дв҃о, ꙗ҆́же бг҃а пло́тїю ро́ждши  неразлꙋ́чнаго ѻ҆ц҃ꙋ̀, воплоще́нна за милосе́рдїе земны́хъ,  томле́нїѧ мѧ̀ страсте́й покажѝ превы́шша. 
Пѣ́снь г҃. І҆рмо́съ: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ честно́ю твое́ю  кро́вїю. 
Перворожде́нъ и҆зъ ѻ҆ц҃а̀ пре́жде вѣ̑къ,  перворожде́нъ млⷣнцъ и҆зъ дв҃ы нетлѣ́нныѧ, а҆да́мꙋ рꙋ́кꙋ  простира́ѧ ꙗ҆ви́сѧ. 
Младоꙋ́мна бы́вша пре́лестїю первозда́ннаго, па́ки  и҆справлѧ́ѧй бг҃ъ сло́во, младе́нствовавъ ꙗ҆ви́сѧ. 
Землѝ и҆сча́дїе, па́ки поте́кшее въ ню̀, бж҃ества̀  соѻбра́зное є҆стество̀ зижди́тель, ꙗ҆́кѡ непрело́жнѣ  младе́нствовавъ, ꙗ҆вѝ. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Ꙗ҆́коже фі́нїѯъ цвѣтоно́сенъ, добродѣ̑тели на  землѝ, преподо́бне, безсме́ртїѧ плоды̀ на нб҃сѣ́хъ скры́лъ  є҆сѝ. 
Хра́мъ тѧ̀ всѣ́хъ бг҃ꙋ, живꙋ́щаѧ въ тебѣ̀ показа̀  (с. 144) благода́ть себѣ̀, преподо́бне, є҆ѧ́же ра́ди  просла́вилсѧ є҆сѝ, парѳе́нїе. 
Пречестны́мъ ѿ бг҃а а҆рхїере́йства оу҆кра́шсѧ,  сла́вне, ѡ҆дѣѧ́нїемъ, свѧщеннодѣ́йственникъ досто́инъ  тогѡ̀ ꙗ҆ви́лсѧ є҆сѝ благосты́ни. 
Бг҃оро́диченъ: 
Разрꙋши́сѧ клѧ́твы на́шеѧ средогра́дїе, чⷭ҇таѧ  влⷣчце, па́че оу҆ма̀ ржⷭ҇тво́мъ твои́мъ, и҆ бжⷭ҇твенномꙋ  є҆стествꙋ̀ совокꙋпи́хомсѧ. 
И҆́нъ. І҆рмо́съ: 
Нѣ́сть ст҃ъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Воскрили́всѧ те́плымъ раче́нїемъ сп҃са, роди́телей  любо́вь презрѣ́лъ є҆сѝ: є҆гѡ́же ра́ди и҆ бы́лъ є҆сѝ,  ѽ лꙋко̀, стра́ненъ всѣ́хъ сла́дкихъ, блаже́нне. 
Хра́мъ гдⷭ҇ень себѐ содѣ́лати хотѧ̀, въ пꙋсты́нѧхъ  всели́лсѧ є҆сѝ, ꙗ҆́коже дре́вле и҆лїа̀, съ де́мѡны  борѧ́сѧ: тѣ́мже ѡ҆брѣ́лъ є҆сѝ кончи́нꙋ блаже́ннꙋю. 
Всѧ́кой бжⷭ҇твеннѣй за́повѣди, ꙗ҆́коже  благопокори́въ ра́бъ ꙗ҆ви́лсѧ є҆сѝ, всебл҃же́нне, до́брѣ  сїѧ̑ соверша́ѧ, и҆ смирѧ́ѧ себѐ: тѣ́мже высотꙋ̀ прїѧ́лъ  є҆сѝ нбⷭ҇нꙋю. 
Бг҃оро́диченъ: 
Дв҃о мт҃и бж҃їѧ, ро́ждшаѧ сло́во па́че сло́ва,  ꙗ҆́вльшеесѧ на́съ ра́ди, молѝ прилѣ́жнѡ, безслове́сїѧ  всѧ́кагѡ мѧ̀ и҆зба́вити. 
Конда́къ парѳе́нїа, гла́съ г҃. Подо́бенъ: Дв҃а  дне́сь: 
Чꙋде́съ прїѧ́лъ є҆сѝ бжⷭ҇твеннꙋю благода́ть,  бг҃омꙋ́дре сщ҃е́нне парѳе́нїе, чꙋдотво́рче бг҃оно́се, всѧ̑  вѣ́рныхъ стра̑сти ѡ҆чища́ѧ, дꙋ́хи лꙋка́вства, ѻ҆́ч҃е,  и҆згонѧ́ѧ: сегѡ̀ ра́ди тѧ̀ воспѣва́емъ, ꙗ҆́кѡ ве́лїѧ  таи́нника бж҃їѧ благода́ти. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
И҆спо́лнь дх҃а бжⷭ҇твеннагѡ сы́й, дѣ́лы просїѧ̀  благоче́стїѧ, сщ҃е́нне чꙋдотво́рче парѳе́нїе, ѿ ле́сти  человѣ́ки ѡ҆брати́лъ є҆сѝ, болѧ́щихъ стра̑сти и҆сцѣлѧ́ѧ,  ѻ҆́ч҃е преподо́бне, хрⷭ҇та̀ бг҃а молѝ, спасти́сѧ дꙋша́мъ  на́шымъ. (с. 145) 
Сла́ва, сѣда́ленъ преподо́бнагѡ, гла́съ и҃.  Подо́бенъ: Премꙋ́дрости: 
Ѿ младе́нства возлюби́въ добродѣ́тель, сла́дкихъ  всѣ́хъ ѡ҆ша́ѧлсѧ є҆сѝ, мꙋ́дре, поще́нїе и҆ воздержа́нїе  и҆звѣ́стнѡ показꙋ́ѧ, и҆ ма́терне жела́нїе нивочто́же  вмѣни́въ, стра́нничествꙋ себѐ та́й вда́лъ є҆сѝ: па́ки же  возвѣща́етъ тѧ̀ бг҃ъ мт҃ри твое́й, рыда́ющей лише́нїѧ  твоегѡ̀ пра́веднѡ, всеизрѧ́днѣйше. Съ не́ю же ны́нѣ  живы́й, молѝ хрⷭ҇та̀ бг҃а, прегрѣше́нїй ѡ҆ставле́нїе  пода́ти пра́зднꙋющымъ любо́вїю свѧтꙋ́ю па́мѧть твою̀. 
И҆ ны́нѣ, пра́здника, гла́съ то́йже. Подо́бенъ:  Свирѣ́лей па́стырскихъ: 
Роди́лсѧ є҆сѝ на землѝ, собезнача́льный ѻ҆ц҃ꙋ̀,  прине́слсѧ є҆сѝ въ це́рковь непостижи́мый: ра́дꙋѧсѧ же  ста́рецъ на рꙋ́ки тѧ̀ воспрїе́мъ, зовы́й: ны́нѣ  ѿпꙋща́еши, є҆го́же посѣти́лъ є҆сѝ, по глаго́лꙋ  твоемꙋ̀, бл҃гоизво́ливый спастѝ ꙗ҆́кѡ бг҃ъ ро́дъ  человѣ́ческїй. 
А҆́ще є҆́сть по́стъ: Сла́ва, и҆ ны́нѣ,  бг҃оро́диченъ: а҆́ще среда̀ и҆лѝ пѧто́къ,  крⷭ҇тобг҃оро́диченъ: пи̑саны сегѡ̀ мѣ́сѧца въ а҃і де́нь. 
Пѣ́снь д҃. І҆рмо́съ: 
Покры́ла є҆́сть нб҃са̀ добродѣ́тель твоѧ̀,  хрⷭ҇тѐ: и҆зъ кївѡ́та бо проше́дъ, ст҃ы́ни твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ младе́нецъ рꙋконоси́мь: и҆ и҆спо́лнишасѧ всѧ̑  твоегѡ̀ хвале́нїѧ. 
Ра́дꙋйсѧ, сѷмеѡ́не, неизрече́нныхъ таи́нниче, бцⷣа  вопїѧ́ше, є҆го́же ѿ ст҃а́гѡ дре́вле и҆звѣсти́сѧ тебѣ̀  дх҃а, младе́нствовавшаго сло́ва хрⷭ҇та̀ на рꙋ́ки прїимѝ,  зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ. 
На него́же оу҆пова́лъ є҆сѝ, сѷмеѡ́не, во́зрастъ  дѣ́тищный, ра́дꙋѧсѧ под̾имѝ хрⷭ҇та̀, і҆и҃лѧ бжⷭ҇твеннагѡ  оу҆тѣше́нїе, зако́на творца̀ и҆ влⷣкꙋ, и҆сполнѧ́ющаго  зако́на чи́нъ, зовы́й є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
Ви́дѧ сѷмеѡ́нъ сло́во безнача́льное, съ пло́тїю  ꙗ҆́кѡ на (с. 146) прⷭ҇то́лѣ херꙋві́мстѣмъ дв҃ою носи́мо,  вино́внаго є҆́же бы́ти всѧ́ческихъ, ꙗ҆́кѡ младе́нцꙋ  дивѧ́сѧ, вопїѧ́ше є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Та̑инъ неизглаго́ланныхъ насла́ждсѧ бж҃їихъ,  треблаже́нне, наꙋча́ѧсѧ бжⷭ҇твеннѡ тогѡ̀ сокровє́ннымъ:  тѣ́мже и҆ ра́зꙋма рѣ́ки, парѳе́нїе, и҆сточи́лъ є҆сѝ. 
Ве́сь взе́мсѧ, бг҃оно́се, мы́слїю къ нб҃сѝ  бжⷭ҇твеннѣ, сла́вꙋ ви́дѣлъ є҆сѝ мы́сленнѡ неизрече́ннꙋю:  тѣ́мже и҆ равноа́гг҃ленъ на землѝ ꙗ҆ви́лсѧ є҆сѝ,  парѳе́нїе. 
Весели́тсѧ со а҆́гг҃лы всѧ̀ тва́рь, ꙗ҆́же па́че  оу҆ма̀ зрѧ́щи соверша́єма, ѻ҆́ч҃е, тобо́ю зна́мєнїѧ:  тѣ́мже и҆ вино́внаго си̑мъ воспѣва́етъ, ꙗ҆́кѡ бг҃а  си́льна. 
Бг҃оро́диченъ: 
Ꙗ҆́кѡ пресла̑вна и҆ неизглагѡ́ланна, бцⷣе, но́вагѡ  твоегѡ̀ ржⷭ҇тва̀, и҆́стиннѡ сꙋ́ть, чⷭ҇таѧ, та̑инства  стра̑шна и҆ оу҆жа̑сна, въ ни́хже мы́сль и҆ оу҆́мъ  побѣжда́етсѧ, пречⷭ҇таѧ. 
И҆́нъ. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Неѕло́бивъ, преподо́бенъ, пра́веденъ, и҆ кро́токъ,  и҆ цѣ́лъ ꙗ҆ви́лсѧ є҆сѝ, ѻ҆́ч҃е лꙋко̀: тѣ́мже  оу҆блажи́лсѧ є҆сѝ ѿ всѣ́хъ творца̀ и҆ влⷣки,  всеблаже́нне. 
Ви́дѣвъ зави́дѧй тѧ̀ до́брѣ проходѧ́ща житїѐ,  разжже́сѧ, и҆ напа́стей мно́жество тебѣ̀ воздви́же, но  и҆з̾ѡбличи́сѧ то́щъ во́лкъ, всꙋ́е сло́вомъ зи́нꙋвъ. 
Оу҆ма̀ пра́востїю житїѐ оу҆пра́вилъ є҆сѝ къ  лꙋ́чшымъ, всебл҃же́нне, жела́нїй всѣ́хъ кра́йнѣйшее  жела́ѧ, ѻ҆́ч҃е, ви́дѣти, є҆́же благополꙋ́чнѡ и҆ полꙋчи́лъ  є҆сѝ. 
Бг҃оро́диченъ: 
Краснꙋ̀ добро́тою тѧ̀ па́че всѣ́хъ ѡ҆брѣ́тъ же́нъ,  (с. 147) кра́сный, дв҃о чⷭ҇таѧ, въ твою̀ оу҆тро́бꙋ  всели́сѧ, и҆ ѕлоѻбра́зїѧ мѧ̀ страсте́й и҆ тмы̀ и҆зба́ви. 
Пѣ́снь є҃. І҆рмо́съ: 
Ꙗ҆́кѡ ви́дѣ и҆са́їа ѻ҆бра́знѡ на прⷭ҇то́лѣ  превознесе́на бг҃а, ѿ а҆́гг҃лъ сла́вы дорѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ, и҆ ми́ромъ влады́чествꙋюща. 
Разꙋмѣ́въ бжⷭ҇твенный ста́рецъ проѧвле́ннꙋю дре́вле  прⷪ҇ро́кꙋ сла́вꙋ, рꙋка́ми сло́во зрѧ̀ ма́терними держи́мо,  ѽ ра́дꙋйсѧ, вопїѧ́ше, чⷭ҇таѧ, ꙗ҆́кѡ прⷭ҇то́лъ бо держи́ши  бг҃а, свѣ́та невече́рнѧго, и҆ ми́ромъ влады́чествꙋюща. 
Покло́нсѧ ста́рецъ, и҆ стопа́мъ бжⷭ҇твеннѣ  прикоснꙋ́всѧ неискꙋсобра́чныѧ и҆ бг҃ома́тере, ѻ҆́гнь,  речѐ, но́сиши, чⷭ҇таѧ, млⷣнца бою́сѧ ѡ҆б̾ѧ́ти бг҃а,  свѣ́та невече́рнѧго, и҆ ми́ромъ влады́чествꙋюща. 
Ѡ҆чища́етсѧ и҆са́їа ѿ серафі́ма оу҆́гль прїе́мъ,  ста́рецъ вопїѧ́ше бг҃ома́тери: ты̀ ꙗ҆́коже клеща́ми рꙋка́ми  просвѣща́еши мѧ̀, пода́вши, є҆го́же но́сиши, свѣ́та  невече́рнѧго, и҆ ми́ромъ влады́чествꙋюща. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Пома́залсѧ є҆сѝ вои́стиннꙋ є҆ле́емъ дх҃а,  парѳе́нїе, по достоѧ́нїю слꙋжи́ти гдⷭ҇ꙋ, сла́вою тѧ̀  оу҆краси́вшемꙋ. 
Глꙋбинꙋ̀ и҆спыта́ѧ писа́нїѧ, пресла́вне,  многоцѣ́нный би́серъ хрⷭ҇та̀ и҆збра́въ, є҆го́же ста́дꙋ  разда́лъ є҆сѝ. 
Ꙗ҆́кѡ и҆мѣ́ѧ ѿ бг҃а неистощи́мꙋ бл҃года́ть,  мꙋ́дре, пресла̑вна и҆сточа́еши чꙋдеса̀ всѣ̑мъ, чꙋдотво́рче  парѳе́нїе. 
Бг҃оро́диченъ: 
Да кропи́тъ нб҃о весе́лїе, и҆ бл҃года́ть на землѝ,  воздаде́ бо є҆́й ны́нѣ весе́лїе въ высотꙋ̀, є҆ди́нꙋ  бг҃ороди́тельницꙋ. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы (с. 148) любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Трꙋдѡ́въ твои́хъ воздаѧ́нїе, ѿ богатода́вца  воспрїе́мъ, ѻ҆́ч҃е прпⷣбне, пꙋчи́на чꙋде́съ всѣ̑мъ  ꙗ҆ви́лсѧ є҆сѝ, недꙋ́ги ѿгонѧ́ѧ пристꙋпа́ющымъ къ  тебѣ̀. 
Не поколеба́лсѧ є҆сѝ, ѻ҆́ч҃е, врага̀ премно́гими  прилѡ́ги, не оу҆жаса́лсѧ є҆сѝ возвыше́нїѧ є҆гѡ̀, ста́лъ  же є҆сѝ ꙗ҆́кѡ сто́лпъ тве́рдъ непоколе́бленъ, во  смире́нїе ꙗ҆́кѡ во бронѧ̑ ѡ҆дѣ́ѧвсѧ. 
До́брѣ соверши́въ свѧще́нное житїѐ твоѐ,  всеблаже́нне, и҆ прїе́мъ ѿ бг҃а вседержи́телѧ благода́ть  и҆сцѣле́нїй, слѣпы̑ѧ просвѣти́лъ є҆сѝ, хромы̑ѧ и҆  разсла́блєнныѧ здра̑вы содѣва́ѧ. 
Бг҃оро́диченъ: 
Лю́дїе, по́йте, ю҆́же вои́стиннꙋ ро́ждшꙋю сло́во  бж҃їе несказа́ннѡ, и҆ пребы́вшꙋю па́ки по ржⷭ҇твѣ̀ дв҃ꙋ  нетлѣ́ннꙋ, ꙗ҆́кѡ всѣ̑мъ предста́тельство и҆ спасе́нїе  на́ше. 
Пѣ́снь ѕ҃. І҆рмо́съ: 
Возопѝ къ тебѣ̀, ви́дѣвъ ста́рецъ ѻ҆чи́ма  спасе́нїе, є҆́же лю́демъ прїи́де ѿ бг҃а: хрⷭ҇тѐ, ты̀  бг҃ъ мо́й. 
Сїѡ́нꙋ ты̀ ка́мень возложи́лсѧ є҆сѝ, непокори̑вымъ  претыка́нїе, и҆ собла́зна ка́мень, нерꙋши́мое вѣ́рныхъ  спасе́нїе. 
И҆звѣ́стнѣ носѧ̀ начерта́нїе, и҆́же пре́жде вѣ̑къ  тѧ̀ и҆зрасти́вшагѡ, землены́хъ за милосе́рдїе ны́нѣ  не́мощїю ѡ҆бложи́сѧ. 
Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ,  покло́ншасѧ тебѣ̀ ны́нѣ ѿпꙋстѝ съ ми́ромъ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Трꙋ́битъ вселе́ннѣй все́й, парѳе́нїе, бг҃оно́сное  твоѐ житїѐ, кра́сныхъ чꙋде́съ дарова̑нїи, пресла́вне,  вѣща́нїемъ дх҃а. (с. 149) 
Кропи́лъ є҆сѝ сыноположе́нїѧ во́дꙋ ста́дꙋ твоемꙋ̀,  нече́стїѧ скве́рнꙋ ѡ҆мыва́ѧ оу҆чє́нїи твои́ми, парѳе́нїе,  и҆ просвѣща́ѧ свѣ́томъ бл҃года́ти. 
Бг҃оро́диченъ: 
Ра́зꙋма нетлѣ́ннагѡ пло́дъ прозѧбла̀ є҆сѝ,  бг҃ороди́тельнице, мі́рꙋ, при́снѡ живы́й хода́тай нетлѣ́нїѧ  ꙗ҆влѧ́емь, вѣ́рою и҆ любо́вїю чтꙋ́щымъ тѧ̀. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многомлⷭ҇тиве. 
Разори́сѧ дре́внѧѧ твоѧ̀, льстивомꙋ́дре, ꙗ҆́же на  ны̀ крѣ́пость, и҆ безъ вѣ́сти бы́ша мнѡ́гаѧ твоѧ̑  кова̑рства, лꙋка́вне: се́ бо про́стъ и҆ неѕло́бивъ ю҆́ноша  тѧ̀ низложѝ. 
Не да́лъ є҆сѝ, прпⷣбне, твои́ма ѻ҆чи́ма  дрема́нїѧ, ни вѣ́ждома поко́ѧ, до́ндеже всю̀ низложи́лъ  є҆сѝ хи́трость лестца̀, разли̑чныѧ тебѣ̀ напа̑сти на  всѧ́къ де́нь воздвиза́ющагѡ. 
Цѣломꙋ́дренно соверши́лъ є҆сѝ твоѐ житїѐ, и҆  до́брѣ стра̑нныѧ прїе́млѧ всегда̀, ми́лꙋѧ же бога́тнѡ и҆  дово́льнѡ: тѣ́мже и҆ полꙋчи́лъ є҆сѝ нетлѣ́ннꙋю сла́вꙋ и҆  наслажде́нїе. 
Бг҃оро́диченъ: 
Ѿ трⷪ҇цы родила̀ є҆сѝ ты̀ є҆ди́наго пло́тски,  бг҃ороди́тельнице пречⷭ҇таѧ, па́че оу҆ма́ же и҆ сло́ва,  тѣ́мже вопїю̀: трⷪ҇цы бжⷭ҇твенныѧ мѧ̀ мл҃твами твои́ми  покажѝ жили́ще. 
Конда́къ пра́здника, гла́съ а҃. 
Оу҆тро́бꙋ дв҃и́чꙋ ѡ҆ст҃и́вый ржⷭ҇тво́мъ твои́мъ, и҆  рꙋ́цѣ сѷмеѡ́нѣ бл҃гослови́вый, ꙗ҆́коже подоба́ше,  предвари́въ, и҆ ны́нѣ спа́слъ є҆сѝ на́съ, хрⷭ҇тѐ бж҃е:  но оу҆мирѝ во бранѣ́хъ жи́тельство и҆ оу҆крѣпѝ лю́ди,  и҆́хже возлюби́лъ є҆сѝ, є҆ди́не чл҃вѣколю́бче. 
І҆́косъ: 
Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти,  къ сѷмеѡ́нꙋ носи́ма, є҆го́же съ нб҃сѐ безпло́тнїи  ви́дѧще, (с. 150) дивлѧ́хꙋсѧ, глаго́люще: чꙋ̑днаѧ зри́мъ  ны́нѣ и҆ пресла̑внаѧ, непостижи̑маѧ, несказа̑ннаѧ: и҆́же бо  а҆да́ма созда́вый но́ситсѧ ꙗ҆́кѡ младе́нецъ, невмѣсти́мый  вмѣща́етсѧ на рꙋка́хъ ста́рчихъ: и҆́же въ нѣ́дрѣхъ  неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ  пло́тїю, а҆ не бж҃ество́мъ, є҆ди́нъ чл҃вѣколю́бецъ. 
Пѣ́снь з҃. І҆рмо́съ: 
Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ бг҃а  сло́ва пои́мъ, благоче́стнѡ пою́ще: благослове́нъ бг҃ъ  ѻ҆тє́цъ на́шихъ. 
А҆да́мꙋ и҆звѣсти́ти хотѧ́й и҆дꙋ̀, во а҆́дѣ  живꙋ́щꙋ, и҆ є҆́ѵѣ принестѝ благовѣ́стїе, сѷмеѡ́нъ  вопїѧ́ше, со прⷪ҇рѡ́ки ликꙋ́ѧ: благослове́нъ бг҃ъ ѻ҆тє́цъ  на́шихъ. 
Ро́да зе́мна и҆збавлѧ́ѧй бг҃ъ, да́же до а҆́да  прїи́детъ: плѣ̑ннымъ же пода́стъ всѣ̑мъ ѡ҆ставле́нїе, и҆  прозрѣ́нїе слѣпы̑мъ, ꙗ҆́кѡ и҆ нѣмы̑мъ вопи́ти:  благослове́нъ бг҃ъ ѻ҆тє́цъ на́шихъ. 
И҆ твоѐ се́рдце, нетлѣ́ннаѧ, ѻ҆рꙋ́жїе про́йдетъ,  сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀  сн҃а, є҆мꙋ́же вопїе́мъ: благослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Дх҃а въ тебѣ̀ все́льшаѧсѧ бжⷭ҇твеннаѧ бл҃года́ть,  мꙋ́дре, хра́мъ и҆ це́рковь тѧ̀ сла́вы ꙗ҆́кѡ вои́стиннꙋ  оу҆стро́и, парѳе́нїе: въ ню́же ѻ҆ц҃ъ, и҆ сн҃ъ, и҆ са́мъ  оу҆тѣ́шитель всели́сѧ. 
Ѻ҆гне́мъ бжⷭ҇твеннымъ нече́стїѧ попали́лъ є҆сѝ,  преподо́бне, всю̀ терно́внꙋю ле́сть на землѝ, и҆ всѣ́ѧлъ  є҆сѝ ста́дꙋ твоемꙋ̀ бжⷭ҇твєннаѧ оу҆чє́нїѧ,  присноживо́тны плоды̀ приносѧ̑щаѧ. 
Оу҆́дицею ѧ҆зы́ка и҆зъ глꙋбины̀ пре́лести,  парѳе́нїе, дре́вле твоѐ ста́до и҆звле́клъ є҆сѝ къ жи́зни:  ны́нѣ же, ѻ҆́ч҃е, (с. 151) моли́твами твои́ми,  оу҆ловлѧ́еши ѿ всѧ́кагѡ ро́да ры́бна, благода́тїю. 
Бг҃оро́диченъ: 
Ви́дѣша а҆́гг҃ли, бг҃ороди́тельнице, стра́ннѡ  ржⷭ҇тво́мъ твои́мъ є҆стество̀ тлѣ́нное ро́да пе́рстнагѡ къ  нетлѣ́нномꙋ па́ки прите́кшее житїю̀ и҆ сла́вѣ нбⷭ҇нѣй. 
И҆́нъ. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Ра́ка твои́хъ моще́й, лꙋко̀, и҆сто́чникъ показа́сѧ  и҆сцѣле́нїй, къ не́йже всѧ́къ притека́ѧ и҆збавлѧ́етсѧ  всѧ́ческихъ страсте́й, тѧ̀ блажѧ̀, преподо́бне, и҆ поѧ̀  влⷣкꙋ твоего̀. 
Зна́мєнїи велича́йшими, ѻ҆́ч҃е, просла́ви тѧ̀  гдⷭ҇ь, є҆го́же просла́вилъ є҆сѝ ты̀ болѣ́зньми  воздержа́нїѧ пе́рвѣе: благослове́нъ бо, взыва́лъ є҆сѝ,  бг҃ъ ѻ҆тє́цъ на́шихъ. 
Въ житїѝ пресвѣ́телъ, и҆ въ чꙋдесѣ́хъ велича́йшъ,  и҆ во всѣ́хъ до́брыхъ ꙗ҆ви́лсѧ є҆сѝ непрело́женъ,  преподо́бне: тѣ́мже трꙋдѡ́въ ѡ҆брѣ́лъ є҆сѝ воздаѧ́нїе,  црⷭ҇твїе бж҃їе. 
Бг҃оро́диченъ: 
Лю́ди и҆ гра́дъ тво́й спаса́й, бг҃ороди́тельнице  всенепоро́чнаѧ, предста́тельство на́ше, вѣ́рою  несомнѣ́нною вопїю́щихъ тѝ: благослове́нъ, всечⷭ҇таѧ,  пло́дъ чре́ва твоегѡ̀. 
Пѣ́снь и҃. І҆рмо́съ: 
Нестерпи́момꙋ ѻ҆гню̀ соедини́вшесѧ, бг҃оче́стїѧ  предстоѧ́ще ю҆́нѡши, пла́менемъ же неврежде́ни, бжⷭ҇твеннꙋю  пѣ́снь поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Лю́дїе і҆и҃лєвы твою̀ сла́вꙋ є҆мманꙋ́ила, зрѧ́ще  ѻ҆троча̀ и҆зъ дв҃ы, предъ лице́мъ бжⷭ҇твеннагѡ ковче́га  ны́нѣ ликꙋ́йте: благослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. 
Сѐ, сѷмеѡ́нъ вопїѧ́ше, прерѣка́емое зна́менїе  се́й бꙋ́детъ, (с. 152) бг҃ъ сы́й и҆ ѻ҆троча̀, семꙋ̀,  вѣ́рнїи, возопїе́мъ: благослови́те, всѧ̑ дѣла̀ гдⷭ҇нѧ,  гдⷭ҇а, и҆ превозноси́те во всѧ̑ вѣ́ки. 
Живо́тъ сы́й, се́й бꙋ́детъ паде́нїе непокори̑вымъ,  младе́нствовавъ бг҃ъ сло́во, ꙗ҆́кѡ воста́нїе всѣ̑мъ  вѣ́рою пою́щымъ: благослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Жезло́мъ вѣ́ры, мꙋ́дре, є҆́ллинскїѧ хра́мы  разори́лъ є҆сѝ, и҆ хра́мы воздви́глъ є҆сѝ, преподо́бне,  сп҃сꙋ и҆ бг҃ꙋ на́шемꙋ, въ ни́хже жє́ртвы чи̑сты прине́слъ  є҆сѝ, поѧ̀ є҆мꙋ̀: благослови́те, всѧ̑ дѣла̀ гдⷭ҇нѧ,  гдⷭ҇а. 
Заколе́нїе благово́нно са́мъ себѐ прине́слъ є҆сѝ,  мꙋ́дре, воздержа́нїѧ ѻ҆гне́мъ оу҆ха́нїе воспосла́лъ є҆сѝ  непоро́чно, въ бжⷭ҇твенный и҆ непристꙋ́пный же́ртвенникъ  бж҃їй, поѧ̀, парѳе́нїе: благослови́те, всѧ̑ дѣла̀ гдⷭ҇нѧ,  гдⷭ҇а. 
И҆мѣ́ѧ бжⷭ҇твеннꙋю благода́ть ѿ бг҃а, ѻ҆́ч҃е  парѳе́нїе, и҆сточа́еши и҆сцѣлє́нїѧ пристꙋпа́ющымъ къ  тебѣ̀, преподо́бне, ѡ҆чища́ѧ недꙋ́ги, и҆ ѿгонѧ̀ крѣ́пкѡ  де́мѡнѡвъ полкѝ, вино́внаго си̑мъ пѣ́ти, ꙗ҆́кѡ бг҃а,  наꙋча́ѧ при́снѡ. 
Бг҃оро́диченъ: 
И҆́же є҆стество́мъ непристꙋ́пный вездѣ̀, сн҃ъ и҆  сло́во бж҃їе въ тѧ̀ все́льсѧ, чи́стаѧ, и҆ ѡ҆дѣ́ѧвсѧ,  прест҃а́ѧ, въ на́шъ ѻ҆́бразъ, ꙗ҆́кѡ милосе́рдъ, ꙗ҆ви́сѧ  благопристꙋ́пенъ пло́тїю, и҆ поживѐ съ на́ми: сегѡ̀ ра́ди  любо́вїю мно́гою тѧ̀ чтꙋ̀, и҆ пою̀, и҆ хвалю̀. 
И҆́нъ. І҆рмо́съ: 
За зако́ны ѻ҆те́чєскїѧ блаже́ннїи въ вавѷлѡ́нѣ  ю҆́нѡши предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ,  держа́вствꙋющемꙋ (с. 153) досто́йнꙋю воспѣва́хꙋ пѣ́снь:  гдⷭ҇а по́йте, дѣла̀, и҆ превозноси́те во всѧ̑ вѣ́ки. 
Вре́дъ всѧ́кїй стра́сти, преподо́бне, ѿгонѧ́еши,  ѻ҆́ч҃е лꙋко̀ блаже́нне, прокажє́нныѧ ѡ҆чища́ѧ,  оу҆крѣплѧ́ѧ немощны̑ѧ, и҆ слѧ́чєнныѧ разрѣша́ѧ  содержи́мыѧ оу҆́зы, и҆ хромы̑ѧ вкꙋ́пѣ и҆ слѣпы̑ѧ  и҆сцѣлѧ́ѧ, гдⷭ҇а по́йте, зовы́й, и҆ превозноси́те во всѧ̑  вѣ́ки. 
Неболѣ́зненнꙋ ѡ҆брѣ́лъ є҆сѝ сла́вꙋ, преподо́бне,  болѣ̑зни мнѡ́ги под̾е́мъ и҆ по́двиги, бдѣ́нїе и҆  и҆зможда́нїе тѣлесѐ, поще́нїе и҆ ѡ҆ѕлобле́нїе и҆  низꙋлега́нїе, и҆ всѧ́ко и҆́но дрꙋче́нїе пло́ти любвѐ ра́ди  содѣ́телѧ твоегѡ̀, съ ни́мже ны́нѣ живы́й весели́шисѧ.  того̀ оу҆̀бо молѝ спасти́сѧ всѣ̑мъ вѣ́рою и҆ любо́вїю  тѧ̀ велича́ющымъ. 
Разли́чныхъ ра́ди болѣ́зней, прпⷣбне, и҆  добродѣ́телей вше́лъ є҆сѝ въ нбⷭ҇ное црⷭ҇тво, веселѧ́сѧ  ны́нѣ вѣ́чнѡ, и҆ влⷣки всегда̀ наслажда́ѧсѧ добро́тами,  со а҆́гг҃лы пѣ́нїе трист҃о́е пое́ши: гдⷭ҇а по́йте, дѣла̀,  и҆ превозноси́те во всѧ̑ вѣ́ки. 
Бг҃оро́диченъ: 
Не ѿстꙋ́пльша неразлꙋ́чнаго ѿ ѻ҆те́ческагѡ  нѣ́дра, чⷭ҇таѧ, родила̀ є҆сѝ неискꙋсомꙋ́жнѡ, несказа́ннѡ  же человѣ́ка соверше́нна сꙋ́ща, є҆го́же молѝ да́ти мѝ  крѣ́пость, лꙋка́выхъ помышле́нїй прило́гъ всѧ́кїй  низложи́ти до конца̀, и҆ во́лю бжⷭ҇твеннꙋю тогѡ̀ дѣ́лати  всегда̀, да тѧ̀ велича́ю. 
Пѣ́снь ѳ҃. І҆рмо́съ: 
Въ зако́нѣ сѣ́ни и҆ писа́нїй ѻ҆́бразъ ви́димъ,  вѣ́рнїи, всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ. тѣ́мъ перворожде́нное сло́во ѻ҆ц҃а̀ безнача́льна,  сн҃а первородѧ́щасѧ мт҃рїю неискꙋсомꙋ́жнѡ, велича́емъ. 
И҆́же дрє́внимъ новорожде́нныхъ го́рличищъ  сꙋпрꙋ́гъ, дво́ица же бѧ́ше птенцє́въ, въ ни́хже мѣ́стѡ  бжⷭ҇твенный ста́рецъ, и҆ цѣломꙋ́дреннаѧ а҆́нна проро́чица  ѿ дв҃ы (с. 154) рожде́нномꙋ, и҆ сн҃ꙋ є҆диноро́дномꙋ  ѻ҆́ч҃ꙋ, въ це́рковь приноси́мꙋ слꙋ́жатъ велича́юще. 
Возда́лъ мѝ є҆сѝ, вопїѧ́ше сѷмеѡ́нъ, спасе́нїѧ  твоегѡ̀, хрⷭ҇тѐ, ра́дованїе: воспрїимѝ твоего̀ слꙋжи́телѧ,  сѣ́нїю претрꙋжде́ннаго, но́выѧ бл҃года́ти  сщ҃еннопроповѣ́дника та́йнаго, во хвале́нїи велича́юща. 
Сщ҃еннолѣ́пнѡ и҆сповѣ́дашесѧ а҆́нна прорица́ющи,  цѣломꙋ́дреннаѧ и҆ преподо́бнаѧ и҆ ста́рица влⷣцѣ, въ  це́ркви ꙗ҆́вственнѡ: бцⷣꙋ же проповѣ́дающи всѣ̑мъ  сꙋ́щымъ, велича́ше. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ хрⷭ҇то́съ, совокꙋпи́вый  разстоѧ̑щаѧсѧ є҆стєства̀, тѣ́мъ веселѧ́щесѧ, тѧ̀, бцⷣе,  велича́емъ. 
Тимѣ́нїе ѿтрѧ́съ и҆́стиннѡ плотски́хъ страсте́й,  треблаже́нне, всего̀ себѐ къ бжⷭ҇твеннѣй преселѝ жи́зни,  и҆ наслажде́нїю невеще́ственномꙋ, и҆дѣ́же ликꙋ́ѧ назира́еши  ны̀. 
Цвѣ́ты мы́слєнныѧ, бг҃оно́сне, ꙗ҆́кѡ въ  наслажде́нїи, нетлѣ́нне, во ст҃ѣ́й твое́й па́мѧти, чꙋде́съ  добро́тꙋ пожина́юще, разли́чнѡ и҆сплете́нъ вѣне́цъ,  дѣ́йствїѧ ѡ҆бно́симъ. 
Ты̀ прете́къ ꙗ҆̀же въ мі́рѣ, и҆ съ нбⷭ҇ными, ѽ  бг҃оно́сне! безпло́тными ли̑ки ликꙋ́ѧ, ѻ҆́ч҃е парѳе́нїе, ѡ҆  на́съ моли́сѧ творѧ́щихъ твою̀ па́мѧть вѣ́рнѡ. 
Бг҃оро́диченъ: 
Пою̀ твою̀ бл҃года́ть, дв҃о, и҆ велича́ю твою̀  сла́вꙋ: ты́ бо просвѣще́нїе дꙋшѝ мое́й є҆сѝ вои́стиннꙋ  и҆ оу҆тѣше́нїе, ско́раѧ по́мощь, и҆ спасе́нїе, и҆  застꙋпле́нїе. 
И҆́нъ. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Твоѧ̑ бѡлѣ́зни, ѻ҆́ч҃е, и҆ по́двиги кто̀ и҆зрещѝ  возмо́жетъ зе́мленъ; и҆́хже ра́ди досто́йнꙋ мздꙋ̀ воспрїѧ́лъ  є҆сѝ (с. 155) ѿ бг҃а: бы́лъ бо є҆сѝ прїѧ́телище  бж҃е́ственнагѡ дх҃а, преподо́бенъ, пра́въ, и҆́стиненъ,  пра́веденъ и҆ непоро́ченъ. 
Во ѻ҆би́телехъ ѻ҆́ныхъ ꙗ҆́кѡ водворѧ́ѧсѧ  жела́нныхъ, и҆ добро́тъ бж҃е́ственныхъ насыща́ѧсѧ: раѧ́ же  бжⷭ҇твеннагѡ цвѣтѡ́въ ны́нѣ наслажда́ѧсѧ въ сы́тость, и҆  ра́дꙋѧсѧ, па́мѧть къ бг҃ꙋ ѡ҆ на́съ сотворѝ, всебл҃же́нне. 
Трⷪ҇ченъ: 
Є҆ди́но є҆стество̀ трїѷпоста́сное, трисїѧ́нное  сꙋщество̀, и҆ неразлꙋ́чнаѧ си́ло, ѻ҆́ч҃е, сн҃е и҆ ст҃ы́й  дш҃е, є҆ди́но бж҃ество̀, спаса́й вѣ́рою тѧ̀ є҆ди́наго  велича́ющыѧ бг҃а въ трїе́хъ ли́цѣхъ. 
Бг҃оро́диченъ: 
Разꙋмѣ́ти не мо́жетъ твоегѡ̀ та́инства зе́мленъ  оу҆́мъ, дв҃о бцⷣе всепѣ́таѧ. пре́жде бо рождества̀  безмꙋ́жнѡ зачала̀ є҆сѝ, пребыла́ же є҆сѝ дв҃а и҆ по  ржⷭ҇твѣ̀, родила́ же є҆сѝ сло́во, ѻ҆ц҃ꙋ̀  соприсносꙋ́щное. 
Свѣти́ленъ пра́здника: 
Дх҃омъ во ст҃и́лищи предста́въ ста́рецъ, на рꙋ́ки  воспрїѧ́тъ зако́на влⷣкꙋ, вопїѧ̀: ны́нѣ соꙋ̑зъ мѧ̀  плотски́хъ разрѣшѝ, ꙗ҆́коже ре́клъ є҆сѝ, съ ми́ромъ:  ви́дѣхъ бо ѻ҆чи́ма ѿкрове́нїе ꙗ҆зы́кѡвъ, и҆ і҆и҃лю  спасе́нїе. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Носѧ́щи чи́стаѧ ꙳ и҆ пречⷭ҇таѧ дв҃а ꙳ содѣ́телѧ и҆  влⷣкꙋ, ꙳ ꙗ҆́кѡ млⷣнца на рꙋка́хъ, ꙳ въ це́рковь вхо́дитъ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Прїимѝ, ѽ сѷмеѡ́не, ꙳ гдⷭ҇а сла́вы, ꙳ ꙗ҆́коже  и҆звѣсти́лсѧ є҆сѝ ꙳ ѿ дх҃а ст҃а́гѡ: ꙳ се́ бо прїи́де. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Ны́нѣ ви́дѣша, ꙳ бл҃гі́й бж҃е, ѻ҆́чи моѝ ꙳ твоѐ  ѡ҆бѣща́нїе: ꙳ разрѣши́ мѧ ско́рѡ, ꙳ раба̀ твоего̀,  чл҃вѣколю́бче. (с. 156) 
Сла́ва, и҆ ны́нѣ, гла́съ и҆ подо́бенъ то́йже: 
Ра́дꙋйсѧ, ꙗ҆́же ра́дость ꙳ мі́ра прїи́мшаѧ, ꙳  хрⷭ҇та̀ жизнода́вца, ꙳ и҆ оу҆ста́вльшаѧ печа́ль, ꙳ дв҃о,  према́терню. 


(с. 156) 
Мѣ́сѧца тогѡ́же во и҃-й де́нь. 
Ст҃а́гѡ великомꙋ́ченика ѳео́дѡра стратила́та: 
И҆ ст҃а́гѡ прⷪ҇ро́ка заха́рїи серпови́дца. 
На Гдⷭ҇и, воззва́хъ, стїхи̑ры мꙋ́ченика г҃, и҆  прⷪ҇ро́ка г҃. 
Стїхи̑ры мч҃ника, гла́съ д҃. Подо́бенъ: Ꙗ҆́кѡ  до́блѧ: 
Страда́лецъ до́блественный, ꙳ во́инъ непобѣди́мь ꙳  дх҃омъ ст҃ы́мъ показа́лсѧ є҆сѝ, ꙳ низложи́въ бори́телѧ, ꙳  мꙋ́дростїю слове́съ твои́хъ, ꙳ и҆ дѣ́лъ твои́хъ, мꙋ́дре,  терпѣли́вными ꙗ҆вле́ньми: ꙳ тѣ́мже прїѧ́лъ є҆сѝ вѣнцы̀  побѣ̑дныѧ, ꙳ и҆ съ вы́шними ли̑ки сочета́лсѧ є҆сѝ, ꙳  великомꙋ́чениче ѳео́дѡре. 
Бжⷭ҇твенный сто́лпъ бы́лъ є҆сѝ ꙳ благоче́стїѧ,  пребога́те, ꙳ ѕлочести́выхъ ка́пищъ возгнꙋша́всѧ, ꙳ и҆  ѻ҆вча̀ всесоверше́но, ꙳ и҆ заколе́нїе благопрїѧ́тно, ꙳  закла́вшемꙋсѧ тебє̀ ра́ди чи́стѣ приводи́мь, ꙳  просла́вльшемꙋ свѧтꙋ́ю твою̀ па́мѧть, ꙳ и҆ чꙋде́съ  сокро́вище тѧ̀ сꙋ́щымъ въ мі́рѣ ꙳ дарова́вшемꙋ, ѳео́дѡре. 
На крⷭ҇тъ воздви́женъ, ꙳ и҆ пло́ти стрꙋ́жемѣ, ꙳ и҆  ѻ҆́стрыми стрѣла́ми оу҆ѧзвлѧ́емь, ꙳ и҆ на дре́вѣ  протѧза́емь, ꙳ и҆ мєчѝ оу҆сѣка́емь, ꙳ и҆ всѧ́кими  хитростьмѝ болѣ́зней ѡ҆крꙋжа́емь, ꙳ непрекло́ненъ и҆  непобѣди́мь ꙗ҆ви́лсѧ є҆сѝ, ꙳ си́лою на крⷭ҇тѣ̀  пригвожде́ннагѡ, ꙳ сла́ва мꙋ́ченикѡвъ, ѳео́дѡре. (с. 157) 
И҆́ны стїхи̑ры прⷪ҇ро́ка, гла́съ и҃. Подо́бенъ: Что̀  ва́съ нарече́мъ: 
И҆мѣ́ѧ житїѐ равноа́гг҃льно, ꙳ со а҆́гг҃лы,  бг҃оѧвле́нне, бесѣ́дꙋеши ꙗ҆́вѣ, ꙳ тѣ́ми оу҆́бѡ ꙗ҆̀же  па́че оу҆ма̀ ꙳ просвѣща́ѧ оу҆́мъ, ꙳ ѻ҆бразѡ́въ чꙋ́дныхъ  ѡ҆чище́нїе, ꙳ вели́кихъ та̑инъ ѿкрове́нїе, ꙳ прⷪ҇ро́ческое  провѣща́нїе, ꙳ дх҃о́вное возновле́нїе, ꙳ молѝ спасти́сѧ  дꙋша́мъ на́шымъ. 
А҆́гг҃лъ ꙗ҆ви́лсѧ є҆сѝ зе́мленъ, ꙳ на землѝ  нбⷭ҇ныѧ собесѣ́дники и҆мѣ́въ, ꙳ зри́тель премі́рныхъ  видѣ́нїй бы́въ, ꙳ свѣти́льникъ мы́сленный, ꙳ свѣ́тъ  ѡ҆блиста́ющъ, ꙳ ма́слина, ѱало́мски рещѝ, плодови́та, ꙳  бг҃одѣ́йственнѡ и҆ска́пающи ꙳ благочести̑вымъ є҆ле́й, ꙳  молѝ спасти́сѧ дꙋша́мъ на́шымъ. 
Надѣ́емагѡ ѡ҆боже́нїѧ наслажда́ѧсѧ, ꙳ ꙗ҆́кѡ  проро́къ и҆́стиннѣйшїй бж҃їй, ꙳ и҆ ꙗ҆́снѡ присносꙋ́щныѧ ꙳  насыща́ѧсѧ сла́дости, ꙳ и҆ сла́вꙋ неизглаго́ланнꙋю ви́дѧ, ꙳  и҆ добро́ты вѣнцы̑ оу҆кра́шенъ, ꙳ ѡ҆ на́съ пою́щихъ тѧ̀  молѝ ꙳ прилѣ́жнѡ, бг҃опрїѧ́тне, ꙳ спасти́сѧ дꙋша́мъ  на́шымъ. 
А҆́ще є҆́сть по́стъ: Сла́ва, и҆ ны́нѣ,  бг҃оро́диченъ, и҆лѝ крⷭ҇тобг҃оро́диченъ: пи̑саны въ и҃і  де́нь. А҆́ще ли нѣ́сть поста̀, пое́мъ и҆ самогла́сенъ  ст҃а́гѡ. 
Сла́ва, гла́съ и҃: 
Бж҃їихъ дарѡ́въ ꙗ҆́кѡ тезоимени́та, и҆ тогѡ̀  наслѣ́дника блаже́нства всѝ восхва́лимъ, вѣ́рнїи, и҆  оу҆блажи́мъ по достоѧ́нїю, ѳео́дѡра до́блѧго  великомꙋ́ченика, вселе́нныѧ побо́рника: мо́литсѧ бо хрⷭ҇тꙋ̀  бг҃ꙋ ѡ҆ дꙋша́хъ на́шихъ. 
И҆ ны́нѣ, пра́здника, гла́съ то́йже: 
И҆́же на херꙋві́мѣхъ носи́мый, и҆ пѣва́емый ѿ  серафі̑мъ, дне́сь въ бжⷭ҇твенное ст҃и́лище по зако́нꙋ  приноси́мь, на ста́рческихъ ꙗ҆́кѡ на прⷭ҇то́лѣ сѣди́тъ  рꙋка́хъ, и҆ ѿ і҆ѡ́сифа прїе́млетъ да́ры бг҃олѣ́пнѡ,  ꙗ҆́кѡ сꙋпрꙋ́гъ го́рличищъ нескве́рнꙋю цр҃ковь, и҆ ѿ  ꙗ҆зы̑къ новоизбра̑нныѧ лю́ди. голꙋби̑на же два̀ птєнца̀,  ꙗ҆́кѡ нача́льникъ ве́тхагѡ же и҆ но́вагѡ, є҆́же къ немꙋ̀  ѡ҆бѣща́нїѧ, сѷмеѡ́нъ коне́цъ прїе́мъ, благосло́вѧ дв҃ꙋ (с.  158) мр҃і́ю бцⷣꙋ, страсте́й ѻ҆́бразы и҆̀же и҆зъ неѧ̀  провозгласѝ, и҆ ѿ негѡ̀ проша́ше ѿпꙋще́нїѧ, вопїѧ̀:  ны́нѣ ѿпꙋсти́ мѧ, влⷣко, ꙗ҆́коже пре́жде возвѣсти́ ми,  ꙗ҆́кѡ ви́дѣхъ тѧ̀ первовѣ́чнаго свѣ́та, и҆ сп҃са гдⷭ҇а,  хрⷭ҇тоимени̑тымъ лю́демъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Двє́ри нбⷭ҇ныѧ, ѿве́рзитесѧ, ꙳ хрⷭ҇то́съ бо въ  це́рковь, ꙳ ꙗ҆́кѡ млⷣнцъ, ꙳ мт҃рїю дв҃ою ꙳ бг҃ꙋ и҆ ѻ҆ц҃ꙋ̀  прино́ситсѧ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Оу҆́гль проѧвле́йсѧ ꙳ бжⷭ҇твенномꙋ и҆са́їи  хрⷭ҇то́съ, ꙗ҆́кѡ клеща́ми, ꙳ рꙋка́ми бцⷣы, ꙳ ны́нѣ  ста́рцꙋ дае́тсѧ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Стра́хомъ же и҆ ра́достїю, ꙳ на рꙋка́хъ влⷣкꙋ ꙳  сѷмеѡ́нъ держѧ̀, ꙳ живота̀ проша́ше разрѣше́нїѧ, ꙳ поѧ̀  бг҃омт҃рь. 
Сла́ва, гла́съ є҃: 
Дне́сь возсїѧ̀ па́че денни́цы, честна́ѧ па́мѧть  страстоте́рпца хрⷭ҇то́ва, вѣ́рныхъ сердца̀ неви́димѡ  просвѣща́ющи, и҆ ѻ҆́блаки дꙋ́шъ ѿгонѧ́ющи дѣ́йствомъ и҆  бл҃года́тїю дх҃а, къ немꙋ́же, мꙋчениколю́бцы, воззове́мъ:  ра́дꙋйсѧ, и҆́же вѣ̑рнымъ ꙗ҆́вльсѧ бг҃одарова́ннаѧ  бл҃года́ть, и҆ чꙋде́съ мно́жєства простира́ѧ къ тебѣ̀  притека́ющымъ, ѳео́дѡре блаже́нне, хрⷭ҇та̀ непреста́ннѡ  молѧ̀ не ѡ҆скꙋдѣ́й, вѣ́чныхъ бла̑гъ полꙋчи́ти вѣ́рою  соверша́ющымъ всечестнꙋ́ю па́мѧть твою̀. 
И҆ ны́нѣ, пра́здника, гла́съ то́йже: 
Ве́тхїй де́ньми младе́нствовавъ пло́тїю, мт҃рїю  дв҃ою въ це́рковь прино́ситсѧ, своегѡ̀ зако́на и҆сполнѧ́ѧ  ѡ҆бѣща́нїе, є҆го́же сѷмеѡ́нъ прїи́мъ, глаго́лаше: ны́нѣ  ѿпꙋща́еши съ ми́ромъ, по глаго́лꙋ твоемꙋ̀, раба̀ твоего̀:  ви́дѣша бо ѻ҆́чи моѝ спасе́нїе твоѐ, ст҃ы́й. (с. 159) 
Тропа́рь мꙋ́ченика, гла́съ д҃: 
Воинствосло́вїемъ и҆́стиннымъ, страстоте́рпче,  нбⷭ҇нагѡ цр҃ѧ̀ воево́да предо́брый бы́лъ є҆сѝ, ѳео́дѡре:  ѻ҆рꙋ́жїѧми бо вѣ́ры ѡ҆полчи́лсѧ є҆сѝ мꙋ́дреннѡ, и҆  побѣди́лъ є҆сѝ де́мѡнѡвъ полкѝ, и҆ побѣдоно́сный  ꙗ҆ви́лсѧ є҆сѝ страда́лецъ. тѣ́мже тѧ̀ вѣ́рою при́снѡ  оу҆блажа́емъ. 
Сла́ва, и҆ ны́нѣ, пра́здника: 
Ра́дꙋйсѧ, бл҃года́тнаѧ бцⷣе дв҃о, и҆з̾ тебє́ бо  возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй  сꙋ́щыѧ во тмѣ̀: весели́сѧ и҆ ты̀, ста́рче пра́ведный,  прїе́мый во ѡ҆б̾ѧ̑тїѧ свободи́телѧ дꙋ́шъ на́шихъ,  да́рꙋющаго на́мъ воскресе́нїе. 
На оу҆́трени, на Бг҃ъ гдⷭ҇ь, тропа́рь пра́здника,  два́жды: Сла́ва, мꙋ́ченика. И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ г҃: Подо́бенъ:  Красотѣ̀ двⷭ҇тва: 
Ѿ дв҃ы тѧ̀ воплоще́нна, хрⷭ҇тѐ, ра́дꙋѧсѧ  под̾ѧ́тъ свѧще́нный сѷмеѡ́нъ, ны́нѣ ѿпꙋща́еши, вопїѧ̀,  раба̀ твоего̀, влⷣко: а҆́нна же непоро́чнаѧ прⷪ҇ро́чица и҆  сла́внаѧ, ны́нѣ и҆сповѣ́данїе и҆ пѣ́нїе прино́ситъ  тебѣ̀, мы́ же, жизнода́вче, вопїе́мъ тѝ: сла́ва та́кѡ  благоволи́вшемꙋ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҃. Поⷣ:  Свирѣ́лей па́стырскихъ: 
Роди́лсѧ є҆сѝ на землѝ, собезнача́льный ѻ҆ц҃ꙋ̀,  прине́слсѧ є҆сѝ въ це́рковь непостижи́мый: ра́дꙋѧсѧ же  ста́рецъ на рꙋ́ки тѧ̀ воспрїѧ́тъ, зовы́й: ны́нѣ  ѿпꙋща́еши, є҆го́же посѣти́лъ є҆сѝ, по глаго́лꙋ  твоемꙋ̀, бл҃гоизво́ливый спастѝ ꙗ҆́кѡ бг҃ъ, ро́дъ  человѣ́ческїй. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на ѕ҃: и҆ ст҃ы́хъ  два̀, на и҃. 
Канѡ́нъ пра́здника. 
Гла́съ г҃. Пѣ́снь а҃. І҆рмо́съ: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀, ꙗ҆́кѡ (с. 160) стѣна́ бо ѡ҆гꙋстѣ̀ ѻ҆бапо́лы  вода̀, лю́демъ пѣшомореходѧ́щымъ и҆ бг҃оꙋго́днѡ пою́щымъ:  пои́мъ гдⷭ҇еви, сла́внѡ бо просла́висѧ. 
Да ка́плютъ во́дꙋ ѻ҆́блацы, сл҃нце бо на ѻ҆́блацѣ  ле́гцѣ носи́мо наста́ло є҆́сть на нетлѣ́ннꙋю рꙋкꙋ̀,  хрⷭ҇то́съ въ це́ркви, ꙗ҆́кѡ младе́нецъ. тѣ́мже, вѣ́рнїи,  возопїе́мъ: пои́мъ гдⷭ҇еви, сла́внѡ бо просла́висѧ. 
Крѣпи́тесѧ, рꙋ́цѣ сѷмеѡ́ни, ста́ростїю  ѡ҆сла́бленнїи, лы́ста же претрꙋждє́нна ста̑рча, пра́вѡ  быстрѡ̀ движи́тасѧ хрⷭ҇тꙋ̀ на срѣ́тенїе, ли́къ со  безпло́тными соста́вльше: пои́мъ гдⷭ҇еви, сла́внѡ бо  просла́висѧ. 
Ра́зꙋмомъ простє́ртаѧ нб҃са̀, весели́тесѧ, и҆  ра́дꙋйсѧ, землѐ: и҆зъ пребжⷭ҇твенныхъ бо нѣ́дръ хитре́цъ  проше́дъ хрⷭ҇то́съ, мт҃рїю дв҃ою бг҃ꙋ ѻ҆ц҃ꙋ̀ прино́ситсѧ,  младе́нецъ, и҆́же пре́жде всѣ́хъ: сла́внѡ бо просла́висѧ. 
Канѡ́нъ мꙋ́ченика. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре: і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Бжⷭ҇твенными ꙗ҆́вѣ свѣ́тлостьми оу҆добрѧ́ѧсѧ,  страда́льческимъ вѣнце́мъ свѧщенноꙋкраша́емь и҆ сла́вою  ѡ҆блиста́емь ст҃ы́ѧ трⷪ҇цы, хва́лѧщыѧ тѧ̀ помина́й, вели́кїй  въ мꙋ́ченицѣхъ ѳео́дѡре. 
И҆спо́лнь свѣ́та, и҆спо́лнь бжⷭ҇твенныѧ благода́ти  на́мъ возсїѧ̀ свѧще́ннаѧ па́мѧть честны́хъ пѡ́двигъ твои́хъ,  пресвѣ́тлыми свѣ́тлостьми ѡ҆зарѧ́ющи всѣ́хъ благоче́стнѡ  тѧ̀ почита́ющихъ, мꙋ́чениче страстоте́рпче ѳео́дѡре. 
І҆́дѡльстѣй ѡ҆держа́щи бꙋ́ри человѣ́чество,  свѧще́нный мꙋ́ченикъ ѡ҆кормлѧ́емь крⷭ҇та̀ бж҃е́ственною  благода́тїю, небꙋ́рнѡ преплы́въ, и҆ въ приста̑нища дости́же  небє́снаѧ ра́дꙋѧсѧ. (с. 161) 
Бг҃оро́диченъ: 
Две́рь бж҃їѧ, покаѧ́нїѧ двє́ри мѝ, дв҃о,  ѿве́рзи, помышле́ньми бжⷭ҇твенными дꙋ́шꙋ мою̀ просвѣтѝ,  и҆ страсте́й ѿженѝ тѧ̑жкїѧ ѻ҆́блаки, ꙗ҆́кѡ да почита́ю  ра́дꙋѧсѧ, и҆ до́лжнѡ оу҆блажа́ю тѧ̀. 
Канѡ́нъ прⷪ҇ро́ка. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
И҆мѣ́ѧ свѣтода́вца, твоѧ̑ послꙋ́шающа мѡльбы̀,  просвѣще́нїе мѝ пода́ждь, заха́рїе прⷪ҇ро́че пречꙋ́дный. 
Оу҆кра́шенъ добро́тами бжⷭ҇твенныѧ красоты̀,  а҆́гг҃лѡвъ добрѡ́ты зри́ши дꙋше́вною чистото́ю. 
И҆спо́лненъ ст҃ы́ни а҆гг҃лоподо́бныѧ свѣ́тлости,  ꙗ҆́кѡ сы́й бг҃омꙋ́дре, соглаго́лющыѧ а҆́гг҃лы и҆  просвѣща́ющыѧ и҆мѣ́лъ є҆сѝ, бг҃опости́жне. 
Бг҃оро́диченъ: 
Разрѣши́сѧ клѧ́тва є҆́ѵы прама́тере,  всенепоро́чнаѧ: хрⷭ҇та́ бо ро́ждши, благослове́ньми мі́ръ  ѡ҆богати́ла є҆сѝ. 
Пѣ́снь г҃. І҆рмо́съ: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ честно́ю твое́ю  кро́вїю. 
Перворожде́нъ и҆з̾ ѻ҆ц҃а̀ пре́жде вѣ̑къ,  перворожде́нъ млⷣнцъ и҆зъ дв҃ы нетлѣ́нныѧ, а҆да́мꙋ рꙋ́кꙋ  простира́ѧ ꙗ҆ви́сѧ. 
Младоꙋ́мна бы́вша пре́лестїю первозда́ннаго, па́ки  и҆справлѧ́ѧй бг҃ъ сло́во, младе́нствовавъ ꙗ҆ви́сѧ. 
Землѝ и҆сча́дїе, па́ки поте́кшее въ ню̀, бж҃ества̀  соѻбра́зное є҆стество̀ зижди́тель, ꙗ҆́кѡ непрело́жнѣ  младе́нствовавъ, ꙗ҆вѝ. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть ст҃ъ, па́че  тебє̀, є҆ди́не чл҃вѣколю́бче. (с. 162) 
Ꙗ҆́кѡ ле́въ дерзнꙋ́въ посредѝ сꙋди́ща ста́лъ  є҆сѝ, возвѣща́ѧ спаси́тельное сло́во, досажда́ѧ  ѕлочести̑вымъ, проповѣ́даѧ и҆́стинꙋ, и҆ ѡ҆блича́ѧ лжꙋ̀  безбо́жїѧ, ѳео́дѡре. 
Мꙋчи́тель оу҆ди́вльсѧ твоемꙋ̀ мꙋ́жествꙋ, мꙋ́дре,  ско́тскою ꙗ҆́ростїю подви́гсѧ, жи́лами волꙋ́ѧми неща́днѡ  оу҆ранѧ́етъ тѧ̀, ѳео́дѡре, мє́рзскимъ и҆стꙋка̑ннымъ  сокрꙋше́нїе содѣ́лавша. 
Мꙋ́жескимъ по́мысломъ ꙗ҆́звєнныѧ ка̑пли, ꙗ҆́кѡ  во́лны морскі̑ѧ, бг҃омꙋ́дре, ѿри́нꙋлъ є҆сѝ, крⷭ҇та̀  благода́тїю оу҆крѣплѧ́емь и҆ вѣнцено́сецъ бжⷭ҇твеннагѡ  дх҃а си́лою ꙗ҆влѧ́ѧсѧ. 
Бг҃оро́диченъ: 
Сотворѝ вои́стиннꙋ тебѣ̀ вели́чїе, и҆́же ѿ  тебє̀ рожде́йсѧ гдⷭ҇ь: и҆ ро́ди всѝ тѧ̀, бж҃їю мт҃рь,  сла́вѧтъ. 
И҆́нъ. І҆рмо́съ: 
Нѣ́сть ст҃ъ, ꙗ҆́кѡ гдⷭ҇ь, и҆ нѣ́сть пра́веденъ,  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Вы́шнѧѧ благода́ть тебѐ ѡ҆сѣнѝ, промышле́нїѧ  несказа́ннагѡ бжⷭ҇твенно ѡ҆кормле́нїе, ст҃ы́ми а҆́гг҃лы  наꙋча́ющи, премꙋ́дре блаже́нне, и҆ просвѣща́ющи. 
Бж҃е́ственнѣй бл҃гости наказꙋ́ѧсѧ, наꙋчи́лсѧ  є҆сѝ, пребога́те, ꙗ҆́кѡ пречи́стъ, плодови́тъ жи́ти  бжⷭ҇твеннымъ свѧще́нїемъ, во гра́дѣ всеѡсвѧще́ннѣмъ. 
Стѣна̀ незы́блема, оу҆твержде́нїе лю́демъ  бг҃омꙋ̑дрымъ бы́лъ є҆сѝ, гдⷭ҇и, и҆ дꙋша́мъ спасе́нїе,  ꙗ҆́коже дре́вле провозвѣстѝ прⷪ҇ро́къ чꙋ́дный. 
Бг҃оро́диченъ: 
Ржⷭ҇тво̀ нетлѣ́нно и҆ пречⷭ҇то, бцⷣе, твоѐ  чревоноше́нїе мі́ръ и҆зба́ви ѿ тлѝ и҆ сме́рти: сп҃са бо  родила̀ є҆сѝ, сло́во присносꙋ́щное. 
Конда́къ пра́здника, гла́съ а҃: 
Оу҆тро́бꙋ дв҃и́чꙋ ѡ҆ст҃и́вый ржⷭ҇тво́мъ твои́мъ, и҆  рꙋ́цѣ сѷмеѡ́нѣ благослови́вый, ꙗ҆́коже подоба́ше,  предвари́въ, и҆ ны́нѣ спа́слъ є҆сѝ на́съ, хрⷭ҇тѐ бж҃е:  но оу҆мирѝ во (с. 163) бранѣ́хъ жи́тельство и҆  оу҆крѣпѝ лю́ди, и҆́хже возлюби́лъ є҆сѝ, є҆ди́не  чл҃вѣколю́бче. 
І҆́косъ: 
Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти,  къ сѷмеѡ́нꙋ носи́ма, є҆го́же съ нб҃сѐ безпло́тнїи  ви́дѧще, дивлѧ́хꙋсѧ, глаго́люще: чꙋ̑днаѧ зри́мъ ны́нѣ и҆  пресла̑внаѧ, непостижи̑маѧ, несказа̑ннаѧ: и҆́же бо а҆да́ма  созда́вый но́ситсѧ ꙗ҆́кѡ младе́нецъ, невмѣсти́мый  вмѣща́етсѧ на рꙋка́хъ ста́рчихъ: и҆́же въ нѣ́дрѣхъ  неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ  пло́тїю, а҆ не бжⷭ҇тво́мъ є҆ди́нъ чл҃вѣколю́бецъ. 
Сѣда́ленъ мꙋ́ченика, гла́съ и҃. Подо́бенъ:  Премꙋ́дрости: 
Бжⷭ҇твенное всеѻрꙋ́жїе воспрїи́мъ, и҆ і҆́дѡльскꙋю  ле́сть низложи́въ, а҆́гг҃лы воздви́глъ є҆сѝ восхвали́ти  по́двиги твоѧ̑: бжⷭ҇твенною бо любо́вїю оу҆́мъ распали́въ,  на ѻ҆́гненнꙋю сме́рть до́блественнѡ дерзнꙋ́лъ є҆сѝ.  тѣ́мже тезоимени́тнѡ просѧ́щымъ тѧ̀ дае́ши бжⷭ҇твєннаѧ  дарова̑нїѧ, страстоте́рпче ѳео́дѡре. сегѡ̀ ра́ди вопїе́мъ  тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти пра́зднꙋющымъ любо́вїю па́мѧть твою̀. 
Сла́ва прⷪ҇ро́ка, гла́съ г҃. Подо́бенъ: Красотѣ̀  дѣ́вства: 
Впрѧжены̑ колесни̑цы ви́дѣлъ є҆сѝ, пра̑вимы  рꙋко́ю всѣ́хъ бг҃а, безплѡ́тныѧ слꙋги̑, заха́рїе чꙋ́дне: съ  ни́миже ра́дꙋѧсѧ ꙗ҆́кѡ прⷪ҇ро́къ приснопа́мѧтный, молѝ  напра́витисѧ къ пꙋтѝ бжⷭ҇твеннагѡ ра́зꙋма вѣ́рою  несомнѣ́нною соверша́ющымъ па́мѧть твою̀ всесвѧще́ннꙋю. 
И҆ ны́нѣ, пра́здника, гла́съ а҃. Подо́бенъ: Ли́къ  а҆́гг҃льскїй: 
Сы́й со ѻ҆ц҃е́мъ на прⷭ҇то́лѣ ст҃ѣ́мъ, прише́дъ  на зе́млю ѿ дв҃ы роди́сѧ, и҆ младе́нецъ бы́сть лѣ́ты сы́й  неѡпи́санъ, є҆го́же прїи́мъ сѷмеѡ́нъ на рꙋ́ки, ра́дꙋѧсѧ  глаго́лаше: ны́нѣ ѿпꙋща́еши, ще́дре, возвесели́въ раба̀  твоего̀. (с. 164) 
А҆́ще є҆́сть по́стъ, Сла́ва и҆ ны́нѣ, бг҃оро́диченъ:  а҆́ще среда̀ и҆лѝ пѧто́къ, крⷭ҇тобг҃оро́диченъ: пи̑саны въ  к҃и де́нь. 
Пѣ́снь д҃. І҆рмо́съ: 
Покры́ла є҆́сть нб҃са̀ добродѣ́тель твоѧ̀,  хрⷭ҇тѐ: и҆зъ кївѡ́та бо проше́дъ, ст҃ы́ни твоеѧ̀  нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ  є҆сѝ, ꙗ҆́кѡ младе́нецъ рꙋконоси́мь: и҆ и҆спо́лнишасѧ всѧ̑  твоегѡ̀ хвале́нїѧ. 
Ра́дꙋѧсѧ, сѷмеѡ́не, неизрече́нныхъ таи́нниче, бцⷣа  вопїѧ́ше, є҆го́же ѿ ст҃а́гѡ дре́вле и҆звѣсти́сѧ тебѣ̀  дх҃а, младе́нствовавшаго сло́ва, хрⷭ҇та̀ на рꙋ́ки прїимѝ,  зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ. 
На него́же оу҆пова́лъ є҆сѝ, сѷмеѡ́не, во́зрастъ  дѣ́тищный, ра́дꙋѧсѧ под̾имѝ хрⷭ҇та̀, і҆и҃лѧ бжⷭ҇твеннагѡ  оу҆тѣше́нїе, зако́на творца̀ и҆ влⷣкꙋ, и҆сполнѧ́ющаго  зако́на чи́нъ, зовы́й є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
Ви́дѧ сѷмеѡ́нъ сло́во безнача́льное, съ пло́тїю  ꙗ҆́кѡ на прⷭ҇то́лѣ херꙋві́мстѣмъ дв҃ою носи́мо,  вино́внаго є҆́же бы́ти всѧ́ческихъ, ꙗ҆́кѡ младе́нцꙋ  дивѧ́сѧ, вопїѧ́ше є҆мꙋ̀: и҆спо́лнишасѧ всѧ̑ твоегѡ̀  хвале́нїѧ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
И҆мѣ́ѧ хрⷭ҇та̀ внꙋ́трь себє̀, бл҃же́нне,  вѣща́юща, лїкїні́евꙋ горды́ню низложи́лъ є҆сѝ словесы̀  мꙋ́дрыми. сѐ вои́стиннꙋ, мч҃ниче, ѡ҆бличи́лъ є҆сѝ  премно́гое безꙋ́мїе, и҆ дѣ́лы пресла́вными зрѧ́щыѧ  оу҆диви́лъ є҆сѝ, страда́льче доблемꙋ́дренне ѳео́дѡре. 
Повѣ́шенъ бы́въ беззако́нїемъ мꙋчи́телѧ, и҆  ногтьмѝ и҆стерза́емь, и҆ ѡ҆багре́нъ ка́плѧми, мꙋ́чениче,  непра́веднѡ (с. 165) и҆злива́емыхъ крове́й твои́хъ,  оу҆мерщвле́нїѧ дебельства̀ и҆ тлѝ совле́клъ є҆сѝ ри̑зы,  преблаже́нне ѳео́дѡре. 
Бг҃оро́диченъ: 
Лꙋка́вое грѣхѡ́въ мои́хъ рꙋкописа́нїе  бж҃е́ственнымъ копїе́мъ, пречⷭ҇таѧ, расто́ргни, пробо́дшимъ  бж҃е́ствєннаѧ ре́бра, вочл҃вѣ́читисѧ и҆зъ тебє̀, дв҃о,  восхотѣ́вшаго, и҆ въ кни́зѣ мѧ̀ написа́ти спаса́емыхъ,  моли́сѧ, безъ оу҆ма̀ ѿ бг҃а оу҆да́льшасѧ. 
И҆́нъ. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Є҆ди́но оу҆́бѡ просвѣща́тельное сꙋщество̀ честѝ,  въ со́лнцѣхъ же тре́хъ ѡ҆предѣлѧ́емо, въ сꙋ̑щаѧ  проше́ствїѧми мно́жимо, ꙗ҆́вѣ наꙋча́еши, всебл҃же́нне. 
Колесни́ца бж҃їѧ бы́въ, прⷪ҇ро́че, колесни̑цы зрѧ̀  разли̑чны а҆́гг҃льскїѧ, ѡ҆бходи́ти всѧ̑ сподо́билсѧ є҆сѝ,  со бл҃гочи́нїемъ и҆дꙋ́щыѧ. 
Сщ҃еннолѣ́пнѡ многосвѣ́тлый свѣ́щникъ, ѻ҆́бразъ  зри́ши бж҃е́ственнагѡ свѣтозаре́нїѧ, смотрѧ́еши же,  всебл҃же́нне, всеви́дца, и҆́мже всѧ́чєскаѧ спаса́ютсѧ. 
Бг҃оро́диченъ: 
Ѻ҆́бразъ твоегѡ̀ чи́стагѡ ржⷭ҇тва̀ бг҃ови́днїи  прⷪ҇ро́цы проначерта́ютъ, многови́днѡ проѡбрази́вше, и҆  разли́чнѡ гада́ньми бг҃омꙋ́дрїи. 
Пѣ́снь є҃. І҆рмо́съ: 
Ꙗ҆́кѡ ви́дѣ и҆са́їа ѻ҆бра́знѡ на престо́лѣ  превознесе́на бг҃а, ѿ а҆́гг҃лъ сла́вы дѡрѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ и҆ ми́ромъ влады́чествꙋюща. 
Разꙋмѣ́въ бжⷭ҇твенный ста́рецъ проѧвле́ннꙋю дре́вле  прⷪ҇ро́кꙋ сла́вꙋ, рꙋка́ми сло́во зрѧ̀ ма́терними держи́мо,  ѽ ра́дꙋйсѧ, (с. 166) вопїѧ́ше, чⷭ҇таѧ, ꙗ҆́кѡ прⷭ҇то́лъ бо  держи́ши бг҃а, свѣ́та невече́рнѧго, и҆ ми́ромъ  влады́чествꙋюща. 
Покло́нсѧ ста́рецъ, и҆ стопа́мъ бжⷭ҇твеннѣ  прикоснꙋ́всѧ неискꙋсобра́чныѧ и҆ бг҃ома́тере, ѻ҆́гнь,  речѐ, но́сиши, чⷭ҇таѧ, млⷣнца бою́сѧ ѡ҆б̾ѧ́ти бг҃а,  свѣ́та невече́рнѧго, и҆ ми́ромъ влады́чествꙋюща. 
Ѡ҆чища́етсѧ и҆са́їа, ѿ серафі́ма оу҆́гль прїе́мъ,  ста́рецъ вопїѧ́ше бг҃омт҃ри, ты̀ ꙗ҆́коже клеща́ми рꙋка́ми  просвѣща́еши мѧ̀, пода́вши, є҆го́же но́сиши, свѣ́та  невече́рнѧго, и҆ ми́ромъ влады́чествꙋюща. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Просвѣща́емь заре́ю, мꙋ́чениче, бжⷭ҇твеннагѡ дх҃а,  и҆ распалѧ́емь хрⷭ҇то́вою любо́вїю, ѡ҆палѧ́емѣ пло́ти  неради́лъ є҆сѝ, ни ѡ҆щꙋти́лъ є҆сѝ болѣ́зни, ни  вмѣни́лъ є҆сѝ мꙋ́ки, нбⷭ҇ными наде́ждами пита́емь. 
И҆́го влⷣки носѧ̀ на вы́и преле́гкое, ѻ҆́лова  тѧгото́ю, страстоте́рпче преблаже́нне, ѡ҆тѧгче́нъ, не  преклони́лсѧ є҆сѝ ѿню́дъ, ни поколеба́лсѧ є҆сѝ, нижѐ  побѣди́лсѧ є҆сѝ, во́ине до́блїй ѳео́дѡре. 
Съ нб҃сѐ пригласи́въ тѧ̀ пребл҃го́е сло́во,  де́рзостна сотворѝ, є҆гѡ́же си́лою гѡ́рькїѧ болѣ̑зни  претерпѣ́лъ є҆сѝ беззако́ннꙋющихъ, мꙋ́чениче хрⷭ҇то́въ,  и҆ мꙋ̑ки и҆ нꙋ́жднꙋю, сла́вне, сме́рть. 
Бг҃оро́диченъ: 
Пребыва́ти мѧ̀ цѣ́ла, непрело́жна стоѧ́нїѧ  лꙋ́чшагѡ, но пра́вѣ ше́ствꙋюща, и҆ бг҃оꙋгѡ́днаѧ дѣ́юща  бл҃га́ѧ оу҆молѝ, бл҃га́го ро́ждши сло́ва, на́съ  безслове́сїѧ и҆зба́вльшаго. 
И҆́нъ. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. (с. 167) 
Чи́стымъ се́рдцемъ, и҆ оу҆ма̀ прови́дѧ ѻ҆строто́ю  стрⷭ҇ть сп҃совꙋ, достолѣ́пнѡ блажи́тсѧ. 
Преесте́ственнѡ ст҃ы́й, ра́дꙋйсѧ, сїѡ́не, проро́къ  предповелѣва́етъ, грѧде́тъ цр҃ь тво́й пра́веденъ, и҆  спаса́ѧй кро́тостїю. 
Прⷪ҇ро́кѡвъ сла́ва, бг҃оглаго́ливыхъ мꙋже́й  бл҃голѣ́пїе, мі́ръ ѡ҆зарѧ́етъ прⷪ҇ро́чества свѣ́тлостїю. 
Бг҃оро́диченъ: 
Дв҃ы ржⷭ҇тво́мъ ѡ҆бнови́въ на́съ, свободѝ пе́рвыхъ  согрѣше́нїй, на́съ ра́ди бы́въ чл҃вѣ́къ. 
Пѣ́снь ѕ҃. І҆рмо́съ: 
Возопѝ къ тебѣ̀, ви́дѣвъ ста́рецъ ѻ҆чи́ма  спасе́нїе, є҆́же лю́демъ прїи́де ѿ бг҃а, хрⷭ҇тѐ, ты̀  бг҃ъ мо́й. 
Сїѡ́нꙋ ты̀ ка́мень возложи́лсѧ є҆сѝ, непокори̑вымъ  претыка́нїе, и҆ собла́зна ка́мень, нерꙋши́мое вѣ́рныхъ  спасе́нїе. 
И҆звѣ́стнѣ носѧ̀ начерта́нїе, и҆́же пре́жде вѣ̑къ  тѧ̀ и҆зрасти́вшагѡ, земны́хъ за милосе́рдїе ны́нѣ не́мощїю  ѡ҆бложи́сѧ. 
Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ,  покло́ншасѧ тебѣ̀ ны́нѣ ѿпꙋстѝ съ ми́ромъ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Стра́сть безстра́стнагѡ воѡбража́ѧ, распѧ́лсѧ  є҆сѝ, сла́вный мꙋ́чениче, пригвозди́всѧ на дре́вѣ,  преблаже́нне, и҆ подо́бникъ влⷣцѣ бы́лъ є҆сѝ,  разрѣши́вшагѡ крⷭ҇то́мъ человѣ́чєскїѧ стра̑сти во́лею. 
Повѣ́шенъ ꙗ҆́кѡ а҆́гнецъ на дре́вѣ, и҆ стрѣла́ми  сострѣ́лѧнъ, блаже́нне, и҆ ѻ҆че́съ зѣ̑ницы и҆збоде́нъ, и҆  оу҆ѧ́звленъ по всемꙋ̀ тѣлесѝ, оу҆ѧзви́лъ є҆сѝ врагѡ́въ  сердца̀ копїе́мъ болѣ́зней твои́хъ. 
Пото́цы безмѣ́рныхъ мꙋ́къ, ко хра́минѣ  припрѣ́вшесѧ, (с. 168) мꙋ́чениче, твоеѧ̀ дꙋшѝ, не  поколеба́ша сеѧ̀: на недви́жимѣмъ бо ка́мени оу҆тверди́сѧ  просїѧ́вшагѡ ѿ дв҃ы и҆ человѣ́ческїй ро́дъ просвѣ́щшагѡ. 
Бг҃оро́диченъ: 
Мр҃і́е, всегѡ̀ мі́ра гпⷭ҇жѐ, ꙗ҆́кѡ гдⷭ҇а всѣ́хъ  ро́ждши, вра́жїѧ рабо́ты мѧ̀ и҆зба́ви: и҆ тогѡ̀ мꙋче́нїѧ  и҆схи́ти и҆ спаси́ мѧ, на тѧ̀ несомнѣ́ннѡ оу҆пова́ющаго. 
И҆́нъ. І҆рмо́съ то́йже. 
Сы́й проро́ческагѡ и҆спо́лнь вдохнове́нїѧ, бꙋ́дꙋщихъ  ра́зꙋма па́че є҆стества̀ наꙋчи́всѧ, по́сланъ бы́лъ є҆сѝ  проповѣ́дати бл҃года́ть бꙋ́дꙋщꙋю, де́нь же крⷭ҇та̀  вѣ́домый гдⷭ҇еви, бг҃опрїѧ́тне. 
Ра́зꙋмомъ дх҃о́внымъ оу҆кра́шенъ, дарѡ́въ сꙋ́щихъ  па́че оу҆ма̀ сподо́билсѧ є҆сѝ, а҆́гг҃льскаѧ ꙗ҆влє́нїѧ  и҆ чи́ны, и҆ вѣща̑нїѧ и҆ сла̑вы ви́дѣвъ, пребога́те,  чꙋ́днымъ наꙋча́ющыѧ и҆ бжⷭ҇твєннымъ та́йнамъ. 
Свѣщꙋ̀ добродѣ́телей стѧжа́въ, просвѣще́нїемъ  бг҃оразꙋ́мїѧ сїѧ́еши, та́инственнꙋю провозвѣща́ѧ свѣщꙋ̀,  є҆́юже па́че словесѐ, сло́ва воплоще́нїе, ꙗ҆ви́тсѧ  бг҃олѣ́пнѣ ѿ сїѡ́на, заха́рїе, проро́че бг҃опрїѧ́тне. 
Бг҃оро́диченъ: 
Поста́вивый нб҃о, показа́ тѧ нб҃о слове́сное, бцⷣе,  добро́тꙋ і҆а́кѡвлю, возлюби́въ, и҆ и҆зъ чре́ва твоегѡ̀  бжⷭ҇тва̀ сл҃нце возсїѧ̀ пло́тски, и҆ мі́ръ оу҆ѧсни́лъ  є҆́сть бл҃года́тїю. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Мꙋ́жествомъ дꙋшѝ въ вѣ́рꙋ ѡ҆болкі́йсѧ, и҆ глаго́лъ  бж҃їй а҆́ки копїѐ въ рꙋ́кꙋ взе́мъ, врага̀ побѣди́лъ  є҆сѝ, мꙋ́ченикѡвъ, преве́лїй ѳео́дѡре: съ ни́ми хрⷭ҇тꙋ̀  бг҃ꙋ молѧ́сѧ, не преста́й ѡ҆ всѣ́хъ на́съ. 
І҆́косъ: 
Страда́льцєвъ пресвѣ́тлꙋю добро́тꙋ, прїиди́те  всѝ, пѣ́сненными вѣнцы̀, вѣ́рнїи, ѳео́дѡра вѣнча́емъ:  да́ръ бо бж҃їй (с. 169) вели́къ мі́рꙋ ꙗ҆ви́сѧ сїѧ́ньми  чꙋде́съ, врага́ бо побѣди́въ велїа́ра страда̑нїи честны́ми,  ѡ҆дождѧ́етъ вмѣ́стѡ кро́вныхъ ка́плей и҆сцѣле́нїй то́ки,  съ си́ми оу҆́бѡ всѣ́ми ра́дꙋетсѧ хрⷭ҇тꙋ̀, и҆ дае́тъ ми́ръ  неѡскꙋ́денъ. тѣ́мъ вопїе́мъ є҆мꙋ̀: молѝ непреста́ннѡ ѡ҆  всѣ́хъ на́съ. 
Пѣ́снь з҃. І҆рмо́съ: 
Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а  сло́ва пои́мъ, благоче́стнѡ пою́ще: бл҃гослове́нъ бг҃ъ  ѻ҆тє́цъ на́шихъ. 
А҆да́мꙋ и҆звѣсти́ти хотѧ́й и҆дꙋ̀, во а҆́дѣ  живꙋ́щꙋ, и҆ є҆́ѵѣ принестѝ благовѣ́стїе, сѷмеѡ́нъ  вопїѧ́ше, со прⷪ҇рѡ́ки ликꙋ́ѧ: бл҃гослове́нъ бг҃ъ ѻ҆тє́цъ  на́шихъ. 
Ро́да зе́мна и҆збавлѧ́ѧй бг҃ъ, да́же до а҆́да  прїи́детъ: плѣ̑ннымъ же пода́стъ всѣ̑мъ ѡ҆ставле́нїе, и҆  прозрѣ́нїе слѣпы̑мъ, ꙗ҆́кѡ и҆ нѣмы̑мъ вопи́ти:  бл҃гослове́нъ бг҃ъ ѻ҆тє́цъ на́шихъ. 
И҆ твоѐ се́рдце, нетлѣ́ннаѧ, ѻ҆рꙋ́жїе про́йдетъ,  сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀  сн҃а, є҆мꙋ́же вопїе́мъ: бл҃гослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Глаго́ланїе ра́дꙋѧсѧ вели̑чїѧ вседержи́тєлева,  тѣ́мже оу҆ди́вльшесѧ зрѧ́щїи, пре́лести ѡ҆ста́виша  мꙋчи́тельство, и҆ вѣ́рою вопїѧ́хꙋ: бл҃гослове́нъ є҆сѝ,  бж҃е ѻ҆тє́цъ на́шихъ. 
Плени́цами премꙋ́дрыхъ твои́хъ слове́съ,  преблаже́нне, ра́дꙋѧсѧ оу҆лови́лъ є҆сѝ и҆зъ глꙋбины̀  неразꙋ́мїѧ пристꙋпа́ющыѧ, и҆ бжⷭ҇твєнны мꙋ́ченики  содѣ́лалъ є҆сѝ, ѳео́дѡре, пою́щыѧ: бл҃гослове́нъ є҆сѝ,  бж҃е ѻ҆тє́цъ на́шихъ. 
Въ темни́цѣ къ дре́вꙋ тѧ̀ свѧ́зана, а҆́гг҃лъ свѧ́тъ  (с. 170) прише́дъ разрѣшѝ, дерзнове́нїе даѧ̀ и҆  оу҆крѣплѧ́ѧ тѧ̀ велегла́снѡ вопи́ти, ѳео́дѡре:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Менѐ жи́вша въ лѣ́ности, и҆ презрѣ́вша ст҃ы̑ѧ  твоѧ̑ зако́ны, и҆ честны̑ѧ твоѧ̑, хрⷭ҇тѐ, за́пѡвѣди,  оу҆ще́дри и҆ спасѝ ро́ждшїѧ тѧ̀ ра́ди, ꙗ҆́кѡ  бл҃годѣ́тель бг҃ъ и҆ многоми́лостивъ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
По все́й землѝ твоѐ, прⷪ҇ро́че, и҆зы́де вѣща́нїе  бг҃одохнове́нное, и҆ глагѡ́лъ твои́хъ си́ла, вопїю́щихъ:  бл҃гослове́нъ є҆сѝ, гдⷭ҇и бж҃е, во вѣ́ки. 
Ве́сь вы́шними зарѧ́ми просвѣще́нъ, бꙋ̑дꙋщаѧ  ви́дѣлъ є҆сѝ ꙗ҆́кѡ сꙋ̑щаѧ: тѣ́мже, пребога́те, вопїѧ́лъ  є҆сѝ: бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Пѣ́сньми почита́ю тѧ̀, дв҃о, поче́тшꙋю ро́дъ  человѣ́ческїй, безче́стїемъ лю́тымъ пе́рвѣе ѡ҆сꙋжде́нный:  бл҃гослове́нъ, всечⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
Нестерпи́момꙋ ѻ҆гню̀ соедини́вшесѧ, бл҃гоче́стїѧ  предстоѧ́ще ю҆́нѡши, пла́менемъ же неврежде́ни, бжⷭ҇твеннꙋю  пѣ́снь поѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Лю́дїе і҆и҃лєвы, твою̀ сла́вꙋ є҆мманꙋ́ила, зрѧ́ще  ѻ҆троча̀ и҆зъ дв҃ы, предъ лице́мъ бжⷭ҇твеннагѡ ковче́га  ны́нѣ ликꙋ́йте: бл҃гослови́те, всѧ̑ дѣла̀ гдⷭ҇нѧ, гдⷭ҇а,  и҆ превозноси́те во всѧ̑ вѣ́ки. 
Сѐ, сѷмеѡ́нъ вопїѧ́ше, прерѣка́емое зна́менїе  се́й бꙋ́детъ, бг҃ъ сы́й и҆ ѻ҆троча̀. семꙋ̀, вѣ́рнїи,  возопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Живо́тъ сы́й, се́й бꙋ́детъ паде́нїе непокори̑вымъ,  (с. 171) младе́нствовавъ бг҃ъ сло́во, ꙗ҆́кѡ воста́нїе  всѣ̑мъ вѣ́рою пою́щымъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а, и҆ превозноси́те во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Свѣ́тлѡ подвиза́всѧ, врага̀ побѣди́лъ є҆сѝ, и҆  потре́бль вѡ́инства є҆гѡ̀ ѻ҆рꙋ́жїи вѣ́ры: тѣ́мже  побѣ́днымъ вѣнце́мъ оу҆вѧ́злсѧ є҆сѝ, поѧ̀ влⷣцѣ:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
По распѧ́тїи сла́внѣ, по стра́сти блаже́ннѣй, по  безмѣ́рныхъ ра́нахъ, блаже́нне, бг҃ꙋ вы́ю твою̀ приклони́лъ  є҆сѝ, мꙋ́чениче мꙋ́дре, мече́мъ честна́ѧ глава̀ твоѧ̀  оу҆сѣ́чена бы́сть, зовы́й влⷣцѣ: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Свѧще́нное, ѳео́дѡре, и҆ многострада́льное тѣ́ло  твоѐ, и҆сто́чникъ и҆сцѣле́нїй вѣ̑рнымъ бы́сть, и҆зъ  негѡ́же почерпа́ютъ благоче́стнѡ притека́ющїи разрѣше́нїе  страсте́й, и҆ дꙋ́шъ спасе́нїе, вопїю́ще влⷣцѣ: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Бг҃оро́диченъ: 
Оу҆мерщвле́ннꙋю ѡ҆живѝ, па́дшꙋю возста́ви,  оу҆ѧ́звленнꙋю дꙋ́шꙋ мою̀ и҆сцѣлѝ, оу҆́мъ мо́й оу҆мирѝ,  напа́стей во́лны оу҆кротѝ, дв҃о, и҆ вопїю́ща мѧ̀ спасѝ:  ѻ҆́троцы, благослови́те, свѧще́нницы, воспо́йте, лю́дїе,  превозноси́те гдⷭ҇а во всѧ̑ вѣ́ки. 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте и҆ превозноси́те во всѧ̑ вѣ́ки. 
Сїѡ́не горо̀, гра́де ст҃ы́й, ра́дꙋйсѧ ѕѣлѡ̀,  бж҃е́ственный (с. 172) заха́рїа а҆́гг҃лѡвъ собесѣ́дникъ  повелѣва́етъ: и҆ ты̀ весели́сѧ, і҆ерꙋсали́ме, во всѧ̑  вѣ́ки. 
Заха́рїе прⷪ҇ро́че, красꙋ́йсѧ, и҆спѡ́лншаѧсѧ ви́дѧ  словеса̀, ꙗ҆̀же предглаго́лалъ є҆сѝ дх҃омъ просвѣща́емь,  гдⷭ҇а пою́щымъ и҆ превозносѧ́щымъ є҆го̀ во вѣ́ки. 
Посредѝ го́ръ присѣ́нныхъ ви́дѣлъ є҆сѝ стоѧ́щыѧ  а҆́гг҃лы, и҆̀же над̾ всѣ́ми промышле́нїю наꙋча́ющыѧ тѧ̀,  сла́вный прⷪ҇ро́че, пѣсносло́вѧщыѧ хрⷭ҇та̀ во вѣ́ки. 
Бг҃оро́диченъ: 
Ра́дꙋйсѧ, прⷭ҇то́ле ѻ҆гнезра́чный гдⷭ҇ень,  ра́дꙋйсѧ, две́ре невеще́ственнагѡ сїѧ́нїѧ, ра́дꙋйсѧ,  ѻ҆́блаче ле́гкїй, ꙗ҆́же сл҃нце пра́вды возсїѧ́вшаѧ мі́рꙋ,  чⷭ҇таѧ бг҃ороди́тельнице. 
Пѣ́снь ѳ҃. І҆рмо́съ: 
Въ зако́нѣ сѣ́ни и҆ писа́нїй ѻ҆́бразъ ви́димъ,  вѣ́рнїи: всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ. тѣ́мъ перворожде́нное сло́во ѻ҆ц҃а̀ безнача́льна,  сн҃а первородѧ́щасѧ мт҃рїю неискꙋсомꙋ́жнѡ, велича́емъ. 
И҆̀же дрє́внимъ новорожде́нныхъ го́рличищъ  сꙋпрꙋ́гъ, дво́ица же бѧ́ше птенцє́въ, въ ни́хже мѣ́стѡ  бж҃е́ственный ста́рецъ, и҆ цѣломꙋ́дреннаѧ а҆́нна  проро́чица, ѿ дв҃ы рожде́нномꙋ, и҆ сн҃ꙋ є҆диноро́дномꙋ  ѻ҆́ч҃ꙋ, въ це́рковь приноси́мꙋ, слꙋ́жатъ велича́юще. 
Возда́лъ є҆сѝ мнѣ̀, вопїѧ́ше сѷмеѡ́нъ, спасе́нїѧ  твоегѡ̀, хрⷭ҇тѐ, ра́дованїе: воспрїимѝ твоего̀ слꙋжи́телѧ,  сѣ́нїю претрꙋжде́ннаго, но́выѧ благода́ти  свѧщеннопроповѣ́дника та́йнаго, во хвале́нїи велича́юща. 
Свѧщеннолѣ́пнѡ и҆сповѣ́дашесѧ а҆́нна прорица́ющи,  цѣломꙋ́дреннаѧ и҆ преподо́бнаѧ, и҆ ста́рица влⷣцѣ въ  це́ркви ꙗ҆́вственнѡ: бцⷣꙋ же проповѣ́дающи всѣ̑мъ  сꙋ́щымъ, велича́ше. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть (с. 173) простра́ннѣйшее нб҃съ. тѣ́мъ  тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ велича́ютъ. 
Ѡ҆свѧти́лъ є҆сѝ, бг҃омꙋ́дре мꙋ́чениче, са́мъ  себѐ, поже́ршемꙋсѧ а҆́гнцꙋ и҆ бг҃ꙋ на́шемꙋ, возвы́сивсѧ  ꙗ҆́кѡ всесожже́нїе благово́нно къ немꙋ̀, и҆ свѧще́нно  возложе́нїе, и҆ соверше́нна и҆ чиста̀ бл҃гопрїѧ́тна же́ртва:  тѣ́мже тѧ̀ восхвалѧ́емъ, и҆ по до́лгꙋ оу҆блажа́емъ. 
Ꙗ҆́кѡ оу҆́тро, ꙗ҆́кѡ де́нь свѣтоза́ренъ  ꙗ҆ви́лсѧ є҆сѝ, ѳео́дѡре, со́лнце свѣ́тлыми твоегѡ̀  страда́нїѧ лꙋча́ми, и҆ чꙋдесы̀, всеблаже́нне, подсо́лнечнꙋю  благоче́стнѡ просвѣща́ѧ, и҆ ѿгонѧ̀ тмꙋ̀ пре́лестей и҆  страсте́й на́шихъ, ѳео́дѡре. 
Совокꙋпи́лсѧ є҆сѝ со а҆́гг҃лы пло́тїю, безплѡ́тныѧ  врагѝ побѣ́ждь, и҆ со страда́льческими ли́ки весели́шисѧ  всегда̀: и҆ съ ни́ми бжⷭ҇твеннꙋю пѣ́снь трⷪ҇цѣ  возглаша́еши, ѳео́дѡре треблаже́нне, свѣти́льниче це́ркве,  и҆ страстоте́рпцєвъ оу҆добре́нїе. 
Землѧ̀ положе́нїемъ твоегѡ̀ честна́гѡ, ѳео́дѡре,  тѣлесѐ, не́бо же ра́дꙋетсѧ, дꙋ́хъ тво́й сщ҃е́нный  стѧжа́въ: всегда̀ человѣ́цы па́мѧть твою̀ честнꙋ́ю  творѧ́ще, моле́бнѡ про́симъ тѧ̀ моли́твенника ѡ҆ на́съ,  преблаже́нне. 
Бг҃оро́диченъ: 
Бг҃олюби́ваѧ дв҃о, бл҃га́го молѝ спасти́ мѧ ѿ  скве́рнъ всѣ́хъ, ꙗ҆́звы се́рдца моегѡ̀ ѡ҆мы́вши  покаѧ́нїемъ чи́стымъ и҆ пла́чемъ сле́знымъ: да тѧ̀  оу҆блажа́ю и҆ велича́ю, пренепоро́чнаѧ. 
И҆́нъ. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че  оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Всѧ́ко чꙋ́вство ѡ҆ста́вивъ, оу҆мꙋ̀ бжⷭ҇твенномꙋ и҆  чистѣ́йшемꙋ, всемꙋ́дре, свѣтоно́сенъ предстои́ши, ѡ҆  мі́рѣ моли̑твы творѧ̀. тѣ́мже всѝ тѧ̀, заха́рїе,  блажи́мъ. (с. 174) 
Глаго́лѡмъ послѣ́дꙋюще твои́хъ оу҆сте́нъ,  бг҃оѧвле́нне, гдⷭ҇а призыва́емъ: и҆́мже спаса́еми, ꙗ҆́кѡ  и҆́стины тѧ̀ проро́ка и҆ проповѣ́дника, заха́рїе,  благоче́стнѡ блажи́мъ. 
Ми́лостива содѣ́лай твои́ми моли́твами влⷣкꙋ,  свѧще́нный и҆ благознамени́тый пра́здникъ тво́й,  бг҃одохнове́нне, вѣ́рою соверша́ющымъ, и҆ тѧ̀ любо́вїю  чтꙋ́щымъ ꙗ҆́кѡ прⷪ҇ро́ка и҆ бг҃оглаго́льника и҆́стиннѣйша. 
Бг҃оро́диченъ: 
Бе́зднꙋ чꙋде́съ тѧ̀, и҆ дарова́нїй, бцⷣе, пꙋчи́нꙋ,  чⷭ҇таѧ, вѣ́дꙋще, и҆ ꙗ҆́вѣ зна́юще, въ твоѐ  предста́тельство надѣ́ющесѧ притека́емъ, и҆ спѣ́шнѡ къ  твоемꙋ̀ кро́вꙋ прибѣга́емъ. 
Свѣти́ленъ мꙋ́ченика. Подо́бенъ: Дх҃омъ во  ст҃и́лищи: 
Полкѝ врагѡ́въ и҆ де́мѡнѡвъ на́глѡсти до конца̀  низложи́лъ є҆сѝ, и҆ кончи́нꙋ прїѧ́лъ є҆сѝ, ѳео́дѡре  блаже́нне, вѣ́ры ра́ди зижди́телѧ твоегѡ̀, ꙗ҆́кѡ  свидѣ́тель и҆́стины спаса́еши всѣ́хъ ѿ всѧ́кихъ  скорбе́й, и҆ вре́да чꙋжда́гѡ. 
Сла́ва, и҆ ны́нѣ, пра́здника: 
Дх҃омъ во ст҃и́лищи предста́въ ста́рецъ, на рꙋ́ки  воспрїѧ́тъ зако́на влⷣкꙋ, вопїѧ̀: ны́нѣ соꙋ̑зъ мѧ̀  плотски́хъ разрѣшѝ, ꙗ҆́коже ре́клъ є҆сѝ, съ ми́ромъ:  ви́дѣхъ бо ѻ҆чи́ма ѿкрове́нїе ꙗ҆зы́кѡвъ, и҆ і҆и҃лю  спасе́нїе. 
На стїхо́внѣ стїхи̑ры пра́здника, гла́съ а҃. Поⷣ:  Всехва́льнїи: 
Ꙗ҆́кѡ вои́стиннꙋ пресвѣ́тлый ꙳ бж҃їй ковче́гъ  чⷭ҇таѧ, ꙳ ѡ҆чище́нїе дне́сь хрⷭ҇та̀ прине́сши, ꙳ въ це́рковь  вно́ситъ, ꙳ и҆ че́стнѡ полага́етъ ꙳ на рꙋ́ки сѷмеѡ́на  бг҃омꙋ́драгѡ: ꙳ тѣ́мже ѡ҆свѧти́шасѧ ꙳ ст҃ы́хъ ны́нѣ  ст҃а̑ѧ, ꙳ и҆ є҆ди́номꙋ свѧто́мꙋ сра́дꙋютсѧ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ. 
Просла́висѧ дне́сь, ꙳ хрⷭ҇та̀ сѷмеѡ́нъ ꙗ҆́кѡ  оу҆́гль ꙳ бг҃олѣ́пнѡ прїе́мь, ꙳ и҆ ѡ҆блобыза́етъ ѡ҆чи́щь  оу҆стнѣ̀: ꙳ и҆сповѣ́даетсѧ (с. 175) же и҆ ра́дꙋетсѧ, ꙳ и҆  про́ситъ ѿпꙋще́нїѧ. ꙳ того̀ оу҆́бѡ всѝ благоче́стнѡ ꙳  ны́нѣ оу҆блажа́юще, ꙳ немо́лчными пѣ́сньми почита́емъ. 
Сті́хъ: Свѣ́тъ во ѿкрове́нїе ꙗ҆зы́кѡвъ, и҆  сла́вꙋ люде́й твои́хъ і҆и҃лѧ. 
Две́рь ѡ҆дꙋшевле́на, чⷭ҇таѧ дв҃а дне́сь, ꙳ цр҃ѧ̀ и҆  гдⷭ҇а, ꙳ є҆го́же внꙋ́трь и҆мѣ́ѧше, ꙳ въ це́рковь вно́ситъ,  ꙳ две́рьми входѧ́ща, ꙳ дре́вле та́йнѡ затворе́нными на  землѝ. ꙳ тѣ́мже ликꙋ́юще предъ лице́мъ є҆ѧ̀ всѝ, ꙳  бжⷭ҇твенными пѣ́сньми тꙋ̀ восхва́лимъ. 
Сла́ва, ст҃а́гѡ, гла́съ и҃: 
Страда́льческїй соста́вивъ по́двигъ, на пре́лесть  мꙋ́жествовалъ є҆сѝ, ѳео́дѡре: ѻ҆гневѣща́ннымъ ѧ҆зы́комъ  твои́мъ посрами́лъ є҆сѝ лѷкїні́ево безчеловѣ́чество.  тѣ́мже и҆ со а҆́гг҃лы ра́дꙋѧсѧ, блаже́нне, молѝ хрⷭ҇та̀  бг҃а, ꙗ҆́кѡ да ми́лостивъ бꙋ́детъ на́мъ въ де́нь сꙋ́дный. 
И҆ ны́нѣ, пра́здника, гла́съ є҃: 
И҆спыта́йте писа̑нїѧ, ꙗ҆́коже речѐ во є҆ѵⷢ҇лїихъ  хрⷭ҇то́съ бг҃ъ на́шъ: въ ни́хъ бо ѡ҆брѣта́емъ того̀  ражда́ема, и҆ пелена́ми повива́ема, въ ꙗ҆́слехъ полага́ема,  и҆ млеко́мъ пита́ема, ѡ҆брѣ́занїе прїе́млюща, и҆  сѷмеѡ́номъ носи́ма, не мнѣ́нїемъ, ни привидѣ́нїемъ, но  и҆́стиною мі́рови ꙗ҆́вльшасѧ. къ немꙋ́же возопїи́мъ:  превѣ́чный бж҃е, сла́ва тебѣ̀. 
На лїтꙋргі́и. Бл҃жє́нна пра́здника, пѣ́снь и҃-ѧ, и҆  ст҃а́гѡ пѣ́снь ѕ҃-ѧ. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши, бж҃е, гла́съ мо́й, внегда̀ моли́тимисѧ къ  тебѣ̀. А҆пⷭ҇лъ къ тїмоѳе́ю, зача́ло сч҃в. А҆ллилꙋ́їа,  гла́съ д҃: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. Є҆ѵⷢ҇лїе  матѳе́а, зача́ло л҃ѕ. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 176) 
Мѣ́сѧца тогѡ́же въ ѳ҃-й де́нь. 
Ст҃а́гѡ мꙋ́ченика нїки́фора. 
Ст҃и́телѧ і҆нноке́нтїѧ, є҆пі́скопа и҆ркꙋ́тскагѡ.  Слꙋ́жба є҆гѡ̀ пи́сана ное́мбрїа к҃ѕ днѝ. 
Въ сі́й де́нь ѿдае́тсѧ пра́здникъ срѣ́тенїѧ гдⷭ҇нѧ.  А҆́ще же не слꙋчи́тсѧ въ сі́й де́нь ѿда́нїе пра́здника,  пое́тсѧ си́це: 
На Гдⷭ҇и, воззва́хъ стїхи̑ры, гла́съ в҃. Поⷣ:  Є҆гда̀ ѿ дре́ва: 
Зако́нѡмъ повинꙋ́ѧсѧ на́съ ра́ди пло́ть на землѝ  прїе́мшагѡ, и҆ стра́сть честнꙋ́ю, мꙋ́чениче,  претерпѣ́вшагѡ, бг҃облаже́нне, любо́вь соблю́лъ є҆сѝ,  ꙗ҆́же къ бли́жнемꙋ, зако́на глави́знꙋ сꙋ́щꙋ и҆ проро́кѡвъ.  тѣ́мже и҆ блаже́ннꙋю кончи́нꙋ прїѧ́лъ є҆сѝ, и҆сто́чникꙋ  любвѐ ны́нѣ, ѽ нїки́форе! предстоѧ̀. 
Прекланѧ́еши вы́ю бг҃ꙋ, є҆мꙋ́же всѧ̑ прекланѧ́ютсѧ  колѣ̑на, мꙋ́чениче чꙋ́дне, во главꙋ̀ посѣка́емь, и҆  разлꙋча́емь ѿ до́блѧгѡ твоегѡ̀ тѣлесѐ, хрⷭ҇тꙋ́ же  всѣ́хъ главѣ̀ соединѧ́емь чистѣ́йшимъ оу҆мо́мъ: є҆гѡ́же  ны́нѣ свѣ́тꙋ приближа́ѧсѧ, и҆спросѝ на́мъ, нїки́форе,  всѣ̑мъ просвѣще́нїе хва́лѧщымъ тѧ̀. 
Стрꙋѧ́ми крове́й твои́хъ, мꙋ́дре, за хрⷭ҇та̀  и҆злїѧ́нными, зе́млю ѡ҆свѧти́лъ є҆сѝ, дх҃омъ же дꙋ́хи  возвесели́лъ є҆сѝ безпло́тныхъ си́лъ, и҆ мꙋ́ченикѡвъ  стада̀ всѧ̑ просвѣти́лъ є҆сѝ, съ си́ми соединѧ́ѧсѧ,  блаже́нне, ꙗ҆́кѡ до́бль ѻ҆рꙋ́жникъ, ꙗ҆́кѡ непобѣди́мый  мꙋ́ченикъ, и҆ ѡ҆ на́съ бг҃ꙋ молѧ́сѧ. 
Сла́ва, гла́съ ѕ҃. І҆ѡа́нна мона́ха: 
Показа́лъ є҆сѝ всѣ̑мъ ꙗ҆́вѣ, страда́льче  нїки́форе, ꙗ҆́кѡ бли́жнѧгѡ не любѧ́й, ни влⷣкꙋ возлюби́ти  мо́жетъ: тѣ́мже оу҆́бѡ самаго̀ чи́стѣ возлюби́лъ є҆сѝ  сапрїкі́а бли́жнѧго. (с. 177) ѿсю́дꙋ и҆ къ бжⷭ҇твенномꙋ  впери́лсѧ є҆сѝ жела́нїю, и҆ дꙋ́шꙋ твою̀ положи́лъ є҆сѝ  по хрⷭ҇то́вѣ и҆сповѣ́данїи и҆ вѣ́рѣ. сапрїкі́й же  ѕлоимени́тый неприми́рнꙋ къ тебѣ̀ не́нависть стѧжа́въ,  ѿме́тникъ показа́сѧ и҆ влⷣки хрⷭ҇та̀: є҆мꙋ́же ны́нѣ ты̀  предстоѧ̀, молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ  про́йде, ꙳ пречⷭ҇таѧ влⷣчце, ꙳ є҆гда̀ оу҆зрѣ́ла є҆сѝ  и҆зъ тебє̀ возсїѧ́вшагѡ, ꙳ неизрече́ннымъ сло́вомъ, ѿ  беззако́нныхъ ꙗ҆́кѡ ѡ҆сꙋжде́на возноси́ма на крⷭ҇тъ, ꙳  ѻ҆́цтомъ и҆ же́лчїю напоѧ́емаго, ꙳ ре́бра же пробода́ема, ꙳  и҆ рꙋ́цѣ и҆ но́зѣ пригвожда́ємы, ꙳ и҆ рыда́ющи  восклица́ла є҆сѝ, ꙳ мт҃рски вопїю́щи: ꙳ что̀ сїѐ, ча́до  сладча́йшее, ꙳ но́вое та́инство; 
Тропа́рь мꙋ́ченика, гла́съ д҃: 
Мꙋ́ченикъ тво́й, гдⷭ҇и, нїки́форъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
Канѡ́нъ ст҃а́гѡ, є҆гѡ́же краегране́сїе: Сла́внаго  въ страстоте́рпцѣхъ нїки́фора пѣ́сньми пою̀. Творе́нїе  ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀, мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца  спасѐ, пѣ́снь бг҃ови воспѣва́юща. 
Воздвиза́ема жите́йскагѡ мо́рѧ, волнꙋ́ющсѧ лю́тѣ  дꙋше́вный кора́бль напа́стьми и҆ страстьмѝ, ми́ра  вино́вниче, къ тишинѣ̀ глꙋбо́цѣй ꙗ҆́кѡ благодѣ́тель  преложѝ, мꙋ́ченика, хрⷭ҇тѐ, мольба́ми. 
Разꙋ́мною мы́слїю, премꙋ́дре, мы́сленнѣй дꙋшѝ  гнѣ́ва (с. 178) стра́сть благоче́стнѡ покори́лъ є҆сѝ, и҆  къ бли́жнемꙋ прите́клъ є҆сѝ сапрїкі́ю, тща́сѧ премѣни́ти,  чꙋ́дне, зако́нѡмъ сп҃сѡвымъ повинꙋ́ѧсѧ. 
Трⷪ҇ченъ: 
Равномо́щнꙋю, є҆диноесте́ственнꙋю, и҆  сопрⷭ҇то́льнꙋю, и҆ є҆диносꙋ́щнꙋю, трисїѧ́ннꙋю зарю̀  є҆ди́нагѡ бж҃ества̀ и҆сповѣ́дающе, чти́мъ въ тре́хъ  ли́цѣхъ, нераздѣ́льнѡ проповѣ́дающе сло́во со ѻ҆ц҃е́мъ  и҆ дх҃омъ. 
Бг҃оро́диченъ: 
Оу҆́мъ нбⷭ҇ный твоѐ та́инство непости́жное  разꙋмѣ́ти и҆́стиннѡ не мо́жетъ, всепѣ́таѧ, ѻ҆ц҃ꙋ́ бо  сопресто́льный во чре́во твоѐ всели́всѧ, и҆зъ тебє̀  роди́тисѧ благоволѝ во двою̀ є҆стествꙋ̑ познава́емь. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ, ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Нїки́форъ прозва́нъ бы́въ, при дѣ́лѣхъ ꙗ҆ви́сѧ  побѣдоно́сецъ, пре́лести бо мра́къ благода́ти свѣ́томъ  разори́въ ѿгна̀, зовы́й: нѣ́сть свѧ́тъ, па́че тебє̀,  є҆ди́не чл҃вѣколю́бче. 
Оу҆мерщвле́нномꙋ тебє̀ ра́ди вѣ́ровавъ влⷣцѣ,  самово́льнѡ къ сме́рти притека́еши, во́льныѧ є҆гѡ̀  возжела́въ ме́ртвости, ꙗ҆́кѡ побѣдоно́сецъ мꙋ́ченикъ  бжⷭ҇твенною си́лою оу҆крѣплѧ́емь. 
На землѝ подви́жникъ, на нб҃сѣ́хъ вѣне́чникъ  оу҆го́дникъ хрⷭ҇то́въ нїки́форъ показа́сѧ ꙗ҆́вѣ, съ  безпло́тными чи́нми зовы́й: нѣ́сть свѧ́тъ, па́че тебє̀,  є҆ди́не чл҃вѣколю́бче. 
Трⷪ҇ченъ: 
Ѿ оу҆ма̀ вели́кагѡ ѻ҆ц҃а̀ оу҆стре́мльшеесѧ  сло́во, и҆сходѧ́ща же и҆ ст҃а́гѡ дх҃а, просвѣща́еми вѣ́рнѡ  бг҃одохнове́нными повелѣ̑нїи, и҆сповѣ́даемъ всѝ  несозда́нное є҆ди́но бж҃ество̀. 
Бг҃оро́диченъ: 
Неискꙋсобра́чнѡ ѿ ѻ҆ц҃а̀ пре́жде вѣ̑къ  ро́ждшагосѧ во (с. 179) чре́вѣ твое́мъ заче́нши, дв҃о,  породи́ла є҆сѝ на́мъ бг҃а, вкꙋ́пѣ и҆ чл҃вѣ́ка, въ  кое́мждо є҆стествѣ̀ соверше́нна, нераздѣ́льна. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Любвѐ сою́зомъ свѧза́всѧ, нїки́форе, разрꙋши́лъ  є҆сѝ ꙗ҆́вѣ ѕло́бꙋ не́нависти, и҆ мече́мъ во главꙋ̀ твою̀  оу҆сѣ́ченъ бы́лъ є҆сѝ, мꙋ́ченикъ бжⷭ҇твенный  вопло́щшагѡсѧ сп҃са, є҆го́же ѡ҆ на́съ молѝ, пою́щихъ  сла́внꙋю па́мѧть твою̀. 
Сѣда́ленъ, гла́съ а҃. Подо́бенъ: Ка́мени  запеча́танꙋ: 
Багрѧни́цꙋ твои́ми кровмѝ ѡ҆мочи́лъ є҆сѝ, и҆ се́ю  ꙗ҆́кѡ во́инъ ѡ҆дѣ́ѧвсѧ непобѣди́мь, и҆ ꙗ҆́коже ски́птръ  кре́стъ держѧ̀, восте́клъ є҆сѝ ѿ землѝ къ небесє́мъ,  нїки́форе блаже́нне, цр҃ю̀ всѧ́ческихъ предстои́ши. сла́ва  да́вшемꙋ тѝ крѣ́пость: сла́ва вѣнча́вшемꙋ тѧ̀: сла́ва  дѣ́йствꙋющемꙋ тобо́ю всѣ̑мъ и҆сцѣлє́нїѧ. 
Сла́ва, и҆ ны́нѣ, бг҃оро́диченъ: 
Рꙋ́цѣ твоѝ бжⷭ҇твеннїи, и҆́миже созда́телѧ  понесла̀ є҆сѝ, дв҃о пречⷭ҇таѧ, вопло́щшагосѧ благосты́нею,  просте́рши, оу҆молѝ є҆го̀ и҆зба́вити на́съ ѿ  и҆скꙋше́нїй, и҆ страсте́й, и҆ бѣ́дъ, хва́лѧщихъ тѧ̀  любо́вїю, и҆ вопїю́щихъ: сла́ва все́льшемꙋсѧ въ тѧ̀, сла́ва  проше́дшемꙋ и҆зъ тебє̀, сла́ва и҆зба́вльшемꙋ на́съ  ржⷭ҇тво́мъ твои́мъ. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречи́стыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.  (с. 180) 
Бжⷭ҇твеннꙋю жи́знь, ѽ нїки́форе, полꙋчи́лъ є҆сѝ,  бж҃е́ственныѧ зарѝ, блаже́нне, сподо́бивсѧ, бжⷭ҇твеннымъ  свѣ́томъ свѣтови́днѡ ны́нѣ ѡ҆зарѧ́еши творѧ́щыѧ па́мѧть  твою̀, бг҃омꙋ́дре, и҆ вѣ́рою вопїю́щыѧ: си́лѣ твое́й  сла́ва, чл҃вѣколю́бче. 
Сїѧ́еши, хрⷭ҇тѡ́вымъ мꙋ́ченикѡмъ совокꙋ́пльсѧ,  разори́лъ бо є҆сѝ ле́сть многобо́жнꙋю, мече́мъ  оу҆сѣ́ченъ бы́въ во главꙋ̀ твою̀, и҆ кро́вными течє́нїи  твои́ми всю̀ потопи́лъ є҆сѝ і҆́дѡльскꙋю пре́лесть, влⷣцѣ  зовѧ̀: си́лѣ твое́й сла́ва, чл҃вѣколю́бче. 
И҆́же зако́нѡвъ твои́хъ не сохрани́въ сапрїкі́й,  твоеѧ̀ ѡ҆бнажа́етсѧ, сп҃се, бжⷭ҇твенныѧ благода́ти, и҆  врагѡ́мъ плещѝ пода́въ, твои́хъ мꙋ́чєникъ лиша́етсѧ сла́вы  ѻ҆каѧ́нный. тѣ́мже, твоемꙋ̀ пра́ведномꙋ оу҆ди́вльшесѧ  промышле́нїю, зове́мъ: си́лѣ твое́й сла́ва, чл҃вѣколю́бче. 
Трⷪ҇ченъ: 
Свѣ́тъ ѻ҆ц҃ъ безнача́льный, и҆ всѣ́хъ вино́вный:  свѣ́тъ сло́во: свѣ́тъ дх҃ъ ст҃ы́й: ѿ ѻ҆ц҃а̀, ꙗ҆́коже  ѿ и҆сто́чника, пре́жде всѣ́хъ вѣ̑къ неизрече́ннѡ  сїѧ́ющее трисо́лнечное бж҃ество̀, во є҆ди́номъ сꙋществѣ̀  и҆ си́лѣ, и҆ сла́вѣ познава́етсѧ. 
Бг҃оро́диченъ: 
Всего̀ въ тебѣ̀ ѡ҆бновлѧ́етъ человѣ́ка, ве́сь  всемꙋ̀, пречⷭ҇таѧ, соединѧ́емь, ѻ҆те́ческихъ нѣ́дръ не  ѡ҆ста́вль, и҆ въ твою̀ оу҆тро́бꙋ всели́тисѧ и҆зво́ливъ,  и҆́же бога́тствомъ милосе́рдїѧ во́лею ѡ҆бнища́въ, и҆  ѡ҆богати́въ мі́ръ бжⷭ҇тво́мъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Тече́ньми твои́хъ крове́й церко́вный ра́й напои́лъ  є҆сѝ раздѣлѧ́емыми въ нача̑ла четверочи́слєннаѧ,  бл҃же́нне, (с. 181) добродѣ́телей бжⷭ҇твенныхъ, ѿ ни́хже  дꙋша́мъ, ѽ нїки́форе, почерпа́емъ бжⷭ҇твєннаѧ дарова̑нїѧ. 
Сѣ́ѧтель ѕло́бы ѕлопомнѣ́нїемъ ѻ҆каѧ́ннаго  восхитѝ: бла́гости же и҆ ми́ра вино́вникъ привлечѐ  вмѣ́стѡ ѻ҆́нагѡ, бжⷭ҇твеннымъ свѣтовидѣ́нїемъ  оу҆кра́шена, нїки́фора бг҃омꙋ́драго мꙋ́ченика. 
Ѡ҆сщ҃а́етсѧ, сп҃се, твое́й во́льнѣй стра́сти  подо́бѧсѧ: и҆зъ ре́бръ бо твои́хъ, бг҃омꙋ́дрый, ка́плѧми  ѡ҆кропле́нъ, свои́хъ крове́й тебѣ̀ то́ки приноша́етъ  мече́мъ посѣка́емь, къ тебѣ̀ грѧды́й. 
Трⷪ҇ченъ: 
Спасе́нїѧ ѡ҆снова́нїе правосла́вїе вѣ́дꙋще,  собезнача́льна ѻ҆ц҃ꙋ̀ сло́ва, и҆ ст҃а́го дх҃а,  проповѣ́дꙋемъ въ тре́хъ ли́цѣхъ є҆ди́но нача́ло, є҆ди́но  сꙋщество̀, є҆ди́нꙋ во́лю, є҆ди́но дѣ́йство. 
Бг҃оро́диченъ: 
Мы́сленнѡ наꙋчи́сѧ прⷪ҇ро́кѡвъ собо́ръ твои̑мъ  та́йнамъ: нб҃се́ бо две́рь на землѝ влⷣка тѧ̀ показа̀, и҆  и҆зъ тебє̀, дв҃о, вопло́щсѧ пра́вды сл҃нце, сꙋ́щымъ во  тмѣ̀ возсїѧ̀. 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ.  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ  оу҆пра́вителю, и҆ спасѝ. 
И҆сцѣлѝ сокрꙋше́нїе дꙋшѝ моеѧ̀, нїки́форе  бг҃омꙋ́дре, и҆ страсте́й мра́къ разори́въ, ѿженѝ зарѧ́ми  сꙋ́щїѧ въ тебѣ̀ бжⷭ҇твенныѧ свѣ́тлости, молѧ̀ и҆зба́вителѧ  хрⷭ҇та̀, блаже́нне. 
Бꙋ́рю і҆́дѡльскагѡ треволне́нїѧ, страда́льче  нїки́форе, крⷭ҇тнымъ вѣ́триломъ, и҆ дыха̑нїи дꙋхо́вными  ти́хѡ преплы́въ, мꙋ́чениче непобѣди́ме, въ приста́нище  ти́хое хрⷭ҇то́во дости́глъ є҆сѝ. 
Пострада́лъ є҆сѝ мꙋ́ченически, и҆ вои́стиннꙋ  побѣдоно́сецъ бы́лъ є҆сѝ, кова̑рствїѧ бл҃гомо́щнѡ  разори́въ ѕмі́єва, (с. 182) и҆ страсте́мъ ꙗ҆́кѡ  ѻ҆́бщникъ, блаже́нне, бы́въ влⷣки, ны́нѣ по достоѧ́нїю  спросла́вилсѧ є҆сѝ. 
Бг҃оро́диченъ: 
Оу҆жаса́ютсѧ мы́сленнїи а҆́гг҃льстїи чи́ни  дивѧ́щесѧ, со ѻ҆ц҃е́мъ сꙋ́щаго пре́жде вѣ̑къ и҆ дх҃омъ,  и҆зъ чре́ва твоегѡ̀ пло́тски млⷣнца ражда́ема зрѧ́ще,  бг҃ороди́тельнице пречⷭ҇таѧ. 
Конда́къ, гла́съ г҃. Подо́бенъ: Дв҃а дне́сь: 
Впери́всѧ, сла́вне, гдⷭ҇нею любо́вїю, и҆ сегѡ̀  сла́вный крⷭ҇тъ на ра́мо взе́мъ, посрами́лъ є҆сѝ дїа́воли  кѡ́зни, пострада́лъ є҆сѝ да́же до сме́рти, и҆ и҆́стины  ꙗ҆ви́лсѧ є҆сѝ побѣдоно́сецъ, ѻ҆рꙋ́жникъ и҆ таи́нникъ  бж҃їѧ благода́ти. 
І҆́косъ: 
Па́ѵлово ꙗ҆́вѣ оу҆че́нїе возлюби́лъ є҆сѝ, и҆ въ  пе́рсѣхъ твои́хъ, сла́вне, насади́лъ є҆сѝ, вопїѧ̀:  любо́вь не безстꙋ́дствꙋетъ, сїѧ̀ зижди́телѧ человѣ́ка  соверше́нна на́мъ дарова̀, любвѐ ра́ди всѧ̑ претерпѣ̀,  гво́здїе и҆ крⷭ҇тъ, ѻ҆́цетъ и҆ ѡ҆плева̑нїѧ, копїе́мъ  прободе́нъ бы́сть въ ре́бра ст҃а̑ѧ, и҆́миже и҆сточѝ на́мъ  кро́вь и҆ во́дꙋ бг҃одѣ́льнꙋю. є҆гѡ́же возжела́въ ꙗ҆ви́лсѧ  є҆сѝ побѣдоно́сецъ, и҆ зва́нїемъ ѻ҆рꙋ́жникъ, и҆  таи́нникъ бж҃їѧ бл҃года́ти. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  благослове́нъ є҆сѝ, бж҃е ѻ҆тє́цъ на́шихъ. 
Сме́рть бы́сть тебѣ̀, нїки́форе, ѿше́ствїе ѿ  сꙋ́щихъ здѣ̀, блаже́нне, къ небеси́ же и҆ на небє́снаѧ  возше́лъ є҆сѝ ны́нѣ ликꙋ́ѧ, со а҆́гг҃лы пое́ши:  благослове́нъ є҆сѝ, бж҃е ѻ҆тє́цъ на́шихъ. 
Оу҆крѣплѧ́емь страстьмѝ вседержи́телѧ, не́мощи  превозвы́шеное ѻ҆́ко, и҆ превзѧ́тꙋю бро́вь низве́рглъ  є҆сѝ на зе́млю, бг҃омꙋ́дре, взыва́ѧ созда́телю твоемꙋ̀:  бл҃гослове́нъ є҆сѝ, бж҃е ѻ҆тє́цъ на́шихъ. (с. 183) 
Пꙋ́ть свидѣ́тельства твоегѡ̀ нїки́форъ текі́й  совершѝ, разшири́въ се́рдце дѣ́йствомъ бж҃е́ственнагѡ  дх҃а, ны́нѣ оу҆се́рднѡ взыва́етъ тѝ, влⷣко:  бл҃гослове́нъ є҆сѝ, бж҃е ѻ҆тє́цъ на́шихъ. 
Трⷪ҇ченъ: 
Оу҆ма̀ пе́рваго и҆ безнача́льнаго, ро́ждшаго сло́во  собезнача́льное, безстра́стнѡ и҆ безлѣ́тнѡ, и҆ произве́дша  всест҃а́го дх҃а, тѧ̀ ѻ҆ц҃а̀ вѣ́дꙋще взыва́емъ:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Ѻ҆боѧ̀ была̀ є҆сѝ, дв҃ома́ти, бг҃ороди́тельнице  чⷭ҇таѧ, во чре́вѣ заче́нши бг҃а несказа́ннѡ, и҆з̾ тебє̀  воплоща́ема во ѻ҆бои́хъ зра́цѣхъ познава́ема, бг҃омꙋ́жнѡ  на землѝ пожи́вшаго. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Зна́менавсѧ бл҃года́тїю сп҃са, самозва́нъ ты̀ къ  подвигѡ́мъ мꙋ́жески ѿлꙋчи́лсѧ є҆сѝ, и҆ побѣ́дꙋ взе́мъ  на сопроти̑вныѧ, мꙋ́чениче хрⷭ҇то́въ, побѣди́тельными  оу҆краси́лсѧ є҆сѝ вѣнцы̀, бжⷭ҇твеннѣ воспѣва́ѧ:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Ѡ҆свѧти́всѧ водо́ю, нїки́форе, и҆ дх҃омъ, и҆  мꙋ́ченическими ѡ҆багре́нъ кровьмѝ, стѧжа́лъ є҆сѝ ꙗ҆́кѡ  мꙋ́ченикъ и҆́стинный хрⷭ҇та̀ бг҃а, свѣтови́днꙋю  свѣ́тлость, всеблаже́нне, въ не́йже ны́нѣ взыва́еши:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Трⷪ҇ченъ: 
Со безпло́тными чи́нми, въ трїе́хъ ѵ҆поста́сѣхъ  є҆ди́нъ бла́гости и҆сто́чникъ приснотекꙋ́щїй, нерожде́но,  безнача́льно, и҆ пресоверше́нно бжⷭ҇тво̀, содѣ́тельное и҆  цр҃ѧ̀ всѣ́хъ, ѻ҆́троцы, (с. 184) благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Бг҃оро́диченъ: 
Ст҃ѣ́йши ты̀ была̀ є҆сѝ, бцⷣе всепѣ́таѧ,  премі́рнагѡ а҆́гг҃льскагѡ чи́на: си́хъ бо родила̀ є҆сѝ  содѣ́телѧ и҆ гдⷭ҇а ѿ дѣ́вственна неискꙋсобра́чна чре́ва,  во двꙋ̀ сꙋщества́хъ неслїѧ́ннѡ, непревра́тнѡ, во є҆ди́нѣй  же ѵ҆поста́си бг҃а воплоще́нна. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Преста́вилсѧ є҆сѝ ꙗ҆́кѡ жени́хъ, оу҆краси́всѧ  ѻ҆де́ждами и҆стка́нными ѿ кро́ве мꙋче́нїѧ, бжⷭ҇твенныѧ  свѣ́тлости ко прича́стїю, оу҆краси́вшагѡ, сла́вне, и҆  оу҆добри́вшагѡ на крⷭ҇тѣ̀ стра́стїю честно́ю всѣ́хъ  благодѣ́телѧ, ѽ нїки́форе преблаже́нне! 
Привле́клсѧ є҆сѝ влⷣки добро́тами, и҆́хже  ничто́же краснѣ́йше, сла́вне, и҆ тогѡ̀ тща́сѧ наслади́тисѧ  непреста́нныѧ и҆ благолѣ́пныѧ свѣ́тлости, мече́мъ  ѿсѣщѝ твою̀ главꙋ̀ поꙋща́лъ є҆сѝ мꙋчи́тели,  разжига́емь любо́вїю, ѽ нїки́форе, гдⷭ҇а твоегѡ̀. 
Свѣ́тлѡ на ле́сть, мꙋ́чениче хрⷭ҇то́въ,  до́блествовавъ, и҆ сїю̀ побѣди́въ ꙗ҆́кѡ побѣди́тель,  вѣне́цъ прїѧ́лъ є҆сѝ твое́й главѣ̀ дарова́нїй, сла́вне:  и҆ ны́нѣ ликꙋ́еши мꙋ́ченически, съ мꙋ́ченическими ли́ки,  всеблаже́нне нїки́форе, оу҆ прⷭ҇то́ла всѣ́хъ цр҃ѧ̀. 
Трⷪ҇ченъ: 
Ѿ нерожде́нна ѻ҆ц҃а̀, бг҃олѣ́пнѡ сн҃а рожде́нна  сла́вѧще, и҆ дх҃а пра́ваго пре́жде вѣ̑къ и҆схо́днаго, трѝ  ѵ҆поста́си чти́мъ пресꙋ́щныѧ и҆ нача́льныѧ трⷪ҇цы,  соедине́нныѧ є҆ди́нствомъ неслїѧ́ннымъ, бг҃осло́вѧще  велича́емъ. 
Бг҃оро́диченъ: 
Ꙗ҆ви́ласѧ є҆сѝ, ѽ дв҃о мт҃и бж҃їѧ, па́че  є҆стества̀ (с. 185) ро́ждши пло́тїю преблаго́е сло́во,  є҆го́же ѻ҆ц҃ъ ѿры́гнꙋ ѿ се́рдца своегѡ̀ пре́жде  всѣ́хъ вѣ̑къ, ꙗ҆́кѡ бла́гъ, є҆го́же ны́нѣ и҆ тѣле́съ  превы́шша разꙋмѣва́емъ, а҆́ще и҆ въ пло́ть ѡ҆блече́сѧ. 
Свѣти́ленъ. Подо́бенъ: Нб҃о ѕвѣзда́ми: 
Тезоимени́тъ показа́лсѧ є҆сѝ побѣ́ды, ѽ  нїки́форе, любо́вїю и҆ мꙋче́нїемъ побѣди́въ мꙋчи́тели:  тѣ́мже и҆ побѣ́ды вѣне́цъ прїѧ́лъ є҆сѝ ѿ гдⷭ҇а. 
Бг҃оро́диченъ: 
Держа́внымъ твои́мъ покро́вомъ ѿ врагѡ́въ навѣ́та  на́съ, чⷭ҇таѧ, твоѧ̑ рабы̑ сохранѧ́й всѧ̑ невреди̑мы: тѧ́ бо  стѧжа́хомъ є҆ди́нꙋ прибѣ́жище въ нꙋ́ждахъ. 
🕅 Оу҆ка́зъ ѡ҆ ѿда́нїи пра́здника срѣ́тенїѧ  гдⷭ҇нѧ. 
Подоба́етъ вѣ́дати, а҆́ще прилꙋчи́тсѧ ѿда́нїе  срѣ́тенїѧ пре́жде недѣ́ли мытарѧ̀ и҆ фарїсе́а въ  седми́цѣ, въ ко́йлибо де́нь, кромѣ̀ недѣ́ли. 
Ве́черъ по ѻ҆бы́чной каѳі́смѣ, на Гдⷭ҇и,  воззва́хъ, стїхи̑ры пра́здника на ѕ҃, поє́мыѧ на са́мый  пра́здникъ. Сла́ва, и҆ ны́нѣ, пра́здника, самогла́сенъ.  А҆́ще въ пѧто́къ ве́чера, Сла́ва, пра́здника: И҆ ны́нѣ,  бг҃оро́диченъ настоѧ́щагѡ гла́са. Прокі́менъ днѐ,  вхо́да и҆ чте́нїѧ нѣ́сть. На стїхо́внѣ стїхи̑ры  пра́здника, со стїхѝ и҆́хъ. Сла́ва, и҆ ны́нѣ, пра́здника.  По трист҃о́мъ тропа́рь пра́здника. Та́же, є҆ктенїа̀ и҆  ѿпꙋ́стъ. На повече́рїи по трист҃о́мъ конда́къ  пра́здника. Полꙋ́нощницꙋ пое́мъ по ѻ҆бы́чаю, съ  каѳі́смою, и҆ съ тропарѝ ѻ҆бы́чными. 
На оу҆́трени, на Бг҃ъ гдⷭ҇ь, тропа́рь  пра́здника три́жды. По ѻ҆бои́хъ каѳі́смахъ сѣда́льны  пра́здника, и҆ чтє́нїѧ. Канѡ́нъ пра́здника, со і҆рмосо́мъ  на д҃і: і҆рмо́съ по два́жды. Катава́сїа, то́йже і҆рмо́съ.  По г҃-й пѣ́сни сѣда́ленъ пра́здника, два́жды. По  ѕ҃-й пѣ́сни конда́къ и҆ і҆́косъ пра́здника: и҆ чте́нїе въ  про́логѣ. На ѳ҃-й пѣ́сни, Честнѣ́йшꙋю, не пое́мъ:  но пое́мъ припѣ́вы пра́здника, ꙗ҆́коже и҆ на са́мый  пра́здникъ. Свѣти́ленъ пра́здника, два́жды. На  хвали́техъ стїхи̑ры пра́здника на д҃: Сла́ва, и҆ ны́нѣ,  самогла́сенъ пра́здника: Посе́мъ славосло́вїе вели́кое.  По трист҃о́мъ (с. 186) тропа́рь пра́здника, є҆ди́ножды.  Та́же є҆ктєнїѝ, и҆ ѿпꙋ́стъ, и҆ ѻ҆бы́чное и҆схожде́нїе  въ притво́ръ, и҆ ча́съ а҃-й. На часѣ́хъ тропа́рь и҆  конда́къ пра́здника. 
На лїтꙋргі́и, бл҃жє́нна пѣ́снь ѳ҃ со і҆рмосо́мъ,  на ѕ҃. По вхо́дѣ тропа́рь пра́здника. Сла́ва, и҆  ны́нѣ, конда́къ пра́здника. Прокі́менъ, а҆ллилꙋ́їа, и҆  прича́стенъ пра́здника. А҆пⷭ҇лъ, и҆ є҆ѵⷢ҇лїе днѐ. [Зрѝ]  Ст҃а́гѡ же прилꙋчи́вшагѡсѧ пое́мъ слꙋ́жбꙋ на повече́рїи,  и҆лѝ ка́кѡ настоѧ́тель и҆зво́литъ. 
🕅 А҆́ще ли прилꙋчи́тсѧ ѿда́нїе пра́здника  срѣ́тенїѧ гдⷭ҇нѧ въ недѣ́лю, пре́жде недѣ́ли мытарѧ̀ и҆  фарїсе́а. 
Въ сꙋббѡ́тꙋ ве́чера на ма́лѣй вече́рни стїхи̑ры  воскрⷭ҇ны по ѻ҆бы́чаю. На стїхо́внѣ стїхи́ра воскрⷭ҇на  є҆ди́на, и҆ пра́здника стїхо́вна съ припѣ́вы вели́кїѧ  вече́рни: Сла́ва, и҆ ны́нѣ, пра́здника. Тропа́рь воскрⷭ҇нъ.  Сла́ва и҆ ны́нѣ, пра́здника. На вели́цѣй вече́рни по  предначина́тельномъ ѱалмѣ̀ пое́мъ, Бл҃же́нъ мꙋ́жъ,  каѳі́смꙋ всю̀. На Гдⷭ҇и, воззва́хъ, стїхи̑ры воскрⷭ҇ны,  г҃, и҆ ꙾восто́ченъ꙾꙾А҆нато́лїевъ꙾ є҆ди́нъ: и҆ пра́здника  ѕ҃, поє́мыѧ на са́мый пра́здникъ. Сла́ва, пра́здника: И҆  ны́нѣ, бг҃оро́диченъ а҃ гла́са. На лїті́и стїхи̑ры  пра́здника, Сла́ва, и҆ ны́нѣ, пра́здника. На стїхо́внѣ  стїхи̑ры воскрⷭ҇ны. Сла́ва, и҆ ны́нѣ, пра́здника. На  благослове́нїи хлѣ́бѡвъ тропа́рь, Бцⷣе дв҃о, два́жды.  и҆ пра́здника, є҆ди́ножды. и҆ чте́нїе въ посла́нїихъ  а҆пⷭ҇льскихъ. 
На оу҆́трени, на Бг҃ъ гдⷭ҇ь, тропа́рь  воскрⷭ҇нъ, два́жды. Сла́ва, и҆ ны́нѣ, пра́здника. По  ѻ҆бои́хъ каѳі́смахъ сѣда́льны воскрⷭ҇ны, съ бг҃орѡ́дичны  и҆́хъ, и҆ чте́нїе во є҆ѵⷢ҇лїи толково́мъ, и҆ полѷеле́й, и҆  тропарѝ, А҆́гг҃льскїй собо́ръ: ѵ҆пакоѝ гла́са, и҆  чте́нїе. Степє́нна и҆ прокі́менъ гла́са. Всѧ́кое  дыха́нїе: Є҆ѵⷢ҇лїе воскрⷭ҇но: и҆ про́чее воскрⷭ҇но и҆ до  канѡ́на. Канѡ́нъ воскрⷭ҇нъ со і҆рмосо́мъ на д҃, и҆  бцⷣѣ на два̀, и҆ пра́здника, на и҃. Катава́сїа  пра́здника: Сꙋ́шꙋ глꙋбороди́тельнꙋю зе́млю: По г҃-й  пѣ́сни конда́къ пра́здника и҆ і҆́косъ, и҆ сѣда́ленъ  пра́здника, два́жды. По ѕ҃-й пѣ́сни конда́къ воскрⷭ҇нъ  и҆ і҆́косъ: и҆ чте́мъ про́логъ. На ѳ҃-й пѣ́сни пое́мъ,  Честнѣ́йшꙋю: (с. 187) Свѣти́ленъ воскрⷭ҇нъ: Сла́ва, и҆  ны́нѣ, пра́здника. На хвали́техъ стїхи̑ры воскрⷭ҇ны д҃,  и҆ пра́здника со сла́внымъ на д҃, со стїхѝ пра́здничными.  Сла́ва, стїхи́ра є҆ѵⷢ҇льскаѧ. И҆ ны́нѣ,  Пребл҃гослове́нна є҆сѝ, бцⷣе дв҃о: и҆ Славосло́вїе  вели́кое. По трист҃о́мъ тропа́рь воскрⷭ҇нъ то́чїю.  є҆ктєнїѝ, и҆ ѿпꙋ́стъ, и҆ ѡ҆глаше́нїе стꙋді́тово, и҆  и҆схожде́нїе ѻ҆бы́чное въ притво́ръ, и҆ ча́съ а҃-й. На  часѣ́хъ тропа́рь воскрⷭ҇нъ: Сла́ва, пра́здника: И҆ ны́нѣ,  бг҃оро́диченъ часѡ́въ. По трист҃о́мъ конда́къ  пра́здника, и҆ коне́чный ѿпꙋ́стъ: та́кожде и҆ на про́чихъ  часѣ́хъ глаго́лемъ тропарѝ и҆ кондакѝ. 
На лїтꙋргі́и, блажє́нна гла́са на ѕ҃, и҆ пра́здника  пѣ́снь ѳ҃, на д҃. По вхо́дѣ тропа́рь воскрⷭ҇нъ, и҆  пра́здника: Сла́ва, конда́къ воскрⷭ҇нъ: И҆ ны́нѣ, конда́къ  пра́здника. Прокі́менъ гла́са, и҆ пра́здника. А҆пⷭ҇лъ,  и҆ є҆ѵⷢ҇лїе недѣ́ли рѧ́дъ, и҆ пра́здника. Прича́стенъ:  Хвали́те гдⷭ҇а съ нб҃съ: Дрꙋгі́й пра́здника. [Зрѝ]  Прилꙋчи́вшагѡжесѧ ст҃а́гѡ рѧдова́гѡ въ сїю̀ недѣ́лю  слꙋ́жбꙋ пое́мъ на повече́рїи, и҆лѝ ꙗ҆́кѡ настоѧ́тель  и҆зво́литъ. 
🕅 Оу҆ка́зъ ѡ҆ пра́здницѣ срѣ́тенїѧ гдⷭ҇нѧ,  а҆́ще въ ко́й де́нь срѣ́тенїе бꙋ́детъ, и҆лѝ въ ко́й де́нь  прилꙋчи́тсѧ ѿда́нїе є҆гѡ̀. 
А҆́ще ли пра́здникъ срѣ́тенїѧ прилꙋчи́тсѧ въ  недѣ́лю блꙋ́днагѡ, и҆лѝ въ понедѣ́льникъ, и҆лѝ во  вто́рникъ мѧсопꙋ́стныѧ недѣ́ли, и҆ ѿдае́тсѧ пра́здникъ въ  пѧто́къ тоѧ́же недѣ́ли: поне́же въ недѣ́лю мѧсопꙋ́стнꙋю  ѿда́нїѧ не быва́етъ. А҆́ще ли прилꙋчи́тсѧ срѣ́тенїе  гдⷭ҇не въ сре́дꙋ, и҆лѝ въ четверто́къ, и҆лѝ въ пѧто́къ,  и҆лѝ въ сꙋббѡ́тꙋ мѧсопꙋ́стныѧ недѣ́ли, и҆ ѿдае́тсѧ во  вто́рникъ сы́рныѧ недѣ́ли. А҆́ще ли слꙋчи́тсѧ въ  недѣ́лю мѧсопꙋ́стнꙋю, и҆лѝ въ понедѣ́льникъ сы́рныѧ  недѣ́ли, и҆ ѿдае́тсѧ въ четверто́къ тоѧ́же недѣ́ли.  А҆́ще ли слꙋчи́тсѧ во вто́рникъ, и҆лѝ въ сре́дꙋ  сыропꙋ́стныѧ недѣ́ли, и҆ ѿдае́тсѧ въ сꙋббѡ́тꙋ тоѧ́же  недѣ́ли. А҆́ще ли слꙋчи́тсѧ въ четверто́къ сы́рный,  и҆лѝ въ пѧто́къ, и҆лѝ въ сꙋббѡ́тꙋ, и҆ ѿдае́тсѧ въ  недѣ́лю сыропꙋ́стнꙋю. А҆́ще ли срѣ́тенїе бꙋ́детъ въ  недѣ́лю сыропꙋ́стнꙋю, тогда̀ пра́зднꙋемъ є҆ди́нъ де́нь.  (с. 188) 
А҆́ще слꙋчи́тсѧ ѿда́нїе срѣ́тенїѧ гдⷭ҇нѧ въ  недѣ́лю фарїсе́евꙋ, и҆лѝ блꙋ́днагѡ, и҆лѝ сыропꙋ́стнꙋю: 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны  гла́са, по ѻ҆бы́чаю. На стїхо́внѣ стїхи́ра воскрⷭ҇на,  и҆ пра́здника стїхо́вна вели́кїѧ вече́рни. На вели́цѣй  вече́рни, на Гдⷭ҇и, воззва́хъ, стїхи̑ры воскрє́сны г҃:  и҆ трїѡ́ди г҃: и҆ пра́здника со Сла́внымъ д҃. Сла́ва,  трїѡ́ди. И҆ ны́нѣ, бг҃оро́диченъ а҃-й гла́са. А҆́ще ли  хра́мъ срѣ́тенїѧ: И҆ ны́нѣ, пра́здника. На лїті́и  стїхи̑ры пра́здника, и҆ трїѡ́ди хвали̑тныѧ, кромѣ̀ Сла́вна:  Сла́ва, трїѡ́ди. И҆ ны́нѣ, пра́здника. На стїхо́внѣ  стїхи̑ры воскрⷭ҇ны. Сла́ва, трїѡ́ди. И҆ ны́нѣ, пра́здника.  На благословле́нїи хлѣ́бѡвъ тропа́рь, Бцⷣе дв҃о:  два́жды: и҆ пра́здника є҆ди́ножды: На Бг҃ъ гдⷭ҇ь,  тропа́рь воскрⷭ҇нъ два́жды: Сла́ва, и҆ ны́нѣ, пра́здника.  По каѳі́смахъ сѣда́льны воскрⷭ҇ны, и҆ бг҃орѡ́дичны и҆́хъ:  и҆ чте́нїе. и҆ пое́мъ полѷеле́й, ѱало́мъ: Хвали́те  и҆́мѧ гдⷭ҇не: и҆ дрꙋгі́й ѱало́мъ: И҆сповѣ́дайтесѧ  гдⷭ҇еви: [Зрѝ] А҆́ще ли недѣ́лѧ блꙋ́днагѡ, и҆лѝ  сыропꙋ́стнаѧ: Пое́мъ и҆ г҃-й ѱало́мъ: На рѣка́хъ  вавѷлѡ́нскихъ, со а҆ллилꙋ́їею: и҆ про́чее воскрⷭ҇но, и҆ до  канѡ́на. Канѡ́нъ воскрⷭ҇нъ на д҃: и҆ трїѡ́ди на д҃: и҆  пра́здника на ѕ҃. Катава́сїа пра́здника. По г҃-й  пѣ́сни конда́къ и҆ сѣда́ленъ трїѡ́ди: Сла́ва, и҆ ны́нѣ,  пра́здника. По ѕ҃-й пѣ́сни конда́къ пра́здника и҆  і҆́косъ. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскрⷭ҇нъ: Сла́ва, трїѡ́ди: И҆ ны́нѣ,  пра́здника. На хвали́техъ стїхи̑ры воскрⷭ҇ны, д҃: и҆  пра́здника со Сла́внымъ д҃. Сла́ва, трїѡ́ди: И҆ ны́нѣ,  Пребл҃гослове́нна є҆сѝ: А҆́ще ли недѣ́лѧ  сыропꙋ́стнаѧ: И҆ по стїхи́рахъ пра́здника глаго́лемъ  припѣ́вы: Воскрⷭ҇нѝ, гдⷭ҇и бж҃е мо́й: и҆ пое́мъ  самогла́снꙋ стїхи́рꙋ трїѡ́ди днѐ: Сла́ва, и҆́нꙋ стїхи́рꙋ:  И҆ ны́нѣ, Преблагослове́нна є҆сѝ: и҆ по ѿпꙋ́стѣ,  Сла́ва, и҆ ны́нѣ, стїхи́ра є҆ѵⷢ҇льскаѧ, и҆ ча́съ пе́рвый.  На часѣ́хъ тропа́рь воскрⷭ҇нъ. Сла́ва, пра́здника: И҆  ны́нѣ, бг҃оро́диченъ часѡ́въ. По Ѻ҆́ч҃е на́шъ,  конда́къ пра́здника, и҆ трїѡ́ди, премѣнѧ́юще глаго́лемъ. 
На лїтꙋргі́и, блажє́нна гла́са на д҃, и҆ трїѡ́ди  пѣ́снь г҃-ѧ на д҃, (с. 189) и҆ пра́здника ѳ҃-ѧ на д҃.  По вхо́дѣ тропа́рь воскрⷭ҇нъ, и҆ пра́здника: Сла́ва,  конда́къ трїѡ́ди. И҆ ны́нѣ, пра́здника. Прокі́менъ  днѐ, и҆ пра́здника. 
[Зрѝ] Въ сꙋббѡ́тꙋ оу҆́бѡ мѧсопꙋ́стнꙋю ѿда́нїе  срѣ́тенїѧ не быва́етъ, та́кожде и҆ въ недѣ́лю  мѧсопꙋ́стнꙋю. 
🕅 А҆́ще ли ѿда́нїе срѣ́тенїѧ гдⷭ҇нѧ  слꙋчи́тсѧ во вто́рникъ, и҆лѝ въ четверто́къ сы́рныѧ  недѣ́ли: и҆ пое́мъ си́це: 
Ве́черъ на Гдⷭ҇и, воззва́хъ, стїхи̑ры пра́здника  на ѕ҃: Сла́ва, и҆ ны́нѣ, пра́здника. На стїхо́внѣ  трїѡ́ди самогла́сенъ днѐ два́жды. и҆ мꙋ́чениченъ съ  припѣ́вы ѻ҆бы́чными: Сла́ва, и҆ ны́нѣ, пра́здника.  Тропа́рь пра́здника, и҆ ѿпꙋ́стъ. Рѧдова́гѡ же  ст҃а́гѡ слꙋ́жбꙋ пое́мъ на повече́рїи, и҆лѝ ка́кѡ  настоѧ́тель и҆зво́литъ. 
На оу҆́трени, на Бг҃ъ гдⷭ҇ь, тропа́рь пра́здника,  три́жды. По каѳі́смахъ сѣда́льны пра́здника. Канѡ́нъ  пра́здника со і҆рмосо́мъ на д҃і. А҆ и҆дѣ́же  трипѣ́снецъ, пое́мъ пра́здника со і҆рмосо́мъ на ѕ҃. и҆  трїѡ́ди на и҃. По г҃ пѣ́сни сѣда́ленъ трїѡ́ди пи́санъ  по в҃-й каѳі́смѣ. Сла́ва, и҆ ны́нѣ, пра́здника. По ѕ҃  пѣ́сни конда́къ пра́здника и҆ і҆́косъ. На ѳ҃ пѣ́сни  пое́мъ, Честнѣ́йшꙋю: Свѣти́ленъ пра́здника,  два́жды. На хвали́техъ стїхи̑ры пра́здника на д҃:  Сла́ва, и҆ ны́нѣ, пра́здника. На стїхо́внѣ трїѡ́ди  самогла́сенъ днѐ, два́жды: и҆ мꙋ́чениченъ. Сла́ва, и҆  ны́нѣ, пра́здника. Тропа́рь пра́здника. є҆ктенїа̀, и҆  ѿпꙋ́стъ. 
На лїтꙋргі́и, блажє́нна пра́здника, пѣ́снь ѳ҃, на  ѕ҃. По вхо́дѣ тропа́рь пра́здника. Сла́ва, и҆ ны́нѣ,  конда́къ пра́здника. Прокі́менъ, а҆ллилꙋ́їа, и҆ прича́стенъ  пра́здника. А҆пⷭ҇толъ и҆ є҆ѵⷢ҇лїе днѐ. Въ сре́дꙋ же и҆  въ пѧто́къ ѿда́нїе срѣ́тенїѧ не быва́етъ. 
🕅 А҆́ще ли ѿда́нїе срѣ́тенїѧ въ сꙋббѡ́тꙋ  сыропꙋ́стнꙋю: 
Въ пѧто́къ сы́рный ве́чера, на Гдⷭ҇и, воззва́хъ,  стїхи̑ры пра́здника, г҃: и҆ ѻ҆тцє́въ, г҃. Сла́ва,  ѻ҆тцє́въ: И҆ ны́нѣ, пра́здника. Прокі́менъ днѐ, и҆  паремїа̀, и҆ по не́й прокі́менъ: Да оу҆пова́етъ і҆и҃ль  на гдⷭ҇а. На стїхо́внѣ трїѡ́ди самогла́сенъ днѐ,  два́жды, и҆ (с. 190) мꙋ́чениченъ. Сла́ва, ѻ҆тцє́въ: И҆  ны́нѣ, пра́здника. Тропа́рь ѻ҆тцє́въ: Сла́ва, и҆ ны́нѣ,  пра́здника. 
На оу҆́трени, на Бг҃ъ гдⷭ҇ь, тропа́рь  пра́здника, два́жды. Сла́ва, ѻ҆тцє́въ: И҆ ны́нѣ,  пра́здника. По каѳі́смахъ сѣда́льны пра́здника. Канѡ́нъ  пра́здника со і҆рмосо́мъ на и҃: и҆ ѻ҆тцє́въ на ѕ҃:  Катава́сїа пра́здника. По г҃ пѣ́сни конда́къ и҆  і҆́косъ ѻ҆тцє́въ, и҆ сѣда́ленъ и҆́хъ, два́жды: Сла́ва, и҆  ны́нѣ, пра́здника. По ѕ҃-й пѣ́сни конда́къ пра́здника  и҆ і҆́косъ. На ѳ҃-й пѣ́сни пое́мъ, Честнѣ́йшꙋю:  Свѣти́ленъ пра́здника: Сла́ва, ѻ҆тцє́въ: И҆ ны́нѣ,  пра́здника. На хвали́техъ стїхи̑ры пра́здника, г҃: и҆  ѻ҆тцє́въ, г҃: Сла́ва, ѻ҆тцє́въ: И҆ ны́нѣ, пра́здника.  Славосло́вїе вели́кое. Тропа́рь ѻ҆тцє́въ: Сла́ва, и҆  ны́нѣ, пра́здника. и҆ ѻ҆бы́чное и҆схожде́нїе въ притво́ръ,  и҆ ча́съ пе́рвый, и҆ коне́чный ѿпꙋ́стъ. 
На лїтꙋргі́и, блаже́нна, пра́здника пѣ́снь ѳ҃ на  д҃: и҆ ѻ҆тцє́въ пѣ́снь ѕ҃-ѧ, на д҃. По вхо́дѣ  тропа́рь пра́здника, и҆ ѻ҆тцє́въ: Сла́ва, конда́къ  ѻ҆тцє́въ: И҆ ны́нѣ, конда́къ пра́здника. Прокі́менъ  пра́здника, и҆ ѻ҆тцє́въ. А҆пⷭ҇толъ, и҆ є҆ѵⷢ҇лїе днѐ, и҆  ѻ҆тцє́въ: А҆ллилꙋ́їа, пра́здника, и҆ ѻ҆тцє́въ.  Прича́стенъ пра́здника, и҆ ѻ҆тцє́въ. 


(с. 190) 
Мѣ́сѧца тогѡ́же въ і҃-й де́нь. 
Ст҃а́гѡ мꙋ́ченика харала́мпїа. 
На Гдⷭ҇и, воззва́хъ, стїхи̑ры, гла́съ ѕ҃.  Подо́бенъ: Всѐ ѿло́жше: 
Ве́сь ѿ ю҆́ности ꙳ возложи́всѧ влⷣцѣ, ꙳ сегѡ̀  возжела́лъ є҆сѝ, ꙳ и҆ тогѡ̀ стопа́мъ послѣ́довалъ є҆сѝ:  ꙳ ѡ҆чи́стивсѧ же всѧ́кїѧ страсте́й скве́рны, ꙳ бжⷭ҇твенною  благода́тїю ѡ҆богати́лсѧ є҆сѝ ꙳ твори́ти и҆сцѣлє́нїѧ, ꙳  и҆ (с. 191) чꙋдодѣ́йствовати пресла̑внаѧ: ꙳ и҆ мꙋ́ченикъ  бы́лъ є҆сѝ, ꙳ всѧ́кими прилѡ́ги мꙋче́нїй непрекло́ненъ  пребы́въ, ꙳ си́лою поже́ршагѡсѧ на крⷭ҇тѣ̀. ꙳ є҆го́же  прилѣ́жнѡ молѝ ꙳ ѡ҆ дꙋша́хъ на́шихъ. 
Гвоздьмѝ пригвожда́емо ꙳ твоѐ блаже́нное тѣ́ло  терпѣли́вное, ꙳ страда́льче харала́мпїе, и҆ непобѣди́мое,  ꙳ дꙋ́шꙋ непрело́жнꙋ, и҆ оу҆́мъ некра́домь, ꙳ соблю́дъ  сокрꙋша́емь: ꙳ бжⷭ҇твенное бо жела́нїе тѧ̀, сла́вне, ꙳  бога́тнѡ распалѧ́ше, ꙳ и҆ терпѣ́ти мꙋ́къ всѧ́кїй ви́дъ  поꙋща́ше, ꙳ мꙋ́чениче страстоте́рпче, ꙳ хрⷭ҇то́выхъ  страда́нїй ѻ҆́бщниче. ꙳ є҆го́же со дерзнове́нїемъ молѝ ꙳  ѡ҆ дꙋша́хъ на́шихъ. 
Ра́дость пресвѣ́тлꙋю, ꙳ и҆ пречестнꙋ́ю сла́вꙋ ꙳  пострада́въ наслѣ́довалъ є҆сѝ, ꙳ и҆ вѣ́чнꙋющее  ра́дованїе, ꙳ свѧще́нниче преподо́бне, страда́льче честны́й,  ꙳ во́ине до́блественный, и҆́же вѡ́инства и҆ ѡ҆полчє́нїѧ  ѕмїи́на ꙳ крове́й твои́хъ тече́ньми ꙗ҆́вѣ потопи́лъ є҆сѝ  благода́тїю, ꙳ и҆ бжⷭ҇твенною моли́твою ꙳ мє́ртвыѧ  воздви́глъ є҆сѝ и҆́стиннѡ, ꙳ со дерзнове́нїемъ молѧ́сѧ ꙳  ѡ҆ дꙋша́хъ на́шихъ. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Оу҆ѧзвле́ннаго мѧ̀ ꙳ разбо́йническими де́мѡнѡвъ  нахѡ́ды, ꙳ и҆ лежа́ща всего̀ недѣ́йственна, всенепоро́чнаѧ,  ꙳ на пꙋтѝ всегда̀ нестоѧ́ннагѡ житїѧ̀, и҆ ми́лости  тре́бꙋюща, ꙳ вско́рѣ посѣтѝ, ꙳ вїно̀ возлїѧ́вши и҆  є҆ле́й ꙳ на неисцѣ̑льныѧ ра̑ны, ꙳ и҆ ко благоздра́вїю  возведѝ: ꙳ ꙗ҆́кѡ да тѧ̀ сла́влю, ꙳ и҆ любо́вїю по до́лгꙋ  воспою̀ вели̑чїѧ твоѧ̑, ꙳ чⷭ҇таѧ є҆ди́на мт҃и дв҃о. 
Крⷭ҇тобг҃оро́диченъ. Подо́бенъ: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ  про́йде, ꙳ пречⷭ҇таѧ влⷣчце, ꙳ є҆гда̀ оу҆зрѣ́ла є҆сѝ  и҆зъ тебє̀ возсїѧ́вшаго, ꙳ неизрече́ннымъ сло́вомъ, ꙳ ѿ  беззако́нныхъ ꙗ҆́кѡ ѡ҆сꙋжде́на возноси́ма на крⷭ҇тъ, ꙳  ѻ҆́цетъ и҆ же́лчь вкꙋша́юща, ꙳ въ ре́бра же пробода́ема, ꙳  и҆ рꙋ́цѣ и҆ но́зѣ (с. 192) пригвожда́ємы, ꙳ и҆ рыда́ющи  восклица́ла є҆сѝ, мт҃рски вопїю́щи: ꙳ что̀ сїѐ, ча́до  сладча́йшее, ꙳ но́вое та́инство; 
Тропа́рь, гла́съ д҃: 
Мꙋ́ченикъ тво́й, гдⷭ҇и, харала́мпїй во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Канѡ́нъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Съ ли̑ки ше́ствꙋѧ ве́селѡ въ мы́сленныхъ нбⷭ҇ныхъ  се́лѣхъ, и҆ сїѧ́ѧ свѣ́томъ невече́рнимъ, и҆зба́ви мѧ̀ ѿ  страсте́й моли́твами твои́ми, мꙋ́дре, ꙗ҆́кѡ да пою́ тѧ. 
Свѣтоно́снаѧ твоѧ̀ па́мѧть со́лнечнаѧ ѡ҆блиста́етъ  дарѡва́нїѧ, и҆ просвѣща́етъ вѣ́рнѡ въ не́й чтꙋ́щыѧ тѧ̀,  ра́дости пресвѣ́тлыѧ вои́стиннꙋ, мꙋ́чениче тезоимени́те. 
Крове́й твои́хъ ка́плѧми сла́ное невѣ́рїѧ мо́ре  потопи́лъ є҆сѝ, рѣка̀ бл҃гоче́стїѧ бы́лъ є҆сѝ,  хрⷭ҇то́вꙋ напоѧ́ющи вои́стиннꙋ цр҃ковь при́снѡ. 
Бг҃оро́диченъ: 
Грѣхѡ́въ бꙋ́рѧ, и҆ помышле́нїй проти̑вныѧ во́лны,  и҆ страсте́й нашє́ствїѧ на мнѣ̀ преидо́ша: но твое́ю,  бцⷣе дв҃о, держа́вною моли́твою спаси́ мѧ. 
Пѣ́снь г҃. І҆рмо́съ: 
Нѣ́сть ст҃ъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Нѣ́сть ѿню́дъ и҆зрещѝ чꙋде́съ мно́жества, ꙗ҆̀же  (с. 193) содѣ́лалъ є҆сѝ є҆щѐ въ жи́зни ходѧ̀, и҆ къ  бг҃ꙋ преше́дъ, страстоте́рпче мꙋ́чениче досточꙋ́дне. 
Си́лою бжⷭ҇твенною оу҆крѣ́пльсѧ, некрѣ́пкꙋю  на́глость беззако́нныхъ низложи́лъ є҆сѝ, ꙗ҆́коже во́инъ  крѣ́покъ, харала́мпїе страда́льче, ꙗ҆́кѡ ѻ҆рꙋ́жникъ  бжⷭ҇твеннагѡ ѡ҆полче́нїѧ. 
Крове́й и҆сте́кшыѧ то́ки твоегѡ̀ тѣлесѐ ве́сь  нече́стїѧ пла́мень и҆ лю́тое запале́нїе оу҆гаси́ша,  сла́дости же пото́къ тебѣ̀ и҆схода́таиша. 
Бг҃оро́диченъ: 
Ст҃ы́хъ ст҃а́го бг҃а родила̀ є҆сѝ, всест҃а́ѧ,  свѧ́тости хра́мъ ꙗ҆́вльшисѧ чи́стъ, и҆ две́рь, є҆́юже  є҆ди́нъ хрⷭ҇то́съ про́йде, спаса́ѧ человѣ́чество. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Сто́лпъ незы́бленъ цр҃кве, свѣти́льникъ неꙋгаси́мый  вселе́нныѧ, стрⷭ҇тоте́рпче, ꙗ҆ви́лсѧ є҆сѝ, харала́мпїе:  и҆ просїѧ́въ со́лнца свѣтлѣ́е, і҆́дѡльскꙋю ѿгонѧ́еши  тмꙋ̀, мꙋ́чениче сла́вне, хрⷭ҇та̀ бг҃а молѝ, дарова́ти на́мъ  ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ была̀ є҆сѝ ски́нїа сло́ва, є҆ди́на  всечⷭ҇таѧ дв҃о мт҃и, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃о мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃ролѣ́пнѡ рыда́ющи вопїѧ́ше: оу҆вы̀ мнѣ̀,  ча́до моѐ, ка́кѡ стра́ждеши во́лею, хотѧ̀ и҆зба́вити ѿ  страсте́й безче́стїѧ человѣ́ка; 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста,  ѡ҆ гдⷭ҇ѣ пра́зднꙋющи. 
Красе́нъ бы́лъ є҆сѝ пома́завсѧ кро́вїю честна́гѡ  мꙋче́нїѧ, (с. 194) и҆ добро́тами сегѡ̀ оу҆краси́всѧ,  харала́мпїе, страда́льцєвъ оу҆краше́нїе и҆  оу҆твержде́нїе. 
Де́мѡнскаѧ ка̑пища твои́мъ сокрꙋши́лъ є҆сѝ,  страстоте́рпче, мꙋ́жествомъ, хра́мъ тебѐ сама́го ст҃а́гѡ  дх҃а, и҆ терпѣ́нїѧ нело́жнагѡ сто́лпъ показа́лъ є҆сѝ и҆  ѻ҆́бразъ. 
На высотꙋ̀ возне́сше рꙋ́цѣ, сла́вне, тмы̀  предста́телє твоѧ̑ ре́бра строга́хꙋ ногтьмѝ, вѣ́чное  и҆́стиннѡ и҆схода́таивше тебѣ̀ наслажде́нїе. 
Бг҃оро́диченъ: 
Крѣ́пость моѧ̀, и҆ пѣ́нїе моѐ хрⷭ҇то́съ бг҃ъ,  и҆зъ тебє̀ возсїѧ́вый, премно́жествомъ, чⷭ҇таѧ, бла́гости  и҆зба́ви ны̀ пе́рвагѡ престꙋпле́нїѧ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Бжⷭ҇твеннꙋю стра́сть, на́съ ра́ди стра́сти  претерпѣ́вшагѡ, тве́рдѡ, мꙋ́чениче хрⷭ҇то́въ, подража́въ,  терпи́ши во все́мъ тѣ́лѣ, сла́вне, гвозде́й пригвождє́нїѧ  до́блественнѣ. 
Безслове́сїе гони́телей, сло́во собезнача́льное  ѻ҆ц҃ꙋ̀, и҆справлѧ́ѧ, премꙋ́дре, сло́во безсловє́снымъ  ꙗ҆́вѣ влага́етъ, разрѣши́ти ѿ ю҆́зъ тѧ̀ повелѣва́юща. 
Рѡжны̀ пронзе́нъ, оу҆ѧзви́лъ є҆сѝ се́рдце лю́тагѡ  земноро́дныхъ бори́телѧ, копїе́мъ мꙋ́жества и҆ терпѣ́нїѧ  твоегѡ̀, бг҃омꙋ́дре страстоте́рпче досточꙋ́дне. 
Бг҃оро́диченъ: 
Бжⷭ҇твеннымъ сїѧ́нїемъ твои́мъ, бл҃га́ѧ,  ѡ҆мраче́ннꙋю мою̀ дꙋ́шꙋ сластьмѝ, просвѣтѝ, и҆ ко  спасе́нїѧ стезѧ́мъ наста́ви, ꙗ҆́же є҆ди́на сп҃са хрⷭ҇та̀  ро́ждшаѧ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Свѣти́льникъ бы́лъ є҆сѝ, страда́нїй твои́хъ  свѣ́томъ (с. 195) просвѣща́ѧ концы̀: и҆сповѣ́дꙋеши и҆́мѧ  хрⷭ҇то́во предъ мꙋчи́тєли, страстоте́рпче хрⷭ҇то́въ  пресла́вне. 
Бжⷭ҇твенныѧ распалѧ́емь ѻ҆гне́мъ любвѐ, росо́ю  вѣ́ры ѕлоче́ствꙋющихъ оу҆гаси́лъ є҆сѝ запале́нїе,  хрⷭ҇тѡ́ва чꙋдеса̀ невѣ̑рнымъ показꙋ́ѧ, досточꙋ́дне. 
Жи́зни жела́ѧ безсме́ртныѧ, плотска̑ѧ, харала́мпїе,  оу҆мертви́лъ є҆сѝ страстна̑ѧ движє́нїѧ: и҆ моли́твою  мє́ртвыѧ возста́вилъ є҆сѝ, воспѣва́ющыѧ во всѣ́хъ тѧ̀  просла́вльшаго. 
Бг҃оро́диченъ: 
Страсте́й мѧ̀ коле́блющасѧ сопроти́вными прилѡ́ги,  мт҃и бж҃їѧ, оу҆твердѝ, ꙗ҆́кѡ безстра́стїѧ ро́ждши  и҆сто́чникъ: къ тебѣ́ бо прибѣго́хъ, человѣ́кѡмъ  вели́комꙋ прибѣ́жищꙋ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Подо́бствовавъ бл҃года́тїю сщ҃е́нства, сла́вне,  цр҃ковь свѣ́тлѡ оу҆краси́лъ є҆сѝ бжⷭ҇твеннымъ  страда́нїемъ, є҆́же за хрⷭ҇та̀ прїѧ́лъ є҆сѝ до́блественнѡ  ра́дꙋѧсѧ, харала́мпїе, честны́й свѣти́льниче всемі́рный,  ѡ҆сїѧва́ѧй концы̀, ꙗ҆́кѡ непобѣди́мый. 
І҆́косъ: 
Па́стырѧ хрⷭ҇та̀ бг҃а на́шего, ꙗ҆́кѡ а҆́гнца на  зе́млю бл҃говоли́вшаго прїитѝ, грѣхѝ взе́млющаго, и҆  недꙋ́ги всѣ́хъ поне́сшаго равноѡбразова́въ, мꙋ́чениче  свѧ́те, дꙋ́шꙋ за ѻ҆́вцы положи́лъ є҆сѝ, возвѣща́ѧ є҆гѡ̀  стра̑сти: тѣ́мъ дне́сь всѝ пое́мъ тѧ̀ пѣ́сньми, ꙗ҆́кѡ  непобѣди́ма. 
Пѣ́снь з҃. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мени вве́ржени, ѡ҆роша́еми  поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Приѡбща́ѧсѧ мꙋ́камъ, и҆ ѻ҆гне́мъ ѡ҆палѧ́емь,  страстоте́рпче хрⷭ҇то́въ, ꙗ҆́кѡ зла́то чи́сто бы́въ, и҆  свѧще́нно возложе́нїе хрⷭ҇то́во бы́лъ є҆сѝ. 
Моли́твъ твои́хъ росо́ю пребеззако́ннꙋющихъ пе́щь  (с. 196) оу҆гасѐ, мꙋ́дре, и҆ и҆зба́вленъ бы́лъ є҆сѝ,  пѣснопоѧ̀ сотво́ршемꙋ: бл҃гослове́нъ є҆сѝ, гдⷭ҇и бж҃е  ѻ҆тє́цъ на́шихъ. 
Ѡ҆полче́нїемъ страда́нїй дре́во ꙗ҆ви́лсѧ є҆сѝ  высокора́слено, соѡсѣнѧ́ющо вѣ̑рныѧ ѿ пла́меннагѡ  грѣха̀, зовꙋ́щыѧ: бл҃гослове́нъ є҆сѝ, гдⷭ҇и бж҃е  ѻ҆тє́цъ на́шихъ. 
Бг҃оро́диченъ: 
Ра́дость прїе́мшаѧ въ пречⷭ҇тѣмъ чре́вѣ твое́мъ,  бцⷣе чⷭ҇таѧ, весе́лїѧ се́рдце моѐ и҆спо́лни, печа́ль  ѿгонѧ́щи страсте́й, приснодв҃о. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Течє́нїи крове́й нака́паемь, ра́нъ добро́тою  оу҆краша́емь, побѣди́тельнымъ бл҃голѣ́пнѡ вѣнце́мъ  оу҆до́бренъ бг҃ꙋ предста́лъ є҆сѝ, мꙋ́чениче. 
Мꙋ́къ ѻ҆́блацы не покры́ша мꙋ́жества твоегѡ̀,  мꙋ́чениче, и҆ до́блестей, гони́телей не ѡ҆мрачѝ  сопротивле́нїе твоегѡ̀ пресвѣ́тлагѡ, бг҃омꙋ́дре,  терпѣ́нїѧ. 
Свѧще́нникъ же и҆ мꙋ́ченикъ непобѣди́мь, во́инъ  до́бль, и҆ сто́лпъ непоколеби́мь, оу҆твержде́нїе вѣ́рныхъ,  нече́стїѧ противобо́рецъ, вои́стиннꙋ ꙗ҆ви́лсѧ є҆сѝ,  бг҃омꙋ́дре страстоте́рпче. 
Бг҃оро́диченъ: 
Всѧ́чєскаѧ сотвори́вый бжⷭ҇твеннымъ хотѣ́нїемъ,  восхотѣ́въ во чре́вѣ твое́мъ всели́сѧ, чⷭ҇таѧ,  и҆стлѣ́вшыѧ ны̀ ѡ҆бнови́ти хотѧ̀: є҆го́же превозно́симъ во  всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Ни ѻ҆́гнь, ни ме́чь, но нижѐ сме́рть, ни гоне́нїе,  ни ско́рбь, ни гла́дъ, нижѐ бѣда̀, ни мꙋ́къ всѧ́кихъ (с.  197) оу҆мышле́нїе возмо́же ѿ любвѐ бж҃їѧ вои́стиннꙋ  ѿлꙋчи́ти тѧ̀ сотво́ршагѡ, страда́льче досточꙋ́дне. 
Строга́ньми ногте́й оу҆мерщвле́нїѧ совле́къ ри̑зы,  ѻ҆де́ждами ѿ крове́й тебѐ, страстоте́рпче, оу҆краси́лъ  є҆сѝ: тѣ́мже со дерзнове́нїемъ, мꙋ́чениче непобѣди́ме,  всѣ́хъ влⷣцѣ и҆ бг҃ꙋ ра́дꙋѧсѧ предстои́ши. 
Ра́дости полна̀ и҆ бж҃е́ственныѧ свѣ́тлости  пода́тельна, харала́мпїе, па́мѧть твоѧ̀ мі́рꙋ возсїѧ̀,  страсте́й зи́мꙋ ѿгонѧ́щи, всѧ̑ просвѣща́ющи, ю҆́же  пра́зднꙋюще ѡ҆брѣта́емъ прегрѣше́нїй ѡ҆чище́нїе моли́твами  твои́ми. 
Бг҃оро́диченъ: 
Страсте́й бꙋ́рѧ смꙋща́етъ мѧ̀, и҆ сласте́й  погрꙋжа́етъ треволне́нїе, всенепоро́чнаѧ, ко́рмчїѧ хрⷭ҇та̀  ро́ждшаѧ, рꙋ́кꙋ мѝ по́мощи прострѝ, и҆ спаси́ мѧ, є҆ди́на  спасе́нїе вѣ́рнѡ блажа́щихъ тѧ̀. 


(с. 197) 
Мѣ́сѧца тогѡ́же въ а҃і-й де́нь. 
Ст҃а́гѡ сщ҃енномꙋ́ченика вла́сїа: 
И҆ прпⷣбнагѡ ѻ҆ц҃а̀ на́шегѡ дими́трїа, прилꙋ́цкагѡ  чꙋдотво́рца: 
И҆ преставле́нїе ст҃а́гѡ благовѣ́рнагѡ вели́кагѡ  кнѧ́зѧ все́волода, нарече́ннагѡ во ст҃о́мъ креще́нїи  гаврїи́ла, псковска́гѡ чꙋдотво́рца. 
Слꙋ̑жбы и҆́хъ пи̑саны по се́й слꙋ́жбѣ. 
На Гдⷭ҇и, воззва́хъ, стїхи̑ры ѻ҆ктѡ́иха, г҃: И҆  ст҃а́гѡ, г҃. Гла́съ а҃. 
Подо́бенъ: Нбⷭ҇ныхъ чинѡ́въ: 
Добродѣ́телей ве́рхъ, ꙳ и҆ вѣ́рныхъ ѡ҆снова́нїе, ꙳  свѧти́телей сла́ва, ꙳ и҆ мꙋ́ченикѡвъ похвала̀, ꙳ всѧ̑  призыва́етъ свѣ́тлѡ вѣ̑рныѧ ꙳ въ па́мѧть свою̀ честнꙋ́ю, ꙳  (с. 198) воспѣ́ти сего̀ ꙗ҆́кѡ побѣди́телѧ, ꙳ на землѝ  бг҃а просла́вльшаго. 
Воста́въ ꙗ҆вле́нїемъ ꙳ соборонача́льника хрⷭ҇та̀, ꙳  собра́нїе беззако́нныхъ ви́дѣвъ, мꙋ́чениче, ꙳ оу҆се́рднѡ  на сꙋди́ще прише́лъ є҆сѝ, мꙋ́дре, ꙳ сла́вы взе́мъ  побѣди́тєльнаѧ, ꙳ ны́нѣ на нб҃сѣ́хъ водворѧ́ешисѧ,  преѡсвѧще́нне. 
Кро́вными ка́плѧми твои́ми, мꙋ́чениче вла́сїе, ꙳  ѻ҆де́жда це́ркви и҆стка́сѧ краснѡ̀, ꙳ благопома̑занїи  пе́стрыми оу҆кра́шсѧ, ꙳ сꙋгꙋ́быми болѣ́зней ѡ҆багре́ньми:  ꙳ є҆́юже ѡ҆дѣва́етсѧ ꙗ҆́кѡ красото́ю невѣ́стною, ꙳  воспѣва́ющи жениха̀ хрⷭ҇та̀. 
Сла́ва, гла́съ д҃: 
Ꙗ҆́кѡ до́бръ дѣтонаста́вникъ, и҆ оу҆чи́тель  благоче́стїѧ, дѣ́йственною си́лою бжⷭ҇твенныхъ слове́съ  твои́хъ жєны̀ бг҃олюбє́зны приве́лъ є҆сѝ къ подвигѡ́мъ  мꙋ́ченичєскимъ, не́мощь є҆стества̀ тѣ́мъ оу҆крѣплѧ́ѧ ѡ҆  хрⷭ҇тѣ̀, съ ни́ми тече́нїе страда́нїй до́брѣ сконча́въ въ  черто́зѣ нбⷭ҇нѣмъ свѣ́тлѡ ра́дꙋешисѧ, сꙋгꙋ́бымъ вѣнце́мъ  бжⷭ҇твенныѧ сла́вы оу҆краша́ѧсѧ, и҆ просѧ̀ съ ни́ми ми́ръ  на́мъ дарова́ти, и҆ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ рє́бра и҆скопава́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ; ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, бл҃гоꙋтро́бне, твоемꙋ̀ во́льномꙋ распѧ́тїю. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Прозѧ́бъ въ поще́нїи бжⷭ҇твенныхъ добродѣ́телей,  тезоиме́ннѡ, вла́сїе, процвѣ́лъ є҆сѝ дв҃дски ꙗ҆́кѡ  фі́нїѯъ во дво́рѣхъ гдⷭ҇нихъ, и҆ ꙗ҆́кѡ ке́дръ  оу҆мно́жилсѧ є҆сѝ и҆справле́ньми: ꙗ҆́кѡ вїногра́дъ же  плодови́тъ въ домꙋ̀ бж҃їи, (с. 199) во вре́мѧ мꙋче́нїѧ  оу҆рѣ́заемь мꙋ́къ томле́ньми, ѿ плода̀ пѡ́двигъ твои́хъ  и҆сточи́лъ є҆сѝ на́мъ вїно̀ разꙋ́мное, ѿ негѡ́же пїю́ще,  весе́лїѧ бжⷭ҇твеннагѡ сердца̀ наполнѧ́емъ, и҆ согла́снѡ  соше́дшесѧ къ честнѣ́й па́мѧти твоегѡ̀ сконча́нїѧ,  оу҆блажа́юще восхвалѧ́емъ тѧ̀, просѧ́ще прїѧ́ти тобо́ю  ми́ръ, и҆ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Лю́дїе беззако́ннѣйшыѧ безъ пра́вды пригвожда́ющыѧ  тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже  сѷмеѡ́нъ проречѐ, оу҆тро́бою, сп҃се, оу҆ѧзвлѧ́шесѧ. 
Тропа́рь, гла́съ д҃: 
И҆ нра́вѡмъ прича́стникъ, и҆ прⷭ҇то́лѡмъ  намѣ́стникъ а҆пⷭ҇толѡмъ бы́въ, дѣѧ́нїѧ ѡ҆брѣ́лъ є҆сѝ,  бг҃одохнове́нне, въ видѣ́нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, сщ҃енномꙋ́чениче вла́сїе, молѝ хрⷭ҇та̀  бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Канѡ́нъ. 
Гла́съ д҃. 
Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Похвалꙋ̀ согла́снꙋ дне́сь хрⷭ҇тꙋ̀ прино́симъ,  сла́внꙋю вла́сїа мꙋ́драгѡ творѧ́ще па́мѧть, мѡѷсе́йски,  празднолю́бцы, пою́ще пѣ́снь бг҃ꙋ на́шемꙋ, ꙗ҆́кѡ  просла́висѧ. 
До́льнихъ презира́тель вла́сїй, и҆ хрⷭ҇то́въ  рачи́тель, ꙗ҆́кѡ ст҃и́тель и҆ мꙋ́ченикъ и҆ па́стырь, є҆́же  дѣ́ломъ показа́нїе, и҆ предло́жь бжⷭ҇твеннꙋю трапе́зꙋ на  снѣде́нїе созыва́етъ на́съ. 
Житїѐ добродѣ́тельми ѡ҆чи́стилъ є҆сѝ, и҆ сосꙋ́дъ  ꙗ҆ви́лсѧ є҆сѝ потре́бенъ, бжⷭ҇твеннагѡ мѵ́ра на  воспрїѧ́тїе (с. 200) честна́гѡ слꙋже́нїѧ, мꙋ́дре: ѻ҆де́ждꙋ  же кровьмѝ мꙋче́нїѧ и҆спестри́лъ є҆сѝ. 
Бг҃оро́диченъ: 
Воста̀ ѿ ѻ҆́тча паде́нїѧ, бг҃ороди́тельнице  чи́стаѧ, и҆ ѿ клѧ́твы и҆зба́висѧ ꙗ҆́вѣ прама́тернїѧ,  прест҃а́ѧ, твои́мъ ржⷭ҇тво́мъ, ро́дъ ве́сь человѣ́ческїй. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Ꙗ҆́кѡ вѣ́домъ бг҃ꙋ, сщ҃е́нствовати хрⷭ҇тꙋ̀  пома́залсѧ и҆ наꙋчи́лсѧ дх҃омъ, са́мъ сѧ̀ кро́вїю ѡ҆ст҃и́лъ  є҆сѝ. 
Оу҆че́ньми вои́стиннꙋ сбы́тїемъ мꙋ́дрыхъ дѣ́лъ  твои́хъ, цр҃кви бы́лъ є҆сѝ мꙋ́ченикъ и҆ оу҆чи́тель,  вла́сїе. 
Ѻ҆́бразъ бл҃гоче́стїѧ цр҃кве хрⷭ҇то́вы бы́лъ  є҆сѝ, свѧще́ннꙋю ѻ҆де́ждꙋ твою̀ кровьмѝ оу҆ѧсни́лъ  є҆сѝ страда́нїй твои́хъ. 
Бг҃оро́диченъ: 
Ро́ждши на землѝ пребога́таго бг҃а, чи́стаѧ,  человѣ́ческое паде́нїе на нб҃са̀ возвела̀ є҆сѝ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Бжⷭ҇твенное прозѧбе́нїе, цвѣ́тъ неꙋвѧда́емый, лозы̀  хрⷭ҇то́вы розго̀ многострада́льнаѧ, бг҃оно́се вла́сїе,  вѣ́рою чтꙋ́щыѧ па́мѧть твою̀ весе́лїѧ твоегѡ̀ и҆спо́лни,  молѧ́сѧ непреста́ннѡ ѡ҆ всѣ́хъ на́съ. 
Сѣда́ленъ, гла́съ и҃. Подо́бенъ: Премꙋ́дрости: 
Благоче́стїѧ сы́й прозѧбе́нїе че́стно, нече́стїѧ  ꙗ҆ви́лсѧ є҆сѝ потреби́тель, вла́сїе прехва́льне, си́лою  дх҃о́вною: на сꙋди́щи бо і҆́дѡльскꙋю ле́сть ѡ҆бличи́лъ  є҆сѝ, и҆ бл҃годерзнове́ннѡ пѣ́ти трⷪ҇цꙋ проповѣ́далъ  є҆сѝ. тѣ́мже и҆ беззакѡ́ннымъ преда́всѧ, стрⷭ҇тоте́рпче,  ѕвѣ́рѧ оу҆мори́лъ є҆сѝ ѕлонача́льнагѡ ѕмі́ѧ: сегѡ̀ ра́ди  вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти чтꙋ́щымъ любо́вїю ст҃ꙋ́ю па́мѧть твою̀. (с. 201) 
Сла́ва, и҆ ны́нѣ, бг҃оро́диченъ: 
Со́лнца ѻ҆́блаче разꙋ́мнагѡ, бж҃е́ственнагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й безстра́стїѧ заре́ю просвѣтѝ,  молю́сѧ, и҆ ѡ҆скверне́нное мѝ се́рдце ѡ҆мы́й потѡ́ки  оу҆миле́нїѧ, покаѧ́нїѧ же слеза́ми, и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе  приснодв҃о, молѝ хрⷭ҇та̀ бг҃а, прегрѣше́нїй ѡ҆ставле́нїе  пода́ти мѝ: тебе́ бо и҆мѣ́ю наде́ждꙋ ра́бъ тво́й. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Оу҆твержда́емь жезло́мъ и҆́стиннымъ, мѡѷсе́йски  низложи́лъ є҆сѝ пре́лєсти ѕмі́ѧ, вла́сїе оу҆го́дниче  хрⷭ҇то́въ, ѡ҆бличи́въ мꙋчи́телѧ, и҆ наста́вль нѡ́выѧ лю́ди. 
Словє́снымъ тѧ̀ и҆ безсловє́снымъ благодѣ́телѧ,  є҆́же къ бг҃ꙋ присвое́нїе показа̀, блаже́нне, и҆справле́нїй  твои́хъ: тѣ́мже оу҆́бѡ прїѧ́лъ є҆сѝ и҆сцѣле́нїй  дарова̑нїѧ. 
Во оу҆до́лѣ, и҆дѣ́же положи́сѧ болѣ́знь, сꙋ́щымъ  ѡ҆ хрⷭ҇тѣ̀ твои̑мъ ѻ҆вца́мъ пра́веднѡ, всѐ, ѻ҆́ч҃е,  оу҆дави́лъ є҆сѝ сло́вомъ бл҃года́ти беззако́нїѧ те́рнїе. 
Бг҃оро́диченъ: 
Ꙗ҆́кѡ ра́й посредѣ̀ цр҃кве насажде́нъ ꙗ҆ви́сѧ,  ро́ждши (с. 202) дре́во жи́зни, препѣ́таѧ: ѿ негѡ́же  оу҆́бѡ вкꙋси́вше, позна́хомъ хрⷭ҇та̀ бг҃а на́шего. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
На па́жити бжⷭ҇твеннѣй просте́ръ предѣ́лы ста́да  твоегѡ̀, ст҃и́телю, бг҃омꙋ́дреннѡ ле́сть ѿгна́лъ є҆сѝ  ѿ всеѧ̀ землѝ. 
Оу҆че́ньми, мꙋ́дре ст҃и́телю, ста́до твоѐ  оу҆тверди́лъ є҆сѝ въ вѣ́рѣ: се́ бо и҆ жєны̀ ле́сть  попра́ша. 
Любо́вїю хрⷭ҇то́вою оу҆твержда́ємы жєны̀, къ  подо́бїю прихо́дѧтъ пѡ́двигъ твои́хъ, ѻ҆́ч҃е, закала́ємы  оу҆се́рднѡ хрⷭ҇то́ви. 
Бг҃оро́диченъ: 
Оу҆мертви́сѧ вои́стиннꙋ ржⷭ҇тво́мъ твои́мъ,  влⷣчце, наи́тїе сме́ртное: свѣ́томъ бо тма̀ разорѧ́ема  ви́дитсѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Красото́ю разли́чныхъ ра́нъ тѣле́сныхъ, та́йныѧ  ѻ҆де́жды твоеѧ̀ оу҆краси́лъ є҆сѝ лѣ́потꙋ: и҆ ѻ҆бою́дꙋ,  і҆ера́рше, вѣнча́лсѧ є҆сѝ бл҃года́тїю. 
Вѣ́рою хрⷭ҇то́вою ꙗ҆́кѡ стеко́шасѧ жєны̀  стра́ждꙋщыѧ съ тобо́ю, ѻ҆́ч҃е, оу҆се́рднѡ оу҆ме́рша,  вла́сїе, любо́вїю творѧ́щихъ па́мѧть твою̀ сохранѝ. 
Ре́вностїю хрⷭ҇то́вою разже́гшесѧ мꙋ́чєницы,  ласка́тельныѧ ле́сти пре́лесть ѿве́ргше, мꙋ́камъ томле́нїѧ  запали́ша кро́вїю. 
Бг҃оро́диченъ: 
Крѣ́пость моѧ̀ вои́стиннꙋ ты̀, и҆ пѣ́нїе є҆сѝ,  бг҃ороди́тельнице: на тѧ́ бо наде́ждꙋ мою̀ возложи́хъ, и҆  возвы́сихъ тобо́ю на врагѝ моѧ̑ ро́гъ мо́й. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Свѧще́нїѧ пома́занїемъ, и҆ мꙋче́нїѧ кро́вїю  оу҆краси́лсѧ (с. 203) є҆сѝ, сла́вне вла́сїе, и҆ сїѧ́еши  всю́дꙋ въ вы́шнихъ ликꙋ́ѧ, и҆ на́съ назира́ѧ въ хра́мъ тво́й  прише́дшыѧ, и҆ въ не́мъ тебѣ̀ непреста́ннѡ зовꙋ́щыѧ:  всѣ́хъ на́съ соблюдѝ. 
І҆́косъ: 
Со тща́нїемъ, бра́тїе, собери́тесѧ, и҆ хра́мъ  мꙋ́ченика дости́гните, ꙗ҆́кѡ да сего̀ воспое́мъ дне́сь,  ꙗ҆́кѡ да бл҃года́тїю є҆гѡ̀ наслади́мсѧ: дꙋ́шы бо спаса́етъ  и҆ тѣлеса̀ ѿ страсте́й многоразли́чныхъ, ꙗ҆́кѡ  мꙋ́ченикъ, ꙗ҆́кѡ преподо́бенъ, ꙗ҆́кѡ вѣ́ренъ ст҃и́тель и҆  побо́рникъ, вопїю́щымъ є҆мꙋ̀ ѿ дꙋшѝ чи́сты: всѣ́хъ  на́съ соблюдѝ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Дв҃дски тебѣ̀ взыва́емъ, ѽ ѻ҆́ч҃е вла́сїе,  любо́вїю, гдⷭ҇ꙋ ꙗ҆ви́лсѧ є҆сѝ ты̀ подо́бникъ, и҆ стопы̑  твоѧ̑ не позна́шасѧ: и҆́бо стези̑ твоѧ̑ ѡ҆ гдⷭ҇ѣ ꙗ҆ви́шасѧ  на вода́хъ. 
Сп҃совою насла́ждшесѧ, мꙋ́чєницы, бл҃года́тїю,  вои́стиннꙋ ра́дость вмѣни́сте напа́сти мꙋче́нїе: чꙋ́до же  ꙗ҆́кѡ превы́ше человѣ́ка, крове́мъ прело́жшымсѧ во млеко̀  оу҆жа́снѡ. 
Ма́терне оу҆́бѡ къ мꙋче́нїю дерзнове́нїе зрѧ́ще,  вѣ́рою хрⷭ҇то́вою дѣ́ти, и҆ тогѡ̀ бл҃голѣ́пїѧ  наслажда́ютсѧ, ко влⷣцѣ ра́дꙋющесѧ тща́хꙋсѧ. 
Бг҃оро́диченъ: 
Вы́шнѧгѡ ѡ҆сщ҃е́нное бжⷭ҇твенное селе́нїе, ра́дꙋйсѧ:  тобо́ю бо даде́сѧ ра́дость, бцⷣе, вопїю́щымъ: бл҃гослове́на  ты̀ въ жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. (с. 204) 
Рꙋ́цѣ распросте́ръ ѱало́мски предъ лице́мъ  бж҃їимъ, ѻ҆́ч҃е, прине́слъ є҆сѝ сщ҃еннодѣ́йствꙋѧ,  кро́вїю твое́ю моли̑твы твоѧ̑ хрⷭ҇тꙋ̀. тѣ́мже ча́шꙋ,  мꙋ́дре, спаси́тельнꙋю и҆спи́въ, вопїѧ́лъ є҆сѝ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Вдови́цѣ ревнꙋ́юще бл҃гоче́стнѡ, бжⷭ҇твеннꙋю  па́мѧть твою̀ соверша́емъ вѣ́рнѡ, бг҃ора́дованне вла́сїе:  и҆ са́мъ оу҆́бѡ ѡ҆бѣща́нїе є҆́же сотвори́лъ є҆сѝ къ  не́й, и҆ съ не́ю къ на́мъ дарова̑нїи благи́ми на́мъ бꙋ́ди на  по́мощь. 
Бг҃оро́диченъ: 
Бѧ́ше є҆стество̀ человѣ́ческое, є҆́же пре́жде  ѡ҆сꙋжде́нное паде́нїемъ престꙋпле́нїѧ, ѡ҆брѣ́те же, бцⷣе,  ржⷭ҇тво́мъ твои́мъ благослове́нїе вои́стиннꙋ, и҆ пое́тъ  ра́достнѡ, благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀, тѣ́мъ веселѧ́щесѧ, тѧ̀, бцⷣе,  велича́емъ. 
Ꙗ҆́коже въ сла́дости ра́йстѣй, и҆ въ не́й  ца́рствїе, вла́сїе мꙋ́дре ст҃и́телю, наслѣ́дїе  оу҆готовлѧ́ѧ, на заколе́нїе поте́клъ є҆сѝ, ѡ҆ гдⷭ҇ѣ  ра́дꙋѧсѧ. 
Горды́ню посѣ́клъ є҆сѝ ты̀, блаже́нне, дх҃о́внымъ  мече́мъ, возносѧ́щихсѧ сꙋ́етнѡ на ста́до твоѐ безбо́жныхъ,  твои́ми кровьмѝ оу҆краси́въ благоче́стїе. 
Вла́сїе мꙋ́дре ст҃и́телю, со стра́ждꙋщими съ тобо́ю  жена́ми, вкꙋ́пѣ и҆ съ дѣтьмѝ бжⷭ҇твенными,  благослове́ньми хва́лѧщыѧ тѧ̀ вѣнча́ти, помоли́сѧ: ꙗ҆́кѡ  ѿ нача́ла тебѣ̀ сло́во воспѣ́вшихъ. 
Бг҃оро́диченъ: 
Въ ржⷭ҇твѣ̀ дв҃а ꙗ҆ви́ласѧ є҆сѝ, ꙗ҆́кѡ пре́жде  ржⷭ҇тва̀, бцⷣе, и҆ по рождествѣ̀ та́кожде оу҆ста́влєнныѧ  зако́ны є҆стества̀ преше́дши, влⷣчце: тѣ́мже тѧ̀ всѝ  велича́емъ. 
Свѣти́ленъ. Подо́бенъ: Нб҃о ѕвѣзда́ми: 
Ст҃и́тель и҆ мꙋ́ченикъ, преподо́бенъ, неѕло́бивъ  ꙗ҆́вльсѧ, (с. 205) вла́сїе, страсте́й хрⷭ҇то́выхъ ра̑ны  носѧ̀, да́вшагѡ тѝ благода́ть и҆сцѣлѧ́ти всѧ̑ недꙋ́ги. 
Сла́ва, и҆ ны́нѣ, бг҃оро́диченъ: 
Тѧ̀ данїи́лъ преднаписꙋ́етъ несѣко́мꙋю го́рꙋ, и҆зъ  неѧ́же честны́й ка́мень ѿсѣче́сѧ, и҆стнѣва́етъ  і҆́дѡльскїѧ хра́мы, бг҃ороди́тельнице мр҃і́е. 
Слꙋ́жба преподо́бнагѡ ѻ҆ц҃а̀ на́шегѡ дими́трїа,  прилꙋ́цкагѡ чꙋдотво́рца. 
На ма́лѣй вече́рни стїхи̑ры на д҃, гла́съ а҃. Поⷣ:  Нбⷭ҇ныхъ чинѡ́въ: 
Добродѣ́телїю бж҃е́ственною, ꙳ преблаже́нне  дими́трїе, ꙳ на нбⷭ҇ныѧ сла̑вныѧ крꙋ́ги возше́лъ є҆сѝ: ꙳  не во мра́цѣ заше́дъ невѣ́дѣнїѧ, ꙳ но въ благода́ти  бжⷭ҇твеннѣй ꙗ҆ви́лсѧ є҆сѝ, ꙳ прїе́млѧ неизречє́ннаѧ  сїѧ̑нїѧ. 
Оу҆мо́мъ просвѣще́ннымъ ꙳ дꙋ́шꙋ твою̀, ѻ҆́ч҃е,  просвѣти́въ ѡ҆ст҃и́лсѧ, ꙳ и҆ ѿ земны́хъ преста́вилсѧ  є҆сѝ въ хрⷭ҇то́во црⷭ҇твїе ꙳, дими́трїе преблаже́нне, въ  по́стницѣхъ ты̀ свѣ́телъ ꙗ҆ви́лсѧ є҆сѝ, ꙳ пи́щи  нестарѣ́емыѧ ны́нѣ насыща́ѧсѧ, ꙳ бжⷭ҇твенною сла́вою  ѡ҆блиста́емь. 
Трⷪ҇ца безнача́льнаѧ и҆ є҆диносꙋ́щнаѧ, ꙳ ꙗ҆ви́ тѧ  себѣ̀ селе́нїе, ꙳ бг҃оно́се дими́трїе, ꙳ и҆ показа́ тѧ  пресвѣ́тла свѣти́льника, ꙳ ѿ жите́йскихъ мѧте́жей  оу҆клони́лсѧ є҆сѝ се́рдцемъ, ꙳ и҆ житїѐ съ нбⷭ҇ными  приѡбрѣ́лъ є҆сѝ. 
Сла́ва, гла́съ г҃. 
Преподо́бне ѻ҆́ч҃е дими́трїе, крѣ́пкимъ  поще́нїемъ, и҆ жесто́кимъ воздержа́нїемъ, по́томъ и҆ трꙋды̀  стезю̀ сїю̀ соверши́лъ є҆сѝ, ꙗ҆́кѡ въ сла́достехъ  почива́еши ра́дꙋѧсѧ: (с. 206) є҆ѵⷢ҇льски же моли́твою и҆  посто́мъ полкѝ дє́мѡнскїѧ прогонѧ́еши. тѣ́мже со а҆́гг҃лы  водворѧ́ешисѧ во црⷭ҇твїи нбⷭ҇нѣмъ: и҆ ны́нѣ хрⷭ҇та̀ бг҃а  молѝ, ѡ҆ вѣ́рою хва́лѧщихъ всечестнꙋ́ю па́мѧть твою̀. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ꙗ҆́кѡ преходѧ́щꙋю жи́знь, ꙳ ꙗ҆́же на землѝ,  презрѣ́лъ є҆сѝ, блаже́нне: ꙳ тѣ́мъ сподо́билсѧ є҆сѝ ꙳  оу҆лꙋчи́ти жи́зни бжⷭ҇твенныѧ, ꙳ и҆ тогѡ̀ прїѧ́лъ є҆сѝ  сїѧ́нїе, бг҃оно́се. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Любвѐ ра́ди хрⷭ҇то́вы, ꙳ преподо́бне дими́трїе, ꙳  пло́ти рачи́тельное оу҆мертви́лъ є҆сѝ мꙋдрова́нїе, ꙳ и҆  дꙋ́шꙋ ѿ страсте́й свобо́днꙋ ꙳ бг҃ови предста́вилъ є҆сѝ. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бо́дренными мл҃твами, ꙳ и҆ сле́зными и҆стѡ́чники,  це́ркви вѣ́рныхъ ꙳ ѡ҆богати́лъ є҆сѝ ꙳, бг҃облаже́нне. 
Сла́ва, и҆ ны́нѣ, бг҃оро́диченъ: 
Вы́шнїи тѧ̀ ли́цы, ꙳ бцⷣе дв҃о, ꙳ пою́тъ съ  ни́жними, ꙳ сла́вѧще непреста́ннѡ ꙳ ржⷭ҇тво̀ твоѐ  пречⷭ҇тое. 
Тропа́рь пи́санъ на вели́цѣй вече́рни. 
На вели́цѣй вече́рни, Блаже́нъ мꙋ́жъ: 
На Гдⷭ҇и, воззва́хъ, поста́вимъ стїхѡ́въ и҃: и҆  пое́мъ стїхи̑ры, гла́съ в҃. 
Подо́бенъ: Є҆гда̀ ѿ дре́ва: 
Свѣти́ло вели́кое ꙗ҆ви́сѧ на́мъ дне́сь, мі́ръ  ве́сь просвѣща́ющо бг҃одарова́нными чꙋдесы̀, ѻ҆́ч҃е  преподо́бне. ꙗ҆́коже и҆сто́чникъ неисчерпа́емый показа́лсѧ  є҆сѝ, ꙗ҆́кѡ стрꙋи̑ чꙋде́съ то́чиши и҆сцѣлє́нїѧ вѣ́рою  приходѧ́щымъ тѝ, блаже́нне, и҆ припа́дающымъ ко гро́бꙋ  твоемꙋ̀ свѧто́мꙋ, да́рꙋеши же дꙋша́мъ и҆ тѣлесє́мъ  здра́вїе неѡскꙋ́дно, болѧ́щымъ вели́кое врачева́нїе,  чꙋдотво́рче ѻ҆́ч҃е на́шъ дими́трїе, и҆ ѡ҆ (с. 207) на́съ  ны́нѣ моли́сѧ ко сп҃сꙋ хрⷭ҇тꙋ̀, пра́зднꙋющихъ вѣ́рою  честнꙋ́ю па́мѧть твою̀. 
Два́жды. 
Сла́вы и҆ че́сти ны́нѣшнїѧ не восхотѣ́въ, тогѡ̀  ра́ди ѡ҆ста́вилъ є҆сѝ твоѐ ѻ҆те́чество, и҆ ѡ҆ бз҃ѣ  всѧ́чески въ мі́рѣ просла́вивсѧ, чꙋдотво́рецъ ꙗ҆ви́лсѧ  є҆сѝ: ѿтꙋ́дꙋ бо ѿбѣжа́въ, въ пꙋсты́ни при вода́хъ  пре́былъ є҆сѝ, и҆ па́ки посредѝ мі́ра по́жилъ є҆сѝ,  оу҆едини́всѧ дꙋше́ю, блаже́нне, ѿ мїрски́хъ, и҆ бж҃їею  благода́тїю ѻ҆би́тель соста́вивъ, въ не́йже потрꙋди́всѧ  преста́вилсѧ є҆сѝ, и҆дѣ́же лежа́тъ честны̑ѧ мо́щи твоѧ̑,  бг҃ꙋ бо тѧ̀ па́че прославлѧ́ющꙋ: ты́ же и҆сцѣле́нїѧ ѿ  негѡ̀ просѧ̀ приходѧ́щымъ тѝ съ вѣ́рою, блаже́нне, и҆  на́съ ны́нѣ не забꙋ́ди въ моли́твахъ ко хрⷭ҇тꙋ̀ сп҃си́телю  на́шемꙋ. 
На землѝ ꙗ҆́кѡ а҆́гг҃лъ по́жилъ є҆сѝ въ  тѣлесѝ, дꙋшѝ пло́ть повинꙋ́лъ є҆сѝ, поще́нїемъ же и҆  воздержа́нїемъ мно́гимъ свѣтлоѻбра́зенъ всегда̀  ꙗ҆влѧ́ѧсѧ: оу҆краси́босѧ дꙋше́ю, блаже́нне, ст҃ѣ́й  трⷪ҇цѣ ѻ҆би́тель тебѐ содѣ́лалъ є҆сѝ. и҆ дарова́нїѧ  чꙋде́съ сподо́бисѧ, больны̑ѧ и҆ прокажє́нныѧ и҆сцѣлѧ́ѧ и҆  стра́ждꙋщымъ ѿ дꙋхѡ́въ нечи́стыхъ проще́нїе подава́ѧ, и҆  на́съ и҆зба́ви ѿ вра̑гъ ви́димыхъ и҆ неви́димыхъ всегда̀,  пра́зднꙋющихъ ст҃ꙋ́ю па́мѧть твою̀. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Прпⷣбне ѻ҆́ч҃е дими́трїе, ꙳ ты̀ є҆ѵⷢ҇льски гдⷭ҇а  бг҃а возлюби́лъ є҆сѝ, ꙳ бжⷭ҇твенное є҆гѡ̀ и҆́го ꙳ на  ра́мена своѧ̑ взѧ́лъ є҆сѝ, ꙳ и҆ крⷭ҇тъ гдⷭ҇ень ꙗ҆́кѡ  ле́гкое є҆гѡ̀ бре́мѧ поне́слъ є҆сѝ, ꙳ не возвраща́ѧсѧ на  сла̑сти вре́мєнныѧ, ꙳ и҆ бы́лъ є҆сѝ оу҆пра́вленъ въ  црⷭ҇твїе бж҃їе. ꙳ тѣ́мже и҆ ны́нѣ непреста́ннѡ хрⷭ҇та̀  молѝ, ꙳ спасти́сѧ дꙋша́мъ на́шымъ. 
Два́жды. 
Преподо́бне ѻ҆́ч҃е дими́трїе, ꙳ твоемꙋ̀ влⷣцѣ  хрⷭ҇тꙋ̀ подража́тель бы́лъ є҆сѝ: ꙳ ꙗ҆́кѡ бо бл҃года́ть  ст҃а́гѡ дх҃а прїѧ́лъ є҆сѝ, ꙳ та́кѡ и҆ подае́ши  и҆сцѣле́нїе недꙋ́гꙋющымъ, ꙳ (с. 208) разсла́блєнныѧ,  моли́твами твои́ми къ бг҃ꙋ, ꙳ сотворѧ́еши здра̑вы. ꙳ и҆  бы́лъ є҆сѝ мона́хѡмъ похвала̀ и҆ оу҆твержде́нїе, ꙳ и҆  моле́бникъ ко сп҃сꙋ, ꙳ ѡ҆ всѣ́хъ къ тебѣ̀ притека́ющихъ. 
Прпⷣбне ѻ҆́ч҃е дими́трїе, ꙳ бꙋ́дꙋщїѧ ра́ди жи́зни,  ꙳ до́блественнѣ моли́твою и҆ посто́мъ ꙳ бг҃ꙋ оу҆годи́лъ  є҆сѝ, ꙳ и҆ неви́димыхъ вра̑гъ шата̑нїѧ и҆ кѡ́зни попра́лъ  є҆сѝ, ꙳ си́лою крⷭ҇та̀ хрⷭ҇то́ва оу҆крѣ́пльсѧ: ꙳ тѣ́мже  и҆ по сме́рти ны́нѣ ра́дꙋѧсѧ живе́ши, ꙳ сегѡ̀ ра́ди и҆ мы̀  дне́сь вопїе́мъ тѝ, бл҃же́нне: ꙳ молѝ хрⷭ҇та̀ бг҃а,  спасти́сѧ дꙋша́мъ на́шымъ. 
Сла́ва, гла́съ и҃: 
Оу҆кра́шенъ добродѣ́тельми дх҃о́вными, преподо́бне  ѻ҆́ч҃е на́шъ дими́трїе: просла́ви бо тѧ̀ гдⷭ҇ь бг҃ъ  житїе́мъ же и҆ чꙋдесы̀, въ преставле́нїи же твое́мъ, дꙋ́шы  вѣ́рныхъ ѡ҆благоꙋха́лъ є҆сѝ и҆ тѣлеса̀. и҆ ны́нѣ,  блаже́нне, и҆ на́съ моли́твами твои́ми ѡ҆чи́сти ѿ всѧ́кихъ  грѣхопаде́нїй, пра́зднꙋющихъ свѧтꙋ́ю па́мѧть твою̀, и҆ со  стра́хомъ и҆ любо́вїю припа́дающихъ къ твоемꙋ̀ гро́бꙋ  чꙋдотво́рномꙋ, ѻ҆́бразъ подо́бїѧ твоегѡ̀ любе́знѡ  цѣлꙋ́юще, не преста́й молѧ́сѧ за твоѐ ста́до бг҃озва́нное,  ꙗ҆́кѡ да ми́лостивый гдⷭ҇ь спасе́тъ дꙋ́шы на́шѧ. 
И҆ ны́нѣ, бг҃оро́диченъ: Цр҃ь нбⷭ҇ный за  человѣколю́бїе: 
Вхо́дъ. Прокі́менъ днѐ. Чтє́нїѧ трѝ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́ши въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе, сокрꙋше́нїе: ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ: ꙗ҆́кѡ бг҃ъ (с. 209) и҆скꙋсѝ  ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ  горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное  прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆  ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть:  восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ ца́рствїе благолѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ:  прїи́метъ щи́тъ (с. 210) непобѣди́мый, преподо́бїе:  поѡстри́тъ же напра́сный гнѣ́въ во ѻ҆рꙋ́жїе: спобо́ретъ же  съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ. И҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ: рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ разбѣ́етъ  и҆̀хъ, и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. [ѕ҃] Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те, держа́щїи мно́жества, и҆  гордѧ́щїисѧ ѡ҆ наро́дѣхъ ꙗ҆зы̑къ: Ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
На лїті́и стїхи̑ры, гла́съ а҃: 
На нб҃о текꙋ́щею, ѻ҆́ч҃е, стезе́ю ходи́ти  и҆зво́лилъ є҆сѝ, бꙋ́дꙋщїѧ жи́зни жела́ѧ: тогѡ̀ ра́ди во  вре́меннѣй се́й жи́зни пꙋ́ть оу҆́зкїй ше́ствꙋѧ,  простра̑ннаѧ же сладостра́стїѧ ѿрѣва́ѧ, кра́йнее же  житїѐ воздержа́нїемъ препроводи́лъ є҆сѝ, смиреномꙋ́дрїемъ  ни́жнїѧ сла́вы ѿбѣжѐ, вы́шнѧгѡ гра́да і҆ерⷭ҇ли́ма  смотрѧ́ѧ сла́вы же и҆ красоты̀, и҆ вѣ̑чнымъ благи̑мъ  наслѣ́дникъ ꙗ҆ви́лсѧ є҆сѝ, и҆ по́честь трꙋдѡ́въ твои́хъ  ѿ хрⷭ҇та̀ прїѧ́тъ, є҆го́же, дими́трїе блаже́нне, молѝ ѡ҆  дꙋша́хъ на́шихъ. 
По́стникѡмъ похвалꙋ̀ дне́сь дими́трїа почти́мъ, на  земли́ бо ꙗ҆́кѡ а҆́гг҃ла пожи́вшаго, ревни́телѧ же и҆лїѝ  ѳесві́тѧнина, оу҆сꙋгꙋ́бившаго є҆лїссе́ю бл҃года́ть  дх҃о́внꙋю. се́й же своемꙋ̀ ста́дꙋ ѡ҆ста́ви сꙋгꙋ̑баѧ  бл҃гоꙋха̑нїѧ, бжⷭ҇твенныхъ а҆рома̑тъ въ преставле́нїи  свое́мъ и҆спо́лни: и҆ по сме́рти бо процвѣтѐ чꙋдесы̀,  ꙗ҆́кѡ дре́во бг҃осажде́нно при и҆схо́дищихъ во́дъ, насыща́ѧ  дне́сь вѣ́рою творѧ́щихъ па́мѧть є҆гѡ̀ пи́щею дх҃о́вною,  и҆ сп҃сꙋ хрⷭ҇тꙋ̀ слꙋжа́щихъ преподо́бїемъ и҆ пра́вдою. (с.  211) 
Лѣ́ствица бжⷭ҇твеннаѧ и҆ честна́ѧ, на высотꙋ̀  добродѣ́тели возводѧ́щаѧ, всѣ̑мъ ꙗ҆ви́сѧ бг҃опрїѧ́тное  житїѐ твоѐ, тезоимени́тъ бы́въ селꙋ́нскомꙋ дими́трїю, въ  ми́лости же рачи́тель тогѡ̀ милосе́рдїю бы́лъ є҆сѝ,  преподо́бне: ѻ҆́нъ оу҆́бѡ сво́й гра́дъ ѿ пога́ныхъ  и҆зба́ви, ты́ же, свѧ́те, и҆ногда̀ сво́й гра́дъ ѿ  междоꙋсо́бныѧ ра́ти сохрани́лъ є҆сѝ: ѻ҆́нъ нѣ́когда ѿ  плѣне́нїѧ человѣ́ки и҆зносѧ̀ на пра́здникъ сво́й, ты́ же,  блаже́нне, всегда̀ свобожда́ѧ стра́ждꙋщыѧ ѿ нечи́стыхъ  бѣсѡ́въ, и҆́мѧ твоѐ нарица́ющыѧ то́кмѡ. тѣ́мже и҆ мы̀  вопїе́мъ тѝ: ѻ҆́ч҃е на́шъ дими́трїе, со всѣ́ми ст҃ы́ми  молѝ ѡ҆ на́съ є҆ди́наго чл҃вѣколю́бца хрⷭ҇та̀,  спаса́ющаго дꙋ́шы на́шѧ. 
Сла́ва, гла́съ ѕ҃: 
Ра́дꙋйсѧ и҆ весели́сѧ, рѡссі́йскаѧ всесщ҃е́ннаѧ  цр҃ковь бж҃їѧ, со свѧще́нными и҆ съ кнѧ́зи благочести́выми,  и҆́нѡки же и҆ просты̑ѧ блаже́ннагѡ дими́трїа дне́сь па́мѧть  почита́юще, дх҃о́внѣ соше́дшесѧ пра́зднꙋемъ, и҆ честны́й  гро́бъ є҆гѡ̀ ѡ҆бстоѧ́ще, любе́знѡ покланѧ́ющесѧ мо́лимсѧ,  рекꙋ́ще: ра́дꙋйсѧ, преподо́бне дими́трїе, свѣти́льниче  пресвѣ́тлый, и҆ врачꙋ̀ болѧ́щымъ, моли́твенниче ко сп҃сꙋ  хрⷭ҇тꙋ̀ бг҃ꙋ на́шемꙋ, ѡ҆ и҆̀же вѣ́рою и҆ любо́вїю  притека́ющихъ къ тебѣ̀, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Творе́цъ и҆ и҆зба́витель: 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, свѧще́ннаѧ главо̀, преподо́бне ѻ҆́ч҃е  на́шъ дими́трїе, а҆́гг҃льскимъ ликѡ́мъ собесѣ́дниче въ  вы́шнихъ: на земли́ бо добродѣ́тельнѡ пожи́лъ є҆сѝ, и҆  ꙗ҆ви́лсѧ пречи́сто и҆ нескве́рно зерца́ло, дх҃а ст҃а́гѡ  зарѧ́ми блиста́ѧсѧ, пребога́те, и҆ ѡ҆зарѧ́емь зрѣ́лъ є҆сѝ  бꙋ̑дꙋщаѧ. тѣ́мже хрⷭ҇та̀ бг҃а молѝ, пода́ти дꙋша́мъ  на́шымъ ве́лїю ми́лость. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. (с. 212) 
Ра́дꙋйсѧ, свѧще́ннаѧ главо̀, по́стникѡвъ  непоколеби́мый сто́лпе и҆ непобѣди́мый побо́рниче,  страсте́й посѣка́ѧ корє́нїѧ, бѣсѡ́въ стремлє́нїѧ  погꙋби́лъ є҆сѝ, крⷭ҇тнымъ ѻ҆рꙋ́жїемъ всѧ̑ кознодѣ̑йства  ѿгонѧ́ѧ, и҆ по преставле́нїи твое́мъ жи́въ ст҃ѣ́й трⷪ҇цѣ  предстои́ши за ны̀ молѧ́сѧ, дарова́ти дꙋша́мъ на́шымъ ве́лїю  ми́лость. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, свѧще́ннаѧ главо̀, преблаже́нне дими́трїе,  моли́твою врагѝ оу҆страша́ѧ, и҆ неи́стѡвыѧ на ст҃ы́ню  сꙋдо́мъ бж҃їимъ сме́рти предаѧ́й, съ вѣ́рою же приходѧ́щымъ  стра̑стныѧ недꙋ́ги ѿгонѧ́ѧ, и҆ ко́рчащыѧсѧ рꙋ́цѣ  и҆справлѧ́ѧ, и҆ бѣ́сы ѿ человѣ̑къ прогонѧ́ѧ, моли́твою  же и҆ свѧще́нныѧ воды̀ кропле́нїемъ мнѡ́гимъ и҆сцѣлє́нїѧ  подаѧ̀: хрⷭ҇тꙋ̀ помоли́сѧ дарова́ти дꙋша́мъ на́шымъ ве́лїю  ми́лость. 
Сла́ва, гла́съ и҃: 
Прпⷣбне ѻ҆́ч҃е на́шъ дими́трїе, твоѧ̑ мо́щи  честны̑ѧ ѻ҆би́льнѡ и҆сточа́ютъ всегда̀ и҆сцѣлє́нїѧ,  вѣ́рою приходѧ́щымъ къ твоемꙋ̀ гро́бꙋ, благоꙋха́нїѧ всѣ́хъ  и҆сполнѧ́ѧ дх҃о́внагѡ, и҆ тмꙋ̀ бѣсо́вскꙋю дале́че  ѿгонѧ́ѧ, свѣ́томъ благоче́стїѧ вѣ́рныхъ сердца̀  ѡ҆зарѧ́ѧ. тѣ́мже мо́лимъ тѧ̀ рабѝ твоѝ, всѧ́кагѡ навѣ́та  вра́жїѧ на́съ и҆зба́вити, ꙗ҆́кѡ да ра́достною дꙋше́ю  свѧто́е твоѐ оу҆спе́нїе дꙋхо́внѡ пра́зднꙋюще,  прославлѧ́емъ сп҃са на́шего, тебѐ просла́вльшаго,  є҆ди́наго во ст҃ы́хъ свои́хъ бг҃а на́шего. 
И҆ ны́нѣ, бг҃оро́диченъ: 
Влⷣчце, прїимѝ моли́твꙋ ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Тропа́рь, гла́съ а҃: 
Свы́ше ѿ бг҃а, преподо́бне, бл҃года́ть прїѧ́лъ  є҆сѝ дх҃о́внꙋю, и҆ ѿ негѡ̀ оу҆́бѡ позна́лсѧ є҆сѝ,  бл҃же́нне, тогѡ̀ (с. 213) ра́ди и҆ ты̀ дꙋ́хомъ позна́лъ  є҆сѝ лꙋ̑чшаѧ є҆гѡ̀, бꙋ́дꙋщагѡ вѣ́ка пребыва́нїе, и҆  по́стнически и҆спыта́всѧ во свои́хъ ѻ҆би́телехъ. И҆ ны́нѣ  со а҆́гг҃лы ликовствꙋ́ѧ, сп҃сꙋ всѣ́хъ за ны̀ моли́сѧ,  свѧ́те дими́трїе, да всѝ вопїе́мъ: сла́ва да́вшемꙋ тѝ  крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ  тобо́ю всѣ̑мъ и҆сцѣлє́нїѧ. 
Сла́ва, и҆ ны́нѣ, бг҃оро́диченъ: Гаврїи́лꙋ  вѣща́вшꙋ тебѣ̀, дв҃о: 
На оу҆́трени, на Бг҃ъ гдⷭ҇ь, тропа́рь ст҃о́мꙋ,  два́жды. 
Сла́ва, и҆ ны́нѣ, бг҃оро́диченъ. 
По а҃-й стїхоло́гїи сѣда́ленъ, гла́съ г҃. Подо́бенъ:  Красотѣ̀ двⷭ҇тва: 
Ꙗ҆́кѡ безпло́тенъ на землѝ, ѻ҆́ч҃е, пожи́лъ  є҆сѝ и҆ превозносѧ́щагосѧ врага̀ смири́лъ є҆сѝ: тѣ́мже  и҆ ны́нѣ съ невеще́ственными во́инствы водворѧ́ешисѧ,  блаже́нне: и҆́же та́мѡ блаже́нства наслажда́ѧсѧ, и҆ на́съ  помина́й пра́зднꙋющихъ па́мѧть твою̀ дне́сь, да всѝ  ра́достными гла́сы воспѣва́емъ сп҃са на́шего і҆и҃са  хрⷭ҇та̀, благода́ть тебѣ̀ дарова́вшаго и҆сцѣле́нїй. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю млⷭ҇ть. 
По в҃-й стїхоло́гїи сѣда́ленъ, гла́съ д҃. Поⷣ:  Ꙗ҆ви́лсѧ є҆сѝ дне́сь: 
Ꙗ҆́кѡ со́лнце возсїѧ́въ, зарѧ́ми блиста́еши всемꙋ̀  мі́рꙋ и҆здале́ча чꙋдесы̀ твои́ми, чꙋдотво́рче дими́трїе,  свѣтоно́сче блаже́нне, преподѡ́бнымъ похвала̀. 
Два́жды. 
Сла́ва, и҆ ны́нѣ, бг҃оро́диченъ: 
Въ кро́въ тво́й, пречⷭ҇таѧ дв҃о, прибѣга́ющихъ,  мольбꙋ̀ принесѝ ѡ҆ на́съ къ чл҃вѣколю́бцꙋ бг҃ꙋ, спасти́сѧ  рабѡ́мъ твои̑мъ. (с. 214) 
По полѷеле́и сѣда́ленъ гла́съ и҃. Подо́бенъ:  Премꙋ́дрости: 
Сладостра́стїѧ но́щь посто́мъ, ѻ҆́ч҃е, оу҆толи́въ,  и҆ бг҃ꙋ дꙋ́шꙋ свою̀ непоро́чнꙋ соблю́лъ є҆сѝ, и҆ прїе́мъ  ѿ сп҃са бл҃года́ть ст҃а́гѡ дх҃а и҆сцѣлѧ́ти стра́ждꙋщихъ  тѣлесы̀, и҆ дꙋ́шы вѣ́рныхъ просвѣща́ти. сегѡ̀ ра́ди  бл҃года́рственнѡ вопїе́мъ тѝ: дими́трїе, ѻ҆́ч҃е на́шъ,  молѝ хрⷭ҇та̀ бг҃а, согрѣше́нїй проще́нїе дарова́ти  чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Воплоще́ннаго бг҃а ѿ твоеѧ̀ оу҆тро́бы ро́ждши,  пречⷭ҇таѧ, менѐ растлѣ́ннаго грѣхи̑ ѿ прилѡ́гъ  лꙋка́вагѡ оу҆крѣпѝ, мт҃и бж҃їѧ, и҆ се́рдце моѐ ѡ҆чи́сти,  бг҃обл҃года́тнаѧ, мт҃рними твои́ми моли́твами, да и҆ а҆́зъ  бл҃года́рнѡ зовꙋ́ ти: молѝ хрⷭ҇та̀ бг҃а, сн҃а твоего̀,  мр҃і́е бцⷣе, поми́ловати ста́до твоѐ, є҆́же стѧжа́ла  є҆сѝ, всенепоро́чнаѧ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Є҆ѵⷢ҇лїе ѿ матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Возлю́бленъ бы́сть бг҃омъ ѿ чре́ва ма́тернѧ,  ꙗ҆́коже дрꙋгі́й се́ргїй прпⷣбный вели́кїй, ѻ҆́ч҃е  дими́трїе, и҆ съ ни́мъ благодꙋ́шственнѡ сп҃си́телю бг҃ꙋ  оу҆годи́лъ є҆сѝ, и҆ ст҃а́гѡ дх҃а сосꙋ́дъ ꙗ҆ви́лсѧ є҆сѝ  и҆збра́нный, и҆́нокꙋющымъ же́злъ крѣ́пости, и҆ всѣ̑мъ  тре́бꙋющымъ чꙋдотво́рный пода́тель, и҆спросѝ на́мъ ѿ  хрⷭ҇та̀ сп҃са чтꙋ́щымъ тѧ̀ ве́лїю ми́лость. 
Канѡ́нъ бцⷣѣ, гла́съ в҃: Нетре́нꙋ, неѻбы́чнꙋ: со  і҆рмосо́мъ на ѕ҃: И҆ ст҃а́гѡ два̀ канѡ́на на и҃: Канѡ́нъ  прпⷣбнагѡ дими́трїа. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь: сла́внѡ бо просла́висѧ. (с. 215) 
Тебѣ̀ твоегѡ̀, бл҃же́нне, оу҆че́нїѧ до́лгъ  приносѧ́ще, возда̑нїѧ простира́емъ, вѣне́цъ похвала́ми  плетꙋ́ще: ты́ же ми́лостивъ ꙗ҆ви́сѧ, пребога́те: твои́ми  мольба́ми бл҃года́ть на́мъ пода́ждь дх҃о́внꙋю. 
Всегꙋби́тельное стремле́нїе страсте́й, ѻ҆́ч҃е,  оу҆вѧди́лъ є҆сѝ, слове́снымъ ѡ҆б̾ѧ́тъ бг҃омꙋ́дрїемъ:  благопребы́тенъ бо бы́лъ є҆сѝ и҆ благогла́сенъ, кро́токъ  же и҆ смире́нъ, сло́вомъ премꙋ́дрости, дими́трїе, и҆ ра́зꙋма  вѣнча́нъ. 
Сщ҃енноꙋкраси́лъ є҆сѝ себѐ, ѻ҆́ч҃е, ра́зꙋмомъ,  и҆ дѣ́тельнымъ видѣ́нїемъ благода́ти, бг҃оглаго́ливе  дими́трїе, жела́ѧ вѣнца̀ сла́вы хрⷭ҇то́вы, и҆ твою̀  наде́ждꙋ и҆зрѧ́днѡ, преблаже́нне, не погрѣши́лъ є҆сѝ. 
Цѣломꙋ́дрїе оу҆держа́лъ є҆сѝ ꙗ҆́вѣ, кра́йнюю  же кро́тость, и҆ высо́кое, бг҃оно́се, смире́нїе, и҆́миже  возвыша́емь, трꙋдѡ́въ твои́хъ дѣ́йствомъ и҆ видѣ́нїемъ  ра́дꙋѧсѧ принесе́сѧ, вѣне́цъ неꙋвѧда́емый прїе́мъ. 
Бг҃оро́диченъ: 
Тва́рей ꙗ҆ви́ласѧ є҆сѝ, чⷭ҇таѧ, всѣ́хъ ви́димыхъ  и҆ неви́димыхъ превы́шши, всенепоро́чнаѧ: зижди́телѧ бо  родила̀ є҆сѝ, ꙗ҆́коже и҆зво́ли воплоти́тисѧ во  оу҆тро́бѣ твое́й. є҆го́же со дерзнове́нїемъ молѝ спастѝ  пою́щыѧ тѧ̀. 
Дрꙋгі́й канѡ́нъ преподо́бнагѡ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Да́ждь мѝ, хрⷭ҇тѐ мо́й сп҃се, проще́нїе мно́гихъ  мѝ согрѣше́нїй, ꙗ҆́кѡ да и҆ мы̀ почита́емъ па́мѧть  твоегѡ̀ оу҆го́дника преподо́бнагѡ дими́трїѧ: є҆гѡ́же  моли́твами, бж҃е, спасѝ на́съ. 
Твои́ми моли́твами же и҆ мольба́ми ми́лостиваго  оу҆молѧ́й бг҃а, преподо́бне ѻ҆́ч҃е на́шъ дими́трїе, и҆  грѣхо́вный мра́къ печа́ли на́шеѧ разорѝ, и҆ благодꙋ́шїѧ  оу҆тѣше́нїѧ на́съ дꙋхо́внагѡ и҆спо́лни. (с. 216) 
Ѿ младе́нства ты̀, блаже́нне дими́трїе, позна́нъ  бы́сть бг҃омъ, и҆ на него̀ надѣ́ѧсѧ наставлѧ́емь на  спаси́тєльнаѧ є҆гѡ̀ повелѣ̑нїѧ: є҆мꙋ́же ны́нѣ предстоѧ̀  со дерзнове́нїемъ ѡ҆ на́съ помоли́сѧ. 
Бг҃оро́диченъ: 
Є҆ди́наго ѿ ст҃ы́ѧ трⷪ҇цы, сло́ва и҆ сн҃а родила̀  є҆сѝ, дв҃о пречⷭ҇таѧ, є҆го́же съ преподо́бными и҆  пра́ведными молѝ ѡ҆ рабѣ́хъ твои́хъ, вѣ́рою просѧ́щихъ  грѣхѡ́въ проще́нїѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ це́рковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Просїѧ́лъ є҆сѝ въ житїѝ твое́мъ, бг҃оно́се  дими́трїе, ꙗ҆́коже всесвѣ́тлое со́лнце въ мі́рѣ, и҆  просвѣтѝ и҆̀же къ тебѣ̀ вѣ́рою и҆ любо́вїю приходѧ́щыѧ  и҆ пою́щыѧ тѧ̀. 
Просвѣща́ютсѧ концы̀ оу҆чє́нїи твои́ми,  преподо́бне: ꙗ҆́коже бо свѣти́льникъ просвѣти́лъ є҆сѝ,  бг҃оно́се, цр҃ковь хрⷭ҇то́вꙋ, ѡ҆ не́йже оу҆тверди́сѧ моѐ  се́рдце. 
Непорабоще́нꙋ соблю́лъ є҆сѝ дꙋ́шꙋ твою̀  страстьмѝ, и҆ сластьмѝ тѣле́сными, бг҃оно́се дими́трїе  всече́стне: тѣ́мже ны́нѣ по достоѧ́нїю восхвалѧ́емъ тѧ̀. 
Бг҃оро́диченъ: 
Сказа̀ и҆ногда̀ сокрове́нное та́инство,  ѻ҆трокови́це, тебѣ̀ дре́вле гаврїи́лъ зовѧ́ше: ра́дꙋйсѧ,  бж҃їѧ пала́то, въ ню́же всели́сѧ, всѧ̑ человѣ́ки ѡ҆божѝ,  ꙗ҆́кѡ милосе́рдъ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ты̀ є҆сѝ, преподо́бне ѻ҆́ч҃е дими́трїе,  послꙋ́шатель є҆ѵⷢ҇льскихъ слове́съ, самагѡ̀ гдⷭ҇а рече́нїю,  всѧ̑ любы̀ мі́ра сегѡ̀ ѿве́ргъ, и҆ послѣ́довалъ є҆сѝ  стопа́мъ хрⷭ҇тѡ́вымъ: є҆мꙋ́же съ ли́ки а҆́гг҃лъ ны́нѣ  слꙋжѧ̀, и҆ ѡ҆ на́съ моли́сѧ чтꙋ́щихъ тѧ̀. (с. 217) 
Въ зако́нѣхъ по́стныхъ поꙋча́ѧсѧ преподо́бный, не  ѡ҆сла́бисѧ въ нача́льныхъ соверше́нныхъ нача́лѣхъ, хотѧ̀  оу҆годи́ти своемꙋ̀ гдⷭ҇ꙋ: є҆мꙋ́же жела́тельнѣ ѡ҆бѣща́сѧ  оу҆се́рднѡ да́же и҆ до кончи́ны, до́ндеже сы́нъ црⷭ҇твїѧ  є҆гѡ̀ показа́сѧ. 
Воздержа́нїемъ кра́йнимъ пло́ть твою̀ оу҆мертви́лъ  є҆сѝ, дими́трїе: сегѡ̀ ра́ди дх҃омъ бжⷭ҇твеннымъ  ѡ҆крыли́всѧ, дости́глъ є҆сѝ свѧщеннонача́льныхъ  слꙋжи́телей, и҆дѣ́же нбⷭ҇ныхъ бж҃їихъ слꙋ́гъ безпло́тныхъ  ра́дѡванїѧ. 
Бг҃оро́диченъ: 
Бл҃гослове́ннаѧ, всенепоро́чнаѧ бцⷣе дв҃о мр҃і́е,  сло́во бж҃їе на́мъ ро́ждшаѧ, свобожда́ющаго свои́хъ  преподо́бныхъ ѿ тлѣ́ннагѡ мі́ра, и҆́хже ра́ди на́съ  спаса́ющаго. 
Сѣда́ленъ, гла́съ г҃. Подо́бенъ: Красотѣ̀  дѣ́вства: 
И҆справле́нїѧ житїѧ̀ твоегѡ̀ всѣ̑мъ просвѣща́етъ  стопы̑, дими́трїе ѻ҆́ч҃е, вои́стиннꙋ вѣ́рою  подо́бѧщымтисѧ: тѣ́мже и҆̀же любо́вїю блажа́тъ тѧ̀ всегда̀,  спаса́й моли́твами твои́ми ѿ всѧ́кїѧ тѣсноты̀, хрⷭ҇та̀  пребл҃га́го молѧ̀, преподо́бне блаже́нне досточꙋ́дне. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющъ на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, благода́тнаѧ. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Ты̀, дими́трїе, и҆́нокꙋющымъ бы́сть вѣне́цъ, не  ка́менїемъ многоцѣ́ннымъ оу҆кра́шенъ, но добродѣ́телїю  ѡ҆бложе́нъ, ꙗ҆ви́лсѧ є҆сѝ, бл҃же́нне, бг҃ора́дованное  вои́стиннꙋ оу҆краше́нїе. (с. 218) 
Бжⷭ҇твеннꙋю, бг҃омꙋ́дре, поче́лъ є҆сѝ  премꙋ́дрость: тѣ́мже дарова̑нїи тѧ̀ сїѧ̀ ѡ҆дарѝ, сла́вꙋ  вѣ́чнꙋю тебѣ̀ хода́тайствовавшꙋ, ѻ҆́ч҃е дими́трїе  всече́стне. 
Свѣ́тлостїю нра̑въ твои́хъ, и҆ ѻ҆́бразы бла́гости,  преподо́бне дими́трїе, подо́бнѣ пожи́лъ є҆сѝ: тѣ́мже  пристꙋ́пенъ ты̀ всѣ̑мъ бы́сть, всебл҃же́нне, и҆ пречꙋ́дне. 
Бг҃оро́диченъ: 
Оу҆мерщвле́нїѧ пло́дъ на́мъ є҆́ѵа принесѐ, ты́ же  жи́знь ро́ждши ѵ҆поста́снꙋю, а҆́бїе и҆спра́вила є҆сѝ ро́дъ  на́шъ, бг҃оневѣ́сто пречⷭ҇таѧ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Рачи́тель сы́й ми́лостивагѡ сп҃си́телѧ хрⷭ҇та̀  твоегѡ̀, є҆́же ми́лостивнѡ къ немꙋ̀ наказꙋ́ѧ не ктомꙋ̀  согрѣша́ти, разсла́бленнꙋю женꙋ̀ и҆сцѣли́лъ є҆сѝ,  ꙗ҆́коже при кꙋпѣ́ли и҆ногда̀. 
Ꙗ҆́коже дре́во воздержа́нїѧ при вода́хъ насажде́нъ  бы́лъ є҆сѝ, ѻ҆́ч҃е бл҃же́нне, и҆ благора́слена лоза̀  ꙗ҆ви́лсѧ є҆сѝ, и҆зносѧ̀ бл҃гоче́стїѧ гро́зды. 
Не восхотѣ̀ сла́вы сеѧ̀ тлѣ́нныѧ, па́че кнѧ́зѧ  всѧ́чески благочести́вагѡ, цр҃ю̀ нбⷭ҇номꙋ хотѧ̀ оу҆годи́ти,  ѿ негѡ́же по́честь трꙋдѡ́въ свои́хъ прїѧ́тъ нетлѣ́ннꙋю. 
Бг҃оро́диченъ: 
Бы́вшее подъ лѣ́томъ сло́во, возсїѧ́вшаго ѿ  ѻ҆ц҃а̀ безлѣ́тнѡ, бг҃ома́ти, на́мъ родила̀ є҆сѝ:  є҆го́же молѝ спастѝ пою́щыѧ тѧ̀. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Стремле́нїе страсте́й безстра́стїемъ оу҆держа́лъ  є҆сѝ, бг҃оно́се дими́трїе: видѣ̑нїи и҆ дѣѧ̑нїи  просвѣти́лъ є҆сѝ, ѻ҆́ч҃е, дꙋше́вное оу҆строе́нїе. (с.  219) 
Оу҆мо́мъ чи́стымъ и҆ писа̑нїи дх҃о́вными  бесѣ́довалъ є҆сѝ, бг҃оглаго́ливе дими́трїе, видѣ́нїѧ и҆  дѣѧ́нїѧ собра́въ бога́тство, ѻ҆́ч҃е преподо́бне. 
Премꙋ́дрости глꙋбинꙋ̀ и҆спыта́въ, дими́трїе,  дости́глъ є҆сѝ ѡ҆брѣстѝ є҆ли́кѡ бл҃гопотре́бно, и҆  би́серъ многоцѣ́нный болѣ́зньми стѧжа́лъ є҆сѝ,  преблаже́нне, ра́зꙋма. 
Бг҃оро́диченъ: 
Сѐ во чре́вѣ, бцⷣе пречⷭ҇таѧ, хрⷭ҇та̀ бг҃а па́че  сло́ва и҆мѣ́ла є҆сѝ, ꙗ҆́коже и҆са́їа провозгласѝ: вы́ше  є҆стества̀ сего̀, бг҃ороди́тельнице, родила̀ є҆сѝ. 
И҆́нъ. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀, и҆но́гѡ не вѣ́мы. 
А҆́ще и҆ земно́е ѻ҆те́чество, бл҃же́нне дими́трїе,  ѡ҆ста́вилъ є҆сѝ, всѧ́чески бг҃оимени́тнꙋ ѻ҆би́тель  совокꙋпи́лъ є҆сѝ: тѣ́мже пе́рвое ѻ҆ч҃ество нбⷭ҇ное  прїѧ́тъ, со дерзнове́нїемъ хрⷭ҇тꙋ̀ за ны̀ моли́сѧ. 
Бл҃гоче́стїѧ па́ки на стезю̀, дими́трїе, наста́вленъ  бы́лъ є҆сѝ, ѻ҆́ч҃е, ѿ бг҃а къ неги́блемомꙋ  наслажде́нїю, посто́мъ и҆ моли́твою въ вы̑шнѧѧ приве́дсѧ. 
Ѕѣлѡ̀ ми́лостива и҆ страннопрїи́мца показа́ тѧ  сп҃съ на́шъ мі́рови, ѻ҆́ч҃е, врача̀ болѧ́щымъ, дими́трїе,  си̑рымъ и҆ оу҆бѡ́гимъ застꙋ́пника любе́зна. 
Бг҃оро́диченъ: 
Вои́стиннꙋ тѧ̀ мт҃рь бж҃їю и҆сповѣ́дꙋемъ и҆́стиннꙋю  бцⷣꙋ, твои́мъ ржⷭ҇тво́мъ тлѣ́ннагѡ ѡ҆сꙋжде́нїѧ  и҆зба́вльшїисѧ, милосе́рдїѧ ра́ди чл҃вѣколю́бца бг҃а, къ  жи́зни нетлѣ́ннѣй по́звани бы́хомъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Вселе́ннѣй свѣти́ло пресвѣ́тлое, ѻ҆́ч҃е,  ꙗ҆ви́лсѧ є҆сѝ, дими́трїе, слове́съ свѣ́тлостїю  просвѣща́ѧ вѣ́рою и҆ любо́вїю къ тебѣ̀ притека́ющыѧ. (с.  220) 
Бл҃же́нное житїѐ проше́лъ є҆сѝ, назда́въ оу҆́бѡ  чꙋ̑вства, внѣ̀ бы́лъ є҆сѝ мїрска́гѡ мѧте́жа, и҆ бг҃ꙋ  прибли́жилсѧ є҆сѝ, дими́трїе. 
Ꙗ҆́кѡ до́бръ, ꙗ҆́кѡ красе́нъ вѣне́цъ, и҆́мже  ны́нѣ вѣнча́лсѧ є҆сѝ, премꙋ́дре дими́трїе,  добродѣ́тельми вѣнча́емь, и҆ надъ страстьмѝ ца́рствовавъ,  преизрѧ́дне. 
Бг҃оро́диченъ: 
Вы́ше є҆стества̀ родила̀ є҆сѝ, дв҃о, и҆  вѣ́чнꙋеши дв҃а, ꙗ҆́вльши и҆́стиннагѡ бжⷭ҇тва̀ сн҃а и҆ бг҃а  твоегѡ̀ ѻ҆́бразы. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многомлⷭ҇тиве хрⷭ҇тѐ, бж҃е на́шъ. 
Въ дꙋшѝ свое́й бжⷭ҇твєннаѧ бога̑тства дх҃а ст҃а́гѡ  собра́въ, непоро́чнꙋ мл҃твꙋ, и҆ чистотꙋ̀ краснолѣ́пнꙋ,  бдѣ́нїе и҆ воздержа́нїе: сегѡ̀ ра́ди жили́ще ст҃ѣ́й  трⷪ҇цѣ ꙗ҆ви́сѧ. 
Ри́знꙋю хꙋ́дость и҆мѣ́лъ є҆сѝ, пребога́те, въ  зимѣ́ же и҆ лѣ́тѣ не премѣнѧ́ѧ, болѣ́зненнѡ  претерпѣ́лъ є҆сѝ бг҃а ра́ди соверше́ннѡ: тѣ́мже нбⷭ҇нагѡ  прїѧ́тїѧ наслѣ́дникъ бы́ти сподо́билсѧ є҆сѝ. 
На землѝ ꙗ҆́кѡ а҆́гг҃лъ бг҃ꙋ послꙋжи́лъ є҆сѝ  всѧ́чески, и҆ ны́нѣ оу҆ негѡ̀ со безпло́тными и҆ съ  преподо́бными ра́достнѡ ликꙋ́еши, преблаже́нне дими́трїе,  бл҃гоꙋха̑нїѧ же чꙋде́съ на́мъ и҆спꙋсти́лъ є҆сѝ. 
Бг҃оро́диченъ: 
Бжⷭ҇твенное сло́во въ ложесна́хъ твои́хъ прїѧ́ла  є҆сѝ, бцⷣе дв҃о мр҃і́е, и҆ па́че є҆стества̀ родила̀  є҆сѝ: є҆го́же молѝ, ѿ бѣ́дъ всѧ́кихъ на́съ  и҆зба́вити, рабы̑ твоѧ̑ пою́щыѧ тѧ̀. 
Конда́къ, гла́съ и҃. Подо́бенъ: Взбра́нной: 
Ѿ ю҆́ности, прпⷣбне, крⷭ҇тъ тво́й взе́мъ, хрⷭ҇тꙋ̀  послѣ́довалъ є҆сѝ, въ моли́твахъ и҆ поще́нїихъ, во  бдѣ́нїихъ же и҆ ѕлострада́нїихъ пло́ть твою̀ и҆знꙋрѧ́ѧ:  тѣ́мже и҆ (с. 221) всеви́дѧщее ѻ҆́ко твоѧ̑ трꙋды̀  ви́дѣвъ, чꙋдесы́ тѧ прославлѧ́етъ, и҆ всѣ́хъ зва́ти тебѣ̀  наꙋча́етъ: ра́дꙋйсѧ, преподо́бне ѻ҆́ч҃е дими́трїе,  по́стникѡвъ оу҆добре́нїе. 
І҆́косъ: 
Бжⷭ҇твенными добродѣ́тельми твои́ми себѐ, мꙋ́дре,  оу҆краси́лъ є҆сѝ, сп҃сꙋ хрⷭ҇тꙋ̀ жили́ще содѣ́лавъ,  ѻ҆́ч҃е мꙋ́жественнѣ: ꙗ҆́коже зла́то и҆скꙋси́лсѧ є҆сѝ  вѣ́рою къ бг҃ꙋ, и҆ наде́ждею и҆ любо́вїю ѻ҆бѣ́ты  полага́ѧ, воздержа́нїемъ пости́всѧ ꙗ҆́кѡ безпло́тенъ, въ  цѣломꙋ́дрїи и҆ во смире́нїи возне́слсѧ є҆сѝ. тѣ́мже и҆  мы̀ моли́твами твои́ми просвѣ́щшесѧ, прпⷣбне дими́трїе,  вопїе́мъ тѝ: ра́дꙋйсѧ, ꙗ҆́кѡ и҆зъ мла́да бг҃ꙋ послꙋжи́лъ  є҆сѝ: ра́дꙋйсѧ, притека́ющымъ къ тебѣ̀ спасе́нїѧ  хода́таю: ра́дꙋйсѧ, хрⷭ҇тоимени̑тымъ лю́демъ похвала̀ и҆  оу҆твержде́нїе: ра́дꙋйсѧ, ꙗ҆́кѡ твои́ми моли́твами  сопроти́внїи побѣжда́ютсѧ: ра́дꙋйсѧ, ꙗ҆́кѡ всѣ̑мъ  просѧ́щымъ дае́ши да́ръ, ѿ гдⷭ҇а дарова́нный тѝ  и҆сцѣле́нїй: ра́дꙋйсѧ, ꙗ҆́кѡ и҆ чꙋдесы́ тѧ бг҃ъ  прославлѧ́етъ, и҆ всѣ́хъ зва́ти тебѣ̀ наꙋча́етъ: ра́дꙋйсѧ,  прпⷣбне ѻ҆́ч҃е дими́трїе, по́стникѡвъ оу҆добре́нїе. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  благослове́нъ и҆ препросла́вленъ. 
Бл҃гоꙋха́ютъ, прпⷣбне, твои́хъ оу҆че́нїй словеса̀,  бл҃года́тїю дх҃а сїѧ́юще: бжⷭ҇тво́ бо є҆ди́но чты́й въ  тре́хъ ли́цѣхъ, сло́ва же воплоще́нїе поѧ̀, бл҃гоꙋха́еши  на́съ, пребога́те. 
Оу҆ма̀ чистото́ю и҆ по́мысла, бг҃оразꙋ́мїѧ  свѣ́тлостїю житїѐ преше́лъ є҆сѝ, чистото́ю же тѣлесѐ,  и҆ дѣ́вства сїѧ́нїемъ и҆зрѧ́дно возложе́нїе ꙗ҆́вльсѧ  всеви́дцꙋ и҆ вседержи́телю. 
Сло́во твоѐ со́лїю растворе́но, и҆ житїѐ твоѐ (с.  222) бл҃года́тїю, пребл҃же́нне, сїѧ́ѧ ꙗ҆ви́сѧ, пречꙋ́дне:  тѣ́мже въ вы́шнїѧ ѻ҆би́тєли ра́дꙋѧсѧ всели́лсѧ є҆сѝ,  хрⷭ҇тꙋ̀ со дерзнове́нїемъ ны́нѣ предстоѧ̀. 
Бг҃оро́диченъ: 
Оу҆правлѧ́ющи, пречⷭ҇таѧ, моѐ житїѐ, къ твоемꙋ̀  всети́хомꙋ приста́нищꙋ напра́ви, бг҃а ро́ждши, бл҃ги́хъ  и҆сто́чника, всѣ̑мъ подаю́ща вѣ̑рнымъ нетлѣ́нїѧ  бл҃года̑ти. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша  пою́ще: ѻ҆тцє́въ бж҃е, бл҃гослове́нъ є҆сѝ. 
И҆̀же и҆ногда̀ притека́ющихъ, прпⷣбне дими́трїе, къ  твоемꙋ̀ чꙋдотво́рномꙋ гро́бꙋ съ вѣ́рою, ка́ющихсѧ къ бг҃ꙋ  грѣхѡ́въ свои́хъ, мольба́ми твои́ми ско́рченыхъ человѣ̑къ  рꙋ́цѣ и҆спра́вилъ є҆сѝ, бл҃же́нне. 
И҆́же и҆ногда̀ ѕлочести́ваго ра́тника бжⷭ҇твенною  си́лою ѿри́нꙋлъ є҆сѝ ѿ ст҃а́гѡ твоегѡ̀ гро́ба, и҆ не  оу҆лꙋчи́вшъ поми́лованїѧ вско́рѣ ѻ҆бою̀ животꙋ̀ лиши́сѧ  таковы́й. 
И҆̀же и҆ногда̀ бл҃гоче́стнѡ бл҃гоговѣ́йнїи лю́дїе,  твои́ми, свѧ́те дими́трїе, моли́твами, и҆ногда́ же  кропле́нїемъ ст҃ы́ѧ воды̀ сщ҃е́нныѧ, разли̑чныѧ  и҆сцѣлє́нїѧ прїе́млютъ припа́дающїи къ чꙋдотво́рномꙋ  твоемꙋ̀ гро́бꙋ. 
Бг҃оро́диченъ: 
И҆зба́вихомсѧ всѝ ѿ страсте́й и҆ бѣ́дъ, и҆  ѡ҆бстоѧ́нїй и҆ недꙋ́гѡвъ многоѻбра́зныхъ, мольба́ми  твои́ми, пречⷭ҇таѧ бг҃ома́ти, сп҃сꙋ хрⷭ҇тꙋ̀ зовꙋ́ще:  ѻ҆тє́цъ на́шихъ бж҃е, благослове́нъ є҆сѝ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ, халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. (с. 223) 
Вѣне́цъ благолѣ́пенъ хрⷭ҇то́съ живода́вецъ на  ве́рхъ тво́й положѝ тезоимени́те дими́трїе: и҆́бо дѣѧ́ньми  просїѧ́лъ є҆сѝ, и҆ видѣ̑нїи ꙗ҆ви́лсѧ є҆сѝ зовы́й:  благослови́те, всѧ̑ дѣла̀ гдⷭ҇нѧ, гдⷭ҇а. 
Всѐ преше́дъ чꙋ́вство, преблаже́нне, оу҆мꙋ̀  пе́рвомꙋ прибли́жилсѧ є҆сѝ дꙋшѝ твоеѧ̀ чистото́ю, житїѧ́  же свѣ́тлостїю, вѣнцено́сче дими́трїе, зовы́й:  благослови́те, всѧ̑ дѣла̀ гдⷭ҇нѧ, гдⷭ҇а. 
Жела́нїемъ ѕѣ́льнымъ, преблаже́нне, и҆зслѣ́дилъ  є҆сѝ бг҃оно́снагѡ се́ргїа вели́кагѡ житїѐ бжⷭ҇твенное,  жи́зни свѣ́тлостїю поревнова́лъ є҆сѝ, прехва́льне, бы́въ  оу҆́бѡ и҆ собесѣ́дникъ сегѡ̀ и҆зрѧ́денъ вои́стиннꙋ. 
Бг҃оро́диченъ: 
Оу҆́мъ безстра́стенъ во оу҆тро́бѣ твое́й  соединѧ́етсѧ человѣ́ческомꙋ оу҆мꙋ̀, пречⷭ҇таѧ, пло́ти же  дебельство́мъ подъ лѣ́томъ бы́въ лѣ́тъ превы́шшїй. тѣ́мъ  тѧ̀, бцⷣе, вѣ́рою и҆ любо́вїю сла́вимъ. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Сто́лпъ ѡ҆дꙋшевле́нный, ѻ҆́ч҃е дими́трїе, и҆  и҆сто́чникъ неѡскꙋ́дный вои́стиннꙋ, слѣпы̑ѧ просвѣща́ѧ,  разсла́блєнныѧ оу҆крѣплѧ́ѧ, и҆ бѣ́сы прогонѧ́ѧ, не  то́кмѡ оу҆ гро́ба, но и҆ на мѣ́стѣхъ, и҆дѣ́же и҆́мѧ  твоѐ нарица́ютъ съ любо́вїю. 
Ꙗ҆́коже дрꙋгі́й и҆лїа̀ ꙗ҆ви́всѧ, сꙋгꙋ́бꙋ  благода́ть на́мъ да́лъ є҆сѝ, твоѧ̑ честны̑ѧ мо́щи, точи́ти  и҆сцѣлє́нїѧ тре́бꙋющымъ, ꙗ҆вле́нїемъ же твои́мъ и҆ по  сме́рти, преподо́бне ѻ҆́ч҃е дими́трїе, и҆ны́хъ ѕлы́хъ  оу҆страша́ѧ, и҆ па́че и҆ны̑мъ и҆сцѣлє́нїѧ творѧ̀  вѣ̑рнымъ. 
И҆ногда̀ прⷪ҇ро́ческимъ да́ромъ ѿ бг҃а, блаже́нне,  почте́нъ бы́лъ є҆сѝ, всѧ́чески же тре́бꙋющымъ ми́лостивъ  пока́зовалсѧ є҆сѝ: и҆ ны́нѣ, ѻ҆́ч҃е дими́трїе,  ми́лостивомꙋ сп҃сꙋ (с. 224) за ны̀ моли́сѧ, воспѣва́ющыѧ и҆  превозносѧ́щыѧ є҆го̀ во вѣ́ки. 
Бг҃оро́диченъ: 
Ра́дꙋйсѧ, прⷭ҇то́ле гдⷭ҇ень ѻ҆гнезра́чный,  ра́дꙋйсѧ, две́ре невеще́ственнагѡ блиста́нїѧ: ра́дꙋйсѧ,  ѻ҆́блаче, сл҃нце возсїѧ́вшїй пра́ведное хрⷭ҇та̀ сп҃са  на́шего: є҆го́же превозно́симъ во вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Пречестны́й дими́трїе, ны́нѣ чи́стѡ оу҆слажда́ѧсѧ  и҆ пи́щꙋ прїе́млѧ па́че оу҆́мныѧ, и҆дѣ́же собо́ри ст҃ы́хъ  ѻ҆́крестъ гдⷭ҇а ликꙋ́ютъ, блаже́нне, и҆̀же тѧ̀ ны́нѣ  чтꙋ́щыѧ хода́тайствꙋѧ къ себѣ̀ привлецы̀. 
Преше́лъ є҆сѝ ра́дꙋѧсѧ жела́нїемъ въ ра́й къ  є҆ди́номꙋ вои́стиннꙋ блаже́нствꙋ, къ пребо́льшей добро́тѣ,  и҆ къ жи́зни вои́стиннꙋ нестарѣ́ющейсѧ, и҆ свѣ́тꙋ  невече́рнемꙋ, бг҃оно́се ѻ҆́ч҃е дими́трїе. 
Ꙗ҆́кѡ со́лнце просїѧ́лъ є҆сѝ въ мона́шескихъ  собо́рѣхъ, ѿ млады́хъ ногте́й ѡ҆свѧще́нъ бы́лъ є҆сѝ,  ꙗ҆́коже зарю̀ и҆спꙋща́ѧ добродѣ́тєли твоегѡ̀ житїѧ̀,  пресла́дкїй дими́трїе, бг҃оно́се ѻ҆́ч҃е прпⷣбне. 
Бг҃оро́диченъ: 
Разꙋмѣ́вше и҆здале́ча прозорли́выма ѻ҆чи́ма  прⷪ҇ро́цы, тѧ̀ ꙗ҆́вѣ провозвѣсти́ша хотѧ́щꙋю мт҃рь бы́ти  вседѣ́телю влⷣцѣ всѣ́хъ: тѣ́мъ тѧ̀, всепѣ́таѧ, бцⷣꙋ  и҆сповѣ́дꙋемъ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
Ꙗ҆вле́нїемъ бжⷭ҇твеннымъ сїѧ́еши, ѻ҆́ч҃е дими́трїе  преподо́бне, ꙗ҆́коже ѡ҆бѣща́лсѧ є҆сѝ, блаже́нне,  моли́твою гра́дъ тво́й сохрани́лъ є҆сѝ ѿ хотѧ́щихъ  воева́ти безъ вины̀ лю́ди твоѧ̑, свѧ́те. (с. 225) 
Ѿ бг҃а показа́лсѧ є҆сѝ на́мъ цѣли́тель  недꙋ́гꙋющымъ въ паде́нїихъ, ѡ҆чи́стникъ же, блаже́нне, и҆  прогони́тель лꙋка́выхъ дꙋхѡ́въ: тѣ́мъ тѧ̀ всѝ велича́емъ. 
А҆́ще и҆ преста́вилсѧ є҆сѝ ѿ на́съ, ѻ҆́ч҃е  дими́трїе, въ хра́мѣхъ бжⷭ҇твенныхъ ст҃ѣ́й трⷪ҇цѣ  предстоѧ̀, хра́мъ дх҃ꙋ ст҃о́мꙋ бы́лъ є҆сѝ: моли́сѧ за всѧ̑  хрїстїа́ны, и҆́ноки же и҆ простцы̀, тебѐ велича́ющыѧ. 
Бг҃оро́диченъ: 
Вои́стиннꙋ, бцⷣе, тобо́ю спа́сшїисѧ и҆сповѣ́дꙋемъ  тѧ̀, дв҃о влⷣчце, ꙗ҆́кѡ родила̀ є҆сѝ на́мъ бг҃а  сп҃си́телѧ, є҆ди́наго ѿ трⷪ҇цы сн҃а и҆ сло́ва, крⷭ҇то́мъ  разо́ршаго сме́рть: є҆го́же ѡ҆ на́съ съ преподо́бнымъ  дими́трїемъ молѝ тебѐ велича́ющихъ. 
Свѣти́ленъ. Подо́бенъ: Жєны̀ оу҆слы́шите: 
Мїрска́гѡ пристра́стїѧ ꙗ҆́кѡ ѿ скве́рны  оу҆клони́лсѧ є҆сѝ, и҆ а҆́лчбою пло́ть оу҆вѧди́лъ є҆сѝ,  ѻ҆́ч҃е, и҆ нбⷭ҇ною сла́вою со а҆́гг҃лы ѡ҆богати́лсѧ є҆сѝ:  тѣ́мже непреста́ннѡ молѝ ѡ҆ на́съ хрⷭ҇та̀ бг҃а,  преподо́бне дими́трїе. 
Два́жды. 
Сла́ва, и҆ ны́нѣ, бг҃оро́диченъ: 
Тѧ̀ предста́тельницꙋ и҆́мамы всѝ грѣ́шнїи ѽ  прест҃а́ѧ дв҃о! ты̀ благопремѣ́нна сотворѝ сн҃а твоего̀  ма́терними твои́ми моли́твами. 
На хвали́техъ стїхи̑ры, на д҃, гла́съ є҃. Подо́бенъ:  Преподо́бне ѻ҆́ч҃е: 
Преподо́бне ѻ҆́ч҃е, дꙋ́шꙋ твою̀ съ тѣ́ломъ  ѡ҆чи́стивъ, и҆ ст҃о́мꙋ дх҃ꙋ прекра́снаѧ ѻ҆би́тель ꙗ҆ви́сѧ,  и҆ сла́вна тѧ̀ концє́мъ, преблаже́нне дими́трїе, содѣ́ла:  въ чꙋдесѣ́хъ же вели́каго свѣти́льника, просвѣти́вшаго  сꙋ́щихъ во мра́цѣ, ꙗ҆́кѡ наста́вника и҆́нокѡмъ соше́дшесѧ  велемꙋ́дреннѡ оу҆блажи́мъ. 
Два́жды. 
Ꙗ҆ви́лсѧ є҆сѝ, бг҃облаже́нне, мꙋ́драѧ плени́ца,  свѧзꙋ́ѧ мнѡ́гаѧ вра̑гъ ѡ҆полчє́нїѧ: тѣ́мже и҆ вѣнце́мъ  оу҆вѧ́злсѧ (с. 226) є҆сѝ неꙋвѧда́ющимъ, весе́лїе и҆  ра́дость, и҆ сла́вꙋ вѣ́чнꙋю воспрїѧ́лъ є҆сѝ, бг҃омꙋ́дре  дими́трїе, молѝ хрⷭ҇та̀ бг҃а, дарова́ти ми́ръ мі́рови, и҆  дꙋша́мъ на́шымъ ве́лїю ми́лость. 
Преподо́бне ѻ҆́ч҃е, тѣлє́сныѧ стра̑сти ѕѣ́льнымъ  воздержа́нїемъ, и҆ по́стническими моли́твами же и҆ трꙋды̀,  сле́зными пото́ки и҆ по́ты, оу҆́глїѧ сла́дости погаси́лъ  є҆сѝ, и҆ въ чꙋдесѣ́хъ сла́вна тѧ̀ показа̀ гдⷭ҇ь  рѡссі̑йскимъ лю́демъ, дими́трїе блаже́нне. и҆ оу҆краси́ тѧ  вы́шними дарова̑нїи: є҆мꙋ́же слꙋ́жиши съ нбⷭ҇ными си́лами,  і҆и҃сꙋ чл҃вѣколю́бцꙋ, и҆ сп҃сꙋ дꙋ́шъ на́шихъ. 
Сла́ва, гла́съ ѕ҃: 
Прїиди́те празднолю́бцы, и҆ пѡ́стникъ сосло́вїе  вѣ́рою соше́дшесѧ, и҆́стиннаго по́стника дне́сь почита́юще:  ра́дꙋйсѧ, ше́ствовавъ по стопа́мъ влⷣки хрⷭ҇та̀ оу҆́зкїй  пꙋ́ть, и҆ безстра́стно житїѐ, ꙗ҆́коже дре́вле а҆враа́мъ  пра́ведный, ѻ҆́ч҃е дими́трїе, страннолю́бїе притѧжа́въ,  пресели́лсѧ є҆сѝ ѿ ѻ҆те́чества твоегѡ̀ до мѣ́ста,  и҆дѣ́же ны́нѣ благоꙋха́етъ и҆сцѣлє́нїѧ честно́е тѣ́ло  твоѐ всѣ̑мъ притека́ющымъ и҆ вопїю́щымъ: ѽ всеблаже́нне  и҆ преподо́бне! по́стникѡмъ похвало̀ и҆ собесѣ́дниче  безплѡ́тнымъ, благочести́вомꙋ же і҆мпера́торꙋ на́шемꙋ на  пога̑ныѧ спосо́бниче, и҆ наста́вниче и҆́нокѡмъ, и҆ ѡ҆ на́съ  моли́сѧ хрⷭ҇тꙋ̀ бг҃ꙋ, спастѝ дꙋ́шы на́шѧ. 
И҆ ны́нѣ, бг҃оро́диченъ. 
Славосло́вїе вели́кое, и҆ ѿпꙋ́стъ. 
На лїтꙋргі́и бл҃жє́нна, ѿ канѡ́на а҃-гѡ пѣ́снь г҃- ѧ, и҆ в҃-гѡ пѣ́снь ѕ҃-ѧ. Прокі́менъ, гла́съ з҃: Честна̀  предъ гдⷭ҇емъ сме́рть преподо́бныхъ є҆гѡ̀: Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇толъ  къ гала́тѡмъ, зача́ло сг҃і. А҆ллилꙋ́їа: Блаже́нъ мꙋ́жъ,  боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.  Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе ѿ лꙋкѝ, зача́ло к҃д. Прича́стенъ: Въ  па́мѧть вѣ́чнꙋю бꙋ́детъ пра́ведникъ: (с. 227) 
Слꙋ́жба на преставле́нїе ст҃а́гѡ благовѣ́рнагѡ  вели́кагѡ кнѧ́зѧ все́волода, нарече́ннагѡ во ст҃ѣ́мъ  кр҃ще́нїи гаврїи́ла. 
Ве́черъ стїхосло́вимъ, Блаже́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ и҃. 
Подо́бенъ: Ѽ пресла́внагѡ чꙋдесѐ! 
Блаже́нне бг҃омꙋ́дре кнѧ́же все́володе, ꙳ чи́стаѧ  твоѧ̀ дꙋша̀, ꙳ правосла́вною мꙋ́дростїю сїѧ́ющи, ꙳ ѡ҆блиста̀  добродѣ́телей свѣ́тлостїю, ꙳ и҆ ѡ҆зарѧ́етъ вѣ́рныхъ  и҆сполне́нїе, ꙳ бѣсѡ́въ тмꙋ̀ ѿгонѧ́щи: ꙳ тѣ́мже ꙗ҆́кѡ  прича́стника ꙳ невече́рнѣй бл҃года́ти, ꙳ тѧ̀ благоче́стнѡ  почита́емъ, досточꙋ́дне. 
Два́жды. 
И҆мѣ́ѧ дꙋ́шꙋ ми́лостивнꙋ, ꙳ и҆ чи́стъ по́мыслъ, и҆  се́рдце бодрели́во, ꙳ вѣ́рꙋ небла́зненꙋ, ꙳ и҆ любо́вь  нелицемѣ́рнꙋ, ꙳ ѿ землѝ преста́вилсѧ є҆сѝ къ нбⷭ҇нымъ,  ꙳ ликѡ́мъ пра́ведныхъ причте́нъ: ꙳ тѣ́мже чти́мъ тѧ̀  свѧще́нными пѣ́сньми, ꙳ и҆ бл҃гоче́стнѡ всѝ оу҆блажа́емъ,  ꙳ блаже́нне кнѧ́же все́володе. 
Бжⷭ҇твенными поꙋчє́нїи вжилѧ́емь, ꙳ сла̑сти  стра̑стныѧ ѿ дꙋшѝ ѿгна́лъ є҆сѝ, ꙳ и҆ трⷪ҇цѣ селе́нїе  чи́сто бы́лъ є҆сѝ: ꙳ тѣ́мже къ бжⷭ҇твенномꙋ наслажде́нїю  ѿше́лъ є҆сѝ, ꙳ бг҃ꙋ соблюда́ющꙋ ны́нѣ ꙳ нерꙋши́мо твоѐ  честно́е тѣ́ло ꙳ бжⷭ҇твенными сꙋдьба́ми, ꙳ и҆́миже са́мъ  вѣ́сть прославлѧ́ѧй тѧ̀ ꙳ ꙗ҆́вѣ, все́володе. 
И҆́ны стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Ѿ бл҃гочести́вагѡ ко́рене, ꙳ бл҃говѣ́рїѧ вѣ́твь  прозѧбѐ, ꙳ по бжⷭ҇твенномꙋ па́ѵлꙋ а҆пⷭ҇лꙋ: ꙳ а҆́ще бо  ко́рень свѧ́тъ, то и҆ вѣ̑тви, є҆́же речѐ, ꙳ ты́ же ѿ  ди́вїѧ ма́слины (с. 228) оу҆клони́лсѧ є҆сѝ, ꙳ востечѐ на  па́жить зако́на живоно́снагѡ: ꙳ благоче́стїемъ ѡ҆сїѧ́емь, ꙳  блаже́нне кнѧ́же гаврїи́ле, ꙳ благода́телю всѣ́хъ бг҃ꙋ  благоꙋгоди́лъ є҆сѝ. 
Два́жды. 
Бл҃гочести́въ и҆ непоро́ченъ, ꙳ правди́въ же и҆  и҆́стиненъ по і҆́ѡвꙋ, ꙳ поꙋча́ѧсѧ въ за́повѣдехъ гдⷭ҇нихъ  всегда̀, ꙳ и҆ ꙗ҆́кѡ дре́во насажде́но ꙳ при и҆схо́дищихъ  воды̀ живо́тны, ꙳ бг҃ꙋ плоды̀ приносѧ̀ благоче́стїѧ, ꙳  воздѣ́лаѧ хра́мы свѧты̑ѧ мнѡ́ги, ꙳ и҆ написꙋ́ѧ рꙋко́ю  твое́ю, блаже́нне, живѡ́тнаѧ словеса̀ ꙳ на оу҆твержде́нїе  це́рквамъ. 
Бл҃гоче́стїѧ столпа̀ непоколеби́ма, ꙳ добродѣ́телей  оу҆краше́нїе, ꙳ благоꙋтро́бїѧ сокро́вище, ꙳ ми́лости  пꙋчи́нꙋ неисчерпа́емꙋ, ꙳ во́ина на невѣ̑рныѧ непобѣди́ма,  ꙳ все́волода кро́ткаго почти́мъ. ꙳ и҆згна́нїе  претерпѣ́вшаго, ꙳ и҆ вѣнце́мъ терпѣ́нїѧ ꙳ ѿ цр҃ѧ̀  всѣ́хъ бг҃а вѣ́чнѡ вѣнча́нна. 
Сла́ва, гла́съ ѕ҃: 
Нача́льникꙋ бл҃говѣ́стїѧ бж҃їѧ сло́ва, и҆  неизрече́нныхъ та̑инъ слꙋжи́телю, нбⷭ҇номꙋ воево́дѣ  вы́шнихъ си́лъ тезоимени́таго, благочести́ваго вели́каго  страти́га все́волода, соше́дшесѧ, празднолю́бцы, хвала́ми и҆  пѣ́сньми дх҃о́вными возвели́чимъ, и҆ согла́снѡ возопїе́мъ  є҆мꙋ̀: ѽ всеблаже́нне и҆ бг҃омꙋ́дре кнѧ́же гаврїи́ле!  ꙗ҆́кѡ и҆мѣ́ѧ дерзнове́нїе ко прест҃ѣ́й трⷪ҇цѣ, молѝ  побѣ́дꙋ да́ти во́ємъ благочести̑вымъ во бра́нѣхъ, и҆ ѿ  сꙋпоста̑тъ наше́ствїѧ гра́дъ сво́й пско́въ сохрани́ти, и҆  спастѝ дꙋ́шы на́шѧ. 
И҆ ны́нѣ, бг҃оро́диченъ: Кто̀ тебє̀ не  оу҆блажи́тъ: Вхо́дъ. Прокі́менъ днѐ. И҆ чтє́нїѧ г҃,  пи̑саны сегѡ̀ мѣ́сѧца во в҃і де́нь. 
На лїті́и стїхи̑ры, гла́съ а҃: 
Наста̀ ны́нѣ всечестна́ѧ па́мѧть вели́кагѡ кнѧ́зѧ  все́волода, нарече́ннагѡ по ѻ҆смодне́вномꙋ зако́нꙋ гдⷭ҇ню  но́выѧ благода́ти гаврїи́ла, на́шегѡ застꙋ́пника и҆ (с. 229)  помо́щника въ ско́рбехъ, и҆ болѧ́щымъ врача̀ предо́бра, и҆  на бра́нѣхъ посо́бника непобори́ма. сегѡ̀ ра́ди прїиди́те,  всѝ концы̀ земні́и: прїиди́ же и҆ ты̀, вели́кїй но́въграде,  въ тебѣ̀ пожи́вый се́й блаже́нный ст҃ы̑ѧ цє́ркви мнѡ́ги  созда̀. є҆го́же досто́йнѡ да оу҆блажи́мъ, и҆ свѣ́тлѡ  па́мѧть є҆гѡ̀ торжествꙋ́имъ: мо́литсѧ бо гдⷭ҇еви спасти́сѧ  дꙋша́мъ на́шымъ. 
Житїѐ твоѐ по бз҃ѣ пожи́въ, блаже́нне кнѧ́же  гаврїи́ле, въ моли́твѣ и҆ постѣ̀ по а҆пⷭ҇лꙋ, въ  за́повѣдехъ гдⷭ҇нихъ пребы́лъ є҆сѝ, вдови̑цы и҆  ѡ҆би̑димыѧ застꙋпа́ѧ, ми́ловалъ є҆сѝ: тѣ́мже моли́сѧ  сп҃сꙋ всѣ́хъ за правосла̑вныѧ лю́ди всерѡссі̑йскїѧ, є҆́же  ѡ҆долѣ́ти и҆́мъ и҆новѣ̑рныѧ ꙗ҆зы́ки, и҆ на́мъ и҆спросѝ  ѿ гдⷭ҇а ми́лость въ де́нь сꙋ́дный. 
Гла́съ в҃: 
Ꙗ҆́коже оу҆слы́ша бг҃олюби́вый є҆пⷭ҇кпъ ні́фѡнтъ  преставле́нїе твоѐ честно́е, тогда̀ и҆ наро́ди вели́кагѡ  нова́града восхотѣ́ша мо́щи твоѧ̑ взѧ́ти къ себѣ̀:  по́сланнїи же ѿ свѧще́нныхъ дерзнꙋ́ша взѧ́ти тѧ̀, и҆ не  возмого́ша: и҆ та́кѡ пребы́лъ є҆сѝ, всеблаже́нне  гаврїи́ле, неподви́жимь съ мѣ́ста своегѡ̀, и҆ сꙋгꙋ́бо  чꙋдодѣ́йствїе показа́лъ є҆сѝ, ꙗ҆́коже дре́вле чꙋ́дный  и҆лїа̀ є҆лїссе́еви ми́лѡть свою̀, оу҆сꙋгꙋ́бити дх҃а  бл҃года́ть: ты́ же но́готь ѿ честны́ѧ рꙋкѝ своеѧ̀ по́далъ  є҆сѝ вели́комꙋ новꙋ́градꙋ на и҆сцѣле́нїе и҆ застꙋпле́нїе.  и҆ ны́нѣ моли́сѧ, свѧ́те, за гра́дъ и҆ лю́ди твоѧ̑, є҆́же  и҆зба́витисѧ на́мъ ѿ ꙗ҆зы́ческагѡ наше́ствїѧ, и҆  спасти́сѧ дꙋша́мъ на́шымъ. 
Сла́ва, гла́съ д҃: 
Прїиди́те, сла́внагѡ гра́да пско́ва наро́ди ма́лїи  и҆ вели́цыи, на́шего застꙋ́пника, ѿ вышегра́да къ на́мъ  прише́дшаго, вели́каго кнѧ́зѧ все́волода хвала́ми и҆  пѣ́сньми оу҆блажи́мъ, ми́лостынею же и҆ посто́мъ и҆  всѣ́ми до́брыми дѣ́лы бг҃ꙋ оу҆годи́вша, и҆ дꙋ́шꙋ свою̀  є҆мꙋ̀ преда́вша, (с. 230) и҆ гра́дъ пско́въ моли́твою  и҆зба́вльша ѿ ꙗ҆зы́ческагѡ наше́ствїѧ: на́мъ же честны̑ѧ  мо́щи своѧ̑ ѡ҆ста́вльша въ па́мѧть, точи́ти неѡскꙋ́днѡ  и҆сцѣлє́нїѧ приходѧ́щымъ къ немꙋ̀ вѣ́рою. тѣ́мже и҆ мы̀  припа́дающе мо́лимсѧ: ѽ всеблаже́нне кнѧ́же гаврїи́ле!  моли́сѧ ст҃ѣ́й трⷪ҇цѣ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Да́лъ є҆сѝ, цр҃ю̀ царє́мъ, ꙳ бл҃гочести́вомꙋ  твоемꙋ̀ кнѧ́зю все́володꙋ ꙳ даві́довꙋ кро́тость, ꙳ соломѡ́ню  мꙋ́дрость, ꙳ є҆зекі́ево раче́нїе, ꙳ по влади́мїрѣ вѣ́ры  храни́телѧ, ꙳ це́рквамъ строи́телѧ всеизрѧ́дна, ꙳ і҆и҃се  всеси́льне, ꙳ и҆ сп҃се дꙋша́мъ на́шымъ. 
Сті́хъ: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. 
Дадѐ зна́менїе ꙳ оу҆го́дникѡмъ свои̑мъ гдⷭ҇ь, ꙳  і҆исꙋ́сꙋ наѵі́нꙋ, ꙳ стоѧ́ти со́лнечномꙋ тече́нїю ꙳ во вре́мѧ  бра́ни: ꙳ та́коже и҆ блаже́нномꙋ кнѧ́зю гаврїи́лꙋ, ꙳ є҆гда̀  прїидо́ша ѿ нова́града мо́щи є҆гѡ̀ взѧ́ти, ꙳ ра́ка же  ста̀ ꙗ҆́кѡ дре́вле со́лнце, ꙳ неподви́жима съ мѣ́ста  своегѡ̀. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Да́лъ є҆сѝ зна́менїе ꙳ боѧ́щымсѧ тебє̀, гдⷭ҇и, ꙳  благочести́вомꙋ царю̀ кѡнстанті́нꙋ ꙳ крⷭ҇тъ тво́й честны́й,  побѣди́ти врагѝ: ꙳ та́коже и҆ ны́нѣ по́далъ є҆сѝ ѿ  честны́ѧ рꙋкѝ но́готь ꙳ благочести́вагѡ кнѧ́зѧ гаврїи́ла, ꙳  на оу҆твержде́нїе новꙋ́градꙋ, ꙳ и҆ всѣ̑мъ на и҆сцѣле́нїе. 
Сла́ва, гла́съ ѕ҃: 
Хрⷭ҇толюби́выхъ люде́й всерѡссі́йскихъ, ты̀ ве́лїй  хода́тай и҆ во бра́нѣхъ посо́бствꙋѧй на и҆ноѧзы̑чныѧ,  ст҃ѣ́й трⷪ҇цѣ предстоѧ̀ въ дерзнове́нїи мно́зѣ. тѣ́мже  и҆ мы̀ ꙗ҆́кѡ жи́вꙋ тѝ сꙋ́щꙋ глаго́лемъ: преблаже́нне  кнѧ́же (с. 231) гаврїи́ле, и҆ ны́нѣ моли́сѧ ѡ҆ странѣ̀  на́шей, є҆́же и҆зба́витисѧ ѿ нахожде́нїѧ и҆новѣ́рныхъ  ꙗ҆зы̑къ, и҆ всѣ̑мъ хрⷭ҇толюби̑вымъ лю́демъ ѿ навѣ̑тъ  вра́жїихъ, и҆ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, въ то́йже гла́съ. 
Тропа́рь, гла́съ д҃: 
И҆зъ мла́да ꙗ҆ви́лсѧ є҆сѝ, бг҃омꙋ́дре кнѧ́же  гаврїи́ле, бж҃е́ственный сосꙋ́дъ, и҆збра́нъ бг҃ови,  благоче́стїемъ воспита́нъ, вѣ́рꙋ непоро́чнꙋ соблю́дъ, и҆  мнѡ́ги ст҃ы̑ѧ цє́ркви оу҆стро́ивъ, и҆згна́нїе претерпѣ́лъ  є҆сѝ ѿ свои́хъ, ꙗ҆́коже и҆ цѣломꙋ́дрїи прароди́тели  твоѝ ѿ бра́та оу҆бїе́нїе: съ ни́миже предстоѧ̀ ст҃ѣ́й  трⷪ҇цѣ, моли́сѧ, странѣ̀ на́шей сохранє́нной бы́ти, и҆  всѣ̑мъ на́мъ спасти́сѧ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На оу҆́трени, на Бг҃ъ гдⷭ҇ь, тропа́рь два́жды. 
Сла́ва, и҆ ны́нѣ, бг҃оро́диченъ. 
По а҃-й стїхоло́гїи сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Благонаро́читꙋю па́мѧть пра́зднꙋютъ вкꙋ́пѣ всѧ̑  цє́ркви преставле́нїѧ вели́кагѡ кнѧ́зѧ все́волода,  оу҆го́дника хрⷭ҇то́ва, и҆ сегѡ̀ прилѣ́жнѡ молѧ́ща,  и҆сцѣли́ти недꙋ́ги и҆ болѣ̑зни на́шѧ, и҆ всѧ́кихъ  и҆скꙋше́нїй и҆зба́вити, вѣ́рою восхвалѧ́ющихъ є҆го̀. 
Два́жды. 
Сла́ва, и҆ ны́нѣ, бг҃оро́диченъ: 
Чꙋ́до чꙋде́съ бл҃года́тнаѧ, въ тебѣ̀ зрѧ́щи тва́рь  ра́дꙋетсѧ: зачала́ бо є҆сѝ безсѣ́меннѡ, и҆ родила̀ є҆сѝ  неизрече́ннѡ, є҆го́же чинонача̑лїѧ а҆́гг҃лѡвъ ви́дѣти не  мо́гꙋтъ: того̀ молѝ ѡ҆ дꙋша́хъ на́шихъ. 
По в҃-й стїхоло́гїи сѣда́ленъ, гла́съ є҃. Подо́бенъ:  Собезнача́льное: 
Тве́рдаго а҆дама́нта, и҆ столпа̀ непоколеби́ма  вра́жїими прилѡ́ги, вели́каго кнѧ́зѧ все́волода пѣ́сньми  почти́мъ, и҆́же въ вели́цѣй сла́вѣ, и҆ во и҆з̾ѻби́лїи  жи́въ (с. 232) лѣ̑та своѧ̑, непоколеби́мь пребы́сть:  терпѣ́нїемъ бо во и҆згна́нїе за и҆́стинꙋ посрамѝ врага̀,  и҆ ны́нѣ мо́литъ спасти́сѧ на́мъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ ѻ҆́бразъ  рождества̀ въ тебѣ̀ позна́сѧ, приснодв҃о чⷭ҇таѧ,  оу҆жаса́етъ мо́й оу҆́мъ, и҆ оу҆дивлѧ́етъ помышле́нїе,  сла́ва твоѧ̀, бцⷣе, во всѣ́хъ простре́сѧ, ко спасе́нїю  дꙋ́шъ на́шихъ. 
По полѷеле́и сѣда́ленъ, гла́съ и҃. Подо́бенъ: Ѡ҆  тебѣ̀ ра́дꙋетсѧ: 
Благоче́стнѡ на землѝ въ зако́нѣ гдⷭ҇ни пожи́въ,  вѣ́рꙋ непоро́чнꙋ соблю́лъ є҆сѝ въ се́рдцѣ твое́мъ,  сконча́въ до́брый по́двигъ, плоды̀ добродѣ́телей  возрасти́въ, пожа́лъ є҆сѝ кла́сы рꙋкоѧ́ти своеѧ̀, и҆  вѣне́цъ сꙋгꙋ́бъ ѿ вседержи́телѧ рꙋкѝ прїѧ́лъ є҆сѝ,  блаже́нне кнѧ́же гаврїи́ле, и҆ тогѡ̀ сла́вы сподо́билсѧ  є҆сѝ: прⷭ҇то́лꙋ предстоѧ̀ ст҃ы́ѧ трⷪ҇цы, молѝ спастѝ  гра́дъ и҆ лю́ди, чтꙋ́щыѧ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ и҆ человѣ́ческїй ро́дъ, ѡ҆сщ҃е́нный  хра́ме, и҆ раю̀ слове́сный, дѣ́вственнаѧ похвало̀, и҆зъ  неѧ́же бг҃ъ воплоти́сѧ, и҆ младе́нецъ бы́сть, пре́жде вѣ̑къ  сы́й бг҃ъ на́шъ: ложесна́ бо твоѧ̑ прⷭ҇то́лъ сотворѝ, и҆  чре́во твоѐ простра́ннѣе нб҃съ содѣ́ла. ѡ҆ тебѣ̀  ра́дꙋетсѧ, благода́тнаѧ, всѧ́каѧ тва́рь, сла́ва тебѣ̀. 
Та́же, степє́нна, а҃-й а҆нтїфѡ́нъ д҃-гѡ гла́са.  Прокі́менъ: Пра́ведникъ ꙗ҆́кѡ фі́нїѯъ процвѣте́тъ:  Сті́хъ: Насажде́ни въ домꙋ̀ гдⷭ҇ни, во дво́рѣхъ бг҃а  на́шегѡ процвѣтꙋ́тъ. Та́же: Всѧ́кое дыха́нїе:  Є҆ѵⷢ҇лїе ѿ матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃-й: 
Дне́сь всечестна́ѧ па́мѧть возсїѧ̀ вели́кагѡ кнѧ́зѧ  (с. 233) все́волода, вѣ́рныхъ сердца̀ оу҆ѧснѝ па́че  со́лнца добродѣ́телей свои́хъ блиста́ньми, и҆ ꙗ҆́кѡ лꙋча̀  свѣтла̀ мі́ръ ѡ҆зарѧ́ѧ чꙋдесы̀ свои́ми: сл҃нце бо  пра́ведное хрⷭ҇то́съ бг҃ъ на́шъ, моли́твами є҆гѡ̀  просвѣща́етъ дꙋ́шы на́шѧ. 
Канѡ́нъ бцⷣы со і҆рмосо́мъ на ѕ҃: и҆ ст҃а́гѡ на и҃.  Канѡ́нъ ст҃а́гѡ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Высоко̀ житїѐ и҆мѣ́ѧ, и҆ восхождє́нїи  бжⷭ҇твенными ве́сь свѣ́телъ бы́въ, просвѣще́нїе мѝ  и҆спросѝ, восхвалѧ́ющꙋ честны̑ѧ твоѧ̑ по́двиги, и҆́миже  до́брѣ пожи́въ, оу҆лꙋчи́лъ є҆сѝ, все́володе, и҆́хже  надѣ́ѧлсѧ є҆сѝ. 
Мѷроꙋха̑ннаѧ любѧ̀ оу҆чє́нїѧ, и҆ во чте́нїи  свѧще́нныхъ писа́нїй оу҆пражнѧ́ѧсѧ, сласте́й оу҆клони́лсѧ  є҆сѝ, блаже́нне, смра́дныхъ и҆ безче́стныхъ, и҆  ѡ҆благово́нилсѧ є҆сѝ, бж҃е́ственными добро́тами  оу҆краша́емь. 
Дрема́нїе ѻ҆́чїю ѿ дꙋшѝ, блаже́нне, ѿгна́лъ  є҆сѝ, бдѧ̀ и҆ бг҃ови прїединева́ѧсѧ всено́щными стоѧ̑нїи,  непрекло́ненъ нꙋ́ждами є҆стества̀: тѣ́мже ко дню̀  невече́рнемꙋ дости́глъ є҆сѝ. 
Бг҃оро́диченъ: 
Ꙗ҆́кѡ черто́гъ ѡ҆дꙋшевле́нъ бж҃їй, и҆ кади́льницꙋ  мы́сленнагѡ и҆ свѣтоно́снагѡ оу҆́глѧ, приснобл҃года́тнꙋю  оу҆блажа́емъ бцⷣꙋ, зовꙋ́ще: ра́дꙋйсѧ, хода́таице  спаси́тельнагѡ воскрⷭ҇нїѧ. 
Дрꙋгі́й канѡ́нъ ст҃а́гѡ, гла́съ д҃. И҆ а҆́ще во́лиши  повели́телѧ оу҆вѣ́дѣти, въ нача́лѣхъ тропаре́й канѡ́на  сегѡ̀. 
Пѣ́снь а҃. І҆рмо́съ: 
Нѣ́сть тебѣ̀ подо́бенъ, препросла́вленный гдⷭ҇и:  рꙋко́ю во крѣ́пкою и҆зба́вилъ є҆сѝ лю́ди, ꙗ҆̀же стѧжа́лъ  є҆сѝ, чл҃вѣколю́бче. 
Нѣ́смь подо́бенъ ка́кѡ воспѣ́ти ѿ ча́сти,  нбⷭ҇номꙋ (с. 234) воево́дѣ тезоимени́таго вели́каго кнѧ́зѧ  все́волода, возсїѧ́вша въ словѧ́нѣхъ насе́льшихсѧ, и҆дѣ́же  первозва́нный во а҆пⷭ҇лѣхъ же́злъ водрꙋзѝ. 
Въ лѣ̑та вели́кагѡ кн҃зѧ влади́мїра, ца́рскою  дїади́мою ѿ монома́ха че́стнѡ почте́нъ возсїѧ́въ, пе́рвомꙋ  же вели́комꙋ влади́мїрꙋ подража́въ, ꙗ҆́кѡ ѿ ко́рене и҆́хъ  честна̀ вѣ́твь и҆зра́слъ є҆сѝ. 
Цр҃ѧ̀ нбⷭ҇нагѡ, сла́вима въ трⷪ҇цѣ, и҆зъ мла́да  ꙗ҆ви́лсѧ є҆сѝ сосꙋ́дъ чи́стъ и҆ непоро́ченъ: є҆мꙋ́же  ны́нѣ предстоѧ̀ дерзнове́ннѡ, ѡ҆ на́съ помоли́сѧ, блаже́нне  кнѧ́же гаврїи́ле. 
Бг҃оро́диченъ: 
Чтⷭ҇ꙋю тѧ̀ и҆ непоро́чнꙋю а҆рха́гг҃лъ гаврїи́лъ  ꙗ҆́кѡ оу҆зрѣ̀, ра́дꙋйсѧ, тебѣ̀, влⷣчце, свѣ́тлѡ  возопѝ, неискꙋсобра́чнаѧ, человѣ́кѡмъ спасе́нїе, кнѧзє́мъ  и҆ царє́мъ похвала̀ и҆ честносло́вїе. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ па́че тебє̀, гдⷭ҇и. 
Глаго́лѡмъ животѡ́чнымъ внима́ѧ, и҆спи́лъ є҆сѝ  во́дꙋ спасе́нїѧ, возгнꙋша́всѧ го́рькагѡ грѣха̀, и҆ поѧ̀  глаго́лалъ є҆сѝ бг҃ови, все́володе: ꙗ҆́кѡ нѣ́сть ст҃а  па́че тебє̀, гдⷭ҇и. 
Ми́лованїе стѧжа́лъ є҆сѝ хрⷭ҇топодража́тельнѡ,  разда́лъ є҆сѝ бога́тство тре́бꙋющымъ, нбⷭ҇ное бога́тство  хода́тайствꙋющее тебѣ̀, є҆́же и҆ полꙋчи́лъ є҆сѝ, поѧ̀,  все́володе: ꙗ҆́кѡ нѣ́сть свѧ́та па́че тебє̀, гдⷭ҇и. 
Присво́ивсѧ зижди́телю, любо́вїю бжⷭ҇твенною прїѧ́тъ  нбⷭ҇ное наслѣ́дїе, и҆ дре́ва живо́тнагѡ прича́стникъ  є҆сѝ, ѻ҆бще́нїемъ ѡ҆божа́емь, и҆ поѧ̀, сла́вне: ꙗ҆́кѡ  нѣ́сть ст҃а па́че тебє̀, гдⷭ҇и. 
Бг҃оро́диченъ: 
Сꙋ́щи а҆́гг҃лъ честнѣ́йши, зижди́телѧ а҆́гг҃лѡвъ во  оу҆тро́бѣ (с. 235) носи́ла є҆сѝ, и҆ родила̀ є҆сѝ  неизрече́ннѡ. є҆мꙋ́же всѝ пое́мъ: ты̀ є҆сѝ бг҃ъ на́шъ,  нѣ́сть ст҃а па́че тебє̀, гдⷭ҇и. 
И҆́нъ. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть во ст҃ъ па́че тебє̀, чл҃вѣколю́бче. 
Сла́внагѡ стрⷭ҇тоте́рпца геѡ́ргїа хра́мъ и҆  ѻ҆би́тель прече́стнꙋ со блаже́ннымъ кѷрїа́комъ воздви́глъ  є҆сѝ, и҆ въ не́й мно́жество и҆́нѡкъ ѡ҆ тебѣ̀, бг҃омꙋ́дре,  хва́лѧтсѧ, и҆ мольбꙋ̀ бг҃ови прино́сѧтъ. 
Бори́са цѣломꙋ́драго прароди́телѧ своего̀  поревнова́въ, зако́нное сочета́нїе, ꙗ҆́коже вели́кїй  мѡѷсе́й и҆ и҆са́їа и҆мѣ́ста, бг҃овидѣ́нїѧ сподо́бистасѧ,  терпѣ́нїемъ до конца̀ блаже́нство и҆ бж҃їе бл҃гослове́нїе  полꙋчи́ша. 
Всеѧ̀ рѡссі́и вели́каѧ кнѧги́нѧ бг҃омꙋ́драѧ  ѻ҆́льга, ви́дѣ трисо́лнєчныѧ лꙋчы̀ сїѧ́ющѧ на оу҆́сть  пле́сковы, назна́менꙋѧ гра́дъ и҆ хра́мъ прест҃ы́ѧ трⷪ҇цы, въ  не́мъ бо и҆ ты̀, досточꙋ́дне, чꙋдеса̀ содѣ́ѧ, съ не́юже ѡ҆  на́съ моли́сѧ. 
Бг҃оро́диченъ: 
Сказꙋ́ѧ є҆́же дре́вле сокрове́нное та́инство,  ѻ҆трокови́це, тебѣ̀ и҆ногда̀ гаврїи́лъ взыва́ѧ: ра́дꙋйсѧ,  бж҃їѧ пала́то, въ ню́же всели́всѧ, всѧ̑ человѣ́ки ѡ҆божи́лъ  є҆́сть, ꙗ҆́кѡ милосе́рдъ. 
Сѣда́ленъ, гла́съ д҃: 
Бл҃говоли́въ бл҃ги́ми дѣѧ̑нїи, и҆скꙋси́лсѧ є҆сѝ  ꙗ҆́кѡ зла́то въ пещѝ напа́стьми, все́володе сла́вне:  тѣ́мже и҆ по сме́рти и҆сточа́еши бога́тнѡ чꙋдеса̀ ꙗ҆́кѡ  во́ды, и҆ недꙋ́ги и҆сцѣлѧ́еши ѡ҆ на́съ при́снѡ молѧ́сѧ,  ꙗ҆́кѡ да согрѣше́нїй проще́нїе прїи́мемъ. 
И҆́нъ сѣда́ленъ, гла́съ г҃. Подо́бенъ: Красотѣ̀: 
И҆мꙋ́щи дх҃ъ и҆́стинный, премꙋ́дре, и҆́же въ тебѣ̀  пожи́лъ є҆́сть, сосꙋ́дъ и҆ жили́ще прест҃ѣ́й трⷪ҇цѣ  содѣ́ла, (с. 236) стро́ити и҆ соблюда́ти це́рквамъ  бл҃голѣ́пїе и҆ оу҆твержде́нїе. сегѡ̀ ра́ди и҆ мы̀,  соше́дшесѧ, въ па́мѧть твою̀, бг҃омꙋ́дре кнѧ́же гаврїи́ле,  мо́лимъ тѧ̀: хрⷭ҇то́ви моли́сѧ дарова́ти на́мъ ве́лїю  ми́лость. 
Сла́ва, и҆ ны́нѣ, бг҃оро́диченъ: 
Красотѣ̀ дѣ́вства твоегѡ̀, и҆ пресвѣ́тлой  чистотѣ̀ твое́й гаврїи́лъ оу҆диви́всѧ, вопїѧ́ше тѝ,  бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же  воз̾именꙋ́ю тѧ̀; недоꙋмѣва́ю и҆ оу҆жаса́юсѧ. тѣ́мже  ꙗ҆́кѡ повелѣ́нъ бы́хъ, вопїю́ ти: ра́дꙋйсѧ, бл҃года́тнаѧ. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Оу҆чє́нїѧ ѻ҆те́чєскаѧ хранѧ̀ невреди́мѡ,  правосла́вно мꙋдрова́нїе ты̀ ѿ младе́нства и҆мѣ́лъ  є҆сѝ, житїѐ нескве́рно, и҆ ми́лостивенъ нра́въ,  досточꙋ́дне. 
Ни молва̀ мїрска́ѧ, ни вла́сти держа́нїе, ни сла́ва  тлѣ́ннаѧ, твоѐ є҆́же къ бг҃ꙋ жела́нїе оу҆ста́виша,  все́володе: но бл҃говоли́лъ є҆сѝ вои́стиннꙋ бжⷭ҇твенными  дѣѧ̑нїи. 
Возвыша́емь бжⷭ҇твенными поꙋчє́нїи всегда̀, врага̀  смири́лъ є҆сѝ, и҆ и҆сцѣле́нїй дѣ́йство прїѧ́тъ,  все́володе, сꙋдо́мъ пра́веднымъ всѧ̑ оу҆правлѧ́ющагѡ. 
И҆ска́пающи сла́дость ра́ка моще́й твои́хъ бога́тыхъ  и҆сцѣле́нїй, стра̑сти ѿгонѧ́етъ, все́володе, вѣ́рою  чтꙋ́щихъ тѧ̀, и҆ попалѧ́етъ бѣсѡ́въ всѧ̑ полкѝ. 
Бг҃оро́диченъ: 
Всепѣ́таѧ, во́инствы го́рними пѣва́емаго бг҃а  породила̀ є҆сѝ, чл҃вѣ́ка вои́стиннꙋ бы́вша: є҆го́же ѡ҆  рабѣ́хъ твои́хъ молѧ́щи не преста́й, приснодв҃о. 
И҆́нъ. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы,  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. (с. 237) 
По благослове́нїю а҆рхїере́а, со ѻ҆тце́мъ свои́мъ,  бг҃омꙋ́дре, подви́гшесѧ, мно́гъ трꙋ́дъ показа́ша, вели́кїй  но́въградъ многомꙋ́дреннѡ содѣ́ласта, на оу҆тверже́нїе  вѣ́рою зовꙋ́щымъ: сла́ва си́лѣ твое́й, гдⷭ҇и. 
Є҆пі́скопа вели́кагѡ нова́града сщ҃е́нїемъ це́рковь  многочꙋ́днꙋ, вели́комꙋ і҆ѡа́ннꙋ прⷣте́чи, въ па́мѧть сы́нꙋ  твоемꙋ̀, премꙋ́дре гаврїи́ле, воздви́глъ є҆сѝ, съ ни́мже  поѧ̀: сла́ва си́лѣ твое́й, гдⷭ҇и. 
Генна́дїа патрїа́рха бг҃осло́вїю послѣ́довалъ  є҆сѝ, бг҃омꙋ́дре гаврїи́ле, трїѷпоста́снагѡ сꙋщества̀ въ  со́бствѣхъ, ѻ҆ц҃а̀ и҆ сн҃а, и҆ ст҃а́го дх҃а, во є҆ди́номъ  бж҃ествѣ̀ покланѧ́ема бы́ти вѣ́ровавъ, є҆мꙋ́же съ ни́мъ  поѧ̀: сла́ва си́лѣ твое́й, гдⷭ҇и. 
Бг҃оро́диченъ: 
Всю́ тѧ дх҃омъ гаврїи́лъ ѡ҆чиствова́ннꙋ,  всенепоро́чнаѧ, разꙋмѣ́въ, вопїе́тъ тѝ ꙗ҆́вственнѡ: ѽ  ра́дꙋйсѧ, клѧ́твы и҆збавле́нїе, и҆ пра́ѻтцєвъ воззва́нїе. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ, сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ, и҆но́гѡ бо  ра́звѣ тебє̀ бо́га не зна́ю. 
Заре́ю честно́ю ст҃ы́ѧ трⷪ҇цы просвѣще́нъ,  зако́номъ же сеѧ̀ ѡ҆гражде́нъ, но́щь житїѧ̀ непреткнове́ннѡ  ты̀ преминꙋ́лъ є҆сѝ, видѣ̑нїи бжⷭ҇твенными ѡ҆крилѧ́емь,  бл҃же́нне, и҆ въ бжⷭ҇твеннꙋю жи́знь всели́лсѧ є҆сѝ. 
Ны́нѣ на тебѣ̀ чꙋ́до ве́лїе зри́тсѧ, и҆ оу҆́жаса  и҆спо́лнь: ка́кѡ по погребе́нїи вои́стиннꙋ мно́гѡ лѣ́тъ  соблюде́сѧ нерꙋши́мо, бл҃же́нне, твоѐ тѣ́ло во гро́бѣ  лежа́щее, сꙋдьба́ми и҆́миже вѣ́сть са́мъ прославлѧ́ѧй тѧ̀. 
Бл҃гоже твоемꙋ̀ є҆́же къ бг҃ꙋ дерзнове́нїю,  бла́гоже жела́нїю, є҆́же въ се́рдцы къ немꙋ̀ и҆мѣ́лъ  є҆сѝ, бла́гѡ пожи́въ, гаврїи́ле, просїѧ́лъ є҆сѝ  пресла́внѡ бж҃е́ственными свѣтлостьмѝ, и҆ оу҆ѧсни́лъ  є҆сѝ вѣ́рныхъ совокꙋплє́нїѧ. (с. 238) 
Бг҃оро́диченъ: 
Ѡ҆ на́съ и҆зъ тебє̀ воплоще́ннаго, дв҃о мт҃и,  всегда̀ молѝ, бл҃гоче́стнѡ тѧ̀ блажа́щымъ, и҆зба́витисѧ  бѣ́дъ, дꙋшетлѣ́нныхъ страсте́й, и҆ печа́лей, и҆  вѣ́чнꙋющагѡ пла́мене мꙋче́нїѧ. 
И҆́нъ. І҆рмо́съ: 
Ны́нѣ воста́нꙋ, проро́чески речѐ бг҃ъ, ны́нѣ  просла́влюсѧ, ны́нѣ вознесꙋ́сѧ, па́дшаго прїе́мъ ѿ дв҃ы,  и҆ къ свѣ́тꙋ оу҆́мномꙋ возносѧ́й моегѡ̀ бж҃ества̀. 
Пско́ва гра́да и҆ ла́дожане и҆збра́ннїи лю́дїе,  при́звани новгоро́дскими мꙋ́жи, оу҆мы́слившими на  и҆згна́нїе твоѐ, свѧ́те, совѣ́тъ и҆́хъ разверго́ша,  возврати́ша тѧ̀ ра́достїю, ми́ръ подаю́ща. 
Рꙋко́ю твое́ю честно́ю написа́въ, премꙋ́дре  гаврїи́ле, твоегѡ̀ строе́нїѧ вели́кагѡ і҆ѡа́нна крⷭ҇ти́телѧ  це́ркви, пребога́тое твоегѡ̀ пра́веднагѡ даѧ́нїѧ  законоположе́нїе вѣ́чно, ми́ръ всѣ̑мъ да́рꙋѧ. 
Многоразсꙋ́дное вселе́нскихъ оу҆чи́телей ѡ҆ цр҃кви  хрⷭ҇то́вѣ разсмотри́въ, и҆ твои́хъ ст҃олѣ́пныхъ  прароди́телей зако́нное завѣща́нїе, и҆ оу҆ста́вы сꙋдо́мъ  ѻ҆ч҃ескимъ, преда́въ цр҃ю̀ сла́вы, бг҃омꙋ́дре, а҆рхїере́ѡмъ  непоколеби́мѡ соблюда́ти. 
Бг҃оро́диченъ: 
Хра́мъ сꙋ́щи сщ҃е́нїѧ, пренепоро́чнаѧ, вѣща́нїемъ  гаврїи́ла а҆рха́гг҃ла, во ст҃ы́хъ почива́ющаго родила̀  є҆сѝ прест҃а́го бг҃а, всѣ́хъ ѡ҆сщ҃а́ющаго, и҆ лю́тыхъ  и҆зима́юща. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Точє́нїѧ сла̑дка и҆ска́пахꙋ, бл҃же́нне, по́тове  твоѝ и҆ ра́дованїе, и҆ и҆сцѣле́нїй сїѧ́нїе, въ хвалꙋ̀  хрⷭ҇та̀ бг҃а на́шегѡ. 
Во дво́рѣхъ бж҃їихъ процвѣ́лъ є҆сѝ, вїногра́дъ  (с. 239) многопло́денъ прозѧ́бшїй, добродѣ́телей гро́здїе,  дѣ́лателю дꙋша́мъ ѻ҆би́лїе пода́въ. 
Ца́рства бж҃їѧ возжелѣ́лъ є҆сѝ, и҆ надъ  страстьмѝ ца́рствовавъ, все́володе, по благоволе́нїю  лꙋ́чшемꙋ, ра́дость пра́ведныхъ полꙋчи́лъ є҆сѝ. 
Бг҃оро́диченъ: 
И҆збра́нна бг҃ꙋ бы́вши ꙗ҆́кѡ прекра́сна, село̀  простра́нно семꙋ̀, дв҃о, была̀ є҆сѝ, и҆ черто́гъ и҆  свѣ́щникъ и҆ трапе́за. 
И҆́нъ. І҆рмо́съ: 
Возопи́ша съ весе́лїемъ пра́ведныхъ дꙋ́си, ны́нѣ  мі́рꙋ завѣ́тъ но́вый завѣща́етсѧ, и҆ кропле́нїемъ да  ѡ҆бновѧ́тсѧ лю́дїе бж҃їѧ кро́ве. 
Бꙋ́ѧгѡ наро́да де́рзость на сꙋ́ждаль, не послꙋ́шавша  ст҃и́телѧ бг҃онаказа́тельныхъ слове́съ, чꙋжда́гѡ достоѧ́нїѧ  не жела́ти: ты́ же, пра́ведниче, пра́вдꙋ возлюби́въ, въ  ми́ръ си́хъ преложи́лъ є҆сѝ. 
Оу҆мо́мъ разсꙋди́тельнымъ ѡ҆би́дѧщыѧ достоѧ́нїе,  премꙋ́дрости бж҃їѧ цр҃кве, и҆новѣ̑рныѧ ꙗ҆зы́ки побѣди́въ,  и҆ во гра́дѣ ю҆́рїевѣ, прароди́телѧ твоегѡ̀, вѣ́рꙋ  правосла́внꙋю па́ки предложи́лъ є҆сѝ. 
Въ человѣ́цѣхъ бг҃олюбе́зенъ, и҆ ве́лїй  властоде́ржецъ, и҆ це́ркве прест҃ы́ѧ трⷪ҇цы строе́нїю  спосо́бникъ, и҆ ꙗ҆́кѡ проꙋвѣ́дѣвъ въ не́й положи́тисѧ:  є҆́йже предстоѧ̀, сла́вне гаврїи́ле, ѡ҆ на́съ моли́сѧ. 
Бг҃оро́диченъ: 
Глаго́лѡмъ бж҃е́ствєннымъ послꙋшли́ва гаврїи́лѡвымъ  была̀ є҆сѝ, безнача́льнаго сло́ва пло́тїю породила̀  є҆сѝ, всѣ́хъ ѡ҆сщ҃а́ющаго, и҆ лю́тыхъ и҆зима́юща. 
Конда́къ, гла́съ и҃. Подо́бенъ: Взбра́нной: 
Многомꙋ́дреннѡ пресели́всѧ во гра́дъ пско́въ,  бл҃же́нне кнѧ́же гаврїи́ле, пло́дъ благі́й бг҃ови въ жи́зни  се́й бы́лъ є҆сѝ, присноцвѣтꙋ́щь добродѣ́тельми, и҆  ꙗ҆́коже дв҃дъ, неѕло́бїемъ: тогѡ̀ ра́ди полꙋчи́лъ є҆сѝ  жи́знь вѣ́чнꙋю на нб҃сѣ́хъ: всегда̀ зрѧ̀ ст҃ꙋ́ю трⷪ҇цꙋ,  молѝ и҆зба́витисѧ на́мъ (с. 240) ѿ всѧ́кихъ бѣ́дъ, да  зове́мъ тѝ: ра́дꙋйсѧ, оу҆твержде́нїе гра́дꙋ на́шемꙋ. 
І҆́косъ: 
Всечестнꙋ́ю па́мѧть почти́мъ оу҆го́дника хрⷭ҇то́ва  вели́кагѡ кнѧ́зѧ все́волода, ѻ҆те́ческою дїади́мою ѿ  ю҆́ности оу҆кра́шена, хра́брагѡ во́ина на сꙋпоста́ты, и҆  вла́стелѧ благоꙋти́шна, и҆ ра́дѡстныѧ глаго́лы ѿ се́рдца  воззове́мъ къ немꙋ̀ си́це вопїю́ще: ра́дꙋйсѧ, ꙗ҆́кѡ и҆зъ  млады́хъ ногте́й бг҃а возлюби́лъ: ра́дꙋйсѧ, ꙗ҆́кѡ  за́повѣдей є҆гѡ̀ нело́жный храни́тель. ра́дꙋйсѧ, землѝ  слове́нстѣй оу҆краше́нїе: ра́дꙋйсѧ, церко́вный строи́телю  и҆ ѡ҆богати́телю нескꙋ́дный. ра́дꙋйсѧ, це́рквамъ  оу҆краше́нїе, и҆ и҆́стинный побо́рниче: ра́дꙋйсѧ, нело́жный  прави́телю ѻ҆те́ческихъ преда́нїй. ра́дꙋйсѧ, бл҃гоче́стїѧ  сто́лпъ, непоколеби́мь вра́жїими прилѡ́ги: ра́дꙋйсѧ, ꙗ҆́кѡ  во вре́мѧ вели́кагѡ гла́да, преизоби́льный ни́щымъ и҆  си̑рымъ пита́телю. ра́дꙋйсѧ, бѣ̑днымъ оу҆тѣше́нїе и҆  застꙋ́пникъ: ра́дꙋйсѧ и҆ весели́сѧ, ꙗ҆́кѡ сꙋгꙋ́бꙋ мздꙋ̀  нбⷭ҇нꙋю сꙋгꙋ́ба ра́ди и҆згна́нїѧ ѿ бг҃а ѡ҆брѣ́лъ є҆сѝ.  ра́дꙋйсѧ, ꙗ҆́кѡ сподо́билсѧ є҆сѝ воспрїѧ́ти сꙋгꙋ́быѧ  благода́ти вѣне́цъ пресвѣ́телъ и҆ и҆сто́чникъ  и҆сцѣле́нїѧ: ра́дꙋйсѧ, пресла́вный кнѧ́же гаврїи́ле,  кнѧзє́мъ рѡссі̑йскимъ похвала̀: ра́дꙋйсѧ, оу҆твержде́нїе  гра́дꙋ на́шемꙋ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  благослове́нъ и҆ препросла́вленъ. 
Крѣ́постїю вжили́всѧ живода́вца, пло́ти  оу҆держа́лъ є҆сѝ жела̑нїѧ, пребога́те, и҆ оу҆́мъ  впери́лъ є҆сѝ къ нбⷭ҇нымъ, поѧ̀ въ крѣ́пости:  бл҃гослове́нъ бг҃ъ ѻ҆тє́цъ на́шихъ. 
Са́мъ сѧ̀ бл҃горо́денъ сотвори́лъ є҆сѝ,  благорѡ́дны ѻ҆́бразы стѧжа́въ оу҆ма̀ цѣ́лостїю:  поꙋче́нїемъ же оу҆пражнѧ́ѧсѧ (с. 241) бг҃одохнове́нныхъ  писа́нїй, всѐ твоѐ жела́нїе на бг҃а всеви́дца, блаже́нне,  возложи́лъ є҆сѝ. 
Вы́шнѧгѡ црⷭ҇тва, вы́шнѧгѡ гра́да бж҃їѧ раѧ̀,  пра́ведныхъ наслажде́нїѧ, пи́щи нетлѣ́нныѧ, бога́тства  некра́домагѡ, свѣ́та невече́рнѧгѡ сподо́билсѧ є҆сѝ,  блаже́нне все́володе. 
Бг҃оро́диченъ: 
Є҆го́же родила̀ є҆сѝ, влⷣчце, при́снѡ молѝ,  рабо́ты и҆зба́вити мѧ̀ страсте́й, и҆ ѡ҆сꙋжде́нїѧ, и҆  ѡ҆держа́щагѡ мѧ̀ лю́тагѡ ѿча́ѧнїѧ, и҆ ѡ҆скорблѧ́ющихъ мѧ̀  оу҆держа́нїѧ, чⷭ҇таѧ бг҃ора́дованнаѧ. 
И҆́нъ. І҆рмо́съ: 
Въ нача́лѣ безнача́льное сло́во, со ѻ҆ц҃е́мъ и҆  дх҃омъ, сн҃ъ є҆диноро́дный, бл҃гослове́нъ є҆сѝ и҆  превозноси́мый бж҃е ѻ҆тє́цъ на́шихъ. 
Въ ско́рбехъ па́ки пребыва́ѧ, бл҃же́нне гаврїи́ле,  ѿ разсвирѣ́пившихсѧ мꙋже́й, совѣ́тꙋющихъ на тѧ̀ на  коне́чное и҆згна́нїе, но въ крѣ́пости дꙋшѝ благода́рнѡ  поѧ̀: бл҃гослове́нъ бг҃ъ ѻ҆тє́цъ на́шихъ. 
Пѣсносло́вивша тѧ̀ бг҃омꙋ́дреннѡ по хрⷭ҇то́вѣ  цр҃кви, бж҃е́ствєннаѧ преда̑нїѧ и҆ ѻ҆ч҃ескїй оу҆ста́въ,  прїе́мъ вели́кїй но́въградъ содержи́тъ, поѧ̀: бл҃гослове́нъ  бг҃ъ ѻ҆тє́цъ на́шихъ. 
Гри́внꙋ зла́тꙋ ѡ҆ твое́й вы́и носѧ̀, и҆ вѣне́цъ  терпѣ́нїѧ ѿ вседержи́телѧ воспрїе́млѧ, вы́нꙋ зрѧ̀  оу҆́мныма ѻ҆чи́ма, трⷪ҇чнымъ свѣ́томъ, гаврїи́ле,  просвѣща́емь, въ весе́лїи поѧ̀: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
Гаврїи́лъ а҆рхїстрати́гъ по́сланъ бы́сть, ра́дость  возвѣща́етъ тѝ, дв҃о мт҃и чⷭ҇таѧ, є҆ѧ́же ра́ди печа́ль  преста̀, и҆ клѧ́тва непло́ды бы́сть, бл҃гослове́нїе же  вѣ̑рнымъ кнѧзє́мъ процвѣтѐ во вѣ́ки. 
Пѣ́снь и҃. І҆рмо́съ: 
Въ пещѝ ѻ҆́трочестѣй проѡбрази́лъ є҆сѝ и҆ногда̀  твою̀ мт҃рь, гдⷭ҇и, ѻ҆́бразъ же сїѧ̑ и҆з̾ ѻ҆гнѧ̀  и҆з̾има́ше, неѡпа́льнѡ (с. 242) входѧ́щыѧ, ю҆́же пое́мъ  ꙗ҆́вльшꙋюсѧ тобо́ю концє́мъ дне́сь, и҆ превозно́симъ во  всѧ̑ вѣ́ки. 
Ѻ҆́гнь помышлѧ́ѧ стра́шный, предъ прⷭ҇то́ломъ  хрⷭ҇то́вымъ хотѧ́щь пали́ти, оу҆миле́нїемъ се́рдца теплы̑  и҆злива́еши ка̑пли сле́зъ, погаша́ѧ тѣ́ми пе́щь страсте́й,  все́володе бг҃омꙋ́дре. 
Всѐ предложи́лъ є҆сѝ къ бг҃ꙋ, мꙋ́дре, дꙋше́вное  ѻ҆́ко, и҆ томꙋ̀ прилѣпи́лсѧ є҆сѝ, вопїѧ̀ ѱало́мски:  хрⷭ҇тѐ мо́й, ка́ла мѧ̀ и҆зба́ви смертоно́сныхъ страсте́й во  вѣ́ки. 
Терпѣ́нїемъ пожда́тель, и҆ се́рдцемъ смире́нъ, ты̀  бы́лъ є҆сѝ ми́лостивъ тре́бꙋющымъ, ѻ҆бы́чай приносѧ̀  бла́гъ, и҆ ѻ҆́бразы добродѣ́тєльны, всече́стне, въ ни́хже  до́брѣ пожи́въ, чꙋде́съ то́чиши бл҃года́ть. 
Ра́зꙋмъ и҆мѣ́ѧ бжⷭ҇твенъ, и҆спо́лнитель влⷣчнихъ  ꙗ҆ви́лсѧ є҆сѝ слове́съ, десны̑ѧ любѧ̀ стєзѝ, шꙋ́ихъ же  ꙗ҆́вѣ оу҆клонѧ́ѧсѧ, ꙗ҆́кѡ бл҃гоꙋ́менъ и҆ мꙋ́дръ: тѣ́мже  тѧ̀ почита́емъ, бг҃омꙋ́дре, во вѣ́ки. 
Бг҃оро́диченъ: 
А҆да́мовъ содѣ́тель ѿ крове́й твои́хъ чи́стыхъ  зи́ждетсѧ, и҆ млеко́мъ пита́етсѧ, пита́ѧй всѧ́ко дыха́нїе,  дв҃о бцⷣе: тѣ́мже ꙗ҆́кѡ бж҃їю тѧ̀ сла́вимъ мт҃рь. 
И҆́нъ. І҆рмо́съ: 
Всѧ̑ дѣла̀ бж҃їѧ и҆ всѧ̀ тва́рь, бл҃гослови́те  гдⷭ҇а, преподо́бнїи и҆ смире́ннїи се́рдцемъ, по́йте є҆го̀,  и҆ превозноси́те во всѧ̑ вѣ́ки. 
Го́рнѧгѡ і҆ерⷭ҇ли́ма жела́ѧ наслѣ́довати, зва́нїемъ  почита́емь благонаро́читыхъ люде́й, ѿ вышегра́да прише́лъ  є҆сѝ во гра́дъ пско́въ, съ ни́ми поѧ̀, бл҃же́нне, и҆  превозносѧ̀ гдⷭ҇а во вѣ́ки. 
Раче́нїе неѕло́биво ко и҆згна́вшымъ тѧ̀, бл҃же́нне,  ꙗ҆́коже дв҃дъ ко а҆вессалѡ́мꙋ показа́лъ є҆сѝ, жела́ѧ въ  вы́шнихъ кро́ткихъ зе́млю наслѣ́дити, вѣ́чнагѡ селе́нїѧ,  бг҃омꙋ́дре, во вѣ́ки. (с. 243) 
Тобо́ю, бг҃облаже́нне кнѧ́же гаврїи́ле, гра́дъ  пско́въ вельмѝ хва́литсѧ: въ не́мъ бо бл҃гоче́стнѡ пожи́въ,  спасе́нїе содѣ́лавъ, трⷪ҇цꙋ чти́ти наꙋчи́лъ є҆сѝ во  є҆ди́номъ бжⷭ҇твѣ̀, и҆ покланѧ́тисѧ то́й, и҆ благослови́ти  во вѣ́ки. 
Бг҃оро́диченъ: 
Предвозвѣсти́тель вѣ́чныѧ та́йны а҆рха́гг҃лъ  гаврїи́лъ, є҆́же ра́дꙋйсѧ тебѣ̀, бцⷣе, взыва́ѧ,  тезоимени́тый же семꙋ̀ ѿ земны́хъ кнѧ́зь, твоегѡ̀  оу҆спе́нїѧ хра́мꙋ, съ бг҃омꙋ́дрымъ ні́фѡнтомъ ѡ҆снова́нїе  полага́ютъ, благосло́вѧще тѧ̀ во вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Ви́дѣти жела́ѧ сла́вꙋ бг҃а на́шегѡ, добродѣ́телей  бл҃гоѻбра́зїемъ себѐ оу҆добри́лъ є҆сѝ: и҆ свѣщꙋ̀ носѧ̀  вше́лъ є҆сѝ въ свѣ́тлый черто́гъ, со а҆́гг҃лы живы́й  ꙗ҆снѣ́е наслажда́ешисѧ бг҃овидѣ́нїѧ. 
Ꙗ҆́кѡ оу҆́тро, ꙗ҆́кѡ со́лнце возсїѧ̀ па́мѧть  твоѧ̀, сꙋ̑щаѧ во мра́цѣ сердца̀ просвѣща́ющи: ты́ бо  свѣ́та и҆ днѐ ꙗ҆́кѡ вои́стиннꙋ сы́нъ ꙗ҆ви́лсѧ є҆сѝ,  бг҃омꙋ́дре все́володе, сегѡ̀ ра́ди тѧ̀ почита́емъ. 
Мꙋ́дростїю оу҆кра́шенъ, и҆ ра́зꙋмомъ просвѣще́нъ,  смире́нїемъ се́рдца лѣ́потствꙋѧ, высото́ю житїѧ̀ сїѧ́ѧ, къ  мы́слєннымъ преше́лъ є҆сѝ дворѡ́мъ, и҆дѣ́же на́съ  помина́еши почита́ющихъ тѧ̀, все́володе. 
Де́нь пра́зднственный, и҆ по́льзы хода́тайственный,  честны́й тво́й соверша́емъ ѿ землѝ преставле́нїѧ: ты́ бо  гдⷭ҇ень оу҆го́дникъ, и҆ тогѡ̀ за́повѣдей дѣ́латель  ꙗ҆ви́лсѧ є҆сѝ непосты́денъ, досточꙋ́дне все́володе. 
Бг҃оро́диченъ: 
Свѣ́та прїѧ́телище оу҆тро́ба твоѧ̀ бы́сть,  просвѣ́щшагѡ мі́ръ, бг҃ора́дованнаѧ. тѣ́мже молю́ тѧ  ѻ҆каѧ́нный: свѣ́тлꙋ (с. 244) зарю̀ пода́ждь мѝ,  бг҃оневѣ́сто, мольба́ми все́волода бг҃омꙋ́драгѡ. 
И҆́нъ. І҆рмо́съ: 
Сотворѝ держа́вꙋ мы́шцею свое́ю, низложи́ бо  си̑льныѧ со престѡ́лъ, и҆ вознесѐ смирє́нныѧ бг҃ъ  і҆и҃левъ: въ ни́хже посѣтѝ на́съ восто́къ съ высоты̀, и҆  напра́вилъ ны̀ є҆́сть на пꙋ́ть ми́ра. 
Пи́щи безсме́ртныѧ, тѣ́ла и҆ кро́ве хрⷭ҇то́вы  сподо́билсѧ є҆сѝ причасти́тисѧ, бг҃омꙋ́дре, проще́нїе и҆  ми́ръ всѣ̑мъ да́въ, дꙋ́шꙋ твою̀ нбⷭ҇номꙋ цр҃ю̀ и҆ влⷣцѣ  пре́далъ є҆сѝ. є҆мꙋ́же со всѣ́ми ст҃ы́ми предстоѧ̀,  всеблаже́нне, ѡ҆ на́съ моли́сѧ. 
Нова́града наро́ди ми̑рнаѧ оу҆стро́ивше, и҆ ско́рѡ  ше́дше въ пле́сковъ, восхотѣ́ша взѧ́ти мо́щи твоѧ̑, свѧ́те,  но не возмого́ша, сꙋгꙋ́бо чꙋдодѣ́йствїе показа́въ, ста́ша  неподви́жими: и҆ по́далъ є҆сѝ и҆̀мъ ѿ честны́ѧ рꙋкѝ  своеѧ̀ но́готь на и҆сцѣле́нїе и҆ въ па́мѧть вѣ́чнꙋю. 
Ско́рѡ предвари́вше сщ҃е́нное ѡ҆полче́нїе, вла̑сти  же и҆ наро́читїи и҆ всѧ́къ во́зрастъ, въ пресла́внꙋю  це́рковь прест҃ы́ѧ трⷪ҇цы, и҆ пристꙋ́пльше къ чꙋдотво́рной  ра́цѣ вопїе́мъ: ѽ всеблаже́нне кнѧ́же гаврїи́ле! молѝ  цр҃ѧ̀ нбⷭ҇наго вѣ̑рнымъ лю́демъ здра́вїе пода́ти, и҆  во́ємъ побѣ́дꙋ на врагѝ, гра́дꙋ же и҆ на́мъ спасе́нїе и҆  и҆сцѣле́нїе. 
Бг҃оро́диченъ: 
Гдⷭ҇онача́льный цр҃ю̀, со ѻ҆ц҃е́мъ сѣдѧ́й, и҆  серафі́мы пое́мый, при́зри на мольбꙋ̀ ра̑бъ твои́хъ:  пречⷭ҇тыѧ же твоеѧ̀ мт҃ре, и҆ оу҆го́дника твоегѡ̀ кнѧ́зѧ  гаврїи́ла, моле́нїемъ спасѝ гра́дъ и҆ лю́ди, и҆ оу҆мно́жи  плоды̀ земны̑ѧ, пода́ждь і҆мпера́торꙋ здра́вїе, и҆ на  проти̑вныѧ побѣ̑ды, и҆ ѡ҆чи́сти грѣхѝ на́шѧ и҆́мене  твоегѡ̀ ра́ди. 
Свѣти́ленъ. Подо́бенъ: Оу҆ченикѡ́мъ: 
Бжⷭ҇твенною бл҃года́тїю просвѣти́всѧ, и҆ по сме́рти  показа́лъ є҆сѝ свѣ́тлость житїѧ̀ твоегѡ̀, и҆сточа́еши  мі́рови бл҃года́ть притека́ющымъ къ ра́цѣ моще́й твои́хъ,  всеблаже́нне гаврїи́ле, и҆ молѝ спасти́сѧ чтꙋ́щымъ тѧ̀. 
Два́жды. (с. 245) 
Сла́ва, и҆ ны́нѣ, бг҃оро́диченъ: 
Въ тѧ̀ всели́сѧ, приснодв҃о бцⷣе, ꙗ҆́вѣ,  содѣ́тель и҆ гдⷭ҇ь всѣ́хъ, и҆ є҆ди́нꙋ трисїѧ́ннꙋ зра́кꙋ  бжⷭ҇тва̀ покланѧ́тисѧ бл҃гочести́выми кнѧ́зи въ рѡссі́и  человѣ́ческїй ро́дъ наꙋчѝ и҆ просвѣтѝ. 
На хвали́техъ стїхи̑ры, на д҃, гла́съ а҃. Подо́бенъ:  Нбⷭ҇ныхъ чинѡ́въ: 
И҆зъ мла́да и҆зво́ли храни́ти гдⷭ҇ни за́пѡвѣди, ꙳  положи́лъ є҆сѝ сокро́вище неистощи́мое, во хра́мъ  вели́кагѡ і҆ѡа́нна крⷭ҇ти́телѧ, ꙳ и҆ тѣ́мъ и҆збра́лъ є҆сѝ  бога́тство нбⷭ҇ное, ꙳ со а҆́гг҃лы ликꙋ́еши въ нбⷭ҇ныхъ  хра́мѣхъ. ꙳ съ ни́миже моли́сѧ хрⷭ҇тꙋ̀ бг҃ꙋ, гаврїи́ле  премꙋ́дре, ꙳ ѡ҆ творѧ́щихъ па́мѧть твою̀. 
І҆́ѡвꙋ пра́ведномꙋ поревнова́въ, ꙳ во и҆скꙋше́нїи  и҆згна́нїѧ непоколеби́мь пре́былъ є҆сѝ, ꙳ ꙗ҆́кѡ сто́лпъ  неподви́жимь, ꙳ цр҃ко́вное воспитѣ́нїе, ꙳ бл҃гоче́стїѧ  побо́рникъ, ꙳ и҆ оу҆твержде́нїе ѻ҆те́чєскимъ  преда́нїємъ. ꙳ съ ни́миже моли́сѧ гдⷭ҇еви спасти́сѧ на́мъ. 
По́жилъ є҆сѝ во гра́дѣ пско́вѣ, бг҃омꙋ́дре  кнѧ́же гаврїи́ле, ꙳ и҆ дꙋ́шꙋ твою̀ въ не́мъ пред̾ѡчи́стивъ,  ꙗ҆́кѡ зла́то въ горни́лѣ, ꙳ влⷣцѣ хрⷭ҇тꙋ̀ пре́далъ  є҆сѝ: ꙳ тѣ́ло же твоѐ честно́е положи́сѧ во хра́мѣ  сла́внагѡ страстоте́рпца дими́трїа, ꙳ чꙋдесє́мъ нача́ло  показа̀. ꙳ съ ни́мже молѝ, ст҃е, сохрани́ти гра́дъ тво́й  непоколеби́мь. 
Во хра́мѣ ст҃ы́ѧ трⷪ҇цы, ꙳ и҆дѣ́же лежи́тъ ны́нѣ  чꙋдотво́рное тѣ́ло твоѐ, ꙳ и҆сцѣлє́нїѧ подаю́тсѧ всѣ̑мъ  человѣ́кѡмъ, ꙳ вѣ́рою притека́ющымъ къ бжⷭ҇твеннѣй ра́цѣ  твое́й, ꙳ всебл҃же́нне кнѧ́же гаврїи́ле. ꙳ тѣ́мже и҆ мы̀  мо́лимъ тѧ̀: ꙳ молѝ спасти́сѧ дꙋша́мъ на́шымъ. 
Сла́ва, гла́съ и҃: 
Ра́дꙋйсѧ, пско́вꙋ похвало̀, ра́дꙋйсѧ, цр҃кви бж҃їи  оу҆краше́нїе, ра́дꙋйсѧ, прави́телю вѣ́ры бл҃гоче́стїѧ,  ра́дꙋйсѧ, си̑рымъ прибѣ́жище, ра́дꙋйсѧ, свѣти́льниче  всесвѣ́тлый, ра́дꙋйсѧ,(с. 246) сла́во и҆ застꙋ́пниче гра́дꙋ  на́шемꙋ, ра́дꙋйсѧ, бг҃омꙋ́дре кнѧ́же гаврїи́ле, ра́дꙋйсѧ,  жи́телю раѧ̀, ра́дꙋйсѧ, вѣ̑рнымъ забра́ло: ра́дꙋйсѧ, до́ме  и҆ жили́ще всест҃ы́ѧ трⷪ҇цы: ю҆́же молѝ ѡ҆ почита́ющихъ  всечестнꙋ́ю па́мѧть твою̀. 
И҆ ны́нѣ, бг҃оро́диченъ: Влⷣчце, прїимѝ мл҃твꙋ  ра̑бъ твои́хъ: 
Славосло́вїе вели́кое, и҆ ѿпꙋ́стъ. 
На лїтꙋргі́и бл҃жє́нна, ѿ пе́рвагѡ канѡ́на пѣ́снь  г҃-ѧ и҆ втора́гѡ ѕ҃-ѧ. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й, внегда̀  моли́тимисѧ къ тебѣ̀. А҆пⷭ҇толъ къ є҆вре́ємъ, зача́ло  тк҃є. А҆ллилꙋ́їа: Пра́ведникъ ꙗ҆́кѡ фі́нїѯъ  процвѣте́тъ, ꙗ҆́кѡ ке́дръ, и҆́же въ лїва́нѣ,  оу҆мно́житсѧ. Сті́хъ: Насажде́ни въ домꙋ̀ гдⷭ҇ни, во  дво́рѣхъ бг҃а на́шегѡ процвѣтꙋ́тъ. Є҆ѵⷢ҇лїе лꙋкѝ,  зача́ло ѯ҃з. Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 246) 
Мѣ́сѧца тогѡ́же въ в҃і-й де́нь. 
И҆́же во ст҃ы́хъ ѻ҆ц҃а̀ на́шегѡ меле́тїа,  а҆рхїепⷭ҇кпа а҆нтїохі́и вели́кїѧ: 
И҆ и҆́же во ст҃ы́хъ ѻ҆ц҃а̀ на́шегѡ а҆леѯі́а  митрополі́та, всеѧ̀ рѡссі́и чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры ѻ҆ктѡ́иха г҃: и҆  меле́тїа г҃. 
Гла́съ д҃. Подо́бенъ: Ꙗ҆́кѡ до́блѧ: 
Пло́ти по ѵ҆поста́си соедини́вшасѧ безпло́тнаго, и҆  ѻ҆ц҃ꙋ̀ собезнача́льнаго сло́ва, всемꙋ́дре, ꙳ кромѣ̀  преложе́нїѧ, и҆ слїѧ́нїѧ, ꙳ мꙋ́дрѣ наꙋчи́лъ є҆сѝ: ꙳  дѣ́йствꙋюща же сꙋгꙋ́бѡ ꙳ ѻ҆бои́ми є҆стествы̀, ꙳ и҆зъ  ни́хже слежи́тъ, и҆ въ ни́хже (с. 247) зри́тсѧ, ꙳ є҆ди́нъ  сы́й нераздѣ́ленъ сꙋщество́мъ, ꙳ въ се́мъ и҆ ѻ҆́номъ  разꙋмѣва́емый. 
Поꙋчи́всѧ, бл҃же́нне, ꙳ ст҃и́телю меле́тїе, въ  зако́нѣ гдⷭ҇ни, ꙳ ꙗ҆́коже писа́сѧ, ꙳ дре́во ꙗ҆ви́лсѧ  є҆сѝ на вода́хъ поще́нїѧ стоѧ́щее, ꙳ и҆ плоды̀  добродѣ́телей предлага́ющее бл҃года́тїю, ꙳ просвѣти́вшагѡ  ст҃ꙋ́ю дꙋ́шꙋ твою̀, ꙳ и҆ всѧ́ческихъ прїѧ́тельнꙋ ꙳  содѣ́лавша дх҃о́вныхъ ѡ҆сїѧ́нїй. 
Оу҆краси́шасѧ, всемꙋ́дре, ꙳ писа́тельнѣ лани̑ты  твоѧ̑, ꙳ ꙗ҆́кѡ гѡ́рлицы, лю́бѧщыѧ воздержа́нїе, ꙳ и҆ пи́щꙋ  ѡ҆плева́ющыѧ жела́нїемъ, меле́тїе, ꙳ пи́щи разꙋ́мныѧ, ю҆́же  тебѣ̀ хрⷭ҇то́съ да́рꙋетъ, ꙳ прїе́мъ мнѡ́гїѧ твоѧ̑ трꙋды̀, ꙳  и҆ ре́вность разжже́ннꙋю, ꙳ ю҆́же и҆мѣ́лъ є҆сѝ,  предбѣ́дствꙋѧ вѣ́ры ра́ди. 
Сла́ва, и҆ ны́нѣ, бг҃оро́диченъ: 
Ꙗ҆́кѡ моли́твꙋ неꙋсыпа́ющꙋ ꙳ и҆ мольбꙋ̀  пребыва́ющꙋ, ꙳ и҆мꙋ́щи, пречⷭ҇таѧ, ко гдⷭ҇ꙋ, ꙳ напа̑сти  оу҆спѝ, ꙳ во́лны оу҆кротѝ ѻ҆каѧ́нныѧ моеѧ̀ дꙋшѝ, ꙳ и҆  въ ско́рби сꙋ́щее се́рдце моѐ оу҆тѣ́ши, ꙳ ѻ҆трокови́це,  молю́ тѧ, ꙳ и҆ ѡ҆благодатѝ оу҆́мъ мо́й, ꙳ ꙗ҆́кѡ да  досто́йнѡ тѧ̀ просла́влю. 
Крⷭ҇тобг҃оро́диченъ, гла́съ и҆ подо́бенъ то́йже: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше: ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко. 
Тропа́рь, гла́съ д҃: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина: сегѡ̀ ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е меле́тїе, молѝ хрⷭ҇та̀  бг҃а, спасти́сѧ дꙋша́мъ на́шымъ. (с. 248) 
Канѡ́нъ, є҆гѡ́же краегране́сїе: Твоѧ̑ похвалы̑  и҆з̾ѧвлѧ́ю, всебл҃же́нне. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре: і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Свѣтода́вцꙋ предстоѧ̀ ве́сь свѣ́телъ, свѣ́томъ  ра́зꙋма ѡ҆мраче́нное ѻ҆́ко дꙋшѝ моеѧ̀ просвѣтѝ, и҆ мглꙋ̀  ѿженѝ страсте́й твои́ми моли́твами: ꙗ҆́кѡ ст҃и́тель бо,  прпⷣбне, и҆́маши дерзнове́нїе, меле́тїе. 
Въ нѣ́дрѣхъ ѻ҆ц҃а̀ сѣдѧ́й, сопрⷭ҇носꙋ́щное и҆  соесте́ственное сло́во ро́ждшемꙋ, проповѣ́дника своегѡ̀  бж҃ества̀ поставлѧ́етъ є҆ди́нъ, ꙗ҆́кѡ а҆пⷭ҇лѡмъ  є҆динонра́вна тѧ̀ ны́нѣ, ѽ бг҃оѧвле́нне меле́тїе! 
Бжⷭ҇твеннымъ просвѣти́всѧ сїѧ́нїемъ, ѿ  безнача́льнагѡ ѻ҆ц҃а̀, є҆диноро́дна сло́ва, несозда́нна,  вѣ́чна, бг҃осло́вилъ є҆сѝ, прпⷣбне: а҆́рїєвы же  побо́рники є҆диномы́слєнныѧ разгна́лъ є҆сѝ, бжⷭ҇твеннымъ  всеѻрꙋ́жїемъ ѡ҆гражда́емь. 
Бг҃оро́диченъ: 
Воплоще́ннаго, прест҃а́ѧ, родила̀ є҆сѝ, пре́жде  безпло́тнаго, бг҃онача́льнаго сло́ва: є҆ди́на бо ѿ вѣ́ка  лꙋча́ми чистоты̀, двⷭ҇тва же добро́тою, и҆ всенепоро́чными  дарова̑нїи, была̀ є҆сѝ досто́йна, всенепоро́чнаѧ. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Твердѣ́йшꙋ дꙋ́шꙋ а҆дама́нта и҆мѣ́ѧ, гнило́е  є҆ресе́й мнѣ́нїе, ты̀ оу҆че́ньми благоче́стїѧ  просвѣ́щсѧ, всеблаже́нне, ѡ҆плева́лъ є҆сѝ. тѣ́мже  вѣ́рнїи тѧ̀ всѝ пѣ́сньми, бг҃омꙋ́дре, почита́емъ. 
Оу҆подо́бивсѧ добродѣ́тельми хрⷭ҇тѡ́вымъ  а҆пⷭ҇лѡмъ, ѻ҆́нѣхъ (с. 249) вла́сть и҆ престо́лъ  наслѣ́довалъ є҆сѝ ꙗ҆́вственнѡ, меле́тїе всесла́вне,  правосла́вїѧ сто́лпъ, и҆ бл҃гоче́стїѧ побо́рниче бы́въ. 
Всыновле́нъ бг҃ꙋ, и҆́же ѿ бг҃а, бг҃а сло́ва, не  низве́лъ є҆сѝ въ тва́рь безꙋ́мнѡ: но просла́вилъ є҆сѝ  ѻ҆ц҃ꙋ̀ собезнача́льна и҆ сопрⷭ҇то́льна, содѣ́телѧ и҆  зижди́телѧ всѣ́хъ вѣкѡ́въ, бг҃опрїѧ́тне. 
Бг҃оро́диченъ: 
Въ твою̀ ст҃ꙋ́ю бг҃ъ оу҆тро́бꙋ всели́всѧ,  воплоти́сѧ, ꙗ҆́коже вѣ́сть, бг҃ома́ти, и҆ спасѐ на́съ  живоно́сными свои́ми стрⷭ҇тьмѝ: тѣ́мже тѧ̀ спасе́нїѧ  две́рь, дв҃о, зна́емъ. 
Сѣда́ленъ, гла́съ и҃. Подо́бенъ: Премꙋ́дрости: 
Поꙋчи́всѧ де́нь же и҆ но́щь въ зако́нѣ гдⷭ҇ни,  ѻ҆́ч҃е мꙋ́дре, ꙗ҆́кѡ дре́во плодови́то на вода́хъ  дх҃о́вныхъ насажде́но ꙗ҆ви́лсѧ є҆сѝ: тѣ́мже  сщ҃е́нствовавъ бг҃ꙋ непоро́чнѡ, а҆́рїева хꙋле́нїѧ и҆  саве́ллїева ѕлосла́внагѡ нра́ва ꙗ҆́вѣ возгнꙋша́всѧ,  правосла́вною мы́слїю, ст҃и́телю меле́тїе: молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти пра́зднꙋющымъ  любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Плотски̑мъ недꙋ́гѡмъ многови̑днымъ и҆ дꙋшє́внымъ  страстє́мъ многоѻбра̑знымъ, и҆сцѣле́нїе ѡ҆брѣ́тъ тобо́ю,  пренепоро́чнаѧ, печа́лємъ же разрѣше́нїе, бѣда́мъ и҆  ско́рбемъ премѣне́нїе гото́во, и҆ ско́ро и҆збавле́нїе  вѣ́рою несомнѣ́нною и҆ те́плымъ се́рдцемъ и҆сповѣ́даю  твоѧ̑ ми́лѡсти, влⷣчце, сынѡ́мъ же человѣ́чєскимъ мнѡ́гаѧ  твоѧ̑ чꙋдеса̀: и҆ молю́сѧ, кро́вомъ кри́лъ твои́хъ при́снѡ  соблюстѝ, и҆ сохрани́ти мѧ̀ всегда̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за (с. 250) милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бж҃е́ствєнныѧ стра̑сти твоѧ̑. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Ꙗ҆́вственнѡ, сщ҃еннотаи́нниче, преизѧ́ществовавъ,  петра̀ прⷭ҇то́лъ наслѣ́довалъ є҆сѝ верхо́внагѡ, ѿ  хрⷭ҇та̀ рꙋкоположе́ннагѡ, є҆гѡ́же и҆ нра́вꙋ поревнова́въ,  сн҃а бг҃а жива́гѡ сп҃са просла́вилъ є҆сѝ, оу҆че́нїємъ  ѻ҆́нагѡ послѣ́дꙋѧ. 
Всеразли́чными оу҆кра́шенъ дарова́ньми,  є҆динонача́лїѧ проповѣ́дникъ бы́лъ є҆сѝ, во ѻ҆ц҃ѣ̀ и҆  є҆диноро́днѣмъ сло́вѣ познава́емагѡ, и҆ бжⷭ҇твеннѣмъ  дс҃ѣ, всемꙋ́дре: є҆ди́ницꙋ оу҆́бѡ сꙋщество́мъ, въ тре́хъ  ли́цѣхъ сꙋ́щꙋ, наꙋчи́лъ є҆сѝ, преподо́бне. 
Воспита́всѧ добро́тами, бг҃оꙋче́нне, и҆ заре́ю тоѧ̀  воѡбража́емь, и҆ просвѣти́всѧ бжⷭ҇твенными блиста́ньми по  прича́стїю, цр҃кви свѣ́тъ вторы́й бы́лъ є҆сѝ,  бг҃оѧвле́нне, просвѣще́нїе бл҃гоче́стїѧ ꙗ҆влѧ́ѧ вѣ́рою  притека́ющымъ. 
Бг҃оро́диченъ: 
Да ѻ҆́бразъ погребе́нный страстьмѝ взы́щеши  бога́тствомъ бла́гости, въ дв҃и́ческꙋю всели́лсѧ є҆сѝ  оу҆тро́бꙋ, и҆зъ неѧ́же ты̀ премꙋ́дрость бж҃їѧ хра́мъ  созда́лъ є҆сѝ, и҆́мже по́жилъ є҆сѝ съ человѣ́ки,  ще́дре, и҆ спа́слъ є҆сѝ мі́ра концы̀. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Жирꙋ́ющей безмѣ́стнѡ всѧ́кой є҆́реси  ѕлоде́мѡнстѣй, (с. 251) превше́лъ є҆сѝ, ѻ҆́ч҃е,  бл҃горо́дїемъ дꙋшѝ, и҆ свѣ́тлостїю, и҆ всест҃ы́мъ  нра́вомъ, и҆ тве́рдымъ бл҃гоче́стїемъ, бг҃оѧвле́нне  пребл҃же́нне меле́тїе. 
Всѧ́кимъ оу҆се́рдїемъ а҆́рїєвы є҆диномꙋ́дренники  ѿвраща́ѧ, правосла́вною вѣ́рою, бг҃оно́се, держа́вꙋ  оу҆тверди́лъ є҆сѝ, въ трⷪ҇цѣ є҆ди́наго бг҃а на́мъ  проповѣ́дꙋѧ, всебл҃же́нне ѻ҆́ч҃е меле́тїе. 
Пребжⷭ҇твенныѧ трⷪ҇цы таи́нникъ бы́лъ є҆сѝ  всеи́стиннѣйшїй, ѻ҆ц҃ꙋ̀ сло́во є҆диносꙋ́щно чествꙋ́ѧ и҆  сопрⷭ҇то́льно, и҆ бжⷭ҇твенный дх҃ъ є҆диноесте́ственъ  ѻ҆ц҃ꙋ̀ и҆ сло́вꙋ, всечестны́й ѻ҆́ч҃е меле́тїе. 
Бг҃оро́диченъ: 
Вѡ́инства вы́шнихъ, всечⷭ҇таѧ, си́лъ тѧ̀  оу҆блажа́ютъ, ро́дове же всѝ человѣ́честїи досто́йнѡ  сла́вѧтъ: тебє́ бо ра́ди є҆ди́ныѧ сꙋ́щи на землѝ съ  нбⷭ҇ными совокꙋ́пльшесѧ, пою́тъ, дв҃о, ржⷭ҇тво̀ твоѐ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
И҆зсꙋши́лъ є҆сѝ пото́ки, бг҃омꙋ́дре,  є҆реті́чєскїѧ, ѿве́рзлъ же є҆сѝ и҆сто́чники догма́тѡвъ  пра́вости, непобѣди́мь побо́рникъ правосла́вїѧ бы́въ,  бг҃облаже́нне. 
И҆зсꙋши́въ мꙋ́тный а҆́рїевъ то́къ и҆ безбо́жный,  напои́лъ є҆сѝ бога́тнѡ бл҃года́тными вода́ми вѣ́рныхъ  собо́ры, и҆ цр҃ко́вное бл҃голѣ́пїе оу҆краси́лъ є҆сѝ. 
Живы́й подо́бнѡ бжⷭ҇твенными начина́ньми, бы́лъ  є҆сѝ пресвѣ́телъ, ѻ҆́ч҃е, дѣ́латель, неꙋкло́нно  забра́ло бг҃оче́стїѧ, и҆ па́стырей наста́вникъ. 
Бг҃оро́диченъ: 
Просвѣща́ютъ дꙋ́шы правосла́внѡ пою́щихъ тѧ̀  речє́нїѧ прⷪ҇ро́чєскаѧ, твоѐ провозвѣща́юще пречⷭ҇тое  зача́тїе, и҆ є҆́же вы́ше сло́ва, бг҃оневѣ́сто, твоѐ  ржⷭ҇тво̀. (с. 252) 
Конда́къ, гла́съ ѕ҃: 
Дх҃о́внагѡ твоегѡ̀ дерзнове́нїѧ оу҆боѧ́всѧ,  ѿстꙋ́пникъ бѣ́гаетъ македо́нїй, моли́твенное же слꙋже́нїе  соверша́юще твоѝ рабѝ, любо́вїю притека́емъ, а҆́гг҃лѡмъ  собесѣ́дниче меле́тїе, ѻ҆́гненный мечꙋ̀ хрⷭ҇та̀ бг҃а  на́шегѡ, всѧ̑ безбѡ́жныѧ закала́ѧй: воспѣва́емъ тѧ̀  свѣти́льника, просвѣти́вшаго всѧ̑. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  благослове́нъ є҆сѝ, бж҃е ѻ҆тє́цъ на́шихъ. 
Ст҃ы́й тѧ̀ собо́ръ, первостоѧ́телѧ и҆мѧ́ше,  бг҃опрїѧ́тное, є҆го́же ст҃ы́й дх҃ъ ѿ конє́цъ во є҆ди́но  собра̀, пѣсносло́вѧщыѧ тогѡ̀ бж҃ество̀: бл҃гослове́нъ  є҆сѝ, бж҃е ѻ҆тє́цъ на́шихъ. 
Равноче́стно полꙋчи́лъ є҆сѝ предсѣда́тельство  а҆пⷭ҇лѡвъ хрⷭ҇то́выхъ, и҆ бжⷭ҇твенное си́хъ оу҆че́нїе  наслѣ́довалъ є҆сѝ, и҆ житїю̀ подо́бѧсѧ, пѣ́лъ є҆сѝ:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆́мъ и҆мѣ́ѧ ѻ҆стрѣ́йшъ, къ бг҃овидѣ́нїю  просте́ртъ, є҆реті́чествꙋющихъ тꙋпозрѣ́нїю порꙋга́лсѧ  є҆сѝ, бл҃гочести̑выѧ же оу҆чѧ̀ взыва́лъ є҆сѝ:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Ꙗ҆́кѡ зерца́ло чи́сто твоеѧ̀ чистоты̀ блиста́ющасѧ  бл҃года́тїю, свѣтороди́тельница, дв҃о, и҆ бцⷣа всечⷭ҇таѧ  была̀ є҆сѝ. тѣ́мже согла́снѡ ржⷭ҇твꙋ̀ твоемꙋ̀ пое́мъ:  бл҃гослове́нъ є҆сѝ, бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Пресвѣ́тлѡ наꙋчи́лъ є҆сѝ, є҆ди́но чти́ти  бжⷭ҇тво̀, є҆́же (с. 253) во ѻ҆ц҃ѣ̀, и҆ сн҃ѣ, и҆ дс҃ѣ:  и҆ си́лꙋ безмѣ́рнꙋ, и҆ црⷭ҇тво є҆ди́но ꙗ҆́вѣ,  сво́йствѡмъ крѣ́пкѡ соблюда́ємымъ, ко́ейждо ѵ҆поста́си.  є҆мꙋ́же и҆ поѧ̀ вопїѧ́лъ є҆сѝ: лю́дїе, превозноси́те во  всѧ̑ вѣ́ки. 
Свѧты́ни хра́мъ, свѧти́телю, бы́въ, всѧ̑  ѡ҆свѧща́еши, твоѐ и҆́мѧ нарица́ти тща́щыѧсѧ, и҆ ѻ҆́бразъ,  ѻ҆́тче, тво́й любо́вїю, ꙗ҆̀же къ тебѣ̀, написꙋ́ющыѧ,  блаже́нне, и҆ вѣ́рою пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а, по́йте и҆ превозноси́те є҆го̀ во вѣ́ки. 
Тайнонаставле́ньми и҆зрѧ́днѣйшее твоѐ ста́до  просвѣти́лъ є҆сѝ: ны́нѣ же перворо́дныхъ це́рковь  возрасти́лъ є҆сѝ, приложе́нїе бы́въ ѿ вѣ́ка  просїѧ́вшымъ, свѧти́тельскими и҆ та́йными слꙋ́жбами. съ  ни́миже вопїе́ши непреста́ннѡ: сщ҃е́ннїи, по́йте, лю́дїе,  превозноси́те гдⷭ҇а во вѣ́ки. 
Бг҃оро́диченъ: 
Наꙋча́еми, всечⷭ҇таѧ, є҆́же на тебѣ̀ та́инствомъ,  и҆ бы́вшее тобо́ю пожина́юще дꙋша́мъ и҆збавле́нїе и҆  спасе́нїе, зове́мъ со а҆рха́гг҃ломъ гаврїи́ломъ тебѣ̀,  ра́дꙋйсѧ, вопїю́ще, бцⷣе, и҆ вѣ́рнѡ пѣснопою́ще тѧ̀, и҆  превозносѧ́ще, чⷭ҇таѧ, во вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Невеще́ственнѡ невеще́ственномꙋ предстоѧ̀, є҆го́же  и҆ зижди́телѧ всѣ́хъ и҆ гдⷭ҇а, и҆ ѻ҆́ч҃ее сло́во, и҆  мꙋ́дрость, сꙋ́щественнѣ и҆ соесте́ственнѣ сꙋ́ща ты̀  бг҃осло́вилъ є҆сѝ свѣ́тлѡ, молѧ̀ не преста́й спастѝ,  и҆̀же вѣ́рою тѧ̀, бг҃оглаго́ливе, хва́лѧщыѧ. 
Трꙋды̀ потѧ́щасѧ дꙋхо́вными, и҆ оу҆се́рднѡ є҆щѐ  борю́щасѧ за него̀ съ дꙋхобо́рцы, тѧ̀ зрѧ̀ благі́й и҆ ст҃ы́й  (с. 254) дх҃ъ вѣнча́въ, ꙗ҆́кѡ побѣди́телѧ прїѧ́тъ  досто́йнѡ и҆ съ вы́шними, всеблаже́нне, ликостоѧ̑нїи счисли́  тѧ. 
По́двигъ соверши́въ благочести́вый, и҆ тече́нїе  сконча́въ, добрѣ́йшее, и҆ пра́вѣй вѣ́рѣ наꙋчи́въ  всеблагоче́стнѡ, пра́ведный вѣне́цъ ѿ всѣ́хъ содѣ́телѧ  прїѧ́лъ є҆сѝ, бг҃оглаго́ливе, собо́ра оу҆чи́телей пѣ́снь  ѿ пѣ́сней предпосыла́ѧ. 
Бг҃оро́диченъ: 
Оу҆до́бнѡ, бцⷣе, преитѝ житїѧ̀ пода́ждь мѝ  бꙋ́рю, напа́стей настоѧ̑нїѧ и҆ страсте́й, ꙗ҆́кѡ бл҃га  оу҆кротѧ́щи, и҆ наставлѧ́ющи къ добродѣ́тели и҆ стезѝ  пра́вости, да ꙗ҆́кѡ бл҃годѣ́тельницꙋ непреста́ннѡ велича́ю  тѧ̀. 
Слꙋ́жба и҆́же во ст҃ы́хъ ѻ҆ц҃а̀ на́шегѡ а҆леѯі́а  митрополі́та, всеѧ̀ рѡссі́и чꙋдотво́рца. 
А҆́ще хо́щетъ настоѧ́тель, соверша́емъ бдѣ́нїе. 
И҆ пра́зднованїе прест҃ѣ́й бцⷣе, въ че́сть і҆кѡ́ны  є҆ѧ̀ і҆́верскїѧ. 
Слꙋ́жба сїѧ̀ пи́сана ѻ҆ктѡ́врїа г҃і днѝ. 
На ма́лѣй вече́рни, стїхи̑ры пое́мъ на д҃. Гла́съ  и҃. 
Подо́бенъ: Ѽ пресла́внагѡ чꙋдесѐ! 
Бл҃же́нне ст҃и́телю а҆леѯі́е, ꙳ ты̀ сло́ва гла́съ  воспрїе́мъ, ꙳ ѡ҆ тѣле́сныхъ небре́глъ є҆сѝ, ꙳ оу҆гѡ́дїѧ  и҆ свѡ́йства ѡ҆ста́вивъ житїѧ̀, ꙳ и҆ мы́сленное преше́дъ  мо́ре, ꙳ и҆ бл҃гоче́стїѧ оу҆че́нїемъ, ꙳ и҆ гремѣ̑нїи  премі́рными, ꙳ хрⷭ҇тꙋ̀ послꙋжи́лъ є҆сѝ, ꙳ бг҃облаже́нне. 
Два́жды. 
Ѽ чꙋдотво́рче а҆леѯі́е премꙋ́дре, ꙳ ты̀  мона́шескимъ житїе́мъ бг҃ꙋ оу҆годи́лъ є҆сѝ, ꙳ тѧ́ бо бг҃ъ  пре́жде и҆збра̀ ѿ ю҆́ности, ѻ҆́ч҃е, ꙳ па́стырѧ ѻ҆вца́мъ  словє́снымъ и҆ оу҆чи́телѧ вели́ка. ꙳ ты̀ свѧще́нникѡмъ  наказа́тель ꙗ҆ви́лсѧ є҆сѝ, ꙳ и҆ все́й странѣ̀  рѡссі́йстѣй ѕвѣзда̀ пресвѣ́тлаѧ, ꙳ (с. 255) ѡ҆сїѧва́ющи  чꙋдесы̀ всѣ́хъ, ꙳ вѣ́рою припа́дающихъ къ ра́цѣ моще́й  твои́хъ. ꙳ тѣ́мже мо́лимсѧ: ꙳ просѝ ста́дꙋ твоемꙋ̀  грѣхѡ́въ ѡ҆ставле́нїѧ, ꙳ ѻ҆́ч҃е бг҃облаже́нне. 
Прпⷣбне ѻ҆́ч҃е ст҃и́телю а҆леѯі́е, ꙳ ты̀  со́ннымъ ꙗ҆вле́нїемъ разсла́бленнаго здра́ва сотвори́лъ  є҆сѝ, ꙳ рꙋ́цѣ и҆ но́зѣ оу҆крѣпи́въ, ꙳ ѡ҆би́дѧщемꙋ  глаго́лѧ: ꙳ а҆́ще вско́рѣ не ѿда́си сокро́вища  и҆́скреннѧгѡ, ꙳ не и҆́маши со ѻ҆дра̀ воста́ти. ꙳ ѻ҆́нъ же  вско́рѣ съ покаѧ́нїемъ и҆ со слеза́ми ꙳ къ честнѣ́й твое́й  ра́цѣ прише́дъ, ꙳ и҆сцѣле́нїе полꙋчѝ, ꙳ ѻ҆́ч҃е  бг҃облаже́нне. 
Сла́ва, гла́съ то́йже. Самогла́сенъ: 
Прїиди́те, рѡссі́йстїи собо́ри, въ честнꙋ́ю па́мѧть  чꙋдотво́рца а҆леѯі́а, во хра́мъ бжⷭ҇твенный, въ не́мже  лежи́тъ честна́ѧ є҆гѡ̀ ра́ка, ꙗ҆́же и҆́мать въ себѣ̀  и҆сцѣле́нїй благода́ть, честно́е тѣ́ло є҆гѡ̀. къ немꙋ́же  возопїи́мъ: вели́кїй свѧти́телю а҆леѯі́е чꙋдотво́рче, ты̀  похвала̀ землѝ рѡссі́йстѣй, ты̀ и҆ защище́нїе, ты̀  сокро́вище неиждива́емое дарова́нїй дꙋхо́вныхъ, и҆  и҆сто́чникъ и҆сцѣле́нїй неизчерпа́емый. тѣ́мъ воспѣва́юще  глаго́лемъ: ра́дꙋйсѧ, сто́лпе и҆ оу҆твержде́нїе цр҃кве:  ра́дꙋйсѧ, съ первосвѧти́тели предстоѧ́й прⷭ҇то́лꙋ хрⷭ҇то́вꙋ:  ра́дꙋйсѧ, свѣти́льниче всесвѣ́тлый, вѣ̑рныѧ ѡ҆сїѧва́ѧй  чꙋдесы̀: но оу҆̀бо, честны́й на́шъ свѧти́телю, моли́сѧ  хрⷭ҇тꙋ̀ бг҃ꙋ всѣ́хъ, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ст҃и́телю бг҃оно́се, ꙳ ты̀ ꙗ҆ви́лсѧ є҆сѝ, ꙳ ѿ  млады́хъ ногте́й, ꙳ сосꙋ́дъ ѡ҆свѧще́нъ, а҆леѯі́е, ꙳ и҆  жили́ще прест҃а́гѡ дх҃а. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  преподо́бнїи твоѝ возра́дꙋютсѧ. 
Свѧти́телей похвало̀, ꙳ свѧще́нникѡвъ сла́во, ꙳  мона́шествꙋющихъ пра́вило, ꙳ блаже́нне а҆леѯі́е, ꙳  ра́дꙋйсѧ, цр҃кве оу҆твержде́нїе. (с. 256) 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Оу҆слы́ши моле́нїе твои́хъ ча̑дъ, ꙳ ѻ҆́ч҃е  ст҃и́телю а҆леѯі́е, ꙳ и҆ сле́зъ не пре́зри, ꙳ и҆  сердє́чнаѧ прошє́нїѧ ꙳ подава́й лю́бѧщымъ тѧ̀. 
Сла́ва, и҆ ны́нѣ, бг҃оро́диченъ: 
Ѡ҆бра́дованнаѧ, ра́дꙋйсѧ, ꙳ ꙗ҆́же ра́дость мі́рꙋ  ро́ждшаѧ, ꙳ хрⷭ҇та̀ жизнода́вца, ꙳ и҆ прама́тернюю, дв҃о, ꙳  печа́ль ѿе́мшаѧ. 
Тропа́рь, гла́съ и҃: 
Ꙗ҆́кѡ а҆пⷭ҇лѡмъ сопрⷭ҇то́льна, и҆ врача̀ предо́бра,  и҆ слꙋжи́телѧ благопрїѧ́тна, къ ра́цѣ твое́й честнѣ́й  притека́юще, свѧти́телю а҆леѯі́е, бг҃омꙋ́дре чꙋдотво́рче,  соше́дшесѧ любо́вїю въ па́мѧть твою̀ свѣ́тлѡ пра́зднꙋемъ,  въ пѣ́снехъ и҆ пѣ́нїихъ ра́дꙋющесѧ, и҆ хрⷭ҇та̀ сла́вѧще,  таковꙋ́ю благода́ть тебѣ̀ дарова́вшаго и҆сцѣле́нїй, и҆  гра́дꙋ твоемꙋ̀ вели́кое оу҆твержде́нїе. 
И҆́нъ. гла́съ д҃: 
А҆пⷭ҇льскихъ догма̑тъ ѻ҆па́сна храни́телѧ, цр҃кве  рѡссі́йскїѧ па́стырѧ и҆ оу҆чи́телѧ, преблаже́ннагѡ  а҆леѯі́а ст҃и́телѧ па́мѧть пра́зднꙋюще, славосло́вимъ  хрⷭ҇та̀ бг҃а на́шего пѣ́сньми достодо́лжными, дарова́вшаго  на́мъ оу҆го́дника своего̀, ꙗ҆́кѡ ѻ҆би́льный и҆сто́чникъ  точа́щъ врачева̑нїѧ, гра́дꙋ же москвѣ̀ похвалꙋ̀ и҆  оу҆твержде́нїе. 
Сла́ва, и҆ ны́нѣ, бг҃оро́диченъ. 
На вели́цѣй вече́рни: Бл҃же́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры, на и҃. Гла́съ в҃.  Подо́бенъ: Ра́дꙋйсѧ: 
Ра́дꙋйсѧ, пречⷭ҇тны́й а҆рхїере́ю вели́кїй,  а҆леѯі́е пребл҃же́нне, цр҃ко́вный краси́телю, ст҃и́телей  честно́е оу҆добре́нїе, наро́дꙋ правосла́вномꙋ моли́твою  помога́ѧ, землѝ рѡссі́йскїѧ вели́кое оу҆твержде́нїе,  честны́й оу҆чи́телю на́шъ, безпомѡ́щнымъ по́моще,  печа̑льнымъ оу҆тѣше́нїе ра́достное, (с. 257) моле́бниче  те́плый всѣ̑мъ скорбѧ́щымъ, тмꙋ̀ неразꙋ́мїѧ ѿгонѧ́ѧ, и҆  ко хрⷭ҇тꙋ̀ въ приста̑нища ти̑хаѧ прите́клъ є҆сѝ, въ ли́цѣ  безпло́тныхъ предстоѧ̀, и҆ кра́сныѧ добро́ты влⷣчни  наслажда́ешисѧ, и҆ сердца̀ благочести́выхъ на пѣ́нїе  воздви́глъ є҆сѝ. хрⷭ҇тꙋ̀ помоли́сѧ, дарова́ти дꙋша́мъ  на́шымъ ми́ръ, и҆ ве́лїю ми́лость. 
Ра́дꙋйсѧ, свѣти́ло всеѧ̀ рѡссі́йскїѧ митропо́лїи:  ты́ бо добродѣ́телїю свѣ́тлѡ процвѣ́лъ є҆сѝ, ꙗ҆́кѡ  ма́слина плодови́та въ домꙋ̀ бж҃їи, и҆ разли̑чныѧ плоды̀  и҆зносѧ̀, бога́тнѡ раздава́еши ста́дꙋ твоемꙋ̀ слове́сномꙋ,  и҆ на па́житехъ дх҃о́вныхъ тꙋ́чами твои́хъ моли́твъ  напоѧ́еши, и҆сцѣлє́нїѧ незави́стнѡ и҆сточа́еши вѣ́рою  притека́ющымъ къ ра́цѣ моще́й твои́хъ, ст҃и́телю  а҆леѯі́е. свѣщꙋ̀ свѣтлꙋ̀ себѐ оу҆гото́валъ є҆сѝ, и҆  во ѻ҆би́телехъ нбⷭ҇ныхъ всели́всѧ, и҆ трꙋдѡ́въ твои́хъ  воздаѧ́нїѧ вѣнцы̀ прїѧ́лъ є҆сѝ: не да́лъ бо є҆сѝ сна̀  ѻ҆чи́ма твои́ма, и҆ вѣ́ждома дрема́нїѧ, до́ндеже сно́мъ  ѻ҆́бщимъ оу҆снꙋ́лъ є҆сѝ, прпⷣбне ст҃и́телю. хрⷭ҇тꙋ̀  помоли́сѧ, дарова́ти дꙋша́мъ на́шымъ ми́ръ и҆ ве́лїю  ми́лость. 
Ра́дꙋйсѧ и҆ весели́сѧ, а҆леѯі́е пресщ҃е́нный,  бл҃года́тный проповѣ́дниче, тве́рдый оу҆́ме, вїногра́да  живо́тнагѡ ст҃опрозѧ́бшїй гро́здъ, вїно̀ и҆ска́пающїй,  вѣ́рныхъ сердца̀ веселѧ́щее оу҆чє́нїи медото́чными,  ст҃опома́заннаѧ главо̀, честны́й на́шъ оу҆чи́телю: прїидѝ,  посѣтѝ на́съ ѡ҆ѕло́бленныхъ грѣхо́вными страстьмѝ,  пога́ныхъ де́рзость низложѝ, проти́вныхъ проженѝ,  оу҆сѡ́бныѧ бра̑ни оу҆кротѝ, и҆ болѣ̑зни и҆ недꙋ́ги  всѧ̑кїѧ ѡ҆блегчѝ, хрⷭ҇тꙋ̀ молѧ́сѧ, дарова́ти дꙋша́мъ  на́шымъ ми́ръ и҆ ве́лїю ми́лость. 
Ра́дꙋйсѧ, пресла́вный гра́де москва̀, красꙋ́йсѧ и҆  весели́сѧ, сицева́го и҆мѣ́ѧ бл҃года́ти и҆сто́чника  неисчерпа́емаго, пребл҃же́ннаго и҆ чꙋдоноси́ваго а҆леѯі́а  ст҃и́телѧ вели́каго, (с. 258) и҆́же мꙋ́дростїю ст҃а́гѡ дх҃а  оу҆кра́шшасѧ, и҆ ѿ ю҆́ности добродѣ́тельнагѡ ра́ди  є҆гѡ̀ житїѧ̀, сосꙋ́дъ ст҃о́мꙋ дх҃ꙋ бы́въ пощє́нїи и҆  моли́твами, сщ҃е́нства ма́стїю пома́засѧ, и҆сцѣле́нїѧ да́ръ  прїе́мша ѿ всѣ́хъ цр҃ѧ̀ хрⷭ҇та̀ бг҃а, и҆ по ст҃ѣ́мъ  є҆гѡ̀ преставле́нїи, ѻ҆́трока, є҆́ле жи́ва сꙋ́ща,  ма́терїю принесе́на къ честнѣ́й є҆гѡ̀ ра́цѣ, здра́ва  сотворѝ. и҆ до ны́нѣ и҆сточа́етъ и҆сцѣле́нїе неѡскꙋ́днѡ  съ вѣ́рою приходѧ́щымъ, и҆ хрⷭ҇тꙋ̀ мо́литсѧ, дарова́ти  дꙋша́мъ на́шымъ ми́ръ и҆ ве́лїю ми́лость. 
И҆́ны стїхи̑ры, гла́съ в҃. Подо́бенъ: Кі́ими  похва́льными: 
Кі́ими пѣ́сненными добро́тами воспое́мъ ст҃и́телѧ,  хрⷭ҇тѡ́ва оу҆ста̀ ти̑хаѧ, и҆ є҆ѵⷢ҇лїа є҆гѡ̀  проповѣ́дника свѣ́тла, церко́внаго храни́телѧ, и҆  застꙋ́пника землѝ рѡссі́йстѣй, вѣ́рномꙋ во́инствꙋ на́шемꙋ  побо́рника; є҆гѡ́же мл҃твами шата̑нїѧ врагѡ́въ хрⷭ҇то́съ  низложѝ, и҆мѣ́ѧй ве́лїю ми́лость. 
Кі́ими бо́дренными оу҆стна́ми похва́лимъ ст҃и́телѧ,  хрⷭ҇то́вы це́ркве краси́телѧ, петрꙋ̀ верхо́вномꙋ ревни́телѧ,  и҆ па́ѵлꙋ наслѣ́дника, нра̑вы подо́бѧщасѧ крⷭ҇ти́телю,  петра̀ чꙋдотво́рца, рѡссі́йскагѡ сопресто́льника, и҆ лꙋчы̀  чꙋде́съ и҆спꙋща́юща ѻ҆би́льнѡ, и҆сцѣлє́нїѧ подава́юща  незави́стнѡ всѣ̑мъ приходѧ́щымъ съ вѣ́рою, и҆ па́мѧть  є҆гѡ̀ свѣ́тлѡ пра́зднꙋющымъ, вели́каго застꙋ́пника землѝ  рѡссі́йстѣй и҆ оу҆чи́телѧ, а҆леѯі́а ди́внаго  чꙋдотво́рца, и҆ правосла̑внымъ лю́демъ на́шымъ те́плаго  посо́бника; є҆гѡ́же ра́ди врагѝ хрⷭ҇то́съ низложѝ,  и҆мѣ́ѧй ве́лїю ми́лость. 
Кі́ими оу҆краше́нными глагѡ́лы воспое́мъ  свѧти́телѧ, ди́внаго въ чꙋдесѣ́хъ а҆леѯі́а, безплѡ́тнымъ  сожи́телѧ, ѡ҆свѧще́ннаго ѿ пеле́нъ, столпа̀ це́ркве  неподви́жима, весе́лїе землѝ рѡссі́йстѣй, пра́вды  пра́вило, ѡ҆би̑димымъ застꙋ́пника, немощны̑мъ врача̀  безме́здна; є҆гѡ́же ра́ди дарова̀ хрⷭ҇то́съ цр҃квамъ  соедине́нїе, и҆мѣ́ѧй ве́лїю ми́лость. (с. 259) 
Сла́ва, гла́съ ѕ҃: 
Свѧти́телей оу҆добре́нїе, и҆ ѻ҆ц҃є́въ красотꙋ̀,  и҆сто́чника чꙋде́съ, землѝ рѡссі́йстѣй застꙋ́пника  вели́ка, соше́дшесѧ, ѽ празднолю́бцы, пѣ́сненными  похвала́ми воспое́мъ, глаго́люще: ра́дꙋйсѧ, а҆леѯі́е,  тве́рдый оу҆́ме, бл҃года́тїю и҆́стинною ѡ҆кропле́нъ.  ѿню́дꙋже и҆ прїѧ́телище бы́въ прест҃а́гѡ дх҃а, чꙋде́съ  да́ръ воспрїѧ́лъ є҆сѝ: и҆ ны́нѣ съ первост҃и́тєли  предстоѧ̀ престо́лꙋ хрⷭ҇то́вꙋ, моли́сѧ ѡ҆ рабѣ́хъ твои́хъ. 
И҆ ны́нѣ, бг҃оро́диченъ: Кто̀ тебѐ не  оу҆бл҃жи́тъ: 
Та́же Вхо́дъ. Прокі́менъ днѐ. Чтє́нїѧ г҃. 
При́тчей чте́нїе. 
[Глаⷡ҇ і҃] Па́мѧть пра́веднагѡ съ похвала́ми, и҆  бл҃гослове́нїе гдⷭ҇не на главѣ̀ є҆гѡ̀. [г҃] Блаже́нъ  человѣ́къ и҆́же ѡ҆брѣ́те премꙋ́дрость: и҆ сме́ртенъ, и҆́же  оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ десни́цѣ  є҆ѧ̀: въ шꙋ́йцѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. [и҃] Послꙋ́шайте оу҆̀бо менє̀, ѽ ча̑да,  честна̑ѧ бо рекꙋ̀. И҆ блаже́нъ человѣ́къ, и҆́же пꙋти̑ моѧ̑  сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ  и҆ смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менє̀ ѡ҆брѧ́щꙋтъ  бл҃года́ть. Разꙋмѣ́йте оу҆̀бо, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, (с. 260)  ме́рзски же предо мно́ю оу҆стны̀ лжи̑выѧ. Съ пра́вдою всѝ  глаго́ли оу҆́стъ мои́хъ: ничто́же въ ни́хъ стро́потно,  нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆  прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ,  да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
При́тчей чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость, ѧ҆зы́къ же непрвⷣнагѡ поги́бнетъ. Оу҆стнѣ̀  мꙋже́й првⷣныхъ ка́плютъ бл҃года̑ти, оу҆ста́ же  нечести́выхъ развраща́ютсѧ. [Глава̀ а҃і] Мѣ̑рила  льсти̑ваѧ, ме́рзость предъ гдⷭ҇емъ, вѣ́съ же пра́ведный  прїѧ́тенъ є҆мꙋ̀. И҆дѣ́же а҆́ще вни́детъ досажде́нїе, та́мѡ  и҆ безче́стїе: Оу҆ста́ же смире́нныхъ поꙋча́ютсѧ  премꙋ́дрости. Соверше́нїе пра́выхъ наста́витъ и҆̀хъ, и҆  поползнове́нїе ѿрица́ющихсѧ оу҆пасе́тъ и҆̀хъ. не  по́льзꙋютъ и҆мѣ̑нїѧ въ де́нь ꙗ҆́рости, пра́вда же  и҆зба́витъ ѿ сме́рти. Оу҆́меръ првⷣный, ѡ҆ста́ви  раска́ѧнїе: нарꙋ́чна же быва́етъ и҆ посмѣѧ́тельна  нечести́выхъ па́гꙋба. Пра́вда непоро́чнагѡ и҆справлѧ́етъ  пꙋти̑, въ нече́стїе же па́даетъ непра́вда. Пра́вда мꙋже́й  пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ  беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ  наде́жда: похвала́ же нечести́выхъ поги́бнетъ. Пра́ведникъ  ѿ ло́ва оу҆бѣ́гнетъ, въ негѡ́же мѣ́сто предае́тсѧ  нечести́вый. Во оу҆стѣ́хъ нечести́выхъ сѣ́ть гра́жданѡмъ,  чꙋ́вство же пра́ведныхъ бл҃госпѣ́шное. Во благи́хъ  пра́ведныхъ и҆спра́витсѧ гра́дъ, и҆ въ поги́бели  нечести́выхъ ра́дованїе. Во бл҃гослове́нїи пра́выхъ  возвы́ситсѧ гра́дъ, оу҆сты́ же нечести́выхъ раскопа́етсѧ.  Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый  безмо́лвїе во́дитъ. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ (с. 261) въ числѣ̀ лѣ́тъ и҆счита́етсѧ:  сѣди́на же є҆́сть мꙋ́дрость человѣ́кѡмъ, и҆ во́зрастъ  ста́рости житїѐ нескве́рное. Бл҃гоꙋго́денъ бг҃ови бы́въ,  возлю́бленъ бы́сть, и҆ живы́й посредѣ̀ грѣ̑шникъ,  преста́вленъ бы́сть: восхище́нъ бы́сть, да не ѕло́ба  и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ  є҆гѡ̀. Раче́нїемъ бо ѕло́бы помрача́етъ дѡ́браѧ, и҆  паре́нїе по́хоти премѣнѧ́етъ оу҆́мъ неѕло́бивъ. Сконча́всѧ  вма́лѣ, и҆спо́лни лѣ̑та дѡ́лга: оу҆го́дна бо бѣ̀ гдⷭ҇еви  дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ.  Лю́дїе же ви́дѣвше, и҆ не разꙋмѣ́вше, нижѐ поло́жше въ  помышле́нїи таково́е: ꙗ҆́кѡ бл҃года́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
На лїті́и стїхи́ра хра́ма: и҆ ст҃а́гѡ самогла́сны.  Гла́съ и҃: 
Прпⷣбне ѻ҆́ч҃е ст҃и́телю а҆леѯі́е, а҆́ще ка́ѧ  страна̀ и҆лѝ кі́й гра́дъ молчи́тъ: но всѝ и҆́же тобо́ю  просвѣще́ннїи, чꙋде́съ твои́хъ мно́жество слы́шаще и҆  ви́дѧще, и҆ мы̀ съ ни́ми похва́льными пѣ́сньми вопїе́мъ, и҆  глаго́лемъ: бл҃года́тїю прест҃а́гѡ дх҃а, хрⷭ҇тѡ́вымъ  а҆пⷭ҇лѡмъ подо́бникъ бы́лъ є҆сѝ, и҆ вселе́ннꙋю всю̀  просвѣща́еши: тѣ́мже и҆ до царѧ̀ доидо́ша словеса̀ чꙋде́съ  твои́хъ, ꙗ҆́кѡ лꙋча̀, и҆ да̑льнимъ ꙗ҆́кѡ бли́зъ сїѧ́юща,  и҆ на́съ ѿ бѣ́дъ и҆ находѧ́щихъ лю̑тъ свободѝ твои́ми  моли́твами. 
Кто̀ дово́ленъ є҆́сть до́блестей твои́хъ и҆счестѝ,  прпⷣбне ѻ҆́ч҃е, трꙋды̀; кто́ бо слы́шѧ безмѣ́рное твоѐ  смире́нїе, и҆ терпѣ́нїе и҆ чадолю́бїе, не оу҆диви́тсѧ;  ка́кѡ оу҆́бѡ не оу҆сꙋмнѣ́всѧ ни ма́лѡ, є҆гда̀ слы́ша  проше́нїе царѧ̀ беззако́нна, да мѝ по́слеши, речѐ,  ѻ҆́наго, больны̑мъ здра́вїе подава́ющаго, и҆ слѣпы̑мъ  прозрѣ́нїе, и҆ хромы̑мъ тече́нїе, и҆ бѣсовѡ́мъ  прогони́телѧ; да мѝ сего̀ по́слеши, да оу҆мо́литъ своего̀  бг҃а, и҆ и҆сцѣли́тъ мою̀ цари́цꙋ, ѿжене́тъ бѣ́са, и҆  ѻ҆́чи просвѣти́тъ. ѽле проше́нїѧ, превосходѧ́ща (с. 262)  человѣ́чєскїѧ ра́зꙋмы! ѽ ди́вство, бра́тїе! кто̀ не  оу҆диви́тсѧ; и҆лѝ кто̀ не похва́литъ крѣ́пкаго сего̀  хра́бреника, не то́кмѡ бо не оу҆сꙋмнѣ́сѧ, но и҆ сꙋ́щихъ съ  ни́мъ подкрѣплѧ́ѧ, глаго́лаше: пожди́те, не скорби́те, но  оу҆пова́нїе возложи́те на бг҃а, и҆ на пречⷭ҇тꙋю є҆гѡ̀  мт҃рь, и҆ оу҆́зрите сла́вꙋ бж҃їю. 
Бл҃га́гѡ оу҆чи́телѧ хрⷭ҇та̀ благі́й оу҆чени́къ,  ст҃и́телю хрⷭ҇то́въ а҆леѯі́е, до́бромꙋ па́стырю хрⷭ҇тꙋ̀  поревнова́лъ є҆сѝ, дꙋ́шꙋ твою̀ полага́ѧ за ѻ҆́вцы, и҆  царе́во свирѣ́пство, ꙗ҆́кѡ льво́во зїѧ́нїе во ѻ҆́вчꙋю  кро́тость премѣни́лъ є҆сѝ, и҆ цари́цꙋ и҆сцѣли́лъ є҆сѝ,  и҆ ста́дꙋ твоемꙋ̀ ско́рбь на ра́дость преложи́лъ є҆сѝ, и҆  цр҃кви ми́ръ оу҆стро́илъ є҆сѝ, вели́каго же кнѧ́зѧ  возвесели́лъ є҆сѝ. тѣ́мъ мо́лимсѧ тебѣ̀: молѝ ѡ҆ на́съ  чл҃вѣколю́бца влⷣкꙋ хрⷭ҇та̀, да спасе́тъ дꙋ́шы на́шѧ. 
Сла́ва, гла́съ ѕ҃: 
Є҆гда̀ прише́лъ є҆сѝ ѿ царѧ̀, ми́ръ церко́вный,  ѻ҆́ч҃е, носѧ̀, тогда̀ свѧти́телїе и҆ церко́внїи собо́ри и҆  наро́ди ра́достнѡ срѣта́хꙋ тѧ̀, свободи́телѧ бл҃года́рнѡ  нарица́хꙋ. ѻ҆́вїи же ꙗ҆́кѡ побѣди́телю да́ры носѧ́ще,  ра́достїю покланѧ́хꙋсѧ. кнѧ́зь же вели́кїй дими́трїй со  слеза́ми вопїѧ́ше тѝ: ѽ влⷣко! что́ ти возда́мы проти́вꙋ  трꙋдꙋ̀ твоемꙋ̀, и҆́мже на́мъ ми́ръ дарова́лъ є҆сѝ; но  оу҆̀бо, свѧти́телю а҆леѯі́е, моли́сѧ прилѣ́жнѡ хрⷭ҇тꙋ̀  бг҃ꙋ на́шемꙋ, ꙗ҆́кѡ спасти́сѧ гра́дꙋ твоемꙋ̀ невоева́нꙋ. 
И҆ ны́нѣ, бг҃оро́диченъ: 
По́сланъ бы́сть съ нб҃сѐ гаврїи́лъ а҆рха́гг҃лъ,  бл҃говѣсти́ти дв҃ѣ зача́тїе: и҆ прише́дъ въ назаре́тъ,  помышлѧ́ше въ себѣ̀, чꙋдесѝ оу҆дивлѧ́ѧсѧ: ѽ ка́кѡ, въ  вы́шнихъ непостижи́мь сы́й, ѿ дв҃ы ражда́етсѧ; и҆мѣ́ѧй  прⷭ҇то́лъ нб҃о, и҆ подно́жїе зе́млю, во оу҆тро́бꙋ  вмѣща́етсѧ дв҃и́чꙋ; на него́же шестокрила́тїи и҆  многоѻчи́тїи зрѣ́ти не мо́гꙋтъ, сло́вомъ є҆ди́нѣмъ ѿ  сеѧ̀ воплоти́тисѧ бл҃гоизво́ли. бж҃їе (с. 263) є҆́сть  сло́во настоѧ́щее, что̀ оу҆̀бо стою̀, и҆ не гл҃го́лю дв҃ѣ:  ра́дꙋйсѧ, бл҃года́тнаѧ, гдⷭ҇ь съ тобо́ю, ра́дꙋйсѧ, чⷭ҇таѧ  дв҃о, ра́дꙋйсѧ, невѣ́сто неневѣ́стнаѧ: ра́дꙋйсѧ, мт҃и  живота̀, бл҃гослове́нъ пло́дъ чре́ва твоегѡ̀. 
На стїхо́внѣ стїхи̑ры гла́съ в҃. Подо́бенъ: До́ме  Є҆ѵфра́ѳовъ: 
До́мъ ст҃а́гѡ дх҃а, ꙳ и҆ вселе́нїе бл҃года́ти, ꙳  а҆леѯі́е, ꙗ҆ви́сѧ. ꙳ и҆ ны́нѣ въ па́мѧть є҆гѡ̀  соше́дшесѧ, ꙳ того̀ воспое́мъ. 
Сті́хъ: Восхва́лѧтсѧ преподо́бнїи во сла́вѣ, и҆  возра́дꙋютсѧ на ло́жахъ свои́хъ. 
Ты̀ є҆сѝ ст҃и́телємъ похвала̀, ꙳ сщ҃е́нникѡмъ  оу҆добре́нїе, ꙳ мона́хѡмъ пра́вило. ꙳ и҆ мы̀ тѝ вопїе́мъ,  ст҃и́телю а҆леѯі́е: ꙳ ра́дꙋйсѧ, цр҃кве оу҆твержде́нїе. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Прїимѝ ны́нѣ пѣ́нїе ꙳ ча̑дъ твои́хъ, ѻ҆́ч҃е, ꙳  вѣ́рою пра́зднꙋющихъ, ꙳ и҆ лю́бѧщымъ тѧ̀ подава́й ꙳ ꙗ҆̀же  на по́льзꙋ прошє́нїѧ. 
Сла́ва, гла́съ ѕ҃. Самогла́сенъ: 
Благі́й ра́бе, вѣ́рный дѣ́лателю вїногра́да  хрⷭ҇то́ва, ты̀ и҆ тѧготꙋ̀ дневнꙋ́ю поне́слъ є҆сѝ, ты̀ и҆  да́нный тѝ тала́нтъ возрасти́лъ є҆сѝ, и҆ по тебѣ̀  прише́дшымъ не зави́дѣлъ є҆сѝ. тѣ́мже врата̀ нбⷭ҇наѧ  ѿверзо́шасѧ тебѣ̀: вни́ди въ ра́дость гдⷭ҇а твоегѡ̀, и҆  молѝ ѡ҆ на́съ, свѧ́те а҆леѯі́е. 
И҆ ны́нѣ, бг҃оро́диченъ: Творе́цъ и҆ и҆зба́витель: 
На бл҃гослове́нїи хлѣ́бѡвъ тропа́рь, гла́съ и҃: 
Ꙗ҆́кѡ а҆пⷭ҇лѡмъ сопрⷭ҇то́льна: Два́жды. 
Пи́санъ на ма́лѣй вече́рни. И҆ Бцⷣе дв҃о:  є҆ди́ножды. 
На оу҆́трени, на Бг҃ъ гдⷭ҇ь: тропа́рь ст҃а́гѡ,  два́жды. 
Сла́ва, и҆ ны́нѣ, бг҃оро́диченъ: 
По а҃-й стїхоло́гїи сѣда́ленъ, гла́съ и҃: 
Наста̀ свѣтоно́сный де́нь чꙋдотво́рца а҆рхїепⷭ҇кпа  а҆леѯі́а (с. 264) па́мѧть. прїиди́те, соше́дшесѧ  пра́зднꙋемъ свѣ́тлѡ, и҆ соста́вимъ ли́ки, похвала́ми  почте́мъ є҆го̀, и҆ рце́мъ є҆мꙋ̀: ра́дꙋйсѧ, честны́й  свѣти́льниче рѡссі́йскїѧ землѝ: и҆сточа́еши бо чꙋдеса̀, и҆  и҆злива́еши и҆сцѣлє́нїѧ, и҆ мо́лишисѧ ѡ҆ дꙋша́хъ на́шихъ. 
Два́жды. 
Сла́ва, и҆ ны́нѣ, бг҃оро́диченъ: 
Да тво́й па́ки сози́ждеши ѻ҆́бразъ, и҆стлѣ́вшїй  страстьмѝ, сп҃се, нбⷭ҇ныхъ оу҆таи́всѧ сꙋще́ствъ,  воплоти́лсѧ є҆сѝ ѿ дв҃ы. є҆́йже согла́снѡ возопїе́мъ:  ра́дꙋйсѧ, бл҃года́тнаѧ, гдⷭ҇ь съ тобо́ю. 
По в҃-й стїхоло́гїи сѣда́ленъ, гла́съ д҃: 
Прїиди́те, торжествꙋ́емъ свѣ́тлѡ, пра́зднꙋющїи  па́мѧть і҆ера́рха а҆леѯі́а чꙋдотво́рца: преста́висѧ бо ѿ  землѝ къ невеще́ствєннымъ ѻ҆би́телемъ, и҆дѣ́же зри́тъ  добро́тꙋ неизрече́ннꙋю, а҆́гг҃льскимъ во́инствѡмъ  собесѣ́дникъ ꙗ҆́вльсѧ. тѣ́мже со а҆пⷭ҇лы и҆ мꙋ́чєники  ликꙋ́ѧ, ѻ҆́ч҃е на́шъ а҆леѯі́е преподо́бне, прилѣ́жнѡ  моли́сѧ влⷣцѣ хрⷭ҇тꙋ̀ ѡ҆ чтꙋ́щихъ вѣ́рою па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Стѣна̀ неѡбори́маѧ на́мъ хрⷭ҇тїа́нѡмъ є҆сѝ, бцⷣе  дв҃о: къ тебѣ́ бо прибѣга́юще, невреди́ми пребыва́емъ, и҆  па́ки согрѣша́юще, и҆́мамы тѧ̀ моли́твенницꙋ, тѣ́мъ  благодарѧ́ще вопїе́мъ тѝ: ра́дꙋйсѧ, бл҃года́тнаѧ, гдⷭ҇ь съ  тобо́ю. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Проповѣ́дꙋетъ, ѻ҆́ч҃е, твоѧ̑ чꙋдеса̀ ны́нѣ  рѡссі́йскаѧ митропо́лїа, и҆ всѧ̑ ѻ҆те́чєствїѧ и҆ страны̑  чꙋдодѣ̑йствїѧ, и҆́миже всѧ̑ ѿ болѣ́зней ско́рбныхъ  и҆збавлѧ́еши, бг҃облаже́нне а҆леѯі́е: пита́телю вдѡ́въ, и҆  сиро́тъ ѻ҆те́цъ, помо́щникъ сꙋ́щымъ въ ско́рби  всеизрѧ́денъ, пла́чꙋщымъ оу҆тѣше́нїе, па́стырь и҆  наста́вникъ всѣ̑мъ заблꙋжда́ющымъ, а҆леѯі́е преподо́бне.  и҆ на́съ твои́ми моли́твами ѿ бѣ́дъ и҆зба́ви, (с. 265) и҆  моли́сѧ хрⷭ҇тꙋ̀ бг҃ꙋ, да грѣхѡ́въ ѡ҆ставле́нїе пода́стъ  вѣ́рою и҆ любо́вїю чтꙋ́щымъ ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, а҆́гг҃ломъ ра́дость мі́ра прїе́мшаѧ:  ра́дꙋйсѧ, ро́ждшаѧ творца̀ твоего̀ и҆ гдⷭ҇а. ра́дꙋйсѧ,  сподо́бльшаѧсѧ бы́ти мт҃и бж҃їѧ. 
Та́же, степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ то́йже: Честна̀ предъ гдⷭ҇емъ сме́рть  преподо́бныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе і҆ѡа́нна, зача́ло л҃ѕ. Та́же ѱало́мъ н҃. 
По н҃-мъ ѱалмѣ̀ стїхи́ра, гла́съ ѕ҃: 
Неиздае́ма є҆́сть бл҃года́ть ст҃и́телѧ а҆леѯі́а,  ю҆́же прїѧ́тъ ѿ всѣ́хъ хрⷭ҇та̀ бг҃а. тѣ́мъ и҆ честны̑ѧ  є҆гѡ̀ мо́щи бж҃їею си́лою вы́нꙋ содѣва́ютъ чꙋдеса̀, и҆  всѣ́хъ вѣ́рою призыва́ющихъ и҆́мѧ є҆гѡ̀ ѿ  неисцѣ́льныхъ недꙋ̑гъ и҆змѣнѧ́ютъ. є҆гѡ́же моли́твами,  гдⷭ҇и, хрⷭ҇толюби̑вымъ лю́демъ посо́бствꙋй на врагѝ, и҆  належа́щихъ скорбе́й дꙋше́вныхъ и҆ тѣле́сныхъ свободѝ,  ꙗ҆́кѡ чл҃вѣколю́бецъ. 
Канѡ́нъ бцⷣы со і҆рмосо́мъ на ѕ҃: и҆ ст҃а́гѡ на и҃. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀, мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Колесни́цею бл҃года́ти твоеѧ̀, гдⷭ҇и, возвы́си на́шѧ  по́мыслы ѿ до́льнихъ на гѡ́рнѧѧ, и҆ сподо́би восхвали́ти  оу҆го́дника твоего̀ ст҃и́телѧ а҆леѯі́а, пѣ́снь тебѣ̀  бг҃ꙋ воспѣва́юща. 
Колесни́цею хода́тайствъ твои́хъ, оу҆́мъ на́шъ  ѡ҆тѧгче́нный жите́йскими печа́льми возвы́си ѿ земны́хъ къ  нбⷭ҇нымъ, и҆ наста́ви восхвали́ти тѧ̀ досто́йнѡ, ѻ҆́ч҃е  а҆леѯі́е, пѣ́снь побѣ́днꙋю бг҃ꙋ воспѣва́юща. (с. 266) 
Колесни́цꙋ го́рдости мі́ра сегѡ̀ превозше́лъ є҆сѝ  смире́нїемъ, и҆ взе́мъ крⷭ҇тъ тво́й. послѣ́довалъ є҆сѝ  хрⷭ҇тꙋ̀ добро́тами, и҆ во приста́нище го́рнѧгѡ селе́нїѧ  дости́гъ, пѣ́снь бг҃ꙋ побѣ́днꙋю воспѣва́еши. 
Колесни́цею добродѣ́телей, ꙗ҆́кѡ и҆лїа̀  ѻ҆́гненною возше́лъ є҆сѝ на нб҃о: ѿѻнꙋ́дꙋже молѝ  бг҃а, низпосла́ти, ꙗ҆́кѡ ми́лѡть, бл҃года́ть дх҃а,  оу҆ча́щꙋю ны̀ пѣ́снь побѣ́днꙋю бг҃ꙋ воспѣва́ти. 
Бг҃оро́диченъ: 
Колесни́це ѻ҆гнеѻбра́знаѧ, носи́вшаѧ бг҃а сло́ва  во чре́вѣ твое́мъ воплоще́ннаго, молѝ є҆го̀ прилѣ́жнѡ,  спасти́сѧ рабѡ́мъ твои̑мъ, къ тебѣ̀ притека́ющымъ, и҆  побѣ́днꙋю пѣ́снь бг҃ꙋ воспѣва́ющымъ. 
И҆́нъ канѡ́нъ, творе́нїе і҆еромона́ха є҆пїфа́нїа  славїні́цкагѡ, ѳеоло́га, жи́вша во ѻ҆би́тели є҆гѡ̀. 
Гла́съ д҃. Пѣ́снь а҃. І҆рмо́съ: 
Пои́мъ лю́дїе ди́внѡ чꙋдодѣ́йствовавшемꙋ въ  чермнѣ́мъ мо́ри, хрⷭ҇тꙋ̀ бг҃ꙋ: ꙗ҆́кѡ дре́вле і҆и҃лѧ  всевоѡрꙋже́на стопа́ми, пѣшеше́ствовати непрохо́днꙋю  сотворѝ, и҆ ѕло́бы дѣлода́телѧ фараѡ́на во глꙋбинѣ̀  потопѝ. 
Бг҃осїѧ́тельными трїѷпоста́снагѡ свѣ́та зарѧ́ми  бг҃ови́днѡ ѡ҆заре́нный, златоза́рный свѣти́льниче  церко́вный, бг҃омꙋ́дре а҆леѯі́е, мо́лимъ тѧ̀:  свѣтоно́сными твои́хъ моли́твъ лꙋча́ми, въ достолѣ́пꙋю  твою̀ похвалꙋ̀, просвѣтѝ оу҆́мъ тѧ̀ хва́лѧщихъ. 
Хрⷭ҇топодража́тельный а҆́гг҃ле земны́й,  бг҃омы́сленный нбⷭ҇нымъ а҆́гг҃лѡмъ собесѣ́дниче,  бг҃овѣнча́нный а҆́дскихъ а҆́ггєлъ побѣди́телю,  оу҆досто́ивыйсѧ зрѣ́ти вели́каго совѣ́та а҆́гг҃ла бг҃а  воплоще́нна, треблаже́нне а҆леѯі́е, мо́лимъ тѧ̀: твои́ми  бг҃овнꙋша́емыми мольба́ми и҆зба́ви ны̀ ѿ дꙋшевре́дныхъ  прилѡ́гъ а҆́дскихъ. 
Горьково́дною дꙋшетлѣ́нныхъ прегрѣше́нїй бꙋ́рею  (с. 267) потоплѧ́еми, къ тебѣ̀, ꙗ҆́кѡ досточꙋ́днꙋ  вла́ющагѡсѧ мо́рѧ оу҆тиши́телю прибѣга́юще вопїе́мъ:  свѧ́те а҆леѯі́е, твои́ми бг҃оꙋго́дными моли́твами  оу҆ти́ши волнꙋ́ющеесѧ страсте́й на́шихъ мо́ре. 
Бг҃оро́диченъ: 
Свѣтоно́сный ѻ҆́блаче, ѡ҆дожди́вый на́мъ до́ждь  нбⷭ҇ный, воплоще́нное сло́во бж҃їе, бг҃ороди́тельнице дв҃о,  небото́чною твоегѡ̀ бл҃гоꙋтро́бїѧ водо́ю погасѝ  ѻ҆гнепа́льный вредоно́сныхъ страсте́й на́шихъ пла́мень. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Нбⷭ҇нагѡ крꙋ́га и҆ всеѧ̀ тва́ри гдⷭ҇ь предвѣ́дый  тѧ̀, ѻ҆́ч҃е а҆леѯі́е, бꙋ́дꙋща па́стырѧ добра̀, ввѣ́ри  тебѣ̀ па́ствꙋ слове́снꙋю, ꙗ҆́кѡ є҆ди́нъ чл҃вѣколю́бецъ. 
Нбⷭ҇нагѡ крꙋ́га возлюби́въ творца̀, посто́мъ  ѡ҆блегче́нъ, страсте́й мо́ре преше́лъ є҆сѝ, и҆ на  безстра́стїѧ ве́рхъ добродѣ́тельми возше́дъ, бг҃а  оу҆зрѣ́лъ є҆сѝ, є҆ди́наго чл҃вѣколю́бца. 
Нбⷭ҇нагѡ крꙋ́га на высотꙋ̀ возше́дъ бг҃оразꙋ́мїемъ,  оу҆ви́дѣлъ є҆сѝ оу҆́мнѡ та́мѡ неизречє́ннаѧ, и҆  прїѧ́лъ є҆сѝ да́ръ чꙋдотворе́нїѧ ѿ бг҃а чл҃вѣколю́бца. 
Бг҃оро́диченъ: 
Нбⷭ҇нагѡ крꙋ́га верхотво́рца, хотѧ́ща роди́тисѧ и҆зъ  тебє̀, пречⷭ҇таѧ, возвѣстѝ тебѣ̀ гаврїи́лъ: ра́дꙋйсѧ,  дв҃о, гдⷭ҇ь съ тобо́ю, є҆ди́нъ чл҃вѣколю́бецъ. 
И҆́нъ. І҆рмо́съ: 
Да не хва́литсѧ мꙋ́дръ хвалѧ́йсѧ, но ѡ҆ се́мъ,  є҆́же разꙋмѣва́ти, ꙗ҆́кѡ нѣ́сть свѧ́тъ, ꙗ҆́кѡ бг҃ъ  на́шъ, возносѧ́й ро́гъ на́шъ, даѧ́й крѣ́пость царє́мъ  на́шымъ. 
Тѧ̀ бг҃омꙋ́дра ко́рмчїѧ, нбⷭ҇нымъ сло́ва бж҃їѧгѡ  корми́ломъ бг҃охрани́мый кора́бль рѡссі́йскїѧ цр҃кве, къ  благоти́шномꙋ вѣ́чныѧ жи́зни приста́нищꙋ пра́вѣ (с. 268)  корми́льствовавша, блажа́ще мо́лимъ: всече́стне а҆леѯі́е,  къ благове́дрой покаѧ́нїѧ тишинѣ̀ корми́льствꙋй дꙋ́шы  на́шѧ. 
Дꙋшеспаси́тельнꙋ всемо́щнагѡ мо́рѧ творца̀  за́повѣдь благопоспѣ́шнѡ сохра́нша, и҆ бꙋ́рнаѧ вла́ющагѡсѧ  мо́рѧ треволнє́нїѧ моли́твою оу҆тиши́вша, твои́мъ  чꙋдодѣйстви́тельнымъ предста́тельствомъ оу҆тишѝ  волнꙋ́ющꙋюсѧ скорбе́й на́шихъ бꙋ́рю. 
Златото́чнаѧ рѣко̀ бж҃їѧ, нбⷭ҇ными є҆ѵⷢ҇льскагѡ  оу҆че́нїѧ вода́ми бг҃осажде́нный цр҃кве рѡссі́йскїѧ ра́й  наводни́вшаѧ ѻ҆би́льнѡ, досточꙋ́дне а҆леѯі́е, небото́чною  дꙋхо́вныѧ ра́дости стрꙋе́ю напаѧ́й скорбѧ́щыѧ дꙋ́шы на́шѧ. 
Бг҃оро́диченъ: 
Въ бг҃озда́нномъ бг҃осло́вѧще цр҃кве а҆пⷭ҇льскїѧ  не́бѣ, къ тебѣ̀ свѣтоно́сномꙋ незаходи́магѡ сл҃нца нб҃ꙋ  прибѣга́емъ, вопїю́ще: всепѣ́таѧ дв҃о, твое́ю нбⷭ҇ною  по́мощїю помозѝ на́мъ, тѧ̀ блажа́щымъ, въ нбⷭ҇наѧ  всели́тисѧ жили̑ща. 
Сѣда́ленъ, гла́съ д҃: 
Благово́нною сло́ва бж҃їѧгѡ па́житїю, слове́снꙋю  па́ствꙋ хрⷭ҇то́вꙋ бг҃оꙋго́днѡ воспита́ннꙋю, па́стырскимъ  бг҃одꙋхо́внымъ и҆справле́нїѧ жезло́мъ, на пра́вꙋю спасе́нїѧ  стезю̀ пꙋтево́дствивъ ꙗ҆́кѡ до́брый па́стырь,  оу҆досто́илсѧ є҆сѝ нетлѣ́ннꙋ вѣ́чныѧ жи́зни мздꙋ̀  воспрїѧ́ти въ го́рнѣмъ сїѡ́нѣ ѿ пастыренача́льника  хрⷭ҇та̀ бг҃а. є҆го́же молѝ, досточꙋ́дне а҆леѯі́е, на́мъ  твои̑мъ ѻ҆вца́мъ словє́снымъ сохрани́тисѧ ѿ неви́димыхъ  волкѡ́въ хи́щныхъ. 
Сла́ва, гла́съ и҃. Подо́бенъ: Премꙋ́дрости: 
Дх҃омъ бжⷭ҇твеннымъ пома́засѧ ве́рхъ тво́й  свѧще́нный, а҆рхїере́е а҆леѯі́е, и҆ сни́де на тѧ̀  бл҃года́ть бога́тнѡ, и҆ пребы́сть ꙗ҆́кѡ мѵ́ро на главѣ̀,  сходѧ́щее на брадꙋ̀, брадꙋ̀ а҆арѡ́ню, и҆сходѧ́щаѧ ꙗ҆́кѡ  роса̀ а҆ермѡ́нскаѧ, и҆ ѡ҆роша́ющаѧ ка́плѧми благодѣѧ́нїй  твои́хъ притека́ющыѧ къ ра́цѣ (с. 269) моще́й твои́хъ, и҆  зовꙋ́щыѧ тебѣ̀ оу҆се́рднѡ: ѻ҆́ч҃е преподо́бне, молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти, чтꙋ́щымъ  досто́йнѡ свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Повелѣ́нное та́йнѡ прїе́мъ въ ра́зꙋмѣ, въ кро́вѣ  і҆ѡ́сифовѣ, тща́нїемъ предста̀ безпло́тный, глаго́лѧ  неискꙋсобра́чнѣй: приклони́вый схожде́нїемъ нб҃са̀  вмѣща́етсѧ неизмѣ́ннѡ ве́сь въ тѧ̀. є҆го́же и҆ ви́дѧ въ  ложесна́хъ твои́хъ, прїе́мша ра́бїй зра́къ, оу҆жаса́юсѧ  зва́ти тебѣ̀: ра́дꙋйсѧ, невѣ́сто неневѣ́стнаѧ. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ, тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла,  вопїѧ̀, ѻ҆́ч҃е а҆леѯі́е, прїѧ́лъ є҆сѝ да́ръ,  тѣлє́сныѧ недꙋ́ги цѣли́ти, и҆ лꙋка̑выѧ дꙋ́хи ѿгонѧ́ти  ѿ зовꙋ́щихъ хрⷭ҇тꙋ̀: си́лѣ твое́й сла́ва, чл҃вѣколю́бче. 
Ты̀ є҆сѝ свѣти́ло рѡссі́йскїѧ землѝ, и҆ гра́дꙋ  москвѣ̀ стѣна̀ нерꙋши́ма, на враги́ же побѣди́тель, и҆  хрⷭ҇тоимени̑тымъ лю́демъ во бранѣ́хъ посо́бникъ, зовꙋ́щымъ  хрⷭ҇тꙋ̀: си́лѣ твое́й сла́ва, чл҃вѣколю́бче. 
Ты̀ бг҃осло́вилъ є҆сѝ є҆ди́ницꙋ несозда́ннꙋю, въ  трїе́хъ ли́цѣхъ сꙋ́щꙋю, неслива́емꙋ же и҆ нераздѣ́льнꙋ,  воꙋмлѧ́ѧ па́ствꙋ твою̀, ѻ҆́ч҃е а҆леѯі́е, непреста́ннѡ  зва́ти: си́лѣ твое́й сла́ва, чл҃вѣколю́бче. 
Бг҃оро́диченъ: 
Ты̀ моѧ̀ крѣ́пость є҆сѝ вои́стиннꙋ и҆ спасе́нїе,  бцⷣе, и҆ на тѧ̀ наде́ждꙋ мою̀ возложи́хъ, спаси́ мѧ, дв҃о  чⷭ҇таѧ, и҆ оу҆крѣпѝ ро́ждшемꙋсѧ и҆зъ тебє̀ зва́ти:  си́лѣ твое́й сла́ва, чл҃вѣколю́бче. 
И҆́нъ. І҆рмо́съ: 
Гла́сомъ благоглаго́ливымъ предразꙋмѣ́въ,  а҆ввакꙋ́мъ зрѧ́ше (с. 270) сло́ва воплоще́нїе, и҆ взыва́ше  ꙗ҆́вѣ: слꙋ́хъ оу҆слы́шахъ бж҃їѧ совѣ́та, бг҃ъ бо  непрело́жнѡ человѣ́кѡмъ возбесѣ́дꙋетъ, и҆зъ горы̀ грѧды́й  дѣ́вственнагѡ чре́ва, и҆ мі́ръ и҆збавлѧ́ѧ началоро́дныѧ  клѧ́твы. 
Бг҃осодѣ́ѧнною смиреномꙋ́драгѡ и҆справле́нїѧ  мре́жею неисче́тное ры́бъ слове́сныхъ мно́жество  бг҃опоспѣ́шнѡ оу҆ловле́й, бг҃омꙋ́дрый ло́вче, досточꙋ́дный  а҆леѯі́е, бг҃окова́нною предста́тельства твоегѡ̀  оу҆́дицею и҆звлецы́ ны и҆зъ глꙋбо́кїѧ ѕѡ́лъ мно́гихъ  пꙋчи́ны. 
Нбⷭ҇нымъ сло́ва бж҃їѧ врачевство́мъ, дꙋшетлѣ̑нныѧ  оу҆врачевствова́вый людски́хъ грѣхопаде́нїй ꙗ҆́зи, и҆  бг҃оꙋстро́еннымъ кро́ткагѡ наказа́нїѧ пла́стыремъ,  оу҆моврє́дныѧ и҆сцѣли́вый ра̑ны, безме́здный цѣли́телю,  досточꙋ́дный а҆леѯі́е, мо́лимъ тѧ̀: и҆сцѣлѝ  дꙋшеврє́дныѧ грѣхѡ́въ на́шихъ стрꙋ́пы. 
Благоплодови́тое бг҃онасажде́ннагѡ са́да дре́во,  благовѡ́нныѧ прозѧ́бшее достохва́льныхъ и҆справле́нїй  плоды̀, и҆ плодонѡ́сныѧ просте́ршее къ нб҃ꙋ бг҃овнꙋши́мыхъ  моле́нїй вѣ̑тви, всечꙋ́дне а҆леѯі́е, мо́лимъ тѧ̀:  бг҃ора́сленымъ твоегѡ̀ покро́ва ли́ствїемъ ѡ҆сѣни́ ны ѿ  вредоно́снагѡ лю́тыхъ бѣ́дъ же́га. 
Бг҃оро́диченъ: 
Къ тебѣ̀ златоза́рнаѧ свѣ́та невече́рнѧгѡ зарѐ,  бг҃ороди́тельнице дв҃о, прибѣга́емъ вопїю́ще:  свѣтоза́рнымъ твоегѡ̀ защище́нїѧ сїѧ́нїемъ, разрѣшѝ  темнозра́ченъ ѻ҆́блакъ печа́лей на́шихъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Вскꙋ́ю проти́внїи ѡ҆полча́ютсѧ на ны̀, и҆мꙋ́щыѧ тѧ̀  крѣ́пка побо́рника; ты̀, ѻ҆́ч҃е а҆леѯі́е, де́рзость  и҆́хъ низложѝ, и҆ во́инство на́ше моли́твою твое́ю стра́шно  и҆̀мъ покажѝ. (с. 271) 
Вскꙋ́ю оу҆ныва́емъ согнѣта́емїи мно́жествомъ  печа́лей, и҆мꙋ́ще ско́рбныхъ оу҆тѣ́шителѧ ст҃и́телѧ  а҆леѯі́а, и҆збавлѧ́юща ны̀ ѿ бѣ́дъ и҆ скорбе́й на́шихъ,  и҆ ѿ вра̑гъ ви́димыхъ же и҆ неви́димыхъ; 
Вскꙋ́ю, ѻ҆́ч҃е а҆леѯі́е, тѣлє́сныѧ не́мѡщи  нахо́дѧтъ на ны̀, и҆ бѣды̑ ѡ҆крꙋжа́ютъ ны̀, врача́ тѧ  и҆мꙋ́щыѧ въ болѣ́знехъ, и҆ оу҆тѣ́шителѧ въ ско́рбехъ;  и҆змѝ оу҆́бѡ ны̀ ѿ си́хъ моли́твами твои́ми. 
Бг҃оро́диченъ: 
Вскꙋ́ю ѡ҆бꙋрева́ютъ мѧ̀ во́лны страсте́й, ко́рмчїѧ  хрⷭ҇та̀ ро́ждшаѧ, дв҃о всенепоро́чнаѧ; ты̀ є҆го̀ молѝ  си́хъ и҆схи́тити мѧ̀, и҆ къ стезѝ за́повѣдей є҆гѡ̀ пꙋти̑  моѧ̑ оу҆пра́вити, молю́сѧ. 
И҆́нъ. І҆рмо́съ: 
Нощебори́мыхъ страсте́й тимѣ́нїемъ, къ тебѣ̀  оу҆́тренюю є҆ди́номꙋ бл҃гоꙋтро́бномꙋ, дꙋшѝ моеѧ̀ мглꙋ̀  просвѣтѝ, и҆ оу҆́зы пресѣкѝ долгѡ́въ мои́хъ, ꙗ҆́кѡ да  твои́мъ соприсносꙋ́щнымъ дх҃омъ просвѣща́емь, пра́вды пꙋ́ть  нетлѣ́нный ѡ҆брѧ́щꙋ повелѣ́нїй твои́хъ. 
Слове́снꙋю па́ствꙋ хрⷭ҇то́вꙋ бл҃гово́ннымъ  є҆ѵⷢ҇льскагѡ оу҆че́нїѧ ѕла́комъ бг҃оꙋго́днѡ воспита́вый,  и҆ на пра́вый хрⷭ҇топодража́тельнагѡ житїѧ̀ пꙋ́ть  бг҃олѣ́пнѡ наставле́й, па́стырю до́брый, всебл҃же́нне  а҆леѯі́е, мо́лимъ тѧ̀, твои́ми моли́твами наста́ви ны̀ на  пра́вꙋю за́повѣдей бж҃їихъ стезю̀. 
Бг҃озда́нный дх҃а ст҃а́гѡ сосꙋ́де, чи́стымъ любвѐ  бж҃їѧ зла́томъ бг҃олѣ́пнѡ позлаще́нный, бг҃омꙋ́дре ѻ҆́ч҃е  а҆леѯі́е, раждеже́нымъ сло́ва бж҃їѧ сребро́мъ ча̑да твоѧ̑  ѡ҆богаще́й ѻ҆би́льнѡ, мо́лимъ тѧ̀, твои́ми моли́твами  пода́ждь на́мъ нбⷭ҇ное бж҃їѧ бл҃года́ти бога́тство. 
Бг҃онача́льномꙋ премі́рныхъ оу҆мѡ́въ ли́кꙋ  соѻбще́нный, и҆ бг҃осїѧ́тельными трїѷпоста́снагѡ свѣ́та  зарѧ́ми бг҃ови́днѡ ѡ҆заре́нный, оу҆́ме бг҃омꙋ́дрый,  свѧщеннонача́льниче а҆леѯі́е, нбⷭ҇ною бг҃оѿкрове́нныѧ  тѝ мꙋ́дрости лꙋче́ю, просвѣща́й свы́ше мра̑чныѧ оу҆мы̀  на́шѧ. (с. 272) 
Бг҃оро́диченъ: 
Бг҃ора́сленный гро́здъ, воплоще́нное сло́во бж҃їе  прозѧ́бшаѧ, бг҃осажде́ннаѧ лозо̀, всенепоро́чнаѧ дв҃о,  мо́лимъ тѧ̀, бл҃гово́ннымъ бж҃їѧ бл҃года́ти вїно́мъ напаѧ́й  жа́ждꙋщыѧ дꙋ́шы на́шѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ѡ҆чи́сти ны̀, сп҃се, ѿ мно́гихъ грѣхѡ́въ на́шихъ,  и҆ болѣ̑зни ѿженѝ моли́твами ст҃и́телѧ твоегѡ̀  а҆леѯі́а, и҆ ми́ръ цр҃квамъ твои̑мъ пода́ждь и҆  соедине́нїе. 
Ѡ҆чи́сти сердца̀ на̑ша и҆ мы̑сли хода́тайствы  твои́ми, ѻ҆́ч҃е: и҆ прїи́мъ ѿ на́съ приноси̑мыѧ тебѣ̀  моли̑твы, и҆спросѝ оу҆ хрⷭ҇та̀ ѡ҆брѣстѝ на́мъ ве́лїю  ми́лость. 
Ѡ҆чи́стивъ се́рдце твоѐ, ѻ҆́ч҃е а҆леѯі́е, и҆  тро́сть ѧ҆зы́ка твоегѡ̀ и҆з̾ѡстри́въ дх҃омъ, написа́лъ  є҆сѝ въ сердца́хъ вѣ́рныхъ сло́во бг҃оразꙋ́мїѧ,  оу҆че́ньми твои́ми. 
Бг҃оро́диченъ: 
Ѡ҆чище́ннꙋ тѧ̀ дх҃омъ, всенепоро́чнаѧ, а҆рха́гг҃лъ  гаврїи́лъ позна́въ, зовѧ́ше тебѣ̀: ра́дꙋйсѧ, дв҃о мр҃і́е,  па́дшихъ воззва́нїе, и҆ клѧ́твы разрѣше́нїе. 
И҆́нъ. І҆рмо́съ: 
И҆зъ чре́ва а҆́дова во́плѧ моегѡ̀ оу҆слы́шалъ  є҆сѝ гла́съ мо́й, возве́лъ є҆сѝ ѿ тлѝ бꙋ́ри  прегрѣше́нїй, ѡ҆бдержи́тъ бо, сп҃се, и҆ погрꙋжа́ти  и҆скꙋша́етъ, бл҃же: но ꙗ҆́коже пре́жде і҆ѡ́нꙋ возве́лъ  є҆сѝ ѿ тлѝ, и҆ менѐ, молю́сѧ, гдⷭ҇и, предвари́въ,  спасѝ. 
Златоза́рнаѧ рѡссі́йскаѧ ѕвѣздо̀, свѣтоно́сными  равноапⷭ҇льскихъ и҆справле́нїй зарѧ́ми, бг҃озда́нное цр҃кве  бж҃їѧ не́бо ѡ҆зари́вшаѧ свѣ́тлѡ, и҆ темномра́чнꙋ  ва́рварскихъ навѣ́тѡвъ мглꙋ̀ разрѣ́шшаѧ бг҃опоспѣ́шнѡ,  всебл҃же́нне а҆леѯі́е, разрѣшѝ те́менъ напа́стей  вра́жїихъ ѻ҆́блакъ. 
Въ бг҃олѣ́пнꙋю невеще́ственнагѡ бг҃а сла́вꙋ, (с.  273) веще́ствєнныѧ хра́мы бж҃їѧ бг҃отща́тельнѡ созда́вый,  мы́сленный хра́ме бж҃їй, бг҃оно́се а҆леѯі́е, мо́лимъ тѧ̀:  бг҃оꙋго́дными твои́ми мольба́ми, бг҃опрїе́мный хра́мъ бж҃їй  сози́жди сердца̀ на̑ша. 
Пагꙋборо́дное го́рдагѡ киче́нїѧ те́рнїе  и҆сто́ргнꙋвый, и҆ доброра́слєныѧ смиреномꙋ́драгѡ  бг҃омы́слїѧ лѣ́тѡрасли бг҃опоспѣ́шнѡ возрасти́вый,  бл҃гоплодови́тый нбⷭ҇нагѡ са́да ко́реню, всечꙋ́дне  а҆леѯі́е, насадѝ въ сердца́хъ на́шихъ бг҃орасти́тельный  бг҃оꙋго́днагѡ смире́нїѧ ко́рень. 
Бг҃оро́диченъ: 
Всемо́щнаго морски́хъ треволне́нїй оу҆тиши́телѧ,  воплоще́нное сло́во бж҃їе, ро́ждшаѧ, бцⷣе дв҃о, нбⷭ҇ною  твоегѡ̀ застꙋ́пничества тишино́ю, многобꙋ́рнꙋю оу҆тишѝ  скорбе́й на́шихъ молвꙋ̀. 
Конда́къ, гла́съ и҃. Подо́бенъ: Взбра́нной: 
Бжⷭ҇твеннаго и҆ пречестна́го ст҃и́телѧ хрⷭ҇то́ва,  но́ваго чꙋдотво́рца а҆леѯі́а, вѣ́рнѡ всѝ пою́ще лю́дїе,  любо́вїю да оу҆блажи́мъ, ꙗ҆́кѡ па́стырѧ вели́каго,  слꙋжи́телѧ же и҆ оу҆чи́телѧ премꙋ́дра землѝ рѡссі́йстѣй.  Дне́сь въ па́мѧть є҆гѡ̀ прите́кше, ра́достнѡ возопїе́мъ  пѣ́снь бг҃оно́сномꙋ: ꙗ҆́кѡ и҆мѣ́ѧ дерзнове́нїе къ бг҃ꙋ,  многоѻбра́зныхъ на́съ и҆зба́ви ѡ҆бстоѧ́нїй, да зове́мъ тѝ:  ра́дꙋйсѧ, оу҆твержде́нїе гра́дꙋ на́шемꙋ. 
І҆́косъ: 
Ди́внагѡ и҆ пречестна́гѡ чꙋдотво́рца ви́дѧще  чꙋдеса̀, и҆сцѣлє́нїѧ подава́юща всѣ̑мъ ѿ дꙋшѝ съ  вѣ́рою притека́ющымъ, и҆ хрⷭ҇тѡ́вы лю́ди неви́димѡ  посѣща́юща, и҆ зе́млю рѡссі́йскꙋю просвѣща́юща, ра́достнѡ  ѿ дꙋшѝ всѝ вкꙋ́пѣ соше́дшесѧ къ ра́цѣ моще́й є҆гѡ̀,  слы́шаще же и҆ ви́дѧще чꙋде́съ мно́жество, и҆ и҆сто́чникъ  и҆сцѣле́нїй неисчерпа́емь, чи́стыми сердцы̀ и҆  просвѣще́нными ра́зꙋмы, ꙗ҆́кѡ бл҃гоꙋха́нно кади́ло, плоды̀  добродѣ́тєльны ѿ дꙋшѝ (с. 274) приносѧ́ще, и҆  ра́дꙋющесѧ воззове́мъ є҆мꙋ̀, глаго́люще: ра́дꙋйсѧ, ѻ҆́ч҃е  честны́й, на́шъ оу҆чи́телю, ꙗ҆́кѡ прїѧ́лъ є҆сѝ трꙋдѡ́въ  твои́хъ воздаѧ́нїе, и҆ въ вы́шнихъ водворѧ́ешисѧ, ѡ҆ на́съ  молѧ̀ чл҃вѣколю́бца бг҃а: чꙋде́съ да́ръ прїѧ́лъ є҆сѝ,  землѝ рѡссі́йстѣй ѻ҆ц҃ъ и҆ оу҆чи́тель, и҆ ст҃и́телємъ  и҆зрѧ́днаѧ похвала̀ и҆ бл҃говѣ́рномꙋ во́инствꙋ на́шемꙋ во  бранѣ́хъ посо́бникъ крѣ́покъ. Ра́дꙋйсѧ, ст҃и́телю  а҆леѯі́е, гра́дꙋ на́шемꙋ оу҆твержде́нїе. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Ѿ і҆ꙋде́и ѻ҆трокѡ́мъ поревнова́въ, ѻ҆гнепа̑льныѧ  стра̑сти оу҆гаси́лъ є҆сѝ, хрⷭ҇тꙋ̀ при́снѡ поѧ̀, бл҃же́нне  а҆леѯі́е: ѻ҆ц҃є́въ бж҃е, бл҃гослове́нъ є҆сѝ. 
Ѿ і҆ꙋде́и ѻ҆́троки подража́лъ є҆сѝ, живꙋ́щею бо  въ тебѣ̀ дх҃а бл҃года́тїю просвѣ́щсѧ, воспѣ́лъ є҆сѝ  хрⷭ҇тꙋ̀: ѻ҆ц҃є́въ бж҃е, бл҃гослове́нъ є҆сѝ. 
Ѿ і҆ꙋде́и ѻ҆трокѡ́мъ ревнꙋ́емъ, ви́дѧще мо́щи  твоѧ̑ чꙋдоточа́щыѧ, любо́вїю распалѧ́еми хрⷭ҇тꙋ̀ зове́мъ:  ѻ҆ц҃є́въ бж҃е, бл҃гослове́нъ є҆сѝ. 
Бг҃оро́диченъ: 
Ѿ і҆ꙋде́и ѻ҆́троцы твоѐ проѡбрази́ша ржⷭ҇тво̀,  дв҃о всечⷭ҇таѧ, ѻ҆́гнь бо въ пещѝ не ѡ҆палѝ и҆́хъ  пою́щихъ: ѻ҆ц҃є́въ бж҃е, бл҃гослове́нъ є҆сѝ. 
И҆́нъ. І҆рмо́съ: 
Тѧ̀ живописꙋ́ющїй а҆ссѷрі́йскїй пла́мень, ю҆́ношы  трѝ спасѐ, гдⷭ҇и, ꙗ҆́коже и҆ дв҃ꙋ не ѡ҆палѝ  ѻ҆трокови́цꙋ, въ бжⷭ҇твенномъ ржⷭ҇твѣ̀ твое́мъ бжⷭ҇твеннаѧ  и҆́скра: препѣ́тый ѻ҆ц҃є́въ бж҃е, бл҃гослове́нъ є҆сѝ. 
Тѧ̀ ꙗ҆́кѡ ѿ нбⷭ҇нагѡ врача̀, да́ръ и҆сцѣле́нїѧ  тꙋ́не прїе́мша, та́кѡ вредонѡ́сныѧ къ тебѣ̀ прибѣга́ющихъ  ꙗ҆́зи тꙋ́не и҆сцѣли́вша, оу҆се́рднѡ мо́лимъ, врачꙋ̀  безме́здный, а҆рхїере́е а҆леѯі́е, нбⷭ҇ною твои́хъ мо́льбъ  цѣльбо́ю, и҆сцѣлѝ лю̑тыѧ недꙋ́ги дꙋ́шъ и҆ тѣле́съ  на́шихъ. (с. 275) 
Бг҃отка́ннаѧ правосла́внагѡ благоче́стїѧ ри́зо,  многоцѣ́нными превели́кихъ добродѣ́телей би́серми,  бг҃олѣ́пнѡ оу҆добре́наѧ, всехва́льне а҆леѯі́е, молѝ  свѣ́томъ ѡ҆дѣѧ́ющасѧ бг҃а, въ свѣ́тлꙋю вѣ́чныѧ жи́зни  ри́зꙋ ѡ҆дѣ́ѧтисѧ дꙋша́мъ на́шымъ. 
Трꙋдолю́бный бг҃осажде́ннагѡ са́да дѣ́лателю,  бл҃гово́ннꙋю досточꙋ́дныхъ и҆справле́нїй кассі́ю насади́вый,  и҆ бг҃ора́сленнꙋю по́стническагѡ воздержа́нїѧ смѵ́рнꙋ, въ  бг҃олюби́вомъ се́рдцѣ твое́мъ вкорени́вый, свѧ́те  а҆леѯі́е, нб҃ото́чнꙋю защище́нїѧ твоегѡ̀ ста́ктꙋ и҆зле́й  на лю̑бѧщаѧ тѧ̀ сердца̀ на̑ша. 
Бг҃оро́диченъ: 
Ѿ бг҃осїѧ́тельнагѡ пра́вды сл҃нца,  бг҃оѿкрове́ннѡ па́че оу҆мѡ́въ премі́рныхъ ѡ҆зарѧ́ема,  свѣтоза́рнаѧ лꙋно̀, всенепоро́чнаѧ дв҃о, свѣтоно́сною  твоеѧ̀ бл҃года́ти лꙋче́ю мра̑чнаѧ просвѣтѝ сердца̀ на̑ша. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Цр҃ѧ̀ нбⷭ҇наго хвали́ти оу҆чи́лъ є҆сѝ па́ствꙋ  твою̀, зовы́й: по́йте и҆ превозноси́те хрⷭ҇та̀ во вѣ́ки. 
Цр҃ѧ̀ нбⷭ҇наго оу҆молѝ ѡ҆ на́съ ча́дѣхъ твои́хъ,  ра́достнѡ пою́щихъ, и҆ превозносѧ́щихъ є҆го̀ во вѣ́ки. 
Цр҃ю̀ нбⷭ҇номꙋ предстоѧ̀, па́ствꙋ твою̀ назира́й,  пою́щꙋю и҆ превозносѧ́щꙋю хрⷭ҇та̀ во вѣ́ки. 
Бг҃оро́диченъ: 
Цр҃ѧ̀ нбⷭ҇наго родила̀ є҆сѝ, дв҃о, є҆го́же  а҆́гг҃ли пою́тъ, и҆ превозно́сѧтъ во всѧ̑ вѣ́ки. 
И҆́нъ. І҆рмо́съ: 
Находѧ́щыѧсѧ въ пла́мени, беззако́ннагѡ мꙋчи́телѧ  велѣ́нїемъ, ѻ҆́троки подража́юще, немо́лчными оу҆стна́ми  въ вы́шнихъ похва́льнѡ возопїи́мъ: бл҃же преесте́ственнѡ  сы́й прест҃ы́й, пою́щыѧ тѧ̀ свѣ́томъ оу҆́мнымъ твои́мъ  ѡ҆зарѝ. 
Нбⷭ҇ною бг҃опрїѧ́тныѧ моли́твы цѣльбо́ю, тѣле́снꙋю  ва́рварскїѧ цари́цы слѣпотꙋ̀ преесте́ственнѡ и҆сцѣли́вый,  (с. 276) бг҃омꙋ́дрый дꙋше́вныхъ и҆ тѣле́сныхъ недꙋ̑гъ  цѣли́телю, всеблаже́нне а҆леѯі́е, мо́лимъ тѧ̀: дꙋше́внꙋю  и҆сцѣлѝ слѣпотꙋ̀ вредоно́сныхъ прегрѣше́нїй на́шихъ. 
Цр҃ко́внаѧ красото̀, преѡсвѧще́ннаѧ главо̀,  непоколе́бленный благоче́стїѧ сто́лпе, бг҃озда́нный вѣ́ры  степе́ню, неисчерпа́емаѧ бжⷭ҇твенныхъ чꙋде́съ пꙋчи́но,  всече́стне а҆леѯі́е, златото́чными твои́хъ мо́льбъ вода́ми  вредоно́сенъ погасѝ ѻ҆́гнь печа́лей на́шихъ. 
Пагꙋбоно́сное грѣхопаде́нїй ство́лїе, бжⷭ҇твеннымъ  любвѐ бж҃їѧ ѻ҆гне́мъ бг҃оꙋго́днѡ соже́гъ, и҆ бг҃озда́ннымъ  вѣ́ры степе́немъ, къ невеще́ственнꙋ ѻ҆гню̀,  преесте́ственнꙋ, въ живонача́льной трⷪ҇цѣ бг҃ꙋ пристꙋпи́въ  бл҃гоговѣ́йнѡ, прпⷣбне ѻ҆́ч҃е а҆леѯі́е, ѿ гее́нскагѡ  ѻ҆гнѧ̀ и҆зба́ви дꙋ́шы ча̑дъ твои́хъ тѧ̀ блажа́щихъ. 
Бг҃оро́диченъ: 
Присносꙋ́щнꙋю жи́знь, воплоще́нное сло́во бж҃їе,  па́че сло́ва человѣ́ча, и҆́стиннѡ ро́ждшаѧ, всепѣ́таѧ  бцⷣе дв҃о, мо́лимъ тѧ̀: и҆зба́ви ны̀ рабы̑ твоѧ̑ ѿ  вѣ́чныѧ сме́рти. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
Вои́стиннꙋ свѣ́тъ мі́рꙋ ꙗ҆ви́лсѧ є҆сѝ свѣтѧ́щъ  добродѣ́тельми, и҆ па́стырь и҆зрѧ́денъ твоегѡ̀ ста́да бы́лъ  є҆сѝ, хрⷭ҇та̀ велича́юща. 
Вои́стиннꙋ вѣ́мы тѧ̀, ѻ҆́ч҃е, чꙋдотво́рца вели́ка,  точа́ща мнѡ́га чꙋдеса̀, вѣ́рнѡ къ тебѣ̀ приходѧ́щымъ, и҆  хрⷭ҇та̀ велича́ющымъ. 
Вои́стиннꙋ свѣ́тлѡ па́мѧть пра́зднꙋютъ ст҃и́телѧ  а҆леѯі́а, ца́рїе, и҆ а҆рхїере́и, и҆ всѝ лю́дїе, хрⷭ҇та̀  бг҃а велича́юще. 
Бг҃оро́диченъ: 
Вои́стиннꙋ ты̀ є҆сѝ хрⷭ҇тїа́нѡмъ спасе́нїе:  хрⷭ҇та́ бо родила̀ є҆сѝ спаса́ющаго ны̀, дв҃ꙋ чи́стꙋ тѧ̀  велича́ющыѧ. (с. 277) 
И҆́нъ. І҆рмо́съ: 
Въ тебѣ̀, бцⷣе, на́ше оу҆мале́нїе преста̀,  неви́димое бо сло́во во оу҆тро́бѣ твое́й прїе́мшаѧ,  сꙋгꙋ́ба того̀ родила̀ є҆сѝ, бг҃а вкꙋ́пѣ и҆ чл҃вѣ́ка, на  него́же херꙋві́ми воззрѣ́ти не дерза́ютъ: тѣ́мже тѧ̀  велича́емъ, пречⷭ҇таѧ. 
Благови́дною а҆рхїере́йскихъ и҆справле́нїй  красото́ю, бг҃опоста́вленный престо́лъ тво́й бг҃олѣ́пнѡ  оу҆краси́вый, первопресто́льный і҆ера́рше, всече́стне  а҆леѯі́е, молѝ сѣдѧ́щаго на премі́рныхъ прⷭ҇то́лѣхъ  бг҃а, оу҆досто́итисѧ на́мъ тѧ̀ блажа́щымъ, въ црⷭ҇твїи  нбⷭ҇номъ, предста́ти бж҃їю прⷭ҇то́лꙋ. 
Къ чꙋдотвѡ́рнымъ твои̑мъ моще́мъ притека́юще  оу҆се́рднѡ, мо́лимъ тѧ̀, чꙋдото́чный и҆сто́чниче,  досточꙋ́дне а҆леѯі́е: бг҃ото́чною бжⷭ҇твенныхъ чꙋде́съ  твои́хъ стрꙋе́ю оу҆гасѝ раздеже́нное бѣ́дъ и҆ печа́лей  на́шихъ горни́ло. 
Съ ца́рствꙋемымъ мі́ромъ правосла̑вныѧ лю́ди на́ша  ѿ всѧ́кихъ бѣ́дъ защитѝ, бг҃озда́нный правосла́вїѧ  щи́те: и҆ це́ркви рꙋ́сскїѧ, первопресто́льный і҆ера́рше,  всебл҃же́нне а҆леѯі́е, въ бг҃олѣ́пое церкве́й бж҃їихъ  бл҃гострое́нїе, да́ждь свы́ше нбⷭ҇нꙋю по́мощь. 
Бг҃оро́диченъ: 
Бг҃ови́дцемъ мѡѷсе́емъ ви́дѣннаѧ въ сїна́и кꙋпино̀  неѡпа́льнаѧ, ѻ҆́гнь бжⷭ҇твенный, воплоще́нное сло́во бж҃їе  ро́ждшаѧ, всест҃а́ѧ дв҃о, нбⷭ҇нымъ любвѐ бж҃їѧ ѻ҆гне́мъ  разжзѝ ѡ҆ледѣ̑вшаѧ сердца̀ на̑ша. 
Свѣти́ленъ: 
Бл҃года́ть ст҃а́гѡ дх҃а, все́льшаѧсѧ въ тѧ̀,  ст҃и́телѧ тѧ̀ показа̀: хрⷭ҇то́съ же тѝ врꙋчѝ па́ствꙋ  свою̀, па́ствити на па́житехъ дх҃о́вныхъ, є҆гѡ́же ра́ди  потща́лсѧ є҆сѝ наставлѧ́ти лю́ди. и҆ ны́нѣ на нб҃сѣ́хъ  ра́дꙋѧсѧ, живе́ши. 
Два́жды. 
Сла́ва, и҆ ны́нѣ, бг҃оро́диченъ: 
По бз҃ѣ оу҆пова́нїе и҆мꙋ́ще на тѧ̀, пречⷭ҇таѧ  бцⷣе, (с. 278) мо́лимтисѧ, ко и҆́же и҆зъ тебє̀ ро́ждшемꙋсѧ  мольба́ми невреди̑мы на́съ до конца̀ сохранѝ. 
На хвали́техъ стїхи̑ры, на д҃, гла́съ и҃. 
Подо́бенъ: Что̀ вы̀ нарече́мъ: 
Что́ тѧ нарече́мъ, ст҃и́телю а҆леѯі́е; ꙳ ѕвѣздꙋ̀,  ѡ҆зарѧ́ющꙋ поднбⷭ҇наѧ, ꙳ мі́ра красова́нїе всечестно́е, ꙳  сего̀ лꙋча́ми ѡ҆зарѧ́юща велѣ̑нїи бл҃говѣ́рїѧ, ꙳ и҆  є҆́реси тмꙋ̀ ѿгонѧ́юща, ꙳ молѝ, преподо́бне, ꙳ ѿ тлѝ  и҆ бѣ́дъ и҆зба́витисѧ, ꙳ вѣ́рою творѧ́щымъ па́мѧть твою̀. 
Два́жды. 
Что́ тѧ нарече́мъ, прпⷣбне ст҃и́телю а҆леѯі́е; ꙳  рѣкꙋ̀, и҆злива́ющꙋ и҆сцѣлє́нїѧ незави́стнѡ ꙳ всѣ̑мъ  вѣ́рою приходѧ́щымъ: ꙳ и҆сто́чникъ и҆сточа́ющь оу҆че́нїй  медото́чныхъ, ꙳ во всѧ̑ концы̀ простира́ющь, ꙳ и҆ вѣ̑рныѧ  просвѣща́ющь: ꙳ моли́сѧ, прпⷣбне, ꙳ спасти́сѧ дꙋша́мъ  на́шымъ. 
Что́ тѧ ны́нѣ нарече́мъ, ꙳ ст҃и́телю а҆леѯі́е, ꙳  преди́вный чꙋдотво́рче; ꙳ врача̀ разꙋ́мна и҆ безме́здна, ꙳  и҆сцѣлѣва́юща всѧ́кꙋ ꙗ҆́зю дꙋше́внꙋю и҆ тѣле́снꙋю, ꙳  безплѡ́тнымъ равноче́стна: ꙳ моли́сѧ, прпⷣбне, ꙳ спасти́сѧ  дꙋша́мъ на́шымъ. 
Сла́ва, гла́съ ѕ҃: 
Человѣ́че бж҃їй, и҆ вѣ́рный ра́бе, слꙋго̀ гдⷭ҇ень,  мꙋ́жꙋ жела́нїй, сосꙋ́де и҆збра́нный, сто́лпе и҆  оу҆тверже́нїе цр҃кве, црⷭ҇твїѧ наслѣ́дниче, не премолчѝ  вопїѧ̀ за ны̀ ко гдⷭ҇ꙋ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀: 
Славосло́вїе вели́кое, и҆ ѿпꙋ́стъ. 
На лїтꙋргі́и: блажє́нна ѿ канѡ́на, пѣ́снь г҃-ѧ и҆  ѕ҃-ѧ. Прокі́менъ, гла́съ з҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; А҆пⷭ҇лъ ко є҆вре́ємъ,  зача́ло тл҃є. А҆ллилꙋ́їа: Воззва́ша пра́веднїи: Сті́хъ:  Мнѡ́ги скѡ́рби пра́вєднымъ: Є҆ѵⷢ҇лїе ѿ лꙋкѝ,  зача́ло к҃д. Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 279) 
Мѣ́сѧца тогѡ́же въ г҃і-й де́нь. 
Прпⷣбнагѡ ѻ҆ц҃а̀ на́шегѡ мартїнїа́на. 
На Гдⷭ҇и, воззва́хъ, стїхи̑ры, гла́съ в҃.  Подо́бенъ: Є҆гда̀ ѿ дре́ва: 
Прїиди́те, ꙗ҆́коже цвѣ́ты се́льными, и҆ раѧ̀  бжⷭ҇твеннагѡ бл҃гора́сленными цвѣ́ты, пѣ́сньми вѣнча́емъ  страда́льца хрⷭ҇то́ва, правосла́вныхъ ѻ҆вча̀: чистоты́ бо  добро́та, вѣ́ры же́ртва, сла́ва воздержа́нїѧ ꙗ҆ви́сѧ  ꙗ҆́вственнѡ мі́рꙋ. Тѣ́мже прїѧ́тъ вѣне́цъ црⷭ҇твїѧ  непремѣ́ненъ. 
И҆мѣ́ѧ въ се́рдцы твое́мъ ѻ҆́гнь, мартїнїа́не  бг҃облаже́нне, бжⷭ҇твеннагѡ дх҃а, си́мъ ѡ҆пали́въ нечистоты̀  ѻ҆́бразъ ѻ҆трокови́цы, ѡ҆брѣ́тесѧ оу҆ѧзви́въ  сопротивоборца̀ мече́мъ є҆гѡ̀, ѿню́дꙋже прирази́всѧ  тебѣ̀, ꙗ҆ви́сѧ смѣ́хъ предлежа̀ и҆́стиннѡ, и҆ посра́мленъ  всескве́рненный. 
Ѻ҆́гнь оу҆́бѡ вже́глъ є҆сѝ чꙋ́вственнѣ,  проти́вꙋ вра̑жїимъ ѡ҆полче́нїѧмъ, пребл҃же́нне, мы́сль  стѧжа́въ вѣ́чнагѡ ѻ҆гнѧ̀, сласте́й твои́хъ разжже́нїе  оу҆вѧди́лъ є҆сѝ ѕѣлѡ̀: на ка́мени же но́зѣ твоѝ  поста́вль, прпⷣбне, на се́мъ хра́минꙋ созда́лъ є҆сѝ: по  страна́мъ ѡ҆бходѧ̀, ѻ҆́ч҃е, терпѣ́нїемъ твои́мъ вѣнча́лсѧ  є҆сѝ. 
Сла́ва, гла́съ в҃: 
Ра́дꙋйсѧ, честна́ѧ и҆ многочꙋ́днаѧ палесті́нскаѧ  похвало̀: возсїѧ́ бо на́мъ ꙗ҆́кѡ пресвѣ́тло со́лнце, и҆  врага̀ ѡ҆пали́въ всю̀ си́лꙋ, оу҆́ды твоѧ̑ соже́глъ є҆сѝ  ѻ҆гне́мъ, бл҃же́нне: въ гора́хъ бо и҆ пꙋсты́нѧхъ и҆  ѡ҆стровѣ́хъ, всѧ́ко и҆скꙋше́нїе тебѣ̀ принесѐ. Въ  пꙋсты́ни оу҆́бѡ женꙋ̀ тебѣ̀ предста́ви, на ка́мени же въ  мо́ри и҆скꙋси́тель и҆скꙋси́ти тѧ̀ (с. 280) покꙋша́шесѧ,  мꙋ́дре. Но, ѽ мартїнїа́не треблаже́нне! хрⷭ҇та̀  непреста́ннѡ ѡ҆ на́съ молѧ̀ не преста́й, творѧ́щихъ вѣ́рою  твою̀ па́мѧть. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Гро́здъ всезрѣ́лый, чⷭ҇таѧ, є҆го́же невоздѣ́ланнѡ  во оу҆тро́бѣ младоноси́ла є҆сѝ, на дре́вѣ ꙗ҆́кѡ  оу҆зрѣ́ла є҆сѝ сего̀ ви́сѧща, рыда́ющи восклица́ла  є҆сѝ, взыва́ющи: ча́до, сла́дость и҆ска́пай, є҆́юже  пїѧ́нство всѧ́кое страсте́й ѿе́млетсѧ, бл҃годѣ́телю,  менє̀ ра́ди тебѐ ро́ждшїѧ, бжⷭ҇твенными оу҆тѣше́ньми,  ꙗ҆́кѡ бл҃гоꙋтро́бенъ. 
На стїхо́внѣ ѻ҆ктѡ́иха. Сла́ва, гла́съ ѕ҃.  Самогла́сенъ: 
И҆спещре́нъ ѻ҆де́ждею чистоты̀, и҆ просвѣще́нъ  моли́твою бжⷭ҇твенною, живꙋ́ща же и҆мѣ́ѧ хрⷭ҇та̀ въ себѣ̀,  ѿ дв҃ы ро́ждшагосѧ, же́нскимъ оу҆краше́нїемъ не  восхи́тисѧ, ни сла́сти плотскі́ѧ прїѧ́тъ: но взы́де  оу҆се́рднѡ на тождерабо́тный ѻ҆́гнь: бжⷭ҇твенный ѻ҆́гнь  въ се́рдцы и҆мѣ́ѧ, и҆ чꙋ́вственнымъ и҆ вре́меннымъ  ѻ҆гне́мъ стра́стный ѻ҆́гнь попали́лъ є҆сѝ, и҆ гее́нскїй  пла́мень оу҆гаси́лъ є҆сѝ. Тѣ́мже моли́сѧ, мартїнїа́не  бл҃же́нне, и҆ на́мъ всепа́гꙋбнагѡ и҆ вѣ́чнагѡ и҆зба́витисѧ  ѻ҆гнѧ̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
Лю́ди беззако́ннѣйшыѧ, безъ пра́вды пригвожда́ющыѧ  тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже  сѷмеѡ́нъ проречѐ, оу҆тро́бою, сп҃се, оу҆ѧзвлѧ́шесѧ. 
Тропа́рь, гла́съ и҃: 
Пла́мень и҆скꙋше́нїй сле́зъ тече́ньми погаси́лъ  є҆сѝ, блаже́нне, и҆ морска̑ѧ волнє́нїѧ, и҆ ѕвѣре́й  стремлє́нїѧ ѡ҆бꙋзда́вый, взыва́лъ є҆сѝ: препросла́вленъ  є҆сѝ, всеси́льне, ѻ҆гнѧ̀ и҆ бꙋ́ри спасы́й мѧ̀. (с. 281) 
Канѡ́нъ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь: сла́внѡ бо просла́висѧ. 
Та́йными пѣ́сньми согла́снѡ, прїиди́те, восхва́лимъ  по́стника благоче́стїѧ дне́сь мартїнїа́на вѣ́рнѡ, ꙗ҆́кѡ  до́брѣ и҆ зако́ннѡ пости́вшасѧ: тѣ́мже и҆ побѣ́ды прїѧ́тъ  ѿ хрⷭ҇та̀ вѣне́цъ. 
Неꙋкло́ннѡ стра́хомъ хрⷭ҇то́вымъ, ѻ҆́ч҃е,  ѡ҆гражда́емь, стра́ха вра́жїѧ ꙗ҆́коже мо́лнїѧ ѿгна́лъ  є҆сѝ: стра́шенъ бо бы́лъ є҆сѝ на ни́хъ терпѣ́нїемъ  воздержа́нїѧ, и҆ мечта́ньми непоколеби́мь пребы́лъ є҆сѝ,  прехва́льне. 
Сп҃си́тельною си́лою хрⷭ҇то́вою, и҆скꙋше́нїе тебѣ̀  де́мѡнское наше́дшее, оу҆до́бь ми́мѡ течѐ, жены̀ наи́тїе,  прпⷣбне, ю҆́же спасы́й, оу҆ѧзви́лъ є҆сѝ сеѧ̀ ра́ди  ѕлонача́льника. 
Бг҃оро́диченъ: 
Во чре́вѣ поноси́вши безъ мꙋ́жа, чⷭ҇таѧ, и҆ дв҃а же  мт҃и въ жена́хъ є҆сѝ нетлѣ́нна, дх҃омъ ст҃ы́мъ сн҃а бж҃їѧ  заче́нши во оу҆тро́бѣ: є҆го́же по благоволе́нїю ѻ҆ц҃а̀  родила̀ є҆сѝ безъ сѣ́мене. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Пло́ти воздержа́нїемъ ѿмы́лъ є҆сѝ ме́рзости  ѕло́бꙋ ꙗ҆́коже ти́нꙋ, и҆ ѡ҆брѣ́лъ є҆сѝ чистото́ю оу҆ма̀  стези̑, преподо́бне, пра́ведныхъ, гла́дкихъ пꙋте́й ѿбѣ́гъ  грѣхо́вныхъ, мꙋ́дре. 
Вжили́въ се́рдце твоѐ, и҆ разже́гъ стра́хомъ и҆  любо́вїю гдⷭ҇нею, пло́ть твою̀ ѡ҆пали́лъ є҆сѝ во́лею  ѻ҆гне́мъ (с. 282) невеще́ственнымъ, мꙋ́дре, си́мъ прописꙋ́ѧ  на́мъ гее́нны, преподо́бне, негаси́мый ѻ҆́гнь. 
Оу҆ранѧ́ѧ твоѐ тѣ́ло ѻ҆гне́мъ всеѧдꙋ́щимъ,  гони́тель ꙗ҆ви́лсѧ є҆сѝ и҆ вѣне́чникъ, оу҆ѧзвлѧ́ѧ  сꙋпоста́та терпѣ́нїемъ, ѡ҆чища́ѧ же помышле́нїй скве́рнꙋ,  прпⷣбне, и҆ оу҆бѣлѧ́ѧ дꙋ́хомъ, и҆ дѣ́вствꙋѧ пло́тїю. 
Бг҃оро́диченъ: 
Зача́тїе неискꙋсомꙋ́жно, бжⷭ҇твенное рожде́нїе  несказа́нно, па́че оу҆ма́ бо бг҃ъ же ражда́емый вы́ше  є҆стества̀. ѽ ржⷭ҇тва̀ твоегѡ̀! ѽ чистоты̀ твоеѧ̀! тобо́ю  бо ꙗ҆ви́сѧ мнѣ̀ бг҃ъ въ ра́бїи ѻ҆́бразѣ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Преподо́бный тво́й, гдⷭ҇и, въ поще́нїи свое́мъ  по́двиги показꙋ́ѧ оу҆се́рдїемъ мно́гимъ, хрⷭ҇тѐ бж҃е  на́шъ: и҆мѣ́ѧ бо крѣ́пость твою̀ преѡби́дѧще бѣ́сы,  посѣчѐ сло́вомъ некрѣ́пкꙋю горды́ню. тѣ́мже тѧ̀ мо́лимъ,  спасѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ. Подо́бенъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
И҆лѝ крⷭ҇тобг҃оро́диченъ. Подо́бенъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Оу҆мертви́сѧ томи́телѧ ле́сти ѡ҆брѣ́тенїе, и҆  побѣжде́нїе прїѧ́тъ: є҆ѧ́же бо ра́ди побѣди́ти  надѣ́ѧшесѧ, се́ю низложи́сѧ, и҆ попира́етсѧ до́блѣ нога́ми  крѣ́пкѡ. (с. 283) 
Претерпѣ́лъ є҆сѝ до́блественнымъ нра́вомъ гдⷭ҇а,  стєзѝ оу҆пра́вилъ є҆сѝ, и҆ на ка́мень всели́лсѧ є҆сѝ,  преподо́бне, безъ покро́ва лежа́щъ, ꙗ҆́кѡ на нб҃о возше́дъ,  въ ма́лый ѻ҆́стровъ. 
До́блественнѣи и҆ кра́снїи твоѝ но́зѣ,  прехва́льне, къ тече́нїю просте́рлъ є҆сѝ, ѿ страны̀ въ  странꙋ̀ преходѧ̀: бѣжа́лъ бо ѿ гра́да страсте́й, и҆ въ  безстра́стїе дости́глъ є҆сѝ. 
Бг҃оро́диченъ: 
Пребыла̀ є҆сѝ по ржⷭ҇твѣ̀ дв҃а, препѣ́таѧ, бг҃ъ  бо безнача́льный ꙗ҆ви́сѧ и҆зъ тебє̀ проходѧ̀: є҆мꙋ́же  вчл҃вѣ́чшꙋсѧ, подо́бїѧ ѻ҆́бразъ цѣлꙋ́емъ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Две́рь ѡ҆брѣ́тъ добродѣ́тели, кова́рство врага̀,  преподо́бне, ꙗ҆ви́лсѧ є҆сѝ и҆ жи́зни мое́й предста́тель,  дꙋши́ же наста́вникъ погрꙋже́ннѣй лю́тѣ бꙋ́рею. 
Да́ръ бж҃їй ꙗ҆́кѡ прїѧ́тъ, моли́твъ твои́хъ  крѣ́пость, всѧ̑ соверша́еши, мꙋ́дре, пресла́внѡ, и҆  спаса́еши ѿ глꙋбины̀, и҆ ѿ бꙋ́ри и҆збавлѧ́еши страсте́й  дꙋ́шы на́шѧ. 
Бг҃оро́диченъ: 
Во двою̀ є҆стєствꙋ̀, и҆ ѵ҆поста́си є҆ди́ной бы́лъ  є҆сѝ, и҆ соверше́нъ сы́й чл҃вѣ́къ: несмѣ́шенъ ѻ҆́бразъ,  и҆лѝ зра́къ не пострада̀ сло́ве, воплоща́ѧсѧ, гдⷭ҇и. 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ  и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во  гла́сѣ хвале́нїѧ, и҆́стины же дꙋ́хомъ пожрꙋ̀ тебѣ̀. 
Си́лою бж҃їею оу҆крѣ́пль твою̀ дꙋ́шꙋ, прехва́льне,  не оу҆жа́слсѧ є҆сѝ наде́ждею ѡ҆гражда́емь, непрепла́ваемꙋ  глꙋбинꙋ̀, мꙋ́дре, прейтѝ: но спасе́сѧ, делфі́нми носи́мь. 
Житїѐ твоѐ а҆́гг҃лы и҆́стиннѡ оу҆дивѝ, де́мѡны  посрамѝ, (с. 284) и҆ человѣ́ки просвѣтѝ, и҆ женꙋ̀ па́че  спа́слъ є҆сѝ, и҆ на стезю̀ поще́нїѧ привле́клъ є҆сѝ. 
Подо́бїе твои̑мъ трꙋдѡ́мъ, и҆ честны̑мъ подвигѡ́мъ,  мꙋ́дре, твоѐ преи́тїе по достоѧ́нїю и҆́стиннѡ бы́сть: и҆  взѧ́тъ на врагѝ цѣломꙋ́дрїѧ побѣ́дꙋ, воздержа́нїемъ ѕмі́ѧ  оу҆би́въ. 
Бг҃оро́диченъ: 
Зако́ны ѡ҆ тебѣ̀ и҆знемого́ша, вои́стиннꙋ  є҆стества̀, дв҃о чⷭ҇таѧ, дѣ́вствꙋеши бо, ро́ждши  сопресто́льна ѻ҆ц҃ꙋ̀, и҆ бжⷭ҇твенномꙋ дх҃ꙋ, сло́во сꙋ́ща,  бг҃а же и҆ чл҃вѣ́ка. 
Конда́къ, гла́съ в҃. Подо́бенъ: Твє́рдыѧ: 
Ꙗ҆́кѡ подви́жника благоче́стїѧ и҆скꙋ́сна, и҆  страда́льца произволе́нїемъ честна́го, и҆ пꙋсты́ни жи́телѧ  и҆ все́льника, въ пѣ́снехъ досто́йнѡ восхва́лимъ  мартїнїа́на присночестна́го: то́й бо ѕмі́ѧ попра̀. 
І҆́косъ: 
Ѿ конє́цъ да́же до конє́цъ про́йде вѣща́нїе  кра́сныхъ добродѣ́телей, и҆ бжⷭ҇твенныхъ пѡ́двигъ твои́хъ:  мла́дъ сы́й во́зрастомъ, въ пꙋсты́нѧхъ возжела́лъ є҆сѝ  пожи́ти, пѣ̑нїѧ хрⷭ҇тꙋ̀, ѱалмы̀ и҆ моли̑твы воспꙋща́ѧ  при́снѡ: де́нь же и҆ но́щь возраста́ѧ въ болѣ́знехъ и҆  слеза́хъ, чи́стѣ житїѐ твоѐ сконча́лъ є҆сѝ, и҆ мꙋ́дрѣ  ѕлонача́льнаго посрами́лъ є҆сѝ, ты́ бо ѕмі́ѧ попра́лъ  є҆сѝ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ве́щнагѡ житїѧ̀ оу҆ста́вль себѐ, мона́шествꙋй,  бѣ́гай крѣ́пкѡ, гра́ды всѧ̑ и҆ страны̑ ѡ҆бходѝ, ꙗ҆́кѡ  досто́йнѡ: мартїнїа́нъ бо оу҆чи́тъ безъ печа́ли пѣ́ти:  бл҃гослове́нъ бг҃ъ ѻ҆тє́цъ на́шихъ. 
Тве́рдымъ хожде́нїемъ па́ѵловꙋ бы́лъ є҆сѝ, мꙋ́дре,  ше́ствїю ѻ҆́бразъ, любо́вїю гонѧ̀, є҆го́же пости́глъ  є҆сѝ воздержа́нїѧ (с. 285) тече́нїемъ твои́мъ: тѣ́мже и҆  ꙗ҆́кѡ стра́ненъ мі́ра позна́лсѧ є҆сѝ, прехва́льне, цр҃ю̀  нбⷭ҇номꙋ, и҆ просла́вилсѧ є҆сѝ вѣ́рнѡ. 
Тече́нїе скончава́ѧ поще́нїѧ твоегѡ̀, оу҆чени́къ  хрⷭ҇то́въ дх҃омъ бжⷭ҇твеннымъ проꙋвѣ́дѣвъ ѿше́ствїе  є҆́же ѿ тѣ́ла, поѧ́ше дꙋше́ю несомнѣ́нною: ꙗ҆́кѡ въ  рꙋ́цѣ твоѝ, влⷣко, дꙋ́хъ мо́й, и҆ дꙋ́шꙋ мою̀ ны́нѣ  предаю̀. 
Бг҃оро́диченъ: 
Во́дꙋ жи́вꙋ подаѧ̀ ѿ и҆сто́чника хрⷭ҇то́съ  и҆сточѝ, въ твою̀ ст҃ꙋ́ю, пресла́внаѧ, оу҆тро́бꙋ всели́сѧ,  пребы́въ неслїѧ́ненъ, всѣ́хъ нетлѣ́нїѧ напои́въ вѣ́рою  зовꙋ́щихъ: бл҃гослове́нна є҆сѝ бг҃а пло́тїю ро́ждши. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Совле́кшисѧ чꙋ́вственнѣ плотскі́ѧ немощны́ѧ ри́зы,  и҆ мꙋ́жества взе́мши ѻ҆де́ждꙋ и҆ ра́зꙋмъ, ѻ҆трокови́ца  вопїѧ́ше постѧ́щисѧ: тѧ̀ превозноша́ю, і҆и҃се, во вѣ́ки  всѧ̑. 
Ра́дꙋетсѧ оу҆се́рднѡ вои́стиннꙋ на ка́мени  хрⷭ҇то́вѣ оу҆твержде́на, и҆ посто́мъ и҆ вѣ́рою  воѡрꙋжи́вшисѧ крѣ́пкѡ, ѻ҆трокови́ца вопїѧ́ше въ пѣ́снехъ:  тѧ̀ превозноша́ю, і҆и҃се, во вѣ́ки. 
Ꙗ҆́кѡ преложе́нъ ѿ тлѣ́нныхъ, и҆ вы́шнѧгѡ  нетлѣ́нїѧ прича́стникъ бы́въ, бг҃оно́се, и҆ бжⷭ҇твенное  тече́нїе сконча́въ, вѣне́цъ прїе́мъ, вопїѧ́лъ є҆сѝ: тѧ̀  превозноша́ю, і҆и҃се во вѣ́ки. 
Бг҃оро́диченъ: 
Сше́дый съ нб҃сѐ за милосе́рдїе, ще́дре, бж҃е  всѧ́ческихъ, и҆ ро́ждсѧ ѿ дв҃ы, спасѝ пою́щыѧ: по́йте,  всѧ̑ дѣла̀, гдⷭ҇а, и҆ превозноси́те є҆го̀ во вѣ́ки. 
Пѣ́снь и҃. І҆рмо́съ: 
Что̀ ѡ҆ тебѣ̀ ве́лїѧ и҆ пресла́внаѧ та́йна,  а҆да́мова дщѝ и҆ вы́шнѧгѡ мт҃и, є҆ди́ный къ бг҃ꙋ  небла́зненный вѣ́рныхъ мо́стъ; тѧ̀ немо́лчными пѣ́сньми  вѣ́рнїи бцⷣꙋ велича́емъ. 
Зако́ны превозше́дъ, ѻ҆́ч҃е, поще́нїѧ, просїѧ́лъ  є҆сѝ въ (с. 286) воздержа́нїи всѧ́цѣмъ, и҆ моли́твѣ  бдѧ̀, посто́мъ же вкꙋ́пѣ и҆ чистото́ю и҆ говѣ́нїемъ.  тѣ́мже тво́й вѣнча́тель при кончи́нѣ страда́нїй тѧ̀  проповѣ́дꙋетъ хрⷭ҇то́съ. 
Досто́инъ бг҃ꙋ ꙗ҆ви́всѧ, ꙗ҆́кѡ до́брѣ подви́глсѧ  є҆сѝ: всѧ́ко бо бре́мѧ ѿве́ргъ, ле́гкѡ преплы́лъ є҆сѝ,  ѻ҆́ч҃е, вели́кꙋю и҆ тѧ́жкꙋю житїѧ̀ сегѡ̀ пꙋчи́нꙋ, и҆  прише́лъ є҆сѝ въ приста́нище ти́хо, преше́дъ твоѐ  тече́нїе, мꙋ́дре. 
Бг҃оро́диченъ: 
Ты̀ є҆сѝ и҆́стиннѡ є҆ди́на, бцⷣе приснодв҃о,  хрⷭ҇тїа́нъ направле́нїе, грѣ́шникѡвъ предста́тельница: и҆зъ  тебє́ бо благоче́стнѡ возсїѧ̀ и҆збавле́нїе. съ ни́мже  тебѣ̀ по до́лгꙋ въ вѣ́рѣ пѣ́снь скончава́ю. 
Свѣти́ленъ. Подо́бенъ: Нб҃о ѕвѣзда́ми: 
А҆́гг҃льскагѡ житїѧ̀ жела́ѧ, оу҆дали́лъ є҆сѝ  себѐ въ пꙋсты́нѧхъ: и҆ стра̑сти покори́въ пло́ти,  равноа́гг҃ленъ ꙗ҆ви́лсѧ є҆сѝ, мартїнїа́не бг҃оно́се. 
Бг҃оро́диченъ: Подо́бенъ: 
Гора̀, ю҆́же предви́дѣ дре́вле бжⷭ҇твенный  а҆ввакꙋ́мъ, присѣ́нна, часта̀, ты̀ ꙗ҆ви́ласѧ є҆сѝ, дв҃о,  и҆ тѧ̀ дв҃дъ и҆менꙋ́етъ оу҆сыре́нꙋ и҆ тꙋ́чнꙋ. 


(с. 286) 
Мѣ́сѧца тогѡ́же въ д҃і-й де́нь. 
Преподо́бнагѡ ѻ҆ц҃а̀ на́шегѡ а҆ѵѯе́нтїа. 
И҆ равноапⷭ҇льнагѡ кѷрі́лла. оу҆чи́телѧ  слове́нскагѡ. Слꙋ́жба є҆гѡ̀ пи́сана ма́їа а҃і днѝ. 
На Гдⷭ҇и, воззва́хъ, стїхи̑ры ѻ҆ктѡ́иха г҃: И҆  ст҃а́гѡ г҃, гла́съ д҃. 
Подо́бенъ: Да́лъ є҆сѝ зна́менїе: 
Возраще́нїе поще́нїѧ показꙋ́ѧ, а҆ѵѯе́нтїе, ꙳  дарова́нїй прозѧбе́нїе ꙳ ѿ бг҃а прїѧ́лъ є҆сѝ лѣчи́ти  недꙋ́ги, ꙳ де́мѡны (с. 287) ѿгонѧ́ти, ꙳ призыва́нїемъ  хрⷭ҇то́вымъ ввѣ́ренъ, ꙳ и҆ дх҃а, всеблаже́нне, бжⷭ҇твенныѧ  бл҃года́ти ꙳ и҆спо́лнивсѧ и҆ си́лы: ꙳ є҆ѧ̀ ра́ди ꙗ҆́вѣ  ѡ҆кормлѧ́емь, ꙳ въ приста́нище дости́глъ є҆сѝ. 
Бл҃года́тїю и҆сцѣле́нїй и҆ чꙋде́съ ѡ҆богати́лсѧ  є҆сѝ, ꙳ ѡ҆чи́щсѧ оу҆мо́мъ: ꙳ страсте́й бо недꙋ́ги и҆  пло́ти мра́къ ꙳ и҆ треволне́нїе ѿтрѧ́слъ є҆сѝ, ꙳ и҆  свѣ́тло дꙋше́вное содѣ́лалъ є҆сѝ оу҆строе́нїе. ꙳  ѿѻнꙋ́дꙋже и҆ возсїѧ́лъ є҆сѝ ꙳ въ мона́шескихъ ли́цѣхъ,  ꙳ молѧ̀ чл҃вѣколю́бца ꙳ ѡ҆ восхвалѧ́ющихъ тѧ̀. 
Возрасти́лъ є҆сѝ тала́нтъ, ꙳ ввѣ́ренный тебѣ̀,  премꙋ́дре, ꙳ бога́тнѡ дѣ́лавъ, ꙳ и҆ сѣ́ѧвъ со слеза́ми, ꙳  въ ра́дости ны́нѣ, ѻ҆́ч҃е, жне́ши, ꙳ многосꙋгꙋ́бнꙋю  ра́дость и҆ оу҆тѣше́нїе и҆́стинно пожина́ѧ. ꙳ ꙗ҆́кѡ  и҆мѣ́ѧ дерзнове́нїе оу҆́бѡ ко влⷣцѣ, ꙳ моли́сѧ ѡ҆  пою́щихъ тѧ̀, ꙳ бг҃оно́се а҆ѵѯе́нтїе. 
Сла́ва, гла́съ и҃. А҆нато́лїа: 
Чи́стаѧ дх҃а ст҃а́гѡ мꙋ́дрость, все́льшаѧсѧ въ  чи́стое се́рдце твоѐ, всеблаже́нне а҆ѵѯе́нтїе прпⷣбне  ѻ҆́ч҃е, на дꙋ́хи лꙋка́вствїѧ стра́шна тѧ̀ гони́телѧ  показа̀: и҆ не то́кмѡ стра́шна, но и҆ сокрове́нныхъ  недꙋ́гѡвъ врача̀. тѣ́мже дерзнове́нїе стѧжа́въ къ  чл҃вѣколю́бцꙋ бг҃ꙋ, непреста́нною моли́твою твое́ю,  дꙋше́вныхъ страсте́й на́съ и҆ тѣле́сныхъ свободѝ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
А҆́гница а҆́гнца ꙗ҆́кѡ ви́дѣ ꙳ на дре́вѣ  просте́рта во́лею крⷭ҇тнѣмъ, ꙳ вопїѧ́ше мт҃рски, ꙳  болѣ́знꙋющи съ пла́чемъ: ꙳ сн҃е мо́й, ꙳ что̀ стра́шное сїѐ  видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ земны̑мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
Тропа́рь, гла́съ а҃. 
Пꙋсты́нный жи́тель, и҆ въ тѣлесѝ а҆́гг҃лъ, и҆ (с.  288) чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  а҆ѵѯе́нтїе, посто́мъ, бдѣ́нїемъ, моли́твою, нбⷭ҇наѧ  дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою  притека́ющихъ тѝ. сла́ва да́вшемꙋ тебѣ̀ крѣ́пость, сла́ва  вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ  и҆сцѣлє́нїѧ. 
Канѡ́нъ, є҆гѡ́же краегране́сїе: 
А҆ѵѯе́нтїа бжⷭ҇твеннаго пою̀ премꙋ́дрѣ.  Творе́нїе ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Возрасти́въ ю҆́же къ бг҃ꙋ любо́вь твою̀, ѻ҆́ч҃е  а҆ѵѯе́нтїе, и҆ мїрскꙋ́ю любо́вь ѡ҆ста́вивъ, бг҃оно́се,  сосꙋ́дъ вмѣсти́теленъ дх҃а дарова́нїй показа́лсѧ є҆сѝ. 
Подвше́лъ є҆сѝ твои́ми хотѣ́ньми, ѻ҆́ч҃е  а҆ѵѯе́нтїе, ты̀ подъ и҆́го гдⷭ҇не благо́е: и҆ зе́млю  новодѣ́лалъ є҆сѝ, добродѣ́телей слеза́ми оу҆маща́ѧ,  досточꙋ́дне. 
Оу҆страни́всѧ жите́йскїѧ молвы̀, твою̀ дꙋ́шꙋ и҆  оу҆́мъ къ бг҃ꙋ сочета́въ оу҆се́рднѡ, крѣ́пкими поще́ньми  на землѝ ꙗ҆́кѡ безпло́тенъ пожи́лъ є҆сѝ, всеблаже́нне. 
Бг҃оро́диченъ: 
Въ тебѣ̀ ны́нѣ ви́дѣсѧ, влⷣчце, непости́жное  бг҃омꙋ́жное соше́ствїе хрⷭ҇то́во, ꙗ҆́кѡ бг҃ъ бо и҆  чл҃вѣ́къ и҆зъ тебє̀, чⷭ҇таѧ, роди́сѧ, ѡ҆бновлѧ́ѧ сꙋщество̀  моѐ. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Вжилѧ́емь крⷭ҇та̀ си́лою, оу҆праздни́лъ є҆сѝ  де́мѡнѡвъ стремлє́нїѧ, и҆ кова̑рства разрꙋши́лъ є҆сѝ,  поще́нїемъ побѣжда́ѧ си́хъ наше́ствїе. (с. 289) 
А҆́гг҃льское житїѐ на землѝ подража́ѧ, чи́стое въ  моли́твахъ, во бдѣ́нїихъ благомо́щное, оу҆се́рднѡ проше́лъ  є҆сѝ, ѻ҆́ч҃е а҆ѵѯе́нтїе. 
Ꙗ҆́дъ сме́ртный, дꙋша́мъ происхода́тающъ,  а҆ѵѯе́нтїе, поразꙋмѣ́въ сла́дость, воздержа́нїемъ  оу҆мертви́лъ є҆сѝ тоѧ̀ движє́нїѧ, бг҃омꙋ́дре  преподо́бне. 
Бг҃оро́диченъ: 
Созда́вый въ нача́лѣхъ ѿ пе́рсти мѧ̀ человѣ́ка,  зи́ждетсѧ менє̀ ра́ди во чре́вѣ твое́мъ, всенепоро́чнаѧ,  дре́внее паде́нїе и҆справлѧ́ѧ. 
Сѣда́ленъ, гла́съ и҃. Подо́бенъ: Премꙋ́дрости: 
Земна̑ѧ всѧ̑ ѡ҆ста́вивъ, и҆ въ мі́рѣ сы́й  тѣле́снѣ, дꙋ́хомъ бы́лъ є҆сѝ а҆́гг҃лѡмъ собесѣ́дникъ.  сꙋ́щыѧ бо стра̑сти оу҆мертви́въ тѣлє́сныѧ, трⷪ҇цы  показа́лсѧ є҆сѝ оу҆го́дникъ, блаже́нне: тѣ́мже  недꙋ́гꙋющихъ и҆сцѣлѧ́еши стра̑сти, и҆ сло́вомъ дꙋ́хи  ѿго́ниши бл҃года́тїю, бг҃оно́се а҆ѵѯе́нтїе, молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти чтꙋ́щымъ  любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ. Подо́бенъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ: и҆ ѡ҆скверне́нное моѐ се́рдце ѡ҆мы́й потѡ́ки  оу҆миле́нїѧ, покаѧ́нїѧ же слеза́ми: и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе  приснодв҃о, молѝ хрⷭ҇та̀ бг҃а, прегрѣше́нїй ѡ҆ставле́нїе  пода́ти мѝ: тебе́ бо и҆мѣ́ю наде́ждꙋ ра́бъ тво́й. 
И҆лѝ крⷭ҇тобг҃оро́диченъ: Подо́бенъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за (с. 290) милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Побѣди́тель на дꙋ́хи лꙋка́вствїѧ, ст҃а́гѡ дх҃а,  ѻ҆́ч҃е, содѣ́йствомъ ꙗ҆ви́лсѧ є҆сѝ, и҆ бл҃года́тїю,  зовы́й, а҆ѵѯе́нтїе: сла́ва си́лѣ твое́й, гдⷭ҇и. 
Ѿ пото́кѡвъ, бг҃оно́се, беззако́нїѧ моли́твою,  всеблаже́нне, себѐ оу҆тверди́въ, оу҆бѣжа́лъ є҆сѝ  смꙋще́нїѧ: сла́дости же пото́ка напи́лсѧ є҆сѝ досто́йнѡ,  всебл҃же́нне. 
Бг҃оно́сецъ, вѣ́рꙋ и҆ любо́вь ю҆́же къ бг҃ꙋ  возрасти́въ, къ го́рнѣй высотѣ̀ бжⷭ҇твеннагѡ присвое́нїѧ  возвы́силсѧ є҆сѝ, зовы́й: сла́ва си́лѣ твое́й, гдⷭ҇и. 
Бг҃оро́диченъ: 
Бг҃а сло́ва тѧ̀ ро́ждшꙋю ꙗ҆́вѣ зна́юще тѣле́снѡ,  вои́стиннꙋ бцⷣꙋ вѣ́рнїи всѝ и҆менꙋ́емъ, зва́нїе по  коемꙋ́ждо є҆стествꙋ̀ веще́й приносѧ́ще. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Бли́зъ сꙋ́щыѧ твоегѡ̀ пꙋтѝ, ѻ҆́ч҃е, собла́зны,  ѻ҆́стрымъ оу҆мо́мъ невре́днѡ преше́лъ є҆сѝ, и҆ дꙋше́вною  чистото́ю. 
Житїѐ твоѐ свѣ́тло, и҆ вѣ́ра правосла́вна,  воздержа́нїе чꙋ́дно, растворе́нно сло́во бл҃года́тїю,  а҆ѵѯе́нтїе. 
Ре́вностїю мы́слей жи́знь преше́лъ є҆сѝ,  привре́мєннаѧ претека́ѧ, вѣ̑чнымъ же, ѻ҆́ч҃е, при́снѡ  прилага́ѧсѧ. 
Бг҃оро́диченъ: 
Оу҆́мъ и҆мꙋ́ще пра́въ, оу҆че́нїй и҆спо́лненъ, тѧ̀,  пречⷭ҇таѧ, бцⷣꙋ и҆менꙋ́емъ всѝ, и҆ любо́вїю оу҆блажа́емъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ (с. 291) бѣсо́вскїѧ кро́ве ѡ҆чи́щшисѧ,  ра́ди ми́лости, ѿ ре́бръ твои́хъ и҆сте́кшею кро́вїю. 
Сы́на тѧ̀ свѣ́та и҆ днѐ показа̀ житїѐ твоѐ,  бл҃же́нне, бл҃гоѻбра́знѡ вои́стиннꙋ ходѧ́ща, и҆  свѣти́льника въ мі́рѣ жи́зни сло́во и҆мꙋ́ща. 
Два́жды. 
Поꙋче́нїе сме́рти житїѐ твоѐ положи́въ, преизѧ́щнѡ  предѣ́лъ мꙋ́дрости, ѻ҆́ч҃е, поразꙋмѣ́въ, преложи́лсѧ  є҆сѝ къ премꙋ́дрости ѵ҆поста́снѣй. 
Бг҃оро́диченъ: 
Хра́мъ тѧ̀ бж҃їй и҆ черто́гъ зна́емъ, ста́мнꙋ и҆  свѣ́щникъ, и҆ скрижа́ль, и҆мꙋ́щꙋю внꙋ́трь напи́сано, за  милосе́рдїе вопло́щшеесѧ сло́во, всенепоро́чнаѧ. 
Конда́къ, гла́съ в҃. Подо́бенъ: Въ моли́твахъ: 
Наслади́всѧ, бг҃омꙋ́дре, воздержа́нїѧ, и҆ жела̑нїѧ  пло́ти твоеѧ̀ ѡ҆бꙋзда́въ, ꙗ҆ви́лсѧ є҆сѝ вѣ́рою сїѧ́ѧ,  ꙗ҆́коже са́дъ посредѝ раѧ̀ процвѣ́лъ є҆сѝ,  а҆ѵѯе́нтїе, ѻ҆́ч҃е свѧще́нне. 
І҆́косъ: 
Кто̀ по́двиги твоѧ̑ ны́нѣ и҆зрече́тъ, и҆лѝ  болѣ̑зни твоѧ̑, ѻ҆́ч҃е, и҆̀хже под̾ѧ́лъ є҆сѝ на землѝ;  за бжⷭ҇твенное наслажде́нїе зако́нѡмъ гдⷭ҇нимъ  послѣ́довавъ, и҆ повелѣ́нїємъ сегѡ̀ послꙋжи́въ, но́въ  на́мъ показа́лсѧ є҆сѝ і҆́ѡвъ боре́ньми: мі́рови ꙗ҆ви́сѧ  пришле́цъ, и҆ землѝ все́й ꙗ҆́кѡ стра́ненъ, поще́нїемъ  вѣ́рою процвѣ́лъ є҆сѝ, бдѣ́нїе и҆ чистотꙋ̀  и҆з̾ѡбꙋчи́лъ є҆сѝ, а҆ѵѯе́нтїе, ѻ҆́ч҃е свѧще́нне. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ꙗ҆́кѡ оу҆ѧ́звленъ влⷣчнею, ѻ҆́ч҃е, бжⷭ҇твенною  любо́вїю, всѐ къ немꙋ̀ неѡсла́бное жела́нїе се́рдца твоегѡ̀  преложи́лъ є҆сѝ, зовы́й: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Два́жды. (с. 292) 
Просвѣще́нъ сп҃совою заре́ю, всемꙋ́дре, тмы̀  предста́телѧ ѡ҆бличи́лъ є҆сѝ терпѣли́внѡ: мїроде́ржца же  низложи́лъ є҆сѝ, бл҃гослове́нъ є҆сѝ, зовы́й, въ хра́мѣ  сла́вы твоеѧ̀, гдⷭ҇и. 
Бг҃оро́диченъ: 
И҆стлѣ́вшее дре́вле, є҆́же къ лꙋ́чшемꙋ  возведе́нїю, є҆стество̀ человѣ́ческое, пречⷭ҇таѧ,  восхотѣ́въ ѡ҆бнови́ти, всели́сѧ содѣ́тель бг҃ъ во  оу҆тро́бꙋ твою̀, є҆ди́на всепѣ́таѧ. 
Пѣ́снь и҃. І҆рмо́съ: 
И҆зба́вителю всѣ́хъ, всеси́льне, посредѣ̀ пла́мене  бл҃гоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀, бл҃гослови́те, по́йте гдⷭ҇а. 
Ве́сь къ бг҃ꙋ преложе́нъ, ѿтрѧ́слъ є҆сѝ  плотско́е оу҆добостра́стїе, и҆ чꙋде́съ прїѧ́лъ є҆сѝ  дѣ́йство, поѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Два́жды. 
Стра́шенъ ꙗ҆ви́лсѧ є҆сѝ де́мѡнѡмъ, хрⷭ҇та̀  стѧжа́въ помо́щника, є҆го́же крⷭ҇тъ взе́мъ, послѣ́довалъ  є҆сѝ, поѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Виті́йствꙋетъ ꙗ҆́вльсѧ а҆рха́гг҃лъ, и҆ возвѣща́етъ  ржⷭ҇тва̀ твоегѡ̀, пречⷭ҇таѧ, є҆́же па́че сло́ва, зача́тїе,  и҆ спаси́тельное мі́рꙋ: всѧ̑ дѣла̀, бл҃гослови́те, по́йте  гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀, тѣ́мъ веселѧ́щесѧ, тѧ̀, бцⷣе,  велича́емъ. 
Всемꙋ̀ бжⷭ҇твꙋ̀, ѻ҆́ч҃е, креще́нїемъ твои́мъ  ѡ҆бѣща́лсѧ є҆сѝ: и҆ соблю́лъ є҆сѝ чи́стѣ ѻ҆́браза,  бл҃же́нне, досто́инство, къ трисїѧ́ннѣй свѣ́тлости съ  весе́лїемъ вмѣсти́лсѧ є҆сѝ. 
Ны́нѣ не въ гада́нїи, ѻ҆́ч҃е, нижѐ въ зерца́лѣ  зри́ши бг҃онача́лїѧ просвѣще́нїе, лице́мъ же, всемꙋ́дре, къ  лицꙋ̀, па́че оу҆ма̀ свѣ́тлости и҆ бг҃овидѣ́нїѧ  сподоблѧ́емь. 
Ꙗ҆́кѡ и҆мѣ́ѧ мно́го дерзнове́нїе ко всѣ́хъ цр҃ю̀,  ѻ҆́ч҃е, (с. 293) и҆зба́витисѧ моли́сѧ, твою̀ па́мѧть  соверша́ющымъ ны́нѣ, ѿ всѧ́кагѡ ѡ҆бстоѧ́нїѧ, да тѧ̀ всѝ  оу҆блажа́емъ. 
Бг҃оро́диченъ: 
Плени̑цы мои́хъ прегрѣше́нїй разрѣшѝ, дв҃о бцⷣе,  ꙗ҆́же бл҃гоꙋтро́бїѧ и҆сто́чникъ ро́ждши, є҆ди́на  бг҃облаже́ннаѧ, и҆ оу҆тѣше́нїѧ и҆спо́лни: ꙗ҆́кѡ да  досто́йнѡ тѧ̀ велича́ю. 
Свѣти́ленъ. Подо́бенъ: Жєны̀ оу҆слы́шите: 
Мїрска́гѡ благостра́стїѧ, ꙗ҆́кѡ ѿ скве́рны  оу҆клони́лсѧ є҆сѝ, и҆ неѧде́нїемъ пло́ть оу҆вѧди́въ,  ѡ҆бнови́лъ є҆сѝ дꙋше́внꙋю крѣ́пость, прпⷣбне, и҆ сла́вою  ѡ҆богати́лсѧ є҆сѝ нбⷭ҇ною, сла́вне. тѣ́мже молѧ́сѧ не  преста́й ѡ҆ всѣ́хъ на́съ гдⷭ҇еви. 
Бг҃оро́диченъ: Подо́бенъ: 
Соединѧ́етсѧ по ѵ҆поста́си пло́тїю, пресꙋ́щное  сло́во дꙋшѝ посредѣ̀, и҆ мы́сленнѣ и҆ соверше́ннѣ, и҆  є҆ди́нъ ѿ двою̀ прохо́дитъ и҆зъ тебє̀, несмѣ́снѡ,  пречⷭ҇таѧ, ѡ҆божи́въ, є҆́же прїѧ́тъ, тѣ́мже тѧ̀  прославлѧ́етъ вои́стиннꙋ бцⷣꙋ. 


(с. 293) 
Мѣ́сѧца тогѡ́же въ є҃і-й де́нь. 
Ст҃а́гѡ а҆пⷭ҇ла ѻ҆ни́сїма. 
На Гдⷭ҇и, воззва́хъ, стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Всынѧ́ема бл҃года́тїю ꙳ вѣ́ры ра́ди бг҃ꙋ, ꙳ и҆  рожде́на па́ѵловою вѣ́рою, ꙳ бжⷭ҇твеннагѡ а҆пⷭ҇ла  ѻ҆ни́сїма бг҃омꙋ́ченика, ꙳ дне́сь свѧще́ннꙋю є҆гѡ̀ па́мѧть  ꙳ пѣ́сньми соверша́юще, восхвалѧ́емъ. 
Соѻбра́знѡ рабо́ты и҆збѣжа́въ, ꙳ мꙋ́дре,  преле́стныѧ, ꙳ ча́до бг҃ꙋ бы́лъ є҆сѝ по бл҃года́ти, ꙳  дх҃омъ ст҃ы́мъ и҆ (с. 294) вѣ́рою хрⷭ҇то́вою, ꙳ па́ѵлѡвымъ  бжⷭ҇твєннымъ и҆ прехва̑льнымъ примѣ́шсѧ оу҆ченикѡ́мъ, ꙳  бл҃гопотре́бне ѻ҆ни́сїме. 
Ꙗ҆́кѡ оу҆чени́къ бы́въ сло́ва, ꙳ проповѣ́дникомъ  и҆ а҆по́столомъ, ꙳ бжⷭ҇твеннымъ па́ѵломъ всехва́льнымъ, ꙳  ѻ҆ни́сїме треблаже́нне, ꙳ три́щи сꙋгꙋ́бъ ѡ҆ хрⷭ҇тѣ̀ и҆  вѣне́цъ прїе́млеши, ꙳ ꙗ҆́кѡ свѧще́нникъ, ꙳ и҆ ꙗ҆́кѡ  проповѣ́дникъ, ꙳ и҆ ꙗ҆́кѡ страда́лецъ оу҆краша́емь,  прехва́льне. 
Сла́ва, и҆ ны́нѣ, бг҃оро́диченъ. Гла́съ и҆ подо́бенъ  то́йже: 
Жезло́мъ твоегѡ̀ предста́тельства, ꙳  бг҃ороди́тельнице чⷭ҇таѧ, ꙳ ѕвѣри̑нныѧ стра̑сти ꙳  ѻ҆каѧ́нныѧ моеѧ̀ дꙋшѝ ѿженѝ оу҆́бѡ, ꙳ ми́рнѡ къ жи́зни  мѧ̀ направлѧ́ющи, ꙳ и҆ ст҃о́мꙋ мѧ̀ ста́дꙋ ꙳ и҆збра́нныхъ  твои́хъ ѻ҆ве́цъ причтѝ. 
Крⷭ҇тобогоро́диченъ. Подо́бенъ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳  непоро́чнаѧ дв҃а, пла́чꙋщи вопїѧ́ше: ꙳ сла́дкое моѐ ча́до,  ꙳ что̀ но́вое и҆ пресла́вное видѣ́нїе; ꙳ ка́кѡ содержа́й  всѧ́чєскаѧ го́рстїю, ꙳ на дре́вѣ пригвожда́ешисѧ пло́тїю; 
Тропа́рь, гла́съ г҃: 
А҆пⷭ҇ле ст҃ы́й ѻ҆ни́сїме, молѝ млⷭ҇тиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Канѡ́нъ, є҆гѡ́же краегране́сїе: 
Страсте́й мѧ̀ раба̀ сꙋ́ща и҆зба́ви, бл҃же́нне.  Ѳеофа́нъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Просвѣще́нъ бжⷭ҇твенною и҆ свѣтоза́рною сп҃са  бл҃года́тїю, ѡ҆мраче́ннꙋю дꙋ́шꙋ мою̀, молѧ̀, ѻ҆ни́сїме,  хрⷭ҇та̀ чл҃вѣколю́бца бг҃а, бл҃же́нне, просвѣтѝ. 
Свѣтосїѧ́нными па́ѵла ѡ҆зари́всѧ лꙋча́ми, сла́вне,  (с. 295) невѣ́дѣнїѧ мглы̀ оу҆до́бь и҆збѣ́глъ є҆сѝ,  хрⷭ҇тꙋ̀ благода́рственнꙋю пѣ́снь вопїѧ̀, всебл҃же́нне. 
Бжⷭ҇твенъ показа́лсѧ є҆сѝ, пребл҃же́нне,  сщ҃еннодѣ́йственникъ, и҆ бжⷭ҇твеннымъ дх҃омъ сїѧ́ѧ  свѣ́тлѡ, всю́дꙋ проте́клъ є҆сѝ, хрⷭ҇та̀ возвѣща́ѧ  бл҃гоче́стнѡ, бг҃облаже́нне. 
Бг҃оро́диченъ: 
Оу҆кра́шена добро́тою добродѣ́телей, бг҃ома́ти  чⷭ҇таѧ, бг҃а и҆́стиннаго па́че оу҆ма̀ зачала̀ є҆сѝ, на́съ  бжⷭ҇твенными добродѣ́тельми оу҆ѧсни́вшаго. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Во́дъ бжⷭ҇твенныхъ и҆сто́чникꙋ прибли́жилъ є҆сѝ  оу҆ста̀, и҆ сла́дости пото́къ ѿ негѡ̀ прїе́мъ, лицѐ  честны́ѧ цр҃кве, сла́вне, напои́лъ є҆сѝ. 
Прича́стїемъ сїѧ́нїѧ мы́сленнагѡ свѣтлѣ́йшїй  ꙗ҆ви́лсѧ є҆сѝ, бл҃гоче́стїѧ свѣща́ми сердца̀ вѣ́рныхъ  просвѣща́ѧ свѣ́тлѡ, и҆ свѣтоно́сною заре́ю про́повѣди. 
Разрѣши́лсѧ є҆сѝ па́ѵловыми оу҆́зами ѿ  рабо́тныѧ ле́сти, и҆ свобо́дою бл҃года́ти почти́лсѧ є҆сѝ:  сн҃ъ бж҃їй бы́въ, и҆ наслѣ́дникъ бжⷭ҇твенъ показа́лсѧ  є҆сѝ. 
Бг҃оро́диченъ: 
Ле́стнѡ ѕмі́й мѧ̀ пе́рвѣе ꙗ҆́кѡ плѣ́нника взѧ́тъ,  ле́стїю плѣни́въ: тобо́ю же рабо́ты є҆гѡ̀ и҆змѣ́нсѧ,  бг҃ома́ти, пѣ́сньми оу҆блажа́ю тѧ̀. 
Сѣда́ленъ, гла́съ д҃. Подо́бенъ: Ско́рѡ предварѝ: 
Вре́менныѧ, ѻ҆ни́сїме, ѿрѣши́всѧ и҆́стиннѡ  рабо́ты, бы́лъ є҆сѝ ра́бъ хрⷭ҇та̀ бг҃а, и҆ сосꙋ́дъ  бл҃гопотре́бенъ: тѣ́мже порабощє́нныѧ враго́мъ, свобѡ́дны  показа́лъ є҆сѝ бжⷭ҇твеннымъ сло́вомъ, и҆ нбⷭ҇ныѧ гра́жданы  сотвори́въ: съ ни́миже свѧще́ннꙋю твою̀ па́мѧть вѣ́рнѡ  сла́вимъ. (с. 296) 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ ме́ртвенное  сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀  нетлѣ́нїѧ: тѣ́мже тѧ̀ по до́лгꙋ блажи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃рски рыда́ющи вѣща́ше: что̀  но́вое и҆ стра́нное сїѐ чꙋ́до, сн҃е мо́й; ка́кѡ, жи́знь  всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀,  ꙗ҆́кѡ млⷭ҇рдъ. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Хотѧ́й всѧ̑ спастѝ гдⷭ҇ь ѿ и҆́га тѧ̀ рабо́ты,  сщ҃еннодѣ́йственника, бл҃же́нне, поставлѧ́етъ,  сщ҃еннодѣ́йствꙋюща чⷭ҇тно́е, бг҃оѧвле́нне, є҆ѵⷢ҇лїе. 
Сы́нъ ты̀ бы́лъ є҆сѝ бж҃їй бл҃года́тїю, тогѡ̀  возвѣща́ѧ є҆диноро́дное сло́во присносꙋ́щное, съ пло́тїю  сꙋ́щымъ на землѝ, пресла́внѡ прибли́жшасѧ. 
Сло́вомъ сꙋда̀, и҆ бжⷭ҇твеннымъ пома́занїемъ  сщ҃е́нства, ꙗ҆́кѡ ст҃и́тель, всемꙋ́дре, пожи́лъ є҆сѝ, и҆  терпѣ́пїемъ лю́тыхъ, бжⷭ҇твенъ мч҃никъ бы́лъ є҆сѝ. 
Бг҃оро́диченъ: 
Є҆стество́мъ безнача́льный сн҃ъ и҆ безлѣ́тный,  вре́менное ѿ дв҃ы ѻ҆трокови́цы нача́ло во́льнѡ  прїе́млетъ, сꙋ́щыѧ подъ лѣ́томъ ѿ тлѝ ѡ҆бнови́ти  промышлѧ́ѧ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Оу҆ма̀ ѻ҆строто́ю, и҆ дꙋшѝ, бл҃же́нне, чистото́ю,  вра̑жїѧ (с. 297) прелетѣ́въ сѣ̑ти, возвы́силсѧ є҆сѝ къ  нбⷭ҇нымъ селе́нїємъ, крилѣ̑ бг҃оразꙋ́мїѧ прїе́мъ. 
Тво́й а҆пⷭ҇толъ, бл҃же, плотско́е твоѐ къ  человѣ́кѡмъ прише́ствїе проповѣ́да, заблꙋ́ждшыѧ къ  позна́нїю наставлѧ́ѧ, и҆ просвѣща́ѧ заре́ю вѣ́ры. 
Хра́мъ ꙗ҆ви́лсѧ є҆сѝ всебл҃голѣ́пенъ, внꙋ́трь  и҆мѣ́ѧ ꙗ҆́кѡ свѣ́щникъ, сїѧ́нїе бжⷭ҇твенныѧ бл҃года́ти,  зда́нїемъ бжⷭ҇твеннагѡ дх҃а ѡ҆снова́нъ, бл҃же́нне  ѻ҆ни́сїме. 
Бг҃оро́диченъ: 
Грѣха̀ моегѡ̀ плени̑цы твои́мъ хода́тайствомъ и҆  предста́тельствомъ, дв҃о, расто́ргни: ты́ бо ѿча́ѧнныхъ  є҆сѝ наде́жда, вѣ́рою притека́ющихъ въ бжⷭ҇твенный кро́въ  тво́й. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многомлⷭ҇тиве. 
Ѡ҆блиста́въ ꙗ҆́кѡ со́лнце, съ нб҃сѐ зва́нный,  просвѣще́нїемъ бл҃года́ти ѡ҆ста́ви тебѐ зарю̀, и҆здале́ча  бл҃гомо́щнѡ ѿгонѧ́щꙋ невѣ́дѣнїѧ мра́къ, всебл҃же́нне. 
Два́жды. 
Свѣ́тлѡ ѡ҆бличи́лъ є҆сѝ беззако́нныхъ гнила̑ѧ и҆  ѕлочести̑ваѧ шата̑нїѧ, бл҃гоче́стїѧ вѣща́ѧ вои́стиннꙋ  бжⷭ҇твєннаѧ оу҆чє́нїѧ, ст҃и́телю гдⷭ҇ень всече́стне. 
Бг҃оро́диченъ: 
Сы́й пови́ненъ грѣхѡ́мъ, и҆ лю́тѣ оу҆ѧ́звленъ  ѻ҆каѧ́нный, къ тебѣ̀, бг҃ома́ти, ми́лостивѣй, прибѣга́ю  молѧ́сѧ, стрꙋ́пы ѡ҆чи́стити прегрѣше́нїй мои́хъ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆́кѡ лꙋча̀ возсїѧ́лъ є҆сѝ вселе́ннѣй, зарѧ́ми  сїѧ́ѧ со́лнца, бл҃же́нне, всесвѣ́тлагѡ па́ѵла, мі́ръ  просвѣти́вшагѡ: тѣ́мже тѧ̀ почита́емъ, ѻ҆ни́сїме сла́вне. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆ц҃ъ на́шихъ. (с. 298) 
Бл҃же́ннꙋю прїѧ́лъ є҆сѝ, ѻ҆ни́сїме, кончи́нꙋ, и҆  неги́блемое безсме́ртїе, наде́ждею, бл҃же́нне, чи́стою, и҆  пое́ши ра́дꙋѧсѧ хрⷭ҇тꙋ̀: бл҃гослове́нъ є҆сѝ, бж҃е ѻ҆ц҃ъ  на́шихъ. 
Два́жды. 
Тве́рдымъ твои́мъ мꙋдрова́нїемъ, ѻ҆ни́сїме,  пре́лести кова̑рства попра́лъ є҆сѝ, бл҃гоче́стїѧ сїѧ̑  низложи́въ ѻ҆рꙋ́дїѧми, бг҃омꙋ́дре, вопїѧ̀: бл҃гослове́нъ  є҆сѝ, бж҃е ѻ҆ц҃ъ на́шихъ. 
Бг҃оро́диченъ: 
Ꙗ҆́кѡ сꙋ́щи всенепоро́чнаѧ бг҃оневѣ́сто, сло́во  бж҃їе зачала̀ є҆сѝ, неразлꙋ́чнѡ въ нѣ́дрѣхъ ѻ҆ц҃а̀  сꙋ́ща, рꙋка́ми же держи́мо твои́ми, бл҃гослове́нна бг҃ома́ти  неискꙋсобра́чнаѧ. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Со а҆́гг҃лы ликꙋ́ѧ, бл҃же́нне ѻ҆ни́сїме, мꙋче́нїѧ  вѣнце́мъ оу҆краша́емь, прⷭ҇то́лꙋ же свѣ́тлѡ влⷣчню  предстои́ши: є҆го́же превозно́симъ во всѧ̑ вѣ́ки. 
А҆пⷭ҇лꙋ бж҃їю слꙋжѧ̀, бжⷭ҇твенне ѻ҆ни́сїме,  неизрече́нныхъ чꙋде́съ и҆мѣ́лъ є҆сѝ дѣ́йство,  проповѣ́дникъ и҆́стиненъ хрⷭ҇то́въ, бл҃же́нне, бы́въ.  є҆го́же превозно́симъ во всѧ̑ вѣ́ки. 
И҆сцѣле́нїй бл҃года́тїю ѿ незави́стна и҆сто́чника  сп҃сова ѡ҆богати́всѧ, всѣ̑мъ препода́лъ є҆сѝ. сегѡ̀  повинꙋ́ѧсѧ, бл҃же́нне, бжⷭ҇твєннымъ велѣ́нїємъ, є҆го́же  превозно́симъ во всѧ̑ вѣ́ки. 
Бг҃оро́диченъ: 
Наꙋчи́вшесѧ чꙋдесѝ твоегѡ̀ ржⷭ҇тва̀ воспѣва́емъ,  ꙗ҆́кѡ бжⷭ҇твенно па́че смы́сла, всест҃а́ѧ чⷭ҇таѧ бг҃ома́ти,  пренепоро́чнаѧ, та́инство, тѧ̀ превозноша́юще во всѧ̑  вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. (с.  299) 
Свѣти́льникъ пресвѣ́телъ показа́лсѧ є҆сѝ,  свѣ́тлыми зарѧ́ми сїѧ́ѧ дꙋхо́вными, мїрскі̑ѧ концы̀  ѡ҆свѣща́ѧ свѣ́томъ бг҃оразꙋ́мїѧ, бл҃же́нне ѻ҆ни́сїме.  тѣ́мже со а҆пⷭ҇льскими ли́ки тѧ̀ велича́емъ. 
Плоды̀ дх҃о́вными ты̀ оу҆кра́шенъ, на нб҃са̀  взѧ́лсѧ є҆сѝ, бг҃оѧвле́нне, ра́дꙋѧсѧ, хрⷭ҇то́въ а҆пⷭ҇лъ  ꙗ҆ви́лсѧ є҆сѝ че́стенъ, премꙋ́дръ ст҃и́тель, мч҃никъ  непобѣди́мь, проповѣ́дникъ и҆́стиненъ сꙋ́щихъ па́че  оу҆ма̀, бг҃облаже́нне. 
При́снѡ предста́ни пою́щымъ тѧ̀ всегда̀, и҆ твоѐ  восхвалѧ́ющымъ торжество̀, влⷣцѣ предстоѧ̀, ѻ҆ни́сїме:  ве́сь просвѣще́нъ, ве́сь пресвѣ́телъ, ве́сь ѿѻнꙋ́дными  блиста́ѧсѧ свѣтлостьмѝ. 
Бг҃оро́диченъ: 
И҆зба́вленъ бы́въ ржⷭ҇тво́мъ твои́мъ,  неискꙋсобра́чнаѧ мт҃и бж҃їѧ, дре́внѧгѡ ко́жнагѡ  оу҆мерщвле́нїѧ и҆ клѧ́твы, и҆ тлѝ, и҆ сме́рти, ю҆́же ѿ  грѣха̀ ѿтрѧ́съ, съ нбⷭ҇ными вѡ́и при́снѡ сла́влю  тѧ̀. 


(с. 299) 
Мѣ́сѧца тогѡ́же въ ѕ҃і-й де́нь. 
Ст҃а́гѡ мч҃ника памфі́ла, и҆ и҆̀же съ ни́мъ. 
На Гдⷭ҇и, воззва́хъ, стїхи̑ры, гла́съ а҃.  Подо́бенъ: Нбⷭ҇ныхъ чинѡ́въ: 
Памфі́лъ, селеѵкі́й вкꙋ́пѣ, ꙳ со оу҆а́лентомъ и҆  съ па́ѵломъ вѣ́рою, ꙳ порфѵ́рїй же и҆ ѳеодꙋ́лъ, съ ни́ми  і҆ꙋлїа́нъ, ꙳ и҆ пѧточи́сленное собра́нїе є҆гѵ́птѧнъ, ꙳ да  пое́тсѧ пѣ́сненнѡ, ꙳ ꙗ҆́коже цѣвни́ца дванадесѧ́тна. 
Свѣ́тлѡ въ вѣ́рѣ хрⷭ҇то́вѣ, памфі́ле, сла́вне, ꙳  и҆ бжⷭ҇твенною сла́вою возне́ссѧ, ꙳ кесарі́и ꙗ҆ви́лсѧ  є҆сѝ (с. 300) благоꙋкраше́нїе, ꙳ ст҃и́тель въ не́й  прелюбе́зенъ тезоимени́тствꙋ бы́въ ꙳, и҆ страда́лецъ  всече́стенъ, ꙳ и҆ мꙋ́ченикъ вѣ́ренъ. 
По́лкъ собра́лъ є҆сѝ, памфі́ле держа́вне, ꙳  страда́лєцъ до́блихъ двана́десѧть число́мъ, ꙳ бжⷭ҇твенно  во́инство ꙗ҆́вльшесѧ. ꙳ и҆́мже врагѝ побѣ́ждше, ꙳ взѧ́ти  бы́сте пестроѻбра́знѡ ко гдⷭ҇ꙋ, ꙳ мꙋче́нїемъ сконча́вшесѧ. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Жезло́мъ твоегѡ̀ предста́тельства, ꙳  бг҃ороди́тельнице чⷭ҇таѧ, ꙳ ѕвѣри̑нныѧ стра̑сти ꙳  ѻ҆каѧ́нныѧ моеѧ̀ дꙋшѝ ѿженѝ оу҆́бѡ, ꙳ ми́рнѡ къ жи́зни  мѧ̀ направлѧ́ющи ꙳ и҆ свѧто́мꙋ мѧ̀ ста́дꙋ и҆збра́нныхъ  твои́хъ ѻ҆ве́цъ причтѝ. 
Крⷭ҇тобг҃оро́диченъ, подо́бенъ то́йже: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца,  непоро́чнаѧ дв҃а пла́чꙋщи вопїѧ́ше: ꙳ сла́дкое моѐ ча́до, ꙳  что̀ но́вое и҆ пресла́вное видѣ́нїе; ꙳ ка́кѡ содержа́й  всѧ́чєскаѧ го́рстїю, ꙳ на дре́вѣ пригвожда́ешисѧ пло́тїю; 
Канѡ́нъ, є҆гѡ́же краегране́сїе: Собо́ръ  дванадесѧточи́сленный страстоте́рпцєвъ воспою̀. Творе́нїе  ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Си́лою всест҃а́гѡ дх҃а дванадесѧточи́сленный  собра́всѧ по́лкъ, крѣ́пкѡ ѕлочести́выхъ безбо́жное и҆  лꙋка́вое ѡ҆полче́нїе, ꙗ҆́кѡ побѣдоно́сецъ, побѣдѝ. 
Посрами́сѧ, страстоте́рпцємъ мч҃никѡмъ вра́гъ  прирази́всѧ: сво́й бо тꙋ́лъ льсти́вый и҆спраздни́въ  горча́йше, низложи́ти не возмо́же до́блѣйшихъ крѣ́пости. 
Гнѣ́въ є҆́ллинскагѡ шата́нїѧ попра́сте  бжⷭ҇твеннымъ (с. 301) ра́зꙋмомъ, мч҃ницы хрⷭ҇тѡ́вы, и҆  мꙋ́дростїю оу҆кра́шени, є҆́йже проти́витисѧ не возмого́ша  благоче́стїю проти̑вницы. 
Бг҃оро́диченъ: 
Ѻ҆́блакъ пра́вды сл҃нце на́мъ возсїѧ́вшꙋю, ѻ҆́ч҃а  сн҃а є҆диноро́днаго, бцⷣе всепѣ́таѧ, всеблагоче́стнѡ  сла́вѧще, вы́нꙋ тѧ̀ блажи́мъ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Просїѧ́лъ є҆сѝ благоче́стнѡ дѣ́ломъ и҆ сло́вомъ,  и҆ честны́мъ пома́занїемъ, мч҃ниче хрⷭ҇то́въ памфі́ле,  свѧще́нства, бг҃омꙋ́дре. 
Ꙗ҆́коже цѣвни́ца всеблаголѣ́пна, и҆сповѣ́данїемъ  оу҆стро́ена, пою́щи вѣща̑нїѧ, хрⷭ҇тѡ́вы мч҃ницы со́брани  бы́сте. 
Текꙋ́ще къ ра́зꙋмꙋ нбⷭ҇нагѡ и҆ честна́гѡ зва́нїѧ,  ꙗ҆́кѡ побѣди́телїе вѣне́цъ ѿ влⷣки прїѧ́сте. 
Бг҃оро́диченъ: 
Всели́сѧ въ ны̀ въ вы́шнихъ живы́й, пречⷭ҇таѧ, вы́ше  є҆стества̀: пло́ть бо и҆зъ тебє̀ прїе́мъ ѡ҆блече́сѧ. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
Двонадесѧ́тный ли́къ бжⷭ҇твенныхъ мч҃никъ,  вои́стиннꙋ проти́вꙋ мꙋчи́телей врагѡ́въ ѡ҆полчи́всѧ тве́рдѡ,  си́хъ ѻ҆рꙋ́жїи вѣ́ры побѣдѝ: и҆ вѣнце́мъ ѿ бг҃а  ѡ҆дѣ́ѧвсѧ, а҆́гг҃льскимъ же ликѡ́мъ причте́сѧ. съ ни́миже  мо́литъ всегда̀, и҆зба́витисѧ ѿ напа́стей же и҆ скорбе́й,  и҆ вѣ́чныхъ мꙋ́къ, того̀ блажа́щымъ. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀ зрѧ̀,  и҆ внима́ше мы́слїю и҆́же на рꙋно̀ до́ждь, въ безсѣ́менномъ  зача́тїи твое́мъ, бцⷣе, кꙋпинꙋ̀ ѻ҆гне́мъ неѡпали́мꙋю,  же́злъ а҆арѡ́новъ прозѧ́бшїй. и҆ свидѣ́тельствꙋѧ  ѡ҆брꙋ́чникъ тво́й и҆ храни́тель, свѧще́нникѡмъ взыва́ше:  дв҃а ражда́етъ, и҆ по ржⷭ҇твѣ̀ па́ки дв҃а пребыва́етъ. (с.  302) 
Крⷭ҇тобг҃оро́диченъ: 
Дв҃а и҆ а҆́гница ви́дѣвши на крⷭ҇тѣ̀ безъ сѣ́мене  и҆зъ неѧ̀ а҆́гнца ро́ждшагосѧ, и҆ копїе́мъ прободе́на,  печа́ли оу҆ѧ́звена стрѣла́ми, вопїѧ́ше болѣ́зненнѡ  восклица́ющи: что̀ но́вое та́инство; ка́кѡ оу҆мира́еши,  и҆́же живота̀ є҆ди́нъ гдⷭ҇ь; тѣ́мже воскреснѝ, па́дшаго  воздвиза́ѧ пра́ѻтца. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Оу҆кра́шено бжⷭ҇твенными а҆пⷭ҇тѡлъ и҆ прⷪ҇рѡ́къ  дарова́ньми, ликостоѧ́нїе ꙗ҆ви́сѧ мч҃никъ твои́хъ, си́хъ  равночи́сленнѡ, влⷣко, ꙗ҆́вльшеесѧ промышле́нїемъ твои́мъ. 
Ѿ разли́чныхъ собра́вшесѧ жи́тельствъ, ꙗ҆́кѡ  вма́лѣ всецѣ́лъ ѻ҆́бразъ цр҃кве, спаса́ти сподо́бистесѧ,  согла́снѡ зовꙋ́ще: сла́ва си́лѣ твое́й, гдⷭ҇и. 
Направлѧ́емь дла́нїю влⷣки, и҆́же тогѡ̀ ра́ди  во́льнꙋю сме́рть под̾ѧ́тъ, собо́ръ прехва́льный мч҃никѡвъ,  взыва́юще: сла́ва си́лѣ твое́й, гдⷭ҇и. 
Бг҃оро́диченъ: 
Бг҃оглаго́ланьми ѡ҆глаша́еми, бцⷣе, и҆̀же ѡ҆  тебѣ̀, и҆ ви́дѧще си́хъ сбы̑тїѧ, ра́дꙋйсѧ, тебѣ̀ вопїе́мъ,  дв҃о всенепоро́чнаѧ, и҆зба́вленнїи ржⷭ҇тво́мъ твои́мъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Не терпѧ̀ сꙋ́щымъ на землѝ послꙋжи́ти, ѽ памфі́ле,  бжⷭ҇твенное житїѐ є҆́же ѿ младе́нства и҆мѣ́ѧше,  страда́нїемъ оу҆ѧсни́лъ є҆сѝ. 
Бжⷭ҇твенною сѣди́ною, и҆ мꙋ́дростїю оу҆кра́шенъ,  ко гра́дꙋ ст҃о́мꙋ оу҆стреми́всѧ оу҆а́лъ, ꙗ҆́кѡ мч҃никъ  вѣнча́сѧ. 
Оу҆́мъ и҆мѣ́ѧ хрⷭ҇то́въ, ꙗ҆́кѡ па́ѵлꙋ  тезоимени́тъ, прехва́льне, мч҃ническимъ вѣнце́мъ, зако́ннѡ  пострада́въ, оу҆краси́лсѧ є҆сѝ. (с. 303) 
Бг҃оро́диченъ: 
И҆спра́вила є҆сѝ, бцⷣе чⷭ҇таѧ, є҆́ѵино  поползнове́нїе, ро́ждши бг҃а сло́ва, низве́рженныхъ паде́нїе  и҆спра́вльшаго. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Наде́ждами вѣ́чныѧ жи́зни оу҆твержда́еми, тѣле́съ  раздроблє́нїѧ, ра́дꙋющесѧ, терпѧ́хꙋ до́блїи, бжⷭ҇твенныхъ  прорѡ́къ твои́хъ, сп҃се, кꙋпноиме́ннїи. 
Сме́ртїю жи́знь лꙋ́чшꙋю кꙋпи́ша, самꙋи́лъ и҆ и҆лїа̀,  данїи́лъ и҆ бжⷭ҇твенный і҆еремі́а, и҆ къ си̑мъ и҆са́їа  великоимени́тый. 
Свѣти́льники свѣ̑тлы бг҃ꙋ ны́нѣ є҆гѵ́петъ  возсїѧва́етъ, и҆́же дре́вле глꙋбо́кою тмо́ю покрыва́емый  невѣ́дѣнїѧ, бг҃оразꙋ́мїѧ свѣ́томъ ѡ҆богати́всѧ. 
Бг҃оро́диченъ: 
Го́рꙋ тѧ̀ данїи́лъ зрѧ́ше, всенепоро́чнаѧ, и҆зъ  неѧ́же ѿсѣче́сѧ ка́мень, сокрꙋши́вый всѧ́кїй пре́лести  ѻ҆́бразъ, и҆ и҆спо́лнивъ бг҃оразꙋ́мїѧ всѧ̑ концы̀. 
Конда́къ, гла́съ д҃. Подо́бенъ: Вознесы́йсѧ: 
Мꙋче́нїємъ стра̑шнымъ предлежа́щымъ, гдⷭ҇ни  страда́льцы до́блїи въ небоѧ́зненномъ ра́дꙋющесѧ  мꙋдрова́нїи, си̑мъ собесѣ́доваша, ѡ҆ пло́ти неради́вше:  тѣ́мже наслѣ́дствоваша вѣ́чнꙋющꙋю сла́вꙋ, ѡ҆ на́съ  молѧ́щесѧ при́снѡ, восхвалѧ́ющихъ и҆́хъ по́двиги. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Свѣ́тлымъ лице́мъ, и҆ оу҆ма̀ чистото́ю, мч҃ниче,  предзрѧ̀ бꙋ́дꙋщꙋю ра́дость, мꙋ̑ки преѡби́дѣлъ є҆сѝ,  стрꙋ́жемь неми́лостивнѡ, всеблаже́нне порфѵ́рїе. (с. 304) 
Ю҆́ношы трѝ въ пещѝ спасы́й бг҃ъ, се́й,  страстоте́рпче блаже́нне, тѧ̀, є҆гѡ̀ ра́ди во ѻ҆гнѝ  жего́ма, ꙗ҆́вѣ прїе́млетъ благово́ннꙋ же́ртвꙋ, порфѵ́рїе. 
Крѣ́постїю дꙋшѝ твоеѧ̀ оу҆кра́шенъ и҆ тѣлесѐ,  всю̀ мꙋчи́телѧ, селеѵкі́е, крѣ́пость низложи́лъ є҆сѝ,  всехва́льне, бл҃гослове́нъ є҆сѝ, бж҃е мо́й, зовы́й, и҆  гдⷭ҇и. 
Бг҃оро́диченъ: 
Ꙗ҆́кѡ бцⷣа краснѣ́йшаго всеѧ̀ тва́ри родила̀  є҆сѝ, бж҃їе бо была̀ є҆сѝ и҆́стиннѡ ѻ҆би́телище  всест҃о́е: бл҃гослове́на ты̀ въ жена́хъ, всенепоро́чнаѧ  влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Зако́нѡмъ ты̀ повинꙋ́ѧсѧ хрⷭ҇тѡ́вымъ, ѿве́рглъ  є҆сѝ всѧ̑, всемꙋ́дре селеѵкі́е, ꙗ҆́кѡ во́инъ же бы́лъ  є҆сѝ, и҆ благоче́стїѧ оу҆чи́тель, ѡ҆ сирота́хъ и҆  вдова́хъ попече́нїе и҆мѣ́ѧ, и҆ взыва́ѧ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Заре́ю сїѧ́ѧ мы́сленною, ста́рче сла́вный и҆ мч҃ниче  ѳеодꙋ́ле, и҆ ра́бъ и҆́скреннїй бы́лъ є҆сѝ, влⷣцѣ  подо́бѧсѧ, є҆гѡ́же крⷭ҇тъ жела́ѧ, ра́дꙋѧсѧ, претерпѣ́лъ  є҆сѝ: благослови́те, поѧ̀, всѧ̑ дѣла̀ гдⷭ҇нѧ, гдⷭ҇а. 
Хра́мъ ꙗ҆ви́всѧ, і҆ꙋлїа́не, бжⷭ҇твеннагѡ дх҃а,  нра́вѡвъ бла́гостїю оу҆краси́лсѧ є҆сѝ: и҆спо́лнь оу҆́бѡ  благоговѣ́нїѧ и҆ свѣ́тлости, и҆спо́лнь же вѣ́ры ꙗ҆ви́всѧ  сожига́емь ве́сь, благослови́те, вопїѧ̀, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Безмт҃рне сло́во и҆зъ ѻ҆ц҃а̀ сы́й пе́рвѣе,  без̾ѻ́тчее же бы́сть и҆зъ тебє̀ второ́е, всечⷭ҇таѧ,  вопло́щсѧ пе́рвѣе безпло́тный, за милосе́рдїе восхотѣ́въ  спастѝ пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.  (с. 305) 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Є҆ди́нꙋ нбⷭ҇нꙋю и҆мѣ́ти жи́знь жела́юще,  страстоте́рпцы, привре́меннꙋю и҆ тлѣ́ннꙋю велемꙋ́дреннѡ  преѡби́дѣсте, и҆ ны́нѣ сла́дости лꙋ́чшїѧ и҆ блаже́нныѧ  наслажда́етесѧ. 
Внꙋ́трь ны́нѣ бжⷭ҇твеннагѡ раѧ̀ ликꙋ́ете  оу҆се́рднѡ, ѡ҆заре́нїй и҆сто́чникꙋ предстоѧ́ще, мч҃ницы  сла́внїи: ѿ негѡ́же почерпа́юще, зарѧ́ми просвѣща́етесѧ. 
Всѣ́хъ вѣ́рою творѧ́щихъ пресвѣ́тлꙋю твою̀  па́мѧть, дванадесѧ́тный ли́че, ны́нѣ помина́ѧ ко влⷣцѣ  хрⷭ҇тꙋ̀, съ тобо́ю жили́ща сподо́битисѧ помоли́сѧ. 
Бг҃оро́диченъ: 
Ꙗ҆́кѡ мт҃и є҆ди́нагѡ влⷣки, всѣ́хъ тва́рей  превы́шши была̀ є҆сѝ, дв҃о марі́е. тѣ́мже вѣ́рнїи тѧ̀  всѝ, всенепоро́чнаѧ, ны́нѣ ра́дꙋющесѧ и҆ веселѧ́щесѧ  велича́емъ. 


(с. 305) 
Мѣ́сѧца тогѡ́же въ з҃і-й де́нь. 
Ст҃а́гѡ великомч҃ника ѳео́дѡра тѵ́рѡна. 
И҆ сщ҃енномꙋ́ченика є҆рмоге́на патрїа́рха  моско́вскагѡ. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры на ѕ҃, гла́съ в҃.  Подо́бенъ: Є҆гда̀ ѿ дре́ва: 
Да́ръ хрⷭ҇то́съ богатотво́ренъ тѧ̀ вселе́ннѣй  подадѐ, ꙗ҆́кѡ благодѣ́тель бг҃ъ, да́ръ тво́й честнꙋ́ю  кро́вь, ѳео́дѡре, тогѡ̀ ра́ди и҆злїѧ́ннꙋю, и҆ бг҃оче́стїѧ  ре́вностїю приноси́мꙋю є҆мꙋ̀ прїе́мъ. є҆мꙋ́же ны́нѣ  благоче́стнымъ дерзнове́нїемъ, мч҃ниче, предстоѧ̀, всѧ̑,  и҆̀же къ тебѣ̀ притека́ющыѧ, спаса́й. (с. 306) 
Сто́лпъ є҆сѝ тве́рдъ, сопроти́вныхъ нашє́ствїѧ  ѿрѣва́ѧ, побо́рникъ непобѣди́мь хва́лѧщымъ тѧ̀,  скорѣ́йшее застꙋпле́нїе, те́плое предста́тельство,  тща́тельное и҆збавле́нїе, ѻ҆́бщаѧ по́мощь, моли́твенникъ  си́льнѣйшїй, блаже́нне, и҆зба́витель гото́вѣйшїй всѣ̑мъ  вѣ́рнѡ молѧ́щымъ тѧ̀, ѳео́дѡре. 
И҆мѣ́ѧ пото́къ сла́дости, и҆ ѡ҆ставле́нїѧ во́дꙋ,  хрⷭ҇та̀ бл҃гопремѣни́телѧ, свидѣ́тель и҆́стиннѣйшїй тогѡ̀  бы́въ, пото́кѡвъ и҆зба́ви мѧ̀ грѣхо́вныхъ, во́дꙋ мѝ  оу҆ти́ши непостоѧ́ннꙋю, оу҆ста́ви напа́стей бꙋ̑ри,  оу҆пра́ви къ вы́шнѣй тишинѣ̀, достоблаже́нне ѳео́дѡре. 
И҆́ны стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Ре́вностїю бжⷭ҇твенною дви́жимь, ꙳ и҆ дꙋше́ю  распалѧ́емь, ꙳ любо́вїю, сла́вне, сп҃са хрⷭ҇та̀, ꙳ съ  хра́момъ попали́лъ є҆сѝ ꙳ боги́ню лжеиме́ннꙋю, ꙳ влⷣки и҆  бг҃а возвѣща́ѧ и҆́мѧ, ꙳ и҆ посрами́лъ є҆сѝ мꙋчи́телей  шата̑нїѧ, страстоте́рпче, ꙳ и҆ ра́дости вѣ́чнѣй ꙳  сподо́билсѧ є҆сѝ, ѳео́дѡре. 
На высотꙋ̀, ѳео́дѡре, ꙳ хрⷭ҇то́ва разꙋмѣ́нїѧ  возше́дъ, ꙳ прете́клъ є҆сѝ ви̑димаѧ, ꙳ и҆ сегѡ̀ то́кмѡ  взыска́лъ є҆сѝ, ꙳ и҆ ѡ҆брѣ́тъ, возлюби́лъ є҆сѝ, ꙳ и҆  до́блественною дꙋше́ю тогѡ̀ ра́ди пострада́лъ є҆сѝ. ꙳  є҆го́же молѝ, ѿ тлѝ и҆ бѣ́дъ и҆зба́витисѧ, ꙳ вѣ́рою  творѧ́щымъ ꙳ пресла́внꙋю па́мѧть твою̀. 
Бг҃одарова́нною си́лою, ꙳ страстоте́рпче ѳео́дѡре, ꙳  и҆ подви́жными ра́нами ѡ҆бложе́нъ, ꙳ цр҃ю̀ всеѧ̀ тва́ри  предста́лъ є҆сѝ хрⷭ҇тꙋ̀ бг҃ꙋ, ꙳ вѣнцы̀ ѿ негѡ̀ по́чести  прїе́млѧ: ꙳ є҆го́же молѝ, ꙳ ѿ тлѝ и҆ бѣ́дъ  и҆зба́витисѧ, ꙳ вѣ́рою творѧ́щымъ ꙳ пресла́внꙋю па́мѧть  твою̀. 
Сла́ва, гла́съ ѕ҃. Самогла́сенъ: 
Свѧще́нїѧ да́ръ, и҆ бога́тство бжⷭ҇твенныѧ жи́зни  ꙗ҆ви́лсѧ є҆сѝ мі́рꙋ, ѳео́дѡре: хрⷭ҇то́съ бо твою̀,  мꙋ́дре, па́мѧть (с. 307) просла́ви, въ не́йже согла́снѡ  вѣ́рнїи ра́дꙋющесѧ пое́мъ по́двиги болѣ́зней твои́хъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Всѐ ѿло́жше: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ  про́йде, ꙳ пречⷭ҇таѧ влⷣчце, ꙳ є҆гда̀ оу҆зрѣ́ла є҆сѝ  и҆зъ тебє̀ возсїѧ́вшаго, ꙳ неизрече́ннымъ сло́вомъ, ѿ  беззако́нныхъ ꙗ҆́кѡ ѡ҆сꙋжде́на возноси́ма на крⷭ҇тъ, ꙳  ѻ҆́цтомъ и҆ же́лчїю напаѧ́емаго, ꙳ рє́бра же пробода́єма,  ꙳ и҆ рꙋ́цѣ и҆ но́зѣ пригвожда́ємы, ꙳ и҆ рыда́ющи  восклица́ла є҆сѝ, ꙳ мт҃рски вопїю́щи: ꙳ что̀ сїѐ, ча́до  сладча́йшее, но́вое та́инство; 
На стїхо́внѣ ѻ҆ктѡ́иха. Сла́ва, гла́съ и҃.  Самогла́сенъ: 
Страда́льческимъ мꙋ́жествомъ благоче́стнѡ  воѡрꙋжи́всѧ, страстоте́рпче хрⷭ҇то́въ, и҆ слове́снѣй  слꙋ́жбѣ та́йнѡ спобора́ѧ си́лою є҆гѡ̀, і҆́дѡльское  ѕлоче́стїе, и҆ мꙋчи́тельское преще́нїе не́мощно показа́лъ  є҆сѝ, неради́въ ѡ҆ мꙋ́кахъ и҆ вре́меннѣмъ ѻ҆гнѝ. но, ѽ  бжⷭ҇твенныхъ дарѡ́въ! и҆ ве́щь, и҆ и҆́мѧ, ѿ всѧ́кагѡ  ѡ҆бстоѧ́нїѧ, моли́твою твое́ю спаса́й соверша́ющыѧ па́мѧть  твою̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳  пригвожда́ема во́лею, ꙳ рыда́ющи жа́лостнѣ, ꙳ оу҆вы̀  мнѣ̀, вопїѧ́ше, люби́мѣйшее ча́до, ꙳ что́ ти со́нмъ  воздадѐ ꙳ безблагода́тный є҆вре́йскїй, ꙳ хотѧ́ мѧ  ѡ҆безча́дствовати ꙳ ѿ тебє̀, вселюбе́зне. 
Тропа́рь, гла́съ в҃: 
Ве́лїѧ вѣ́ры и҆справлє́нїѧ, во и҆сто́чницѣ  пла́мене, ꙗ҆́кѡ на водѣ̀ оу҆покое́нїѧ, ст҃ы́й мч҃никъ  ѳео́дѡръ ра́довашесѧ: ѻ҆гне́мъ бо всесожже́гсѧ, ꙗ҆́кѡ  хлѣ́бъ сла́дкїй трⷪ҇цѣ принесе́сѧ. тогѡ̀ моли́твами,  хрⷭ҇тѐ бж҃е, спасѝ дꙋ́шы на́шѧ. (с. 308) 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  ѕ҃. Канѡ́нъ, є҆гѡ́же краегране́сїе: Призыва́ющыѧ тѧ̀  спаса́й, всеблаже́нне. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Бжⷭ҇твеннымъ по́двигомъ, мч҃ниче хрⷭ҇то́въ,  подви́гсѧ, и҆ тече́нїе сконча́въ, вѣ́рꙋ соблю́лъ є҆сѝ  бжⷭ҇твеннꙋю, пра́вды ѡ҆брѣ́лъ є҆сѝ вѣне́цъ. 
Преесте́ственнꙋ сла́вꙋ ѿ хрⷭ҇та̀ прїи́мъ,  страстоте́рпче, зе́млю всю̀ ѡ҆бхо́диши, и҆збавлѧ́ѧ всѧ̑,  вѣ́рою съ благоговѣ́нїемъ къ тебѣ̀ притека́ющыѧ. 
Нбⷭ҇ный сла́вне лико́вникъ, со безпло́тными сы́й, на  землѝ призыва́ющыѧ тѧ̀ ѿ бѣ́дъ и҆ напа́стей и҆збавлѧ́й. 
Бг҃оро́диченъ: 
Премꙋ́дрость и҆ сло́во ѻ҆́ч҃ее несказа́ннѡ  ро́ждшаѧ, дꙋшѝ моеѧ̀ лю́тꙋю и҆сцѣлѝ ꙗ҆́звꙋ, и҆ се́рдца  болѣ́знь оу҆кротѝ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ѻ҆́гнь мꙋче́нїй тѧ̀ не оу҆страшѝ, тѣ́мже ѻ҆́гнь  напа́стей, къ тебѣ̀ прибѣга́ющымъ, оу҆тиша́еши, ѳео́дѡре. 
И҆зба́ви моли́твами твои́ми ѡ҆держа́щїѧ мѧ̀ печа́ли,  мꙋ́чениче хрⷭ҇то́въ, всѐ оу҆глажда́ѧ жите́йское  стропо́тство. 
Всѐ се́рдце моѐ и҆ помышле́нїе простира́ю къ  тебѣ̀ и҆ дꙋ́шꙋ, твоеѧ̀, страстоте́рпче, по́мощи тре́бꙋѧ. 
Бг҃оро́диченъ: 
Оу҆ста́ви непостоѧ́нное помышле́нїй мои́хъ  смꙋще́нїе, мт҃и бж҃їѧ, є҆́же къ сн҃ꙋ твоемꙋ̀ направлѧ́ющи  движе́нїе. 
Сѣда́ленъ, гла́съ д҃. Подо́бенъ: Вознесы́йсѧ: 
Мꙋ́ченическими добро́тами оу҆кра́шенъ, цр҃ю̀  нбⷭ҇номꙋ, (с. 309) мꙋ́чениче, ра́дꙋѧсѧ, вѣнцено́сецъ  предстои́ши, ѳео́дѡре, на крⷭ҇тъ бо воздви́женъ бы́лъ є҆сѝ  є҆гѡ̀ ра́ди, и҆ гвозде́й пригвожде́нїе, и҆ воло́выхъ жи́лъ,  и҆ ногте́й, и҆ ѻ҆чны́хъ зѣ́ницъ и҆звертѣ́нїе претерпѣ́лъ  є҆сѝ тве́рдѡ. тѣ́мже тѧ̀ вѣ́рою почита́емъ, превели́кїй. 
Два́жды. 
Сла́ва, и҆ ны́нѣ, бг҃оро́диченъ. Подо́бенъ: 
И҆́же на прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧсѧ, ꙗ҆́кѡ на прⷭ҇то́лѣ  ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ,  вопло́щсѧ бо бг҃ъ вои́стиннꙋ, воцр҃и́сѧ надъ всѣ́ми  ꙗ҆зы́ки, и҆ разꙋ́мнѡ ны́нѣ пои́мъ є҆мꙋ̀. є҆го́же  оу҆молѝ спасти́сѧ рабѡ́мъ твои̑мъ. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Прави́телѧ тѧ̀ предлага́ю, бж҃їй оу҆го́дниче, ты́  мѧ оу҆пра́ви вѣ́триломъ дх҃а? и҆ бжⷭ҇твенными вѣ́тры,  пресла́вне. 
Ѿ всѧ́кагѡ, мо́лимсѧ, и҆зба́ви преще́нїѧ,  всеблаже́нне ѳео́дѡре, тѧ̀ вѣ́рою блажа́щыѧ, и҆ бжⷭ҇твеннꙋю  па́мѧть твою̀ почита́ющыѧ. 
Ни живо́тъ, ни сме́рть, ни настоѧ̑щаѧ, ни грѧдꙋ̑щаѧ,  ни ѻ҆́гнь, ни ра̑ны, ѿ хрⷭ҇та̀, бг҃омꙋ́дре, ѿлꙋчи́ша  тебѐ. 
Бг҃оро́диченъ: 
Подъ лѣ́томъ бы́вша, ѿ ѻ҆ц҃а̀ безлѣ́тнѡ  возсїѧ́вшаго, бг҃ома́ти, на́мъ родила̀ є҆сѝ: є҆го́же  молѝ спастѝ пою́щыѧ тѧ̀. (с. 310) 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀, и҆но́гѡ не вѣ́мы. 
Мч҃никѡвъ бы́въ оу҆добре́нїе, мч҃ниче хрⷭ҇то́въ,  вѣ́рныхъ по́мощь бꙋ́ди, и҆ стѣна̀ нерꙋши́ма. 
Є҆дине́нїѧ насла́ждсѧ лꙋ́чшагѡ, и҆̀же па́че оу҆ма̀  благи́хъ, ѳео́дѡре, тѧ̀ чтꙋ́щыѧ спасѝ. 
Побѣжда́емь любо́вїю зижди́телѧ, житє́йскаѧ  ѿтрѧ́слъ є҆сѝ пристра̑стїѧ, и҆ бг҃ꙋ благоꙋгоди́лъ  є҆сѝ. 
Бг҃оро́диченъ: 
Є҆го́же родила̀ є҆сѝ, дв҃о всенепоро́чнаѧ, бг҃а  сло́ва, прилѣ́жнѡ молѝ ѡ҆ на́съ пою́щихъ тѧ̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Побо́рникъ сы́й благоче́стїѧ теплѣ́йшїй, и҆  пре́лести ѡ҆бличи́тель і҆́дѡльскїѧ бы́въ, де́мѡнѡвъ  мечта̑нїѧ, и҆ страсте́й ѻ҆́бразы дꙋшѝ моеѧ̀ потребѝ. 
Оу҆твержде́нїе мѝ бꙋ́ди и҆ стѣна̀, мч҃ниче,  непобѣди́ма, не́мощь и҆ гни́лость оу҆ма̀ моегѡ̀  оу҆твержда́ѧ, ѳео́дѡре, твои́ми предста́тельствы, и҆  сохранѧ́ѧ невре́днѡ. 
Во́инства тлетво́рнагѡ и҆ тлѣ́ннагѡ ѿре́клсѧ  є҆сѝ, во́инство же жи́зни, всеблаже́нне ѳео́дѡре, до  конца̀ возлюби́лъ є҆сѝ, въ не́мже побѣдоно́сецъ  показа́лсѧ є҆сѝ, досточꙋ́дне. 
Бг҃оро́диченъ: 
Возсїѧ̀ ѿ сїѡ́на вы́шнѧгѡ благолѣ́пїе, прїѧ́тїемъ  пло́ти по соедине́нїю неизглаго́ланномꙋ, и҆зъ тебє̀,  неискꙋсобра́чнаѧ, ѡ҆дѣ́ѧвсѧ, и҆ мі́ръ просвѣтѝ. 
Конда́къ, гла́съ и҃: 
Вѣ́рꙋ хрⷭ҇то́вꙋ, ꙗ҆́кѡ щи́тъ, внꙋ́трь прїи́мъ въ  се́рдцѣ (с. 311) твое́мъ, проти̑вныѧ си̑лы попра́лъ є҆сѝ,  многострада́льче: и҆ вѣнце́мъ нбⷭ҇нымъ вѣнча́лсѧ є҆сѝ  вѣ́чнѡ, ѳео́дѡре, ꙗ҆́кѡ непобѣди́мый. 
І҆́косъ: 
На престо́лѣ свѣ́та носи́маго, благода́рственнѡ  вѣ́рою воспѣва́емъ тѧ̀: ꙗ҆́кѡ дарова́нїе бжⷭ҇твенное  дарова́лъ є҆сѝ, до́блѧго во страда́нїи ѳео́дѡра, въ житїѝ  треблаже́ннаго, ꙗ҆́кѡ побо́рника сꙋ́щаго и҆́стины,  благочести́вымъ по́мысломъ тѧ̀ жела́юща, хрⷭ҇тѐ, крѣ́пка  побѣди́телѧ на льсти́ваго, ꙗ҆́кѡ непобѣди́мый. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, благослове́нъ є҆сѝ. 
Тѧ̀ живота̀ моегѡ̀ предста́телѧ, и҆ застꙋ́пника  и҆́мамъ спасе́нїѧ моегѡ̀, и҆ храни́телѧ, бг҃омꙋ́дре,  оу҆твержде́нїе даю́ща вѣ́рою зовꙋ́щымъ: ѻ҆тє́цъ на́шихъ  бж҃е, бл҃гослове́нъ є҆сѝ. 
Ꙗ҆́кѡ красно̀ заколе́нїе, са́мъ себѐ гдⷭ҇еви, и҆  свѧще́ннѣйшее приве́лъ є҆сѝ, всеблаже́нне: и҆ ѻ҆гне́мъ  мꙋче́нїй всесоже́глсѧ є҆сѝ, сла́вне, вопїѧ̀: ѻ҆тє́цъ  на́шихъ бж҃е, бл҃гослове́нъ є҆сѝ. 
Живо́тнагѡ вдохнове́нїѧ насыща́ѧсѧ, блаже́нне,  бжⷭ҇твеннагѡ дх҃а, дꙋ́хи ѿгонѧ́еши, недꙋ́ги и҆сцѣлѧ́еши,  и҆ зове́ши ра́дꙋѧсѧ: ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
И҆зъ оу҆тро́бы твоеѧ̀ про́йде, вопло́щсѧ  всѧ́ческихъ, дв҃о, гдⷭ҇ь. тѣ́мъ тѧ̀ бцⷣꙋ мꙋ́дрствꙋюще  правосла́внѡ, сн҃ꙋ твоемꙋ̀ взыва́емъ: ѻ҆тє́цъ на́шихъ  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. (с. 312) 
Всѧ́ческими, прехва́льне, треволнє́нїи  ѻ҆крꙋжа́еми, и҆ напа́стьми жите́йскими содержи́ми,  предста́телѧ скорѣ́йша, и҆ помо́щника, и҆ спобо́рника, всѝ  вѣ́рнїи тѧ̀ моли́твенника влⷣцѣ приво́димъ, вопїю́ще: не  преста́й моли́ти ѡ҆ воспѣва́ющихъ всечестнꙋ́ю твою̀  па́мѧть. 
Грѣхо́вными вери́гами свѧ́занъ, пребога́те, и҆  прегрѣше́нїй мои́хъ плени́цами ѡ҆ко́ванъ, прибѣга́ю къ  покро́вꙋ твоемꙋ̀, вѣнцено́сче, разрѣше́нїе просѧ̀: но  ꙗ҆́кѡ чꙋ́дно ко влⷣцѣ всѣ́хъ, бг҃омꙋ́дре, дерзнове́нїе  и҆мѣ́ѧ, молѝ спасти́сѧ хрⷭ҇та̀ пою́щымъ во вѣ́ки всѧ̑. 
Мꙋ́ченическими свѣтлостьмѝ просвѣще́нъ,  всехва́льне, а҆́гг҃льскимъ счисли́лсѧ є҆сѝ чинѡ́мъ: съ  ни́миже ра́дꙋѧсѧ, и҆ сликꙋ́ѧ, мч҃ниче, при́снѡ,  чꙋдотво́рными и҆сцѣлє́нїи оу҆ѧснѧ́еши, любо́вїю тѧ̀  чтꙋ́щыѧ, и҆ вѣ́рнѡ пою́щыѧ: лю́дїе, превозноси́те хрⷭ҇та̀  во вѣ́ки всѧ̑. 
Бг҃оро́диченъ: 
Пло́тїю приѡбщи́сѧ къ человѣ́кѡмъ, ꙗ҆́кѡ  бл҃гоꙋтро́бенъ, содѣ́тель и҆ творе́цъ тва́ри, и҆зъ тебє̀,  неискꙋсобра́чнаѧ бг҃ороди́тельнице, сїю̀ прїе́мъ: тѣ́мже  бцⷣꙋ вѣ́рнїи тѧ̀ и҆́стиннѡ сла́вимъ, вопїю́ще, и҆ вѣ́рнѡ  пою́ще: лю́дїе, превозноси́те хрⷭ҇та̀ во вѣ́ки всѧ̑. 
Пѣ́снь ѳ҃. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че  оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Бо́дра тѧ̀ храни́телѧ, великомꙋ́чениче, стѧжа́вше,  врагѡ́въ ѕлоꙋ́мїе оу҆до́бь ѿгонѧ́ща, и҆ цр҃квамъ подаю́ща  ми́ръ, страстоте́рпче, непреста́ннѡ оу҆блажа́емъ. 
Крѣ́пость тебѣ̀ на де́мѡны дарова̀ влⷣка,  стра̑сти же дꙋшѝ и҆ тѣлесѐ и҆сцѣлѧ́ти, бл҃же́нне,  всеблагочести́вѣйшимъ дерзнове́нїемъ, молѧ́сѧ сп҃сꙋ:  тѣ́мже тѧ̀ всѝ оу҆блажа́емъ. 
Зарю̀ трисо́лнечнꙋю и҆ є҆ди́нственнꙋю созерца́ѧй,  є҆ди́но (с. 313) въ тре́хъ бж҃ество̀, и҆ нача́ло  пренача́льное, и҆ и҆сто́чникъ бла́гости, страстоте́рпче, тѧ̀  пою́щыѧ сохранѧ́й. 
Бг҃оро́диченъ: 
И҆зми́ мѧ, всенепоро́чнаѧ, мы́сленнагѡ плѣне́нїѧ,  и҆збавле́нїе воздаю́щи, влⷣчце, сн҃а твоегѡ̀ распѧ́тїе,  є҆́же за всѣ́хъ бы́вшее и҆збавле́нїе, и҆ ми́ръ, и҆  спасе́нїе пою́щымъ тѧ̀. 
Свѣти́ленъ. Подо́бенъ: Нб҃о ѕвѣзда́ми: 
И҆скꙋси́всѧ ꙗ҆́коже зла́то ѻ҆гне́мъ и҆ мꙋ́ками,  досто́инъ ꙗ҆ви́лсѧ є҆сѝ да́ръ бг҃а вы́шнѧгѡ, ѳео́дѡре  страстоте́рпче, ѡ҆ на́съ ны́нѣ моли́сѧ. 
Сла́ва, и҆ ны́нѣ, бг҃оро́диченъ: 
Держа́внымъ твои́мъ покро́вомъ, ѿ врагѡ́въ  навѣ́та на́съ, чⷭ҇таѧ, твоѧ̑ рабы̑ сохранѝ всѧ̑  невреди̑мы: тѧ́ бо стѧжа́хомъ є҆ди́нꙋ прибѣ́жище въ  нꙋ́ждахъ. 
На стїхо́внѣ стїхи̑ры ѻ҆ктѡ́иха. Сла́ва, гла́съ  в҃: 
Бжⷭ҇твенныхъ дарѡ́въ тезоимени́та тѧ̀, треблаже́нне,  почита́ю, ѳео́дѡре: свѣ́та бо бжⷭ҇твеннагѡ незаходи́мое  свѣти́ло ꙗ҆́вльсѧ, просвѣти́лъ є҆сѝ страда́ньми твои́ми  всю̀ тва́рь: и҆ ѻ҆гнѧ̀ крѣпча́йшїй ꙗ҆ви́всѧ, пла́мень  погаси́лъ є҆сѝ, и҆ льсти́вагѡ ѕмі́ѧ главꙋ̀ сокрꙋши́лъ  є҆сѝ. тѣ́мже во страда́нїихъ твои́хъ хрⷭ҇то́съ,  приклони́всѧ, вѣнча̀ бжⷭ҇твеннꙋю главꙋ̀ твою̀,  великомч҃ниче страда́льче, ꙗ҆́кѡ и҆мѣ́ѧ дерзнове́нїе къ  бг҃ꙋ, прилѣ́жнѡ моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Гро́здъ всезрѣ́лый, чⷭ҇таѧ, є҆го́же невоздѣ́ланнѡ  во оу҆тро́бѣ носи́ла є҆сѝ, на дре́вѣ ꙗ҆́кѡ оу҆зрѣ̀  сего̀ повѣ́шена, рыда́ющи восклица́ше и҆ взыва́ше: ча́до,  сла́дость и҆ска́пай, є҆́юже ѿи́метсѧ пїѧ́нство всѧ́кое  страсте́й, благодѣ́телю, менє̀ ра́ди тебѐ ро́ждшїѧ,  твои́мъ благоꙋтро́бїемъ оу҆молѧ́емь. (с. 314) 
На лїтꙋргі́и блажє́нна, ѻ҆ктѡ́иха на д҃: и҆ ст҃а́гѡ  пѣ́снь г҃-ѧ, на д҃. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши, бж҃е, гла́съ мо́й, внегда̀ моли́тимисѧ къ  тебѣ̀. А҆пⷭ҇лъ къ тїмоѳе́ю, зача́ло сч҃в. А҆ллилꙋ́їа,  гла́съ д҃: Пра́ведникъ ꙗ҆́кѡ фі́нїѯъ процвѣте́тъ, и҆  ꙗ҆́кѡ ке́дръ, и҆́же въ лїва́нѣ, оу҆мно́житсѧ. Сті́хъ:  Насажде́ни въ домꙋ̀ гдⷭ҇ни, въ дво́рѣхъ бг҃а на́шегѡ  процвѣтꙋ́тъ. Є҆ѵⷢ҇лїе і҆ѡа́нна, зача́ло н҃в.  Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 314) 
Мѣ́сѧца тогѡ́же въ и҃і-й де́нь. 
И҆́же во ст҃ы́хъ, ѻ҆ц҃а̀ на́шегѡ льва̀, па́пы  ри́мскагѡ. 
На Гдⷭ҇и, воззва́хъ, стїхи̑ры, гла́съ и҃.  Подо́бенъ: Что̀ вы̀ нарече́мъ: 
Что́ тѧ и҆менꙋ́емъ, бг҃одохнове́нне; ꙳ главꙋ́ ли  правосла́вныѧ цр҃кве хрⷭ҇то́вы; ꙳ ѻ҆́ко ли благоче́стїѧ, ꙳  зрѣ́ти ꙗ҆вле́ннѡ се́рдцемъ ꙳ ра́зꙋмъ дꙋхо́вный, ꙳ всѣ̑мъ  и҆сточа́ющїй концє́мъ сло́во жи́зни, ꙳ бг҃оначерта́нный  сви́токъ вѣ́ры пра́выѧ; ꙳ молѝ спасти́сѧ дꙋша́мъ на́шымъ. 
Что́ тѧ ны́нѣ пронарекꙋ̀, чꙋ́дне; ꙳ проповѣ́дника  ли и҆́стины, ꙳ и҆ ѡ҆снова́нїе тве́рдо; ꙳ старѣ́йшинꙋ  верхо́внагѡ собо́ра честна́го, ꙳ пра́вило оу҆че́нїй  и҆звѣ́стно, ꙳ и҆ мѣ́рило и҆мꙋ́ще и҆справле́нїе, ꙳  несто́рїево раздѣле́нїе ꙳ и҆ є҆ѵтѵ́хїево слїѧ́нїе  ѿсѣка́юща ꙳ бг҃оплете́нными ꙗ҆вле́ньми. 
Что́ тѧ ны́нѣ нарекꙋ̀, ди́вне; ꙳ нача́льника ли ꙳  и҆ царѧ̀ тѣле́сныхъ страсте́й, ꙳ дꙋше́вное влады́чество  направлѧ́юща свѣ́тлѡ; ꙳ бжⷭ҇твеннагѡ ми́лованїѧ сосꙋ́дъ, ꙳  любвѐ соверше́нныѧ жили́ще, ꙳ человѣколюбе́зна  согрѣша́ющымъ, ꙳ ѡ҆браще́нїѧ ѡ҆жида́юща; ꙳ молѝ спасти́сѧ  дꙋша́мъ на́шымъ. (с. 315) 
Сла́ва, и҆ ны́нѣ, бг҃оро́диченъ: Подо́бенъ: то́йже: 
Комꙋ̀ оу҆подо́биласѧ є҆сѝ, ѻ҆каѧ́ннаѧ дꙋшѐ, ꙳  къ покаѧ́нїю ника́коже возни́чꙋщи, ꙳ и҆ ѻ҆гнѧ̀ не  оу҆жаса́ющисѧ ѕлы́хъ ѡ҆жида́ющагѡ; ꙳ воста́ни, и҆ є҆ди́нꙋ  къ застꙋпле́нїю ско́рꙋю призовѝ, ꙳ и҆ возопі́й: ꙳ дв҃о  мт҃и, ꙳ молѝ твоего̀ сн҃а и҆ бг҃а на́шего, ꙳ и҆зба́вити мѧ̀  ѿ сѣ́ти льсти́вагѡ. 
Крⷭ҇тобг҃оро́диченъ. Подо́бенъ: 
А҆́гница, а҆́гнца ꙗ҆́кѡ ви́дѣ ꙳ на дре́вѣ  просте́рта во́лею крⷭ҇тнѣмъ, ꙳ вопїѧ́ше мт҃рски, и҆  болѣ́знꙋющи съ пла́чемъ: ꙳ сн҃е мо́й, что̀ стра́нное сїѐ  видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ земны̑мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
Тропа́рь, гла́съ и҃: 
Правосла́вїѧ наста́вниче, благоче́стїѧ оу҆чи́телю  и҆ чистоты̀, вселе́нныѧ свѣти́льниче, а҆рхїере́євъ  бг҃одꙋхнове́нное оу҆добре́нїе, львѐ премꙋ́дре, оу҆че́ньми  твои́ми всѧ̑ просвѣти́лъ є҆сѝ, цѣвни́це дꙋхо́внаѧ, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Канѡ́нъ, є҆гѡ́же краегране́сїе: 
Всемꙋ́дромꙋ львꙋ̀ пѣ̑сни плетꙋ̀. Творе́нїе  ѳеофа́ново. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Свѧще́нства пома́занїемъ, всебл҃же́нне,  оу҆добре́нъ, оу҆краси́лъ є҆сѝ сїѐ добродѣ́тельными  ви́ды, пребога́те. 
Ꙗ҆́коже зрѣ́лъ гро́здъ, ѻ҆́ч҃е, и҆згне́лъ є҆сѝ  ра́зꙋмъ, весе́лїѧ крати́ръ, треблаже́нне, премꙋ́дрости  твоеѧ̀ всѣ̑мъ предложи́лъ є҆сѝ. 
Петра̀ верхо́внагѡ престо́ла наслѣ́дникъ бы́лъ  є҆сѝ, тогѡ̀ и҆мѣ́ѧ нра́въ, и҆ ре́вность, бг҃омꙋ́дре,  вѣ́ры. (с. 316) 
Бг҃оро́диченъ: 
Зако́на престꙋпле́нїемъ ѡ҆сꙋжде́на первозда́ннаго,  сп҃са ро́ждши, бг҃ома́ти чⷭ҇таѧ, свободи́ла є҆сѝ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Сто́лпъ правосла́вїѧ хрⷭ҇то́вы цр҃кве, всемꙋ́дре  львѐ, оу҆се́рднѡ носѧ̀ возста́вилъ є҆сѝ: є҆го́же  держа́щи, є҆ретїкѡ́въ безбѡ́жныѧ разрꙋша́етъ полкѝ и҆  собѡ́рища. 
Нбⷭ҇ныѧ и҆ бжⷭ҇твенныѧ насы́тивсѧ бл҃года́ти,  церкѡ́вныѧ догма́ты, ѻ҆́ч҃е, предложи́лъ є҆сѝ, со всѣ́ми  бо́рствꙋѧ є҆реті́ческими ѧ҆зыкобѡ́лїи, благоче́стїѧ  побо́рниче, львѐ пребога́те. 
Свѣ́томъ пресвѣтлѣ́йшимъ ѡ҆зари́всѧ, прпⷣбне,  неизглаго́ланнагѡ и҆ бжⷭ҇твеннагѡ вочл҃вѣ́ченїѧ сло́во  оу҆ѧсни́лъ є҆сѝ, сꙋгꙋ́бо ре́къ сꙋщество̀ и҆ сꙋгꙋ́бо  дѣ́йство вопло́щшагѡсѧ бг҃а. 
Бг҃оро́диченъ: 
Оу҆краси́ласѧ є҆сѝ ꙗ҆́кѡ невѣ́ста  дѣ́вственными добро́тами, ѡ҆бра́дованнаѧ дв҃о, мт҃и  неневѣ́стнаѧ: всѧ́кїѧ бо тва́ри ты̀ превознесла́сѧ є҆сѝ  мно́жае, ꙗ҆́кѡ всѣ́хъ вино́вное сло́во ро́ждшаѧ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Оу҆ста́вилъ є҆сѝ дерзновє́нїѧ, дѣ́лы  оу҆вѣ́рилъ є҆сѝ правосла̑вїѧ, ꙗ҆́кѡ оу҆пова̀, ꙗ҆́кѡ  ле́въ, пра́ведный. и҆́стины проповѣ́даеши оу҆чє́нїѧ, и҆  ѡ҆блича́еши пре́лести сокровє́нїѧ, ѻ҆́ч҃е преподо́бне,  хрⷭ҇та̀ бг҃а молѝ, дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀  сохрани́въ (с. 317) всенепоро́чнꙋ, є҆ди́нъ гдⷭ҇ь: того̀  прилѣ́жнѡ молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Ле́въ ты̀ ꙗ҆́кѡ и҆́стиннѡ, пребл҃же́нне, ꙗ҆ви́лсѧ  є҆сѝ, смꙋща́ющыѧ ли́сы ѿгонѧ̀, ца́рскимъ рыка́нїемъ  оу҆жаса́ѧ нечести́выхъ оу҆мышлє́нїѧ. 
Скры́лъ є҆сѝ приложе́нїемъ твои́хъ догма́тѡвъ,  богоме́рзскихъ є҆ресе́й слѣды̀, сокрове́ннꙋю и҆́стинꙋ  взыска́въ, свѧщеннотаи́нниче всече́стне. 
Оу҆́тро ѿ за́пада возсїѧ́лъ є҆сѝ, треблаже́нне,  сви́токъ благочести́выхъ догма́тѡвъ, ꙗ҆́кѡ лꙋчы̀ цр҃кве,  бг҃омꙋ́дре, и҆спꙋща́ѧ и҆ ѡ҆зарѧ́ѧ дꙋ́шы на́шѧ. 
Бг҃оро́диченъ: 
Оу҆мертвѝ стремлє́нїѧ, дв҃о, страсте́й мои́хъ,  оу҆ста́ви, бл҃га́ѧ, молвꙋ̀ прегрѣше́нїй, грѣхо́внꙋю бꙋ́рю  твое́ю тишино́ю, бг҃ороди́тельнице, потреблѧ́ющи. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Сꙋгꙋ́бомꙋ дѣ́йствꙋ проповѣ́дникъ бы́лъ є҆сѝ  сп҃са хрⷭ҇та̀: дѣ́йствовати бо, ре́клъ є҆сѝ, въ ко́емждо  є҆стествѣ̀, ꙗ҆́коже и҆мѧ́ше, со ѻ҆бои́мъ слежа́щимъ  ѻ҆бще́нїемъ, ст҃и́телю бг҃омꙋ́дре блаже́нне. 
Два́жды. (с. 318) 
Равномо́щно сꙋ́що ро́ждшемꙋ сло́во позна́лъ є҆сѝ,  ꙗ҆́коже пло́ть сего̀ бы́вша, треблаже́нне, оу҆вѣ́рилъ  є҆сѝ: прили́чно, ре́клъ є҆сѝ, плотска̑ѧ свѡ́йства  дѣ́ѧти, несли́тнѡ непревра́тнѡ ѻ҆боѧ̑. 
Бг҃оро́диченъ: 
Є҆́же пре́жде всѣ́хъ вѣ̑къ є҆ди́номꙋ вѣ́домо  бг҃ꙋ та́инство, человѣ́ка бы́ти всѧ́ческихъ влⷣкꙋ и҆  гдⷭ҇а, и҆ съ пло́тїю смѣси́тисѧ кромѣ̀ преложе́нїѧ, и҆зъ  тебє̀, дв҃о, ꙗ҆ви́сѧ, прехожде́нїе прїе́мъ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Петра̀ честна́гѡ прее́мникъ, и҆ сегѡ̀ нача́льствомъ  ѡ҆богати́всѧ, и҆ теплꙋ̀ стѧжа́въ ре́вность, бг҃одви́жимый  сви́токъ написа́лъ є҆сѝ, є҆реті́ческое велѣ́нїе  ѿмета́ѧ смꙋще́нное, растворе́нїе несмѣ́сно соединѧ́ѧ. 
Сн҃а є҆ди́наго хрⷭ҇та̀ и҆ гдⷭ҇а, пре́жде вѣ̑къ ѿ  ѻ҆ц҃а̀ рожде́нна, и҆ на́съ ра́ди ѿ дв҃ы ро́ждшагосѧ, и҆  ꙗ҆́вльшасѧ на́мъ є҆диносꙋ́щна проповѣ́далъ є҆сѝ  преесте́ственнѡ, слꙋжи́телю неизглаго́ланныхъ, бг҃опрїѧ́тне. 
Бг҃оро́диченъ: 
Тѧ̀, всечⷭ҇таѧ, спасе́нїѧ хода́таицꙋ вѣ́рнїи  и҆сповѣ́дающе, вопїе́мъ: ра́дꙋйсѧ, чⷭ҇таѧ: ра́дꙋйсѧ,  невѣ́сто дв҃о: ра́дꙋйсѧ, горо̀ бж҃їѧ присѣ́ннаѧ: мі́рꙋ бо  ты̀ ра́дость присносꙋ́щнꙋю и҆сточи́ла є҆сѝ. 
Конда́къ, гла́съ г҃. Подо́бенъ: Дв҃а дне́сь: 
На престо́лѣ, сла́вне, свѧще́нства сѣ́дъ, и҆  львѡ́въ оу҆ста̀ слове́сныхъ загради́въ, догма́ты  бг҃одꙋхнове́нными чⷭ҇тны́ѧ трⷪ҇цы, ѡ҆зари́лъ є҆сѝ свѣ́тъ  бг҃оразꙋ́мїѧ твоемꙋ̀ ста́дꙋ. сегѡ̀ ра́ди просла́вилсѧ  є҆сѝ, ꙗ҆́кѡ бжⷭ҇твенный таи́нникъ бж҃їѧ бл҃года́ти. 
І҆́косъ: 
Ѻ҆ц҃а̀, и҆ сн҃а, и҆ дх҃а ст҃а́го, трисо́лнечный  свѣ́тъ, трист҃ꙋ́ю си́лꙋ, бжⷭ҇тво̀ є҆ди́но, и҆ є҆ди́но  сꙋщество̀ сїю̀ (с. 319) проповѣ́давъ, оу҆ста̀ льсти̑ваѧ до  конца̀ загради́лъ є҆сѝ є҆реті́чествꙋющихъ, львѐ  бг҃омꙋ́дре. Тѣ́мже чⷭ҇тꙋю бг҃ороди́тельницꙋ ꙗ҆́кѡ бцⷣꙋ  и҆сповѣ́давъ, несто́рїево безꙋ́мїе и҆ бꙋесло́вїе низложи́лъ  є҆сѝ: сегѡ̀ ра́ди позна́лсѧ є҆сѝ въ мі́рѣ и҆ въ ри́мѣ,  ꙗ҆́кѡ бжⷭ҇твенный таи́нникъ бж҃їѧ бл҃года́ти. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Сна̀ не да́лъ є҆сѝ вѣ́ждома, до́ндеже и҆зъ  ко́рене и҆сто́рглъ є҆сѝ ле́сть є҆ѵтѵ́ха ѡ҆безꙋ́мившагѡсѧ,  зовы́й: бл҃гослове́нъ є҆сѝ, гдⷭ҇и бж҃е, во вѣ́ки. 
Є҆ди́нꙋ ѵ҆поста́сь во двою̀ сꙋщєствꙋ̀, хрⷭ҇та̀  и҆сповѣ́давъ, дѣ́йствꙋюща сꙋгꙋ́бѡ и҆ хотѧ́ща, ны́нѣ  пое́ши: бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Ны́нѣ къ тебѣ̀ прибѣга́ю, бг҃ома́ти,  прегрѣше́нїй плени́цами стѧ́гнꙋтъ, за милосе́рдїе ми́лости,  и҆зба́ви мѧ̀ вопїю́ща: бл҃гослове́нъ, пречⷭ҇таѧ, пло́дъ  твоегѡ̀ чре́ва. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Всесвѣ́телъ ꙗ҆́кѡ со́лнце ѿ за́пада возсїѧ́лъ  є҆сѝ, чꙋ́до бг҃оглаго́ливе, ꙗ҆́вѣ пресла́вно, смѣше́нїе  и҆ слїѧ́нїе є҆ѵтѵ́хїево и҆зсꙋши́въ ꙗ҆́вѣ, и҆ несто́рїево  раздѣле́нїе пресѣка́ѧ, оу҆ча̀ є҆ди́наго чествова́ти  хрⷭ҇та̀ во двою̀ сꙋщєствꙋ̀ нераздѣ́льнѡ, непревра́тнѡ,  неслїѧ́ннѡ. 
Ѿ бг҃а дви́жимь, бл҃гоче́стїѧ оу҆чє́нїѧ, ꙗ҆́кѡ  на бг҃оначерта́нныхъ скрижа́лѣхъ воѡбрази́лъ є҆сѝ,  ꙗ҆́коже мѡѷсе́й вторы́й ꙗ҆ви́всѧ бжⷭ҇твєннымъ лю́демъ,  и҆ собо́рꙋ честны́хъ (с. 320) оу҆чи́телей, зовы́й:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Воплоще́ннаго, прпⷣбне, пре́жде безпло́тнаго  позна́лъ є҆сѝ, сло́ва ѻ҆́ч҃а є҆диноро́днаго и҆  собезнача́льнаго, въ лѣ́то безлѣ́тнаго, ѡ҆пи́сана оу҆́бѡ  пло́тїю, ꙗ҆́кѡ творца́ же ѡ҆писа́нїѧ не вѣ́дꙋща, оу҆чи́ши  взыва́ѧ: свѧще́ннїи, воспо́йте, лю́дїе, и҆ превозноси́те  є҆го̀ во вѣ́ки. 
Бг҃оро́диченъ: 
Ѡ҆бложе́нїемъ тѣлесѐ ѡ҆бложи́сѧ, пречⷭ҇таѧ, ѿ  твои́хъ крове́й, свѣти̑лъ добро́тами, со́лнцемъ и҆ лꙋно́ю  нб҃о просвѣти́вый бг҃ъ, ѡ҆дꙋшевле́нное тѧ̀ дрꙋго́е нб҃о  показа́въ: є҆го́же ѻ҆́троцы бл҃гословѧ́тъ, свѧще́нницы  воспѣва́ютъ, лю́дїе превозно́сѧтъ во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃ческагѡ чре́ва бы́въ чл҃вѣ́къ. Тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Сїѧ́еши ны́нѣ, таи́нниче хрⷭ҇то́въ, благолѣ́пїѧ  вѣнце́мъ оу҆кра́шенъ: и҆ ꙗ҆́кѡ вѣ́ренъ ст҃и́тель,  пра́вдою вои́стиннꙋ ѡ҆дѣ́ѧлсѧ є҆сѝ, и҆ въ раѝ сла́дости  ликꙋ́ѧ, чꙋ́дне, ѡ҆ па́ствѣ твое́й влⷣкꙋ прилѣ́жнѡ  оу҆молѝ. 
И҆дѣ́же ны́нѣ патрїа́рхѡвъ предсѣда̑нїѧ же и҆  престо́ли и҆ чи́ны, львѐ всебл҃же́нне, ты̀ досто́йнѡ,  ѻ҆́ч҃е, всели́лсѧ є҆сѝ, ꙗ҆́кѡ патрїа́рхъ и҆́стиненъ, и҆  вѣ́рою и҆ бл҃года́тїю ѡ҆сїѧ́емь: тѣ́мже вси́ тѧ при́снѡ  блажи́мъ. 
Ѿ бꙋ́ри жите́йскїѧ ѿстꙋпи́въ, ко хрⷭ҇тꙋ̀  прише́лъ є҆сѝ, львѐ всеизрѧ́днѣйше, на мѣ́стѣ  ѕла́чнѣмъ почива́ѧ, и҆дѣ́же пото́къ сла́дости и҆ свѣ́тъ  невече́рнїй, и҆ несказа́нное весе́лїе, и҆ ра́дость  пребыва́ющаѧ. 
Бг҃оро́диченъ: 
Зрѣ́лꙋ пожина́ю жи́знь, невреди́мꙋ дре́вомъ  ра́зꙋма: ты́ бо, всенепоро́чнаѧ, жи́зни дре́во хрⷭ҇та̀  процвѣла̀ є҆сѝ, вхо́ды жи́зни всѣ̑мъ сказа́вши. Тѣ́мъ  тѧ̀, всечⷭ҇таѧ, бцⷣꙋ вѣ́рнїи велича́емъ. (с. 321) 
Свѣти́ленъ. Подо́бенъ: Нб҃о ѕвѣзда́ми: 
Ст҃и́телей сла́ва, и҆ вѣ́рныхъ защи́тникъ, ты̀  ꙗ҆ви́лсѧ є҆сѝ, бг҃омꙋ́дре ѻ҆́ч҃е, и҆ сто́лпъ  добродѣ́телей. Тѣ́мже помина́й всегда̀ воспѣва́ющыѧ тѧ̀  любо́вїю. 
Бг҃оро́диченъ: 
Тѧ̀ предста́тельницꙋ всѝ и҆мꙋ́ще грѣ́шнїи, ѽ  прест҃а́ѧ дв҃о! ты̀ бл҃гопремѣни́тельна на́мъ сотворѝ сн҃а  твоего̀, мт҃рними твои́ми моли́твами. 


(с. 321) 
Мѣ́сѧца тогѡ́же въ ѳ҃і-й де́нь. 
Ст҃а́гѡ а҆пⷭ҇ла а҆рхі́ппа. 
На Гдⷭ҇и, воззва́хъ, стїхи̑ры, гла́съ и҃.  Подо́бенъ: Мч҃ницы твоѝ, гдⷭ҇и: 
Свѣ́томъ слове́съ а҆рхі́ппъ лю́ди просвѣтѝ, и҆  невѣ́дѣнїѧ тмы̀ и҆зба́ви, и҆ пострада́въ, и҆ попра́въ  врага̀, къ сїѧ́нїю невече́рнемꙋ востечѐ, и҆ со а҆́гг҃лы  ны́нѣ весели́тсѧ. тогѡ̀ моли́твами, влⷣко, всѣ̑мъ  пода́ждь ве́лїю ми́лость. 
Влеко́мь, бл҃же́нне, и҆ пробода́емь, и҆ всѣ́ми  и҆ны́ми ѡ҆крꙋжа́емь лю́тыхъ ви́ды, не ѿве́рглсѧ є҆сѝ  хрⷭ҇та̀, нижѐ и҆стꙋка̑ннымъ че́сти ѿда́лъ є҆сѝ. тѣ́мже  вѣне́чникъ бы́лъ є҆сѝ, при́снѡ молѧ́сѧ, всѣ̑мъ дарова́ти  ве́лїю ми́лость. 
Крове́й бжⷭ҇твенными стрꙋѧ́ми, мч҃ниче, ѡ҆свѧти́лъ  є҆сѝ зе́млю, бг҃омꙋ́дре, и҆ оу҆ѧзви́лъ є҆сѝ ꙗ҆́звами  твои́ми мно́жество де́мѡнѡвъ лꙋка́вое: и҆сточа́ѧ же  непреста́ннѡ и҆сцѣлє́нїѧ, стра̑сти и҆сцѣлѧ́еши  лютѣ́йшыѧ. Тѣ́мже твои́ми моли́твами и҆спросѝ всѣ̑мъ,  бл҃же́нне, ве́лїю ми́лость. 
Сла́ва, и҆ ны́нѣ, бг҃оро́диченъ: 
И҆схи́ти мѧ̀, влⷣчце, рꙋкѝ ѕмі́евы  человѣкоꙋбі́йцы, (с. 322) хотѧ́ща мѧ̀ лꙋка́вствомъ  поглоти́ти до конца̀, сокрꙋшѝ чє́люсти є҆гѡ̀, молю́ тѧ,  и҆ кѡ́зни разорѝ: ꙗ҆́кѡ да и҆збы́въ ѿ ногте́й є҆гѡ̀,  велича́ю застꙋпле́нїе твоѐ. 
Крⷭ҇тобогоро́диченъ: 
Не терплю̀, ча́до, ви́дѧщи тѧ̀ на дре́вѣ  оу҆снꙋ́вша, бо́дрость всѣ̑мъ подаю́щаго: ꙗ҆́кѡ да дре́вле  престꙋпле́нїѧ плодо́мъ, сно́мъ поги́бельнымъ оу҆снꙋ́вшымъ,  бжⷭ҇твеннꙋю и҆ спаси́тельнꙋю бо́дрость пода́си, дв҃а  гл҃го́лаше пла́чꙋщисѧ, ю҆́же велича́емъ. 
Тропа́рь, гла́съ г҃: 
А҆пⷭ҇ле ст҃ы́й а҆рхі́ппе, молѝ млⷭ҇тиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Канѡ́нъ, є҆гѡ́же краегране́сїе: 
А҆рхі́ппа пою̀ мꙋ́драго бг҃оглаго́ливаго.  Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Ѡ҆блиста́въ просвѣще́нїемъ бл҃года́ти, па́ѵелъ  премꙋ́дрый, ꙗ҆́коже зарю̀, бл҃же́нне, тѧ̀ свѣ́тлꙋ  и҆спꙋстѝ, ѿгонѧ́щꙋ многобо́жїѧ, а҆рхі́ппе, тмꙋ̀  глꙋбоча́йшꙋю дх҃омъ. 
Глагѡ́лъ бжⷭ҇твенными плени́цами оу҆ловле́нъ бы́лъ  є҆сѝ па́ѵла проповѣ́дника: и҆ и҆зъ глꙋбины̀ ѕло́бы  вра́жїѧ лю́ди пресла́внѡ оу҆лови́лъ є҆сѝ, и҆ слове́сно  бра́шно на бжⷭ҇твеннꙋю трапе́зꙋ прине́слъ є҆сѝ. 
Въ ри́зꙋ ѡ҆дѣ́ѧнъ, а҆рхі́ппе, бжⷭ҇твенныѧ  бл҃года́ти, ѡ҆бнажи́вшыѧсѧ сла́вы бжⷭ҇твенныѧ въ нетлѣ́нїѧ  ри́зꙋ и҆ спасе́нїѧ, сла́вне, ѻ҆де́ждꙋ бжⷭ҇твеннꙋю ѡ҆дѣ́ѧлъ  є҆сѝ. 
Бг҃оро́диченъ: 
Ви́дѣвше прⷪ҇ро́ческими ѻ҆чесы̀ и҆здале́ча,  всечⷭ҇таѧ, є҆́же па́че оу҆ма̀, твоегѡ̀ бжⷭ҇твеннагѡ  ржⷭ҇тва̀ стра́шное (с. 323) та́инство бг҃оглаго́ливїи,  пречⷭ҇таѧ, разли́чными ѻ҆́бразы оу҆ѧсни́ша. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Вѣ́рна тѧ̀ раба̀ хрⷭ҇то́ва па́ѵелъ бжⷭ҇твенный  свидѣ́тельствꙋетъ, а҆рхі́ппе. и҆ свѧще́нна проповѣ́дника,  и҆ сво́ина, блаже́нне. 
Распалѧ́емь мы́сленнѡ оу҆тѣ́шителѧ ѻ҆гне́мъ,  попали́лъ є҆сѝ ве́щь го́рькꙋю, а҆рхі́ппе,  і҆дѡлонеи́стовства, всехва́льне. 
Житїѐ твоѐ свѣтоза́рно добродѣ́тельными  мо́лнїѧми просїѧ̀, просвѣща́ѧ, а҆рхі́ппе, благоче́стнѡ тѧ̀  почита́ющыѧ. 
Бг҃оро́диченъ: 
Хра́мъ показа́ласѧ є҆сѝ бж҃їй вмѣсти́теленъ  преѧвле́ннѡ, всечⷭ҇таѧ, и҆ чи́сто селе́нїе и҆ бг҃оподо́бно  жили́ще. 
Сѣда́ленъ, гла́съ а҃. Подо́бенъ: Ли́къ  а҆́гг҃льскїй: 
Па́ѵловъ оу҆чени́къ бы́въ, бг҃оно́се, просвѣти́лъ  є҆сѝ лю́ди, воспѣва́ти трⷪ҇цꙋ, хра́мы же разори́лъ є҆сѝ  па̑гꙋбныѧ бл҃года́тїю, пострада́въ же терпѣли́внѡ, вѣнцы̀  ра́дꙋѧсѧ прїѧ́лъ є҆сѝ, ѡ҆ на́съ молѧ́сѧ, блаже́нне  а҆рхі́ппе. 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й, и҆ лю́тыхъ  ѡ҆бстоѧ́нїй всѣ́хъ и҆зба́ви, и҆̀же на тѧ̀ оу҆пова́нїе,  ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными  моли́твами твои́ми. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. (с. 324) 
Повѣствꙋ́юща бжⷭ҇твєннаѧ, и҆ безбѡ́жныѧ  ꙗ҆вле́ннѣ ѡ҆блича́юща, беззако́нный гони́тель бїе́нїємъ  предаде́ тѧ, и҆ ра́намъ, а҆рхі́ппе, и҆ различноѻбра̑знымъ  мꙋ́камъ. 
До́брѣ проходѧ̀ житїѐ, бл҃же́нне, кончи́нꙋ  ѡ҆брѣстѝ блаже́ннꙋ вои́стиннꙋ сподо́билсѧ є҆сѝ:  мꙋ́ченикъ бо бы́лъ є҆сѝ хрⷭ҇то́въ, до́блественнѣйше  болѣ̑зни претерпѣ́въ тѣлє́сныѧ. 
Жирꙋ́ющꙋю безбо́жїѧ гни́лость, благочести́выхъ  и҆сполне́нїе, оу҆ста́вилъ є҆сѝ сла́дкою со́лїю слове́съ  твои́хъ, и҆ ра́дꙋѧсѧ взыва́лъ є҆сѝ: сла́ва си́лѣ твое́й,  гдⷭ҇и. 
Бг҃оро́диченъ: 
Ꙗ҆́кѡ присѣ́ннꙋ прови́дѧ тѧ̀ дре́вле го́рꙋ  а҆ввакꙋ́мъ, всенепоро́чнаѧ, носѧ́щꙋ сло́во, всѧ̑  ѡ҆сѣнѧ́ющее ѿ пла́мене престꙋпле́нїѧ и҆ грѣхѡ́въ,  ѻ҆трокови́це, жже́нїѧ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Бжⷭ҇твенными мо́лнїѧми всемꙋ́драгѡ проповѣ́данїѧ,  просвѣти́лъ є҆сѝ невѣ́дѣнїѧ но́щїю ѡ҆держи̑мыѧ,  бг҃омꙋ́дре всеблаже́нне. 
Бжⷭ҇твеннаѧ рѣка̀ проше́дши и҆зъ се́рдца твоегѡ̀,  потопѝ пото́ки лє́стныѧ, и҆ ра́зꙋмы вѣ́рныхъ,  преблаже́нне, напоѝ. 
Вжилѧ́емь благи́ми наде́ждами, претерпѣ́лъ є҆сѝ  влеко́мь четы́рьми, и҆ зе́млю ѡ҆свѧща́ѧ кровьмѝ,  бг҃опрїѧ́тне. 
Бг҃оро́диченъ: 
Тѧ̀ є҆ди́нꙋ ѿ всѣ́хъ родѡ́въ и҆збра̀ гдⷭ҇ь,  бцⷣе? и҆ и҆зъ тебє̀ воплоти́сѧ, ѡ҆божи́въ человѣ́чество. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ника́коже прельще́ньми ѡ҆слабѣ́вша, льсти́вый (с.  325) неми́лостивнѡ тѧ̀ ссѣца́етъ ра́нами, бг҃омꙋ́дре,  смотрѧ́юща къ сла́вѣ, ю҆́же тѝ хрⷭ҇то́съ пода́стъ,  прославлѧ́ѧ тѧ̀. 
Полкѝ врагѡ́въ неви́димыхъ ꙗ҆́звами оу҆ѧзви́лъ  є҆сѝ, бл҃же́нне, пло́ти твоеѧ̀, а҆рхі́ппе, и҆ ѡ҆блича́ѧ  се́рдце мꙋчи́телево, терза́ньми расто́рглъ є҆сѝ. 
И҆̀же ка́менїю нечꙋ́вственнымъ се́рдцемъ слꙋжа́щїи  ка́менїемъ побива́ютъ тѧ̀, бл҃же́нне, живота̀ ка́мень  и҆сповѣ́дающа, и҆ пре́лести оу҆твержде́нїе, мч҃ниче,  сокрꙋша́юща. 
Бг҃оро́диченъ: 
Оу҆мерщвле́нїѧ совле́ксѧ, въ жи́знь ѡ҆блече́сѧ въ  раѝ, дв҃о, а҆да́мъ, твои́мъ же ѡ҆безсме́ртвисѧ живоно́снымъ  ржⷭ҇тво́мъ, всест҃а́ѧ бг҃оневѣ́сто. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆́кѡ ѕвѣздꙋ̀ вели́кꙋю тѧ̀ цр҃ковь и҆мꙋ́щи,  а҆рхі́ппе, чꙋде́съ твои́хъ лꙋча́ми просвѣща́ема, зове́тъ  тебѣ̀: спасѝ вѣ́рою почита́ющыѧ па́мѧть твою̀. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Бг҃оглаго́ланьми бг҃омꙋ́дрыми, всебл҃же́нне,  свидѣ́тельствованъ, ра́зꙋмомъ и҆́стиннымъ, тмꙋ̀  невѣ́дѣнїѧ ѿ дꙋ́шъ ѿгна́лъ є҆сѝ мꙋ́дрости  благода́тїю честно́мꙋ сло́вꙋ твоемꙋ̀ повинꙋ́вшыѧсѧ. 
Въ ро́вѣ тѧ̀, мꙋ́чениче, до́льнѣйшемъ погреба́ютъ  наро́ди ѕлочести́выхъ, и҆ ка́менїемъ неми́лостивнѡ  оу҆мерщвлѧ́ютъ воспѣва́ющаго: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Землѧ̀ тѣ́ло погребе́нное, мꙋ́чениче, показꙋ́етъ,  и҆сточа́ѧ и҆сцѣле́нїй во́ды вѣ̑рнымъ: нб҃о же, бл҃же́нный  а҆рхі́ппе, дꙋ́хъ тво́й страстоте́рпчєскимъ дꙋша́мъ  причита́етъ. (с. 326) 
Бг҃оро́диченъ: 
Зе́млю оу҆́бѡ мгло́ю, нб҃о же ѻ҆́блаки гдⷭ҇и,  ѻ҆трокови́це, ѡ҆дѣва́ѧ, во́лею въ пло́ть ме́ртвеннꙋю ѿ  крове́й твои́хъ ѡ҆дѣва́етсѧ, во ѻ҆де́ждꙋ сла́вы  безсме́ртныѧ ѡ҆дѣва́ѧ человѣ́ка. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Па́ѵелъ похвала́ми свѧще́нными похвалѧ́ѧ тѧ̀,  а҆рхі́ппе сла́вне, сво́ина тѧ̀, свѧ́те, написа̀,  соверши́телѧ бжⷭ҇твенныхъ дѣѧ́нїй, слꙋжа́ща є҆мꙋ̀, и҆  вѣ́рою пою́ща: благослови́те, всѧ̑ дѣла̀ гдⷭ҇нѧ, гдⷭ҇а. 
Глаго́лы пома́засѧ честны́ми къ мꙋче́нїю  досточꙋ́днаѧ а҆пфі́а, лю́бѧщи, премꙋ́дре, ꙗ҆́кѡ сы́на тѧ̀  и҆́скреннѣйшаго, съ не́юже въ вы́шнихъ живе́ши ца́рствїихъ,  вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Младе́нцы сꙋ́щїи ра́зꙋмомъ, тѧ̀ и҆мꙋ́щаго, смы́слъ,  младе́нцємъ во и҆гра́нїе преда́ша, а҆рхі́ппе, стра́ждꙋща  терпѣли́вѣйше, и҆ ѿ ни́хъ неми́лостивнѡ пробода́ема, и҆  вопїю́ща: всѧ̑ дѣла̀, благослови́те, гдⷭ҇нѧ, гдⷭ҇а. 
Бг҃оро́диченъ: 
Ме́ртвъ снѣ́ди ра́ди є҆ди́ныѧ а҆да́мъ бы́сть,  ѡ҆б̾е́мь сме́рть са́да разꙋ́мнагѡ, чⷭ҇таѧ: тебє́ же ра́ди  ѡ҆живле́нъ, и҆ раѧ̀ пи́щꙋ па́ки воспрїѧ́тъ, воспѣва́ѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Да вѣ́чнꙋю сла́вꙋ наслѣ́диши, страстоте́рпче,  сла́вꙋ (с. 327) земнꙋ́ю презрѣ́лъ є҆сѝ, непостоѧ́ннꙋю же  и҆ преходѧ́щꙋю: и҆ ко хрⷭ҇тꙋ̀ пристꙋпи́лъ є҆сѝ, сла́вою  сегѡ̀ оу҆краша́емь. 
Вѣнце́мъ оу҆вѧзе́сѧ, бг҃омꙋ́дре, побѣ́днымъ  ве́рхъ тво́й, и҆ ѡ҆дѣ́ѧлсѧ є҆сѝ въ багрѧни́цꙋ, твои́ми  кро́вьми ѡ҆моче́нꙋю, а҆рхі́ппе: и҆ со хрⷭ҇то́мъ ра́дꙋѧсѧ  ца́рствꙋеши, пребл҃же́нне. 
Ꙗ҆́кѡ верхо́внагѡ, всеблаже́нне, а҆пⷭ҇лѡвъ, бы́въ  оу҆чени́къ па́ѵла мꙋ́драгѡ бг҃оглаго́ливагѡ, съ тѣ́мъ  ра́дꙋешисѧ, вѣ́чнꙋющее наслѣ́дꙋеши наслажде́нїе,  колосса́євъ оу҆добре́нїе. 
Собра́шасѧ лю́дїе въ па́мѧти свѣтоно́снѣй твое́й  воспѣ́ти бл҃года́вца сп҃са, и҆ дѡ́блїѧ, а҆рхі́ппе,  болѣ̑зни твоѧ̑, ꙗ҆̀же мꙋ́жески претерпѣ́лъ є҆сѝ,  низложи́въ многоко́зненнаго. 
Бг҃оро́диченъ: 
Носѧ́щи хрⷭ҇та̀ на ѡ҆б̾ѧ́тїихъ, ма́нїемъ носѧ́щаго  всѧ̑, сего̀ ꙗ҆́кѡ сн҃а твоего̀ молѝ, ѿ рꙋ́къ врага̀ мѧ̀,  пречⷭ҇таѧ, и҆зба́вити, и҆ за милосе́рдїѧ бе́зднꙋ, ѡ҆б̾ѧ́ти  и҆ спасти́ мѧ. 


(с. 327) 
Мѣ́сѧца тогѡ́же въ к҃-й де́нь. 
Прпⷣбнагѡ ѻ҆ц҃а̀ на́шегѡ льва̀, є҆пⷭ҇кпа  ката́нскагѡ. 
И҆ преподобномꙋ́ченика корни́лїѧ и҆гꙋ́мена пско́во- пече́рскагѡ. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры, гла́съ и҃. 
Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, ꙳ ты̀ ст҃и́телѧ въ мі́рѣ, ꙳ а҆пⷭ҇лѡвъ  прее́мника показа́лъ є҆сѝ, ꙳ дѣ́лы и҆ словесы̀, ꙳  пра́выхъ оу҆че́нїй проповѣ́дника: ꙳ и҆ сегѡ̀ ра́ди  наста́вника положи́лъ є҆сѝ ст҃и́телей, ꙳ и҆ сла́вы  соприча́стника ꙳ нетлѣ́нныѧ твоеѧ̀. 
Сто́лпъ тѧ̀, львѐ, ꙳ хрⷭ҇то́ва цр҃ковь жи́въ, ꙳ и҆  глаго́льника держа́щи, ꙳ пра́выхъ оу҆че́нїй сло́ва, ꙳ сего̀  зрѧ́щи (с. 328) непоколеби́ма и҆́стины, ꙳ при́снѡ  пребыва́етъ, ꙳ сла́вѧщи влⷣкꙋ всѣ́хъ и҆ гдⷭ҇а, ꙳ тѧ̀  просла́вльшаго. 
Гдⷭ҇и, ꙳ ты̀ ст҃и́телѧ сло́во ꙳ и҆з̾ѡщре́нъ  показа́лъ є҆сѝ ме́чь ꙳ на ѕлоче́ствꙋющихъ, ꙳ въ  правосла́внꙋю вѣ́рꙋ твою̀: ꙳ и҆ тѣ́мъ посѣка́ѧ лѡ́жнаѧ  мꙋдрова̑нїѧ, ꙳ бл҃гоче́стїѧ въ мі́рѣ оу҆мно́жилъ є҆сѝ ꙳  оу҆чє́нїѧ, влⷣко. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Ви́ждь моегѡ̀ ꙳ сокрꙋше́ннагѡ се́рдца ꙳ стєна́нїѧ,  бг҃оневѣ́стнаѧ, ꙳ прїимѝ, дв҃о мр҃і́е, ꙳ и҆ не ѿри́ни,  всенепоро́чнаѧ, ꙳ рꙋ́къ мои́хъ, чⷭ҇таѧ, воздѣѧ́нїе, ꙳  ꙗ҆́кѡ бл҃голюби́ва: ꙳ да пою̀ и҆ велича́ю возвели́чившꙋю  ро́дъ на́шъ. 
Крⷭ҇тобогоро́диченъ. Подо́бенъ: 
А҆́гнца тѧ̀ ꙳ є҆гда̀ а҆́гница и҆ дв҃а къ заколе́нїю  ведо́ма оу҆зрѣ̀, ꙳ со слеза́ми, сло́ве, послѣ́доваше, ꙳  и҆ взыва́ше: ꙳ гдѣ̀ тщи́шисѧ, ча́до моѐ; ꙳ сше́ствꙋю  тебѣ̀, сладча́йшїй: ꙳ не терплю́ бо не зрѣ́ти тебє̀, ꙳  і҆и҃се мо́й многомлⷭ҇тиве. 
Тропа́рь, гла́съ д҃: 
Пра́вило вѣ́ры и҆ ѻ҆́бразъ кро́тости, воздержа́нїѧ  оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же веще́й  и҆́стина. Сегѡ̀ ра́ди стѧжа́лъ є҆сѝ смире́нїемъ высѡ́каѧ,  нището́ю бога̑таѧ, ѻ҆́ч҃е львѐ, молѝ хрⷭ҇та̀ бг҃а,  спасти́сѧ дꙋша́мъ на́шымъ. 
Канѡ́нъ, є҆гѡ́же краегране́сїе: 
Льва̀ и҆сто́чникъ сꙋ́щь чꙋде́съ чтꙋ̀. І҆ѡ́сифъ: 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Свѣти́льника тѧ̀ бжⷭ҇твенна хрⷭ҇то́ва свѣ́тла  цр҃ковь стѧжа́вши, львѐ мꙋ́дре, добродѣ́телей твои́хъ  сїѧ́ньми, и҆ чꙋде́съ бога́тнѡ просвѣща́етсѧ. 
Ѿ младе́нства возложи́лъ є҆сѝ себѐ сама́го  всѣ́хъ (с. 329) влⷣцѣ, и҆ оу҆мерщвле́нїемъ сласте́й  жива̀ сегѡ̀ бы́лъ є҆сѝ же́ртва, закала́ѧ себѐ безъ  кро́ве, бл҃же́нне. 
Житїѐ твоѐ сїѧ́етъ добродѣ́тельми оу҆кра́шено,  и҆ чꙋде́съ блиста́ньми оу҆добре́но, бг҃оно́се, преѧвле́на  тѧ̀ всѣ̑мъ содѣ́ла. 
Бг҃оро́диченъ: 
Хра́мъ ты̀ была̀ є҆сѝ бж҃їй, нескве́рнаѧ  ѻ҆трокови́це, все́льшемꙋсѧ па́че оу҆ма̀ въ тѧ̀, бцⷣе, и҆  ле́сть ѿ дꙋ́шъ человѣ́ческихъ ѿгна́вшемꙋ. 
Пѣ́снь г҃. І҆рмо́съ: 
Небе́снагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Спаси́тельна, ѻ҆́ч҃е, и҆ бл҃гочє́стна оу҆чє́нїѧ  правосла́вїѧ хранѧ̀ неврє́дна, ста́до оу҆па́слъ є҆сѝ на  па́житехъ живоно́сныхъ, и҆ въ нбⷭ҇нꙋю ѡ҆гра́дꙋ вве́лъ  є҆сѝ. 
Возше́дъ на высотꙋ̀ добродѣ́телей, прпⷣбне,  пома́занїе свѧще́нно прїѧ́лъ є҆сѝ, и҆ превысо́каго,  всемꙋ́дре, восхвали́лъ є҆сѝ высоча́йшимъ сѣда́лищемъ,  послꙋжи́въ бл҃года́тїю томꙋ̀, ꙗ҆́кѡ а҆́гг҃лъ. 
Напа̑сти претерпѣ́въ хрⷭ҇та̀ ра́ди, прпⷣбне,  безсме́ртїю причасти́лсѧ є҆сѝ ѡ҆боже́нїѧ: мѵ́ро же  благово́нно непреста́ннѡ и҆сточа́ѧ, ѡ҆сщ҃а́еши вѣ́рою къ  тебѣ̀ притека́ющыѧ. 
Бг҃оро́диченъ: 
Оу҆́глѧ бжⷭ҇твеннагѡ и҆ свѣтоза́рнагѡ клещѐ,  кꙋпино̀, ѻ҆гне́мъ не ѡ҆пали́вшисѧ бжⷭ҇тва̀, хвра̑стныѧ моѧ̑  всѧ̑ попалѝ стра̑сти, и҆ ѻ҆гнѧ̀ и҆схитѝ вѣ́чнꙋющагѡ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Вели́кое со́лнце вселе́ннѣй возсїѧ́лъ є҆сѝ  добродѣ́телей твои́хъ сїѧ́ньми, и҆ чꙋде́съ свѣ́тлостїю  просвѣти́въ вѣ́рныхъ собо́ры, и҆ ѿгна́въ страсте́й  ѡ҆мраче́нїе, львѐ прпⷣбне, хрⷭ҇та̀ бг҃а молѝ дарова́ти  на́мъ ве́лїю ми́лость. (с. 330) 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ воч҃лвѣ́чивсѧ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобогоро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀ ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Земледѣ́лавъ ни́вꙋ твоегѡ̀ ра́зꙋма, стокра́тный  кла́съ прине́слъ є҆сѝ, пребога́те, добродѣ́телей  бжⷭ҇твенныхъ и҆ и҆сцѣле́нїй. 
Ст҃а́ѧ твоѧ̀, сла́вне, ра́ка вы́нꙋ є҆ле́й ст҃ы́й  и҆сточа́етъ, ѡ҆сщ҃а́ющи дꙋ́шы вѣ́рою къ тебѣ̀  притека́ющыѧ. 
Недꙋ́гѡвъ ѡ҆чище́нїе, лꙋка́выхъ де́мѡнѡвъ  ѿгони́тель, ст҃и́телю, бы́лъ є҆сѝ, и҆ вѣ́рныхъ  человѣ́кѡвъ прибѣ́жище. 
Бг҃оро́диченъ: 
Всѣ̑мъ невмѣсти́мый, пречⷭ҇таѧ, вмѣща́етсѧ во  оу҆тро́бѣ твое́й, спаса́ѧ мѧ̀ бл҃гостїю, погрꙋже́ннаго  мно́гими грѣхѝ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Оу҆мо́мъ чистѣ́йшимъ, оу҆ма̀ всѣ́хъ вино́внаго  смотрѧ́ѧ, ѿ негѡ̀ прїѧ́лъ є҆сѝ дарова́нїй зарю̀,  бг҃одохнове́нне, и҆сцѣле́нїй сщ҃є́ннаѧ свѣтоли̑тїѧ,  и҆́миже разрѣша́еши страсте́й ѡ҆мраче́нїе. (с. 331) 
Пре́лестьми де́мѡнскими всѧ̑ вѣ́рꙋющыѧ хрⷭ҇тꙋ̀  прельща́ющаго, ѻ҆́гненномꙋ сꙋдꙋ̀ пре́далъ є҆сѝ пра́веднѡ,  блаже́нне, и҆ дꙋ́шы и҆зба́вилъ є҆сѝ всегꙋби́тельнагѡ сегѡ̀  вре́да, ꙗ҆́кѡ па́стырь и҆́стиненъ и҆ спаси́теленъ. 
Разгорѣ́вшꙋсѧ ѻ҆гню̀, посредѝ ста́лъ є҆сѝ,  неѡпали́мь, пресла́вне: бж҃е́ственнаѧ бо роса̀ ст҃а́гѡ  ѡ҆крꙋжи́ тѧ дх҃а, ꙗ҆́кѡ сщ҃еннотаи́нника, ꙗ҆́кѡ слꙋжи́телѧ  бжⷭ҇твенныѧ сла́вы, ꙗ҆́кѡ вы́шнїѧ свѣ́тлости прича́стника. 
Бг҃оро́диченъ: 
Ви́дѣвше дре́вле бжⷭ҇твеннѣйше, бг҃ора́дованнаѧ,  честні́и прⷪ҇ро́цы та́инства глꙋбинꙋ̀ неизрече́ннꙋю  чⷭ҇тна́гѡ ржⷭ҇тва̀ твоегѡ̀, пречⷭ҇таѧ, разли́чными  ѻ҆́бразы, ꙗ҆́кѡ вмѣсти́ша, сего̀ провозвѣсти́ша. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Слѣпі́и моли́твами твои́ми, ѻ҆́ч҃е, прїѧ́ша  прозрѣ́нїе, бг҃омꙋ́дре: хрⷭ҇та́ бо содѣ́йственника  и҆мѣ́ѧ, и҆ къ немꙋ̀ дꙋшѝ твоеѧ̀ ѻ҆́чи стѧжа́въ вы́нꙋ,  прошє́нїѧ бога́тнѡ прїѧ́лъ є҆сѝ. 
Бы́лъ є҆сѝ царю̀, чꙋ́дне, стра́шенъ, внегда̀  и҆ды́й во дворы̀ є҆гѡ̀, носи́лъ є҆сѝ ѻ҆де́ждою оу҆́глїе  горѧ́щее: прославлѧ́ше бо тѧ̀ бг҃ъ, є҆го́же житїе́мъ  твои́мъ, львѐ, просла́вилъ є҆сѝ. 
Бл҃гоꙋха́етъ ра́ка моще́й твои́хъ, и҆ и҆злива́етъ  при́снѡ, всебл҃же́нне, ꙗ҆́коже и҆сто́чникъ чи́стъ и҆  бл҃гово́нный, є҆ле́й бжⷭ҇твенный: и҆́мже ѿгонѧ́ютсѧ  недꙋ́зи ѿ вѣ́рныхъ, и҆ здра́вїе тре́бꙋющымъ да́рꙋетсѧ. 
Бг҃оро́диченъ: 
Ѡ҆свѧтѝ дꙋ́шꙋ мою̀, дв҃о, ст҃о́е ро́ждшаѧ сло́во,  вои́стиннꙋ во ст҃ы́хъ ꙗ҆́кѡ пречи́стѡ почива́ющаго,  є҆ди́наго бг҃а на́шего, и҆ да́рꙋй мѝ, ꙗ҆́кѡ ми́лостива,  оу҆миле́нїѧ тꙋ́чꙋ, всенепоро́чнаѧ. (с. 332) 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́коже свѣти́льника превели́ка цр҃ковь и҆́мать,  всебл҃же́нне, тебѐ па́че со́лнца сїѧ́юща, ю҆́же твои́ми  моли́твами сохранѝ, бл҃же́нне, непобѣди́мꙋ и҆  непоколеби́мꙋ ѿ є҆́реси всѧ́кїѧ, и҆ нескве́рнꙋ, ꙗ҆́кѡ  приснопа́мѧтный. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Чинѡ́мъ бжⷭ҇твєннымъ безплѡ́тнымъ съ пло́тїю  подо́бѧсѧ, бг҃омꙋ́дре, слꙋжи́лъ є҆сѝ бг҃ꙋ непреста́ннѡ  воспѣва́ѧ: бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆́ши глꙋхі̑ѧ, всебл҃же́нне, моли́твами твои́ми  ѿве́рзлъ є҆сѝ бжⷭ҇твенными, и҆ хромы̑мъ ꙗ҆́вственнѡ  пода́лъ благотече́нїе, бл҃гослове́нъ є҆сѝ, вопїѧ̀, гдⷭ҇и  бж҃е, во вѣ́ки. 
Ма́нїемъ бжⷭ҇твеннымъ влⷣки неѡпале́нъ пре́былъ  є҆сѝ, вше́дъ посредѝ ѻ҆гнѧ̀: неприча́стный же сегѡ̀,  сꙋдо́мъ пра́веднымъ ѡ҆палѧ́етсѧ и҆лїодѡ́ръ, моли́твою  твое́ю. 
Бг҃оро́диченъ: 
Твоегѡ̀ чре́ва не ѡ҆палѝ бжⷭ҇тва̀ ѻ҆́гнь, дв҃о  мт҃и, воплоща́етсѧ и҆зъ тебє̀, концы̀ ѡ҆роша́ѧ бжⷭ҇твенными  свѣ́тлостьми: сегѡ̀ ра́ди тѧ̀ пое́мъ. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене бл҃года́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
И҆злїѧ́сѧ бл҃года́ть, ѻ҆́ч҃е, во оу҆стна́хъ  твои́хъ, сщ҃еннотаи́нниче, сегѡ̀ ра́ди тѧ̀, львѐ, бг҃ъ  пома́за ст҃и́телѧ, лю́демъ вопїю́щымъ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Цр҃ю̀, всебл҃же́нне, превѣ́чнꙋющемꙋ бл҃гоꙋгоди́лъ  є҆сѝ, земно́мꙋ, львѐ, царю̀ предста́лъ є҆сѝ, оу҆́глїе  носѧ̀, и҆ сегѡ̀, ѻ҆́ч҃е, оу҆жаса́ѧ мы́сль чꙋдодѣ́йствы  ѕѣлѡ̀ пресла́вными. 
Ꙗ҆́кѡ ма́слина, ѻ҆́ч҃е, насажде́на бы́въ  плодови́та въ домꙋ̀ гдⷭ҇ни, пло́дъ приноша́еши по кончи́нѣ,  ѿ бжⷭ҇твеннагѡ (с. 333) тѣ́ла твоегѡ̀ є҆ле́й  бжⷭ҇твенный, вѣ́рныхъ всѧ́къ недꙋ́гъ ѡ҆гонѧ́ѧ всегда̀, къ  тебѣ̀ съ любо́вїю, мꙋ́дре, притека́ющихъ. 
Бг҃оро́диченъ: 
Хотѣ́нїемъ всѧ̑ соверша́ѧй, всенепоро́чнаѧ  бл҃гослове́ннаѧ, восхотѣ́въ во чре́во твоѐ всели́сѧ, и҆  пло́тїю ꙗ҆ви́сѧ, и҆ ѡ҆божи́ мѧ, и҆стлѣ́вша пре́жде  льсти́вагѡ ѕлы́мъ совѣ́томъ. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Да тѧ̀ бжⷭ҇твенными гла́сы блажи́мъ преподо́бнѡ  пожи́вша, и҆ на нб҃са̀ возше́дша и҆ ра́дꙋющасѧ: ѿ  страсте́й и҆ скорбе́й на́съ моли́твами твои́ми спаса́й и҆  ѿ ѡ҆бстоѧ́нїй, ст҃и́телю и҆ па́стырю досточꙋ́дне. 
Ꙗ҆́кѡ розга̀ вїногра́да и҆́стиннагѡ бы́въ, ѻ҆́ч҃е,  прозѧ́блъ є҆сѝ добродѣ́тельны гре́зны, чꙋде́съ сла́дость  и҆ска́пающыѧ: ѿ ни́хже пїю́ще вѣ́рнѡ, здра́вїе прїе́млютъ  и҆ ра́дость хва́лѧщїи тѧ̀ при́снѡ, львѐ всемꙋ́дре. 
Тѣ́ло твоѐ бы́сть хра́мъ ст҃а́гѡ и҆ чⷭ҇тна́гѡ,  ѻ҆́ч҃е, дх҃а, и҆ ны́нѣ лежи́тъ внꙋ́трь бжⷭ҇твеннагѡ  хра́ма, є҆го́же созда́лъ є҆сѝ въ сла́вꙋ, львѐ, и҆ че́сть  лꙋкі́и мч҃ницы, чꙋде́съ и҆сточа́ѧ на́мъ рѣ́ки, благоче́стнѡ  тѧ̀ почита́ющымъ. 
Ꙗ҆́коже со́лнце свѣтоза́рнѡ, добродѣ́тельными  свѣща́ми концы̀ ѡ҆зарѧ́ѧ при́снѡ, и҆ ны́нѣ къ свѣ́тꙋ  преминꙋ́лъ є҆сѝ незаходи́момꙋ. Тѣ́мже свѣтоно́снꙋю твою̀  па́мѧть пра́зднꙋющыѧ, львѐ пребога́те, ѡ҆мраче́нїй  вселю́тыхъ и҆зба́ви. 
Бг҃оро́диченъ: 
Страшꙋ́сѧ твоегѡ̀, є҆ди́не цр҃ю̀, втора́гѡ  прише́ствїѧ, и҆ оу҆боѧ́хсѧ, безмѣ́рнѡ согрѣши́въ тебѣ̀,  и҆ по ра́зꙋмѣ не оу҆тве́рждсѧ: но ꙗ҆́кѡ сы́й бл҃гъ,  ѡ҆братѝ и҆ спаси́ мѧ ро́ждшїѧ тѧ̀ бл҃гопрїѧ́тными, і҆и҃се,  моли́твами. 


(с. 334) 
Мѣ́сѧца тогѡ́же въ к҃а-й де́нь. 
Прпⷣбнагѡ ѻ҆ц҃а̀ на́шегѡ тїмоѳе́а, и҆́же въ  сѷмво́лѣхъ: 
И҆ и҆́же во ст҃ы́хъ ѻ҆ц҃а̀ на́шегѡ є҆ѵста́ѳїа,  а҆рхїепⷭ҇копа а҆нтїохі́йскагѡ. 
На Гдⷭ҇и, воззва́хъ, стїхи̑ры, гла́съ и҃.  Подо́бенъ: Ѽ пресла́внагѡ чꙋдесѐ! 
Ѻ҆́ч҃е бг҃омꙋ́дре тїмоѳе́е, ꙳ воздержа́нїемъ  мно́гимъ, ꙳ и҆ ча́стыми моли́твами, ꙳ страсте́й взыгра̑нїѧ ꙳  до конца̀ потреби́лъ є҆сѝ, ꙳ и҆ безстра́стїѧ бл҃года́ть  прїе́мъ, ꙳ прїѧ́телище ꙗ҆ви́лсѧ є҆сѝ бжⷭ҇твеннагѡ дх҃а. ꙳  тѣ́мже дꙋ́хи ѿгонѧ́еши всегда̀ лꙋка̑выѧ, ꙳ живы́й и҆ по  сме́рти, бг҃облаже́нне. 
Ѻ҆́ч҃е бг҃омꙋ́дре тїмоѳе́е, ꙳ а҆враа́мꙋ подо́бникъ  нело́женъ бы́лъ є҆сѝ, ꙳ и҆сцѣлѧ́ѧ всю́дꙋ ꙳ къ тебѣ̀  прибѣга́ющыѧ. ꙳ і҆́ѡвлевꙋ стѧжа́лъ є҆сѝ въ болѣ́знехъ  крѣ́пость, ꙳ дв҃довꙋ кро́тость и҆мѣ́ѧ, ꙳ житїѐ  равноа́гг҃льно на землѝ пожи́лъ є҆сѝ, ꙳ жела́нїе  полꙋчи́лъ є҆сѝ коне́чное, ꙳ ѡ҆ на́съ молѧ́сѧ. 
Ѻ҆́ч҃е бг҃омꙋ́дре тїмоѳе́е, ꙳ цѣломꙋ́дрїѧ  ѻ҆́бразъ, ꙳ воздержа́нїѧ подписа́тель, ꙳ благоче́стїѧ  зра́къ, ꙳ и҆ и҆сто́чникъ оу҆миле́нїѧ, ꙳ правосла́вїѧ  оу҆твержде́нїе непоколеби́мо, ꙳ и҆сцѣле́нїй стрꙋѧ̀  присноте́чна, ꙳ со́лнце незаходи́мо, ꙳ ча́до бжⷭ҇твенныѧ  бл҃года́ти, ꙳ и҆ мона́шествꙋющихъ ꙗ҆ви́лсѧ є҆сѝ  оу҆добре́нїе, прече́стне. 
И҆́ны стїхи̑ры ст҃и́телю, гла́съ то́йже. Подо́бенъ:  Что̀ вы̀ нарече́мъ: 
И҆мѣ́ѧ житїѐ нбⷭ҇но, ꙳ ѿ бг҃а свѧще́нствовати  положе́нъ бы́лъ є҆сѝ вои́стиннꙋ: ꙳ и҆ приноси́лъ є҆сѝ  є҆мꙋ̀ слꙋ̑жбы оу҆мо́мъ чи́стымъ. ꙳ Бѣды̑ претерпѣ́лъ  є҆сѝ, бл҃же́нне, и҆ (с. 335) болѣ̑зни, ꙳ проповѣ́данїѧ  ра́ди бжⷭ҇твеннагѡ, ꙳ и҆ тве́рдыѧ и҆́стины, ꙳ ю҆́же твои́ми  словесы̀ оу҆тверди́лъ є҆сѝ, ꙳ безꙋ̑мныѧ ѡ҆блича́ѧ  ꙗ҆́вственнѡ. 
Сло́вомъ свѧще́нныхъ твои́хъ тече́нїй ꙳ запали́лъ  є҆сѝ ꙗ҆́вѣ хвра́стїе ꙳ а҆́рїа ѕлочести́вагѡ хꙋлє́нїѧ, ꙳  ѻ҆ц҃ꙋ̀ невмѣща́юща сн҃ꙋ ꙳ є҆стество́мъ и҆менова́тисѧ  равноче́стнꙋ, ꙳ всесвѧще́нне є҆ѵста́ѳїе. ꙳ и҆ сердца̀  просвѣти́лъ є҆сѝ, ꙳ и҆ и҆́стиною оу҆держа́лъ є҆сѝ, ꙳  вѣ́рою творѧ́щихъ па́мѧть твою̀. 
Помава́ѧ жезло́мъ слове́съ твои́хъ, ꙳ всесвѧще́нный  па́стырю, ꙳ ста́до бж҃їе слове́сное соблю́лъ є҆сѝ тѣ́мъ,  ꙳ ѿ вѡ́лкъ всѧ́кихъ невреди́мо. ꙳ тѣ́мже тѧ̀ до́брый  па́стырь ꙳ введѐ во ѡ҆гра́дꙋ нбⷭ҇нꙋю, ꙳ и҆дѣ́же  ѻ҆те́честїи и҆збра́ннїи пра́ведныхъ дꙋ́си, ꙳ є҆ѵста́ѳїе  бг҃оно́се преблаже́нне. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Комꙋ̀ оу҆подо́биласѧ є҆сѝ, ѻ҆каѧ́ннаѧ дꙋшѐ, ꙳  къ покаѧ́нїю ника́коже возни́чꙋщи, ꙳ и҆ ѻ҆гнѧ̀ не  оу҆жаса́ющисѧ ꙳ ѕлы́хъ ѡ҆жида́ющагѡ; ꙳ воста́ни, и҆  є҆ди́нꙋ къ застꙋпле́нїю ско́рꙋю призовѝ, и҆ возопі́й: ꙳  дв҃о мт҃и, молѝ твоего̀ сн҃а и҆ бг҃а на́шего, ꙳ и҆зба́вити  мѧ̀ ѿ сѣ́ти льсти́вагѡ. 
Крⷭ҇тобогоро́диченъ. Подо́бенъ то́йже: 
А҆́гница, а҆́гнца ꙗ҆́кѡ ви́дѣ ꙳ на дре́вѣ  просте́рта во́лею крⷭ҇тнѣмъ, ꙳ вопїѧ́ше мт҃рски, ꙳ и҆  болѣ́знꙋющи съ пла́чемъ: ꙳ сн҃е мо́й, что̀ стра́нное сїѐ  видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ земны̑мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
Тропа́рь, гла́съ д҃: 
Бж҃е ѻ҆ц҃ъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. (с.  336) 
Канѡ́нъ прпⷣбнагѡ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, всѝ лю́дїе, въ мо́ри чермнѣ́мъ  фараѡ́на погрꙋзи́вшемꙋ, побѣ́днꙋю пѣ́снь пою́ще, ꙗ҆́кѡ  просла́висѧ. 
Тѧ̀ мы́сленнꙋю ѕвѣздꙋ̀, на высотѣ̀, ѻ҆́ч҃е,  воздержа́нїѧ просїѧ́вшꙋю свѣ́тлѡ, и҆ вѣ́рныхъ сердца̀  ѡ҆зарѧ́ющꙋ, бл҃же́нне тїмоѳе́е, восхвалѧ́емъ при́снѡ. 
И҆мѣ́ѧ къ бг҃ꙋ протѧже́нно оу҆ма̀ твоегѡ̀ ѻ҆́ко,  оу҆ны́нїѧ со́нъ ѿ дꙋшѝ ѿтрѧ́слъ є҆сѝ, ѻ҆́ч҃е, и҆  хра́мъ бы́лъ є҆сѝ бжⷭ҇твеннагѡ дх҃а, и҆ мѣ́сто свѧще́нїѧ,  тїмоѳе́е. 
Лꙋка́вагѡ кѡ́зни, смире́нїемъ ѡ҆гражде́нъ, ѻ҆́ч҃е,  преше́лъ є҆сѝ невре́днѡ, и҆ къ бг҃ꙋ возвы́силсѧ є҆сѝ: и҆  тогѡ̀ сла́вы вы́нꙋ наслажда́ешисѧ, блаже́нне тїмоѳе́е. 
Бг҃оро́диченъ: 
Несказа́ннѡ бг҃а творца̀ всѧ́ческихъ, во чре́вѣ  заче́ншꙋю безсѣ́меннѡ, и҆ пло́тїю ꙗ҆́кѡ и҆́стиннѡ ро́ждшꙋю  бцⷣꙋ, ѻ҆трокови́цꙋ, и҆ дѣ́вствꙋющꙋю, пѣ́сньми  почита́емъ. 
И҆́нъ канѡ́нъ ст҃и́телѧ. 
Гла́съ з҃. Пѣ́снь а҃. І҆рмо́съ: 
Поспѣ́шествовавшемꙋ бг҃ꙋ во є҆гѵ́птѣ мѡѷсе́ови,  и҆звестѝ і҆и҃лѧ, томꙋ̀ є҆ди́номꙋ пои́мъ, ꙗ҆́кѡ  просла́висѧ. 
И҆́же ѻ҆тцє́въ ве́рхъ, ꙗ҆́кѡ сло́ва благода́тїю  ѡ҆дѣ́ѧнна, вели́каго є҆ѵста́ѳїа пѣ́сньми восхвалѧ́емъ. 
Побо́рникъ вѣ́ры ꙗ҆́вльсѧ, хрⷭ҇то́вꙋ цр҃ковь  неплѣне́нꙋ боре́нїемъ є҆́реси сохрани́лъ є҆сѝ,  преподо́бне. 
Оу҆ста̀ словесѐ бы́въ, ѿры́гнꙋлъ є҆сѝ  оу҆че́нїѧ пꙋчи́нꙋ, преподо́бне, въ не́йже потопи́лъ є҆сѝ  а҆́рїево ѕлоче́стїе. 
Бг҃оро́диченъ: 
И҆́же сло́вомъ пло́тїю, па́че сло́ва ро́ждши  нача́льника жи́зни, непреста́ннѡ молѝ спасти́сѧ дꙋша́мъ  на́шымъ. (с. 337) 
Пѣ́снь г҃. І҆рмо́съ: 
Оу҆тверже́нїе моѐ, сп҃се, є҆сѝ, прибѣ́жище моѐ  и҆ си́ла, поколеба́вшеесѧ се́рдце моѐ оу҆твердѝ въ  стра́сѣ твое́мъ, ꙗ҆́кѡ нѣ́сть свѧ́тъ, ꙗ҆́коже ты̀ бг҃ъ  на́шъ. 
Оу҆щедрѧ́ѧ всѣ́хъ ми́лованїемъ, и҆́ный а҆враа́мъ  бы́лъ є҆сѝ, прїе́млѧ ѿвсю́дꙋ приходѧ́щыѧ, ѽ тїмоѳе́е,  и҆ тѣ́ми оу҆гожда́ѧ всѣ́хъ бг҃ꙋ. 
Оу҆мертви́лъ є҆сѝ, ѻ҆́ч҃е, ꙗ҆̀же на землѝ  твоѧ̑ оу҆́ды, ꙗ҆́кѡ глаго́летъ а҆пⷭ҇лъ: жи́зни нбⷭ҇нѣй  прича́стникъ показа́лсѧ є҆сѝ, въ не́йже чтꙋ́щыѧ тѧ̀  при́снѡ помина́й. 
Восто́ка твои́хъ дѣ́лъ, ѻ҆́ч҃е, со́лнце бы́лъ  є҆сѝ незаходи́мо, лꙋча́ми пѡ́двигъ концы̀ ѡ҆зарѧ́ѧ  при́снѡ, и҆ де́мѡнѡвъ разорѧ́ѧ ѡ҆мраче́нїе. 
Бг҃оро́диченъ: 
Ст҃а́ѧ дв҃о, цр҃ѧ̀ ца́рствꙋющихъ роди́тельнице,  плени̑цы прегрѣше́нїй мои́хъ расто́ргни, и҆ наста́ви къ  покаѧ́нїѧ стезѧ́мъ моли́твами твои́ми. 
И҆́нъ. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Ты̀ ѻ҆рꙋ́жїе и҆звле́къ и҆́стинное, ꙗ҆ви́лсѧ є҆сѝ  благоче́стїѧ первонача́льникъ, сопроти̑вныѧ вѣ́рѣ  пробо́дъ, є҆ѵста́ѳїе. 
Ты̀ любоболѣ́зненнѡ воздѣ́лавъ цр҃ковь серпо́мъ  оу҆че́нїй твои́хъ, бл҃же́нне, и҆зъ ко́рене всѧ̑ посѣ́клъ  є҆сѝ тѣ́мъ пле́велы. 
Старѣ́йшинствꙋѧ со сла́вою и҆́стинномꙋ, сꙋ́щаго  вои́стиннꙋ нача́льника лжѝ а҆́рїа, бг҃облаже́нне, порази́лъ  є҆сѝ ка́менїемъ слове́съ твои́хъ. 
Бг҃оро́диченъ: 
Роди́лсѧ є҆сѝ несказа́ннѡ, ꙗ҆ви́лсѧ є҆сѝ  ꙗ҆́коже благоволи́лъ є҆сѝ, сп҃се на́шъ: и҆ мі́ръ  ѡ҆бнови́лъ є҆сѝ, гдⷭ҇и. 
Сѣда́ленъ, гла́съ и҃. Подо́бенъ: Премꙋ́дрости: 
Наꙋчи́всѧ сло́вꙋ, на́съ ра́ди ѿ дв҃ы ро́ждшемꙋсѧ  безъ (с. 338) и҆стлѣ́нїѧ, сегѡ̀ бж҃ество̀ безбѡ́жнымъ  проповѣ́далъ є҆сѝ: и҆ мнѡ́ги приве́лъ є҆сѝ бг҃ови  вѣ́рою, свѧще́нныхъ чꙋде́съ мно́гими ꙗ҆вле́ньми. тѣ́мже,  бг҃оно́се, ст҃ꙋ́ю твою̀ па́мѧть творѧ́ще, бл҃года́тїю твое́ю  дꙋ́шы просвѣща́емъ, и҆ согла́снѡ вопїе́мъ тѝ: бг҃оно́се  тїмоѳе́е, молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти  чтꙋ́щымъ любо́вїю ст҃ꙋ́ю па́мѧть твою̀. 
Сла́ва, сѣда́ленъ, гла́съ г҃. Подо́бенъ: Красотѣ̀  дѣ́вства: 
Є҆диносꙋ́щнаго ѻ҆ц҃ꙋ̀ и҆ дх҃ꙋ сло́ва проповѣ́далъ  є҆сѝ, ѻ҆́ч҃е є҆ѵста́ѳїе, и҆ безꙋ́мнаго тве́рдѡ жи́лами  оу҆че́нїй твои́хъ а҆́рїа оу҆дави́лъ є҆сѝ, хꙋ́лѧщаго на  пра́вое оу҆че́нїе. тѣ́мже спричте́сѧ ликѡ́мъ ра́дꙋѧсѧ,  бжⷭ҇твенныхъ проповѣ̑дникъ ѻ҆тє́цъ, съ ни́миже на́съ  помина́й. 
И҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющъ на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, бл҃года́тнаѧ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи  гл҃го́лаше: что̀ тебѣ̀ воздадѐ є҆вре́йскїй беззако́нный  собо́ръ и҆ неблагода́рный, и҆́же мно́гихъ и҆ вели́кихъ  твои́хъ, сн҃е мо́й, дарѡ́въ наслади́выйсѧ; пою̀ твоѐ  бжⷭ҇твенное снизхожде́нїе. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Ты̀ моли́твами оу҆твержда́ѧсѧ при́снѡ, мы́сленныхъ  врагѡ́въ лꙋ́ки и҆ стрѣ́лы, ꙗ҆́коже младе́нєцъ стрѣлѧ́нїѧ  вмѣни́лъ є҆сѝ, ѻ҆́ч҃е пресла́вне тїмоѳе́е. 
Є҆́же къ на́мъ хрⷭ҇то́ва смотре́нїѧ, любо́вїю  покланѧ́ѧсѧ, (с. 339) бг҃омꙋ́дре, ѻ҆́бразꙋ, и҆скꙋше́нїе  мꙋ́къ претерпѣ́лъ є҆сѝ, ѿ сегѡ̀ ѿмета́ющихсѧ, ѽ  тїмоѳе́е! 
Ꙗ҆́коже нѣ́кїй сто́лпъ непоколеби́мь бы́лъ є҆сѝ  при́снѡ къ бг҃ꙋ въ славосло́вїи, ника́коже почива́ѧ въ си́хъ  пребы́лъ є҆сѝ красота́хъ прича́стникъ, ѽ тїмоѳе́е! 
Бг҃оро́диченъ: 
Но́во на землѝ родила̀ є҆сѝ ѻ҆троча̀, є҆́же ѿ  ѻ҆ц҃а̀ пре́жде всѣ́хъ вѣ̑къ рожде́ннаго, нетлѣ́ннѡ мт҃и  чⷭ҇таѧ, хрⷭ҇тїа́нъ и҆справле́нїе. 
И҆́нъ. І҆рмо́съ: 
Нб҃са̀ покры́ла є҆́сть добродѣ́тель твоѧ̀, гдⷭ҇и,  и҆ твоегѡ̀ хвале́нїѧ всѧ̑ и҆спо́лнилъ є҆сѝ: сла́ва си́лѣ  твое́й, чл҃вѣколю́бче. 
Вѣ́ры собира́ѧ побѣди́тєльнаѧ, стрѣла́ми  слове́сными нечести́ваго бг҃омꙋ́дреннѡ низложи́лъ є҆сѝ,  ѻ҆́ч҃е, а҆́рїа. 
Слове́съ твои́хъ свѣ́тлость ꙗ҆́коже мо́лнїѧ  и҆зше́дши, а҆́рїево ѕлосла́вїе попалѧ́етъ, є҆ѵста́ѳїе  премꙋ́дре. 
Ѡ҆гражде́нїе положи́въ словесы̀ твои́ми, ꙗ҆́коже  вїногра́дꙋ гдⷭ҇ню, цр҃кви, прпⷣбне. 
Бг҃оро́диченъ: 
Родила̀ є҆сѝ пло́тїю, дв҃о чⷭ҇таѧ, и҆́же пре́жде  тебє̀ безнача́льнаго сло́ва, и҆ по тебѣ̀ па́че сло́ва,  и҆зъ тебє̀ вочл҃вѣ́чшасѧ. 
Пѣ́снь є҃. І҆рмо́съ: 
Мра́къ дꙋшѝ моеѧ̀ разженѝ, свѣтода́вче хрⷭ҇тѐ  бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ  свѣ́тъ повелѣ́нїй твои́хъ, сло́ве, да оу҆́тренюѧ сла́влю  тѧ̀. 
Оу҆мо́мъ ѡ҆чище́ннымъ предстоѧ̀ трⷪ҇цѣ, бл҃же́нне,  и҆ ѿѻнꙋ́дными зарѧ́ми ѡ҆сїѧ́емь, ѻ҆́ч҃е, сꙋ́щыѧ ны̀ во  тмѣ̀ бѣ́дствꙋющыѧ дꙋше́вными страстьмѝ просвѣща́еши  всегда̀. 
Пло́ть воздержа́нїемъ, дꙋ́шꙋ безстра́стїемъ  оу҆краси́въ, мꙋ́дре, цр҃ѧ̀ всѧ́ческихъ оу҆го́дникъ  ꙗ҆ви́лсѧ є҆сѝ, и҆ ѿ негѡ̀ ꙗ҆́вѣ чꙋде́съ да́ры прїѧ́лъ  є҆сѝ, тїмоѳе́е. 
Не оу҆мо́мъ льсти́внымъ, но просты́мъ се́рдцемъ  проси́вши пристꙋпи́вшаѧ непло́ды, вѣ́рною моли́твою  благоча́дна ꙗ҆влѧ́етсѧ ѿ непло́дства, пою́щи хрⷭ҇та̀ бг҃а  на́шего. (с. 340) 
Бг҃оро́диченъ: 
Всели́всѧ во чре́во твоѐ живы́й въ вы́шнихъ, тѧ̀  содѣ́ла нб҃съ ши́ршꙋю, марі́е бцⷣе: є҆го́же ѡ҆ всѣ́хъ  на́съ, ꙗ҆́кѡ бл҃га́ѧ, не преста́й молѧ́щи, бг҃оневѣ́сто. 
И҆́нъ. І҆рмо́съ: 
Оу҆́тренюетъ дꙋ́хъ мо́й къ тебѣ̀, бж҃е, занѐ  свѣ́тъ є҆сѝ, и҆ твоѧ̑ повелѣ̑нїѧ бы́ша и҆сцѣлє́нїѧ  рабѡ́мъ твои̑мъ, чл҃вѣколю́бче. 
Мра́къ разори́лъ є҆сѝ є҆ресе́й, и҆ возсїѧ́лъ  є҆сѝ концє́мъ всѣ̑мъ зари̑ оу҆че́нїй твои́хъ,  є҆ѵста́ѳїе блаже́нне. 
Два́жды. 
Ѡ҆рꙋ̑жїи ѡ҆гражда́еми, є҆ѵста́ѳїе, оу҆че́нїй  твои́хъ, настоѧ́щыѧ бжⷭ҇твеннѣй вѣ́рѣ є҆́рєси  побѣжда́емъ. 
Бг҃оро́диченъ: 
Дв҃о, не преста́й молѧ́щи бг҃а, и҆зъ тебє̀  ро́ждшагосѧ пло́тїю, и҆зба́витисѧ рабѡ́мъ твои̑мъ ѿ  всѧ́кагѡ ѡ҆бстоѧ́нїѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
До́брѣ твоѐ соблюда́ѧ дѣ́вства досто́инство во  все́й твое́й жи́зни, женѣ̀ никогда́же въ лицѐ зрѣ́лъ  є҆сѝ, є҆́же ѿ сегѡ̀ вре́дъ до конца̀ ѿрази́въ. 
Въ приста́нище мы́сленное оу҆стреми́лсѧ є҆сѝ,  волна́ми сласте́й не ѡ҆мочи́всѧ, всебл҃же́нне тїмоѳе́е: но  дх҃а живоно́сными вѣ́тры до́брѣ преплы́лъ є҆сѝ,  всесла́вне. 
Оу҆дали́лсѧ є҆сѝ ѱало́мски, въ гора́хъ живы́й,  въ пꙋсты́нѧхъ при́снѡ, мꙋ́дре, водворѧ́ѧсѧ, до́ндеже вше́лъ  є҆сѝ въ бж҃їй гра́дъ нбⷭ҇ный, тїмоѳе́е блаже́нне. 
Бг҃оро́диченъ: 
На плещꙋ̑ херꙋві̑мскꙋ неѡпи́саннѡ сѣдѧ́й,  ѡ҆пи́саннѡ въ твоѐ чре́во всели́сѧ пло́тїю, а҆ не  бж҃ество́мъ, и҆ и҆зъ тебє̀ про́йде, спаса́ѧ мѧ̀,  всенепоро́чнаѧ. (с. 341) 
И҆́нъ. І҆рмо́съ: 
І҆ѡ́на и҆зъ чре́ва а҆́дова вопїѧ́ше: возведѝ ѿ  тлѝ живо́тъ мо́й. мы́ же тебѣ̀ вопїе́мъ: всеси́льне сп҃се,  поми́лꙋй на́съ. 
Слове́съ твои́хъ бг҃одохнове́нныхъ вѣ́тромъ  оу҆тиши́лъ є҆сѝ бꙋ́рю є҆реті́чествꙋющихъ, въ приста́нище  благоче́стїѧ цр҃ковь направлѧ́ѧ, пребл҃же́нне. 
Два́жды. 
Въ добродѣ́тели непоро́ченъ сы́й, преподо́бне,  сла́венъ ꙗ҆ви́лсѧ є҆сѝ сло́вомъ и҆ житїе́мъ, цр҃кве  хрⷭ҇то́вы оу҆добре́нїе. 
Бг҃оро́диченъ: 
Є҆го́же родила̀ є҆сѝ, бцⷣе, несказа́ннѡ бг҃а  на́шего, молѧ́щи не преста́й, и҆зба́витисѧ ѿ бѣ́дъ,  пою́щымъ тѧ̀, чⷭ҇таѧ приснодв҃о. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆́кѡ ѕвѣзда̀ многосвѣ́тлаѧ ѿ восто́ка  возсїѧ́въ, ѡ҆зари́лъ є҆сѝ въ сердца́хъ вѣ́рныхъ  добродѣ́тєли чꙋде́съ твои́хъ, чꙋдоно́сче всебл҃же́нне  тїмоѳе́е. 
Пѣ́снь з҃. І҆рмо́съ: 
А҆́гг҃ломъ ѻ҆́троки и҆зъ ѻ҆гнѧ̀ спасы́й, и҆  гремѧ́щꙋю пе́щь преложи́вый на ро́сꙋ, бл҃гослове́нъ є҆сѝ,  бж҃е ѻ҆тє́цъ на́шихъ. 
Оу҆гаси́въ страсте́й пла́мень сле́зъ росо́ю,  бл҃года́ть чꙋде́съ и҆сточи́лъ є҆сѝ: и҆́миже ѡ҆чища́еши  сквє́рны страсте́й, тїмоѳе́е. 
Блаже́нство бжⷭ҇твенное нело́жно полꙋчи́лъ є҆сѝ,  кро́ткихъ, преподо́бне, наслѣ́довалъ є҆сѝ зе́млю, и҆  ра́дости и҆збра́нныхъ насыща́ѧсѧ. 
Разрѣше́нїе грѣхѡ́въ творѧ́щымъ любо́вїю  свѧще́ннꙋю па́мѧть твоегѡ̀ преставле́нїѧ, ꙗ҆́кѡ  дерзнове́нїе ѡ҆брѣ́тъ, блаже́нне, и҆спросѝ. 
Бг҃оро́диченъ: 
И҆зба́вленнїи всѝ ѿ пе́рвыѧ клѧ́твы, прест҃ы́мъ  рождество́мъ твои́мъ, бл҃гослове́ннаѧ є҆ди́на, тѧ̀  благослови́мъ, бцⷣе нескве́рнаѧ. (с. 342) 
И҆́нъ. І҆рмо́съ: 
Въ пещѝ сꙋ́ще халде́йстѣй, а҆враа́мстїи ѻ҆́троцы  ликова́хꙋ со а҆́гг҃ломъ, глаго́люще: ѻ҆тє́цъ на́шихъ бж҃е,  бл҃гослове́нъ є҆сѝ. 
Є҆реті́чествꙋющихъ бра́нь ѻ҆рꙋ́жїемъ дх҃а, мꙋ́дре,  побѣди́въ, по́чєсти нетлѣ̑нныѧ прїѧ́лъ є҆сѝ ѿ хрⷭ҇та̀  вѣнча́емь. 
Ме́чь ѻ҆боюдꙋѻ́стръ оу҆ста̀ твоѧ̑, на  нечести́выхъ, ѻ҆́ч҃е, показа́шасѧ, подъ рꙋко́ю сло́ва  покрыва́ема, ꙗ҆́кѡ си́хъ бра́нь посѣ́къ. 
Оу҆че́нїѧ лопа́тою развѣ́ѧлъ є҆сѝ а҆́рїевꙋ  ле́сть ꙗ҆́кѡ пле́вы, во ѡ҆дꙋшевле́ннꙋю, ѻ҆́ч҃е, жи́тницꙋ  собира́ѧ пшени́цꙋ вѣ́ры. 
Бг҃оро́диченъ: 
Бцⷣꙋ всѝ почти́мъ, ꙗ҆́кѡ сп҃са родила̀ є҆́сть,  вѣ́рою взыва́юще: ра́дꙋйсѧ, рабо̀ и҆ мт҃и хрⷭ҇та̀ бг҃а  на́шегѡ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀  тва́рь, ꙗ҆́кѡ содѣ́телю всѣ́хъ во вѣ́ки. 
Страстоꙋбі́йца бы́лъ є҆сѝ воздержа́нїемъ мно́гимъ  и҆ ѕѣ́льными болѣ́зньми бдѣ́нїѧ, восхожде́ньми при́снѡ  добродѣ́телей, преподо́бне, поꙋча́ѧсѧ въ се́рдцы, и҆ ѿ  сла́вы преходѧ̀ въ сла́вꙋ неконча́емыѧ жи́зни и҆ нетлѣ́нїѧ. 
Ꙗ҆́кѡ же́ртвꙋ, прпⷣбне, моли̑твы твоѧ̑ бг҃ꙋ  пречⷭ҇томꙋ ты̀ прине́слъ є҆сѝ чи̑сты ѿ дꙋшѝ: бжⷭ҇твенно  дѣ́йство ѿ негѡ̀ прїѧ́лъ є҆сѝ чꙋде́съ, де́мѡны  ѿгонѧ́ти, и҆ человѣ́чєскїѧ цѣли́ти не́мѡщи. 
Ненавистоѕло́бенъ и҆ неѕло́бивъ, ми́лостивъ и҆  кро́токъ и҆ пра́вдою оу҆кра́шенъ, ѻ҆́ч҃е, бы́лъ є҆сѝ,  прпⷣбенъ, непоро́ченъ, ѡ҆ша́ѧсѧ всѧ́кїѧ непра́вды, сто́лпъ  мона́шествꙋющихъ: тѣ́мже тѧ̀ почита́емъ вѣ́рнїи во вѣ́ки. 
Бг҃оро́диченъ: 
Є҆ди́нꙋ тѧ̀ и҆збра̀ добро́тꙋ і҆а́кѡвлю ѻ҆́ч҃ее  сло́во, и҆ во (с. 343) оу҆тро́бѣ твое́й всели́сѧ, ꙗ҆́коже  благоволѝ, па́че всѣ́хъ краснѣ́йшїй человѣ̑къ,  всечⷭ҇таѧ, про́йде, ѡ҆мраче́нное на́ше ѡ҆чища́ѧ є҆стество̀. 
И҆́нъ. І҆рмо́съ: 
Є҆ди́наго безнача́льнаго цр҃ѧ̀ сла́вы, є҆го́же  славосло́вѧтъ нбⷭ҇ныѧ си̑лы, и҆ трепе́щꙋтъ чи́ны  а҆́гг҃льстїи, по́йте, свѧще́нницы, лю́дїе, превозноси́те  є҆го̀ во вѣ́ки. 
Жезло́мъ премꙋ́дрости твоеѧ̀ писа́нїй раздѣли́въ  бж҃е́ственнꙋю пꙋчи́нꙋ, хрⷭ҇то́въ ст҃и́телю, и҆ преложи́лъ  є҆сѝ къ землѝ правосла́вїѧ но́ваго і҆и҃лѧ: а҆рїани́ты же  ꙗ҆́кѡ є҆гѵ́птѧны оу҆дави́лъ є҆сѝ. 
Нбⷭ҇нагѡ ты̀ сше́дъ видѣ́нїѧ, на сто́лпъ  хала́нскїй, а҆́рїевъ, размѣси́лъ є҆сѝ ѧ҆зы́ки  є҆реті́чествꙋющихъ, є҆ѵста́ѳїе мꙋ́дре, є҆диногла́снꙋю  вѣ́рꙋ проповѣ́дꙋѧ во вѣ́ки. 
И҆сповѣ́даньми твои́ми, и҆̀же по и҆́стинѣ, на  за́падѣ жи́знь сконча́лъ є҆сѝ: возсїѧ́лъ є҆сѝ па́ки на  восто́цѣ ста́дꙋ твоемꙋ̀, мꙋ́дре, зарю̀ бл҃гоче́стїѧ  и҆спꙋща́ѧ во вѣ́ки. 
Бг҃оро́диченъ: 
Созда́вшаго а҆да́ма по ѻ҆́бразꙋ, и҆ ѿ смѣше́нїѧ  є҆гѡ̀ проше́дша, и҆ спа́сша человѣ́ческїй ро́дъ, по́йте,  свѧще́ннїи, лю́дїе, превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ въ домꙋ̀ дв҃довѣ ѻ҆́трока своегѡ̀:  въ ни́хже посѣтѝ на́съ восто́къ съ высоты̀, и҆ напра́вилъ  ны̀ є҆́сть на пꙋ́ть ми́ра. 
Свѧще́нїѧ хра́мъ, оу҆миле́нїѧ и҆сто́чникъ,  сострада́нїѧ стрꙋѧ̀ ꙗ҆ви́лсѧ є҆сѝ, мꙋ́дре, любве́ же  безмѣ́рнаѧ пꙋчи́на, гдⷭ҇ень оу҆го́дникъ нело́женъ, и҆  нбⷭ҇ный граждани́нъ, и҆ а҆́гг҃лѡвъ є҆динокро́вникъ, и҆  чꙋде́съ точе́нїе. 
Хвали́тисѧ ми́лости, ѻ҆́ч҃е, сꙋда̀ свѣ́дый, не  презрѣ́лъ є҆сѝ стра́нна: но всѣ̑мъ бла́гъ, милосе́рдїѧ  ѿве́рзлъ є҆сѝ, (с. 344) преподо́бне, ѻ҆те́цъ бы́въ  си́рыхъ, и҆ вдови́цъ застꙋ́пникъ, и҆ наги́хъ ѡ҆дѣѧ́нїе, и҆  пи́ща а҆́лчꙋщихъ. 
Ѿ землѝ ѿлꙋчи́лсѧ є҆сѝ къ нб҃сѝ, и҆дѣ́же  и҆мѣ́лъ є҆сѝ є҆щѐ ходѧ̀ во пло́ти, до́брѣ житїѐ,  преподо́бне, на́мъ ѡ҆чище́нїе согрѣше́нїй молѧ̀ дарова́ти,  вѣ́рнѡ чтꙋ́щымъ твою̀ свѧтꙋ́ю па́мѧть. 
Стрꙋю̀ на́мъ всегда̀ честна́ѧ твоѧ̀ ра́ка  и҆сцѣле́нїѧ и҆сточа́етъ, ѻ҆́ч҃е, страсте́й и҆злїѧ̑нїѧ  всѧ́ческихъ и҆зсꙋша́ющи, и҆ всѧ́кꙋ напоѧ́ющи дꙋ́шꙋ, къ  благопло́дїю бжⷭ҇твенномꙋ, свѧще́нне тїмоѳе́е, хрⷭ҇то́въ  оу҆го́дниче. 
Бг҃оро́диченъ: 
Глаго́лѡмъ твои̑мъ послѣ́дꙋюще, ро́ди родѡ́въ,  блаже́ннаѧ, тѧ̀ бл҃жи́мъ при́снѡ, бг҃а бо и҆́стиннѡ  бл҃же́ннаго родила̀ є҆сѝ, прест҃а́ѧ чⷭ҇таѧ, всѧ̑  блажє́нны томꙋ̀ рабо́тающыѧ нело́жнѡ творѧ́ща. 
И҆́нъ. І҆рмо́съ: 
Па́че є҆стества̀ мт҃рь, и҆ по є҆стествꙋ̀ дв҃ꙋ,  є҆ди́нꙋ въ жена́хъ бл҃гослове́ннꙋю, пѣ́сньми, вѣ́рнїи,  бцⷣꙋ велича́емъ. 
И҆́же въ писа́нїихъ гро́здъ оу҆чи́тельнѡ и҆згне́тъ,  напои́лъ є҆сѝ вѣ́рныхъ вїна̀, ѻ҆́ч҃е, и҆́стины  хрⷭ҇то́вы, сердца̀ веселѧ́ща. 
Ѻ҆рꙋ́жїе ѻ҆боюдꙋѻстро̀ носѧ̀ бг҃осло́вный тво́й  ѧ҆зы́къ, посѣ́клъ є҆сѝ лꙋка́вый а҆́рїа гнѣ́въ,  непови́ннꙋю и҆ дꙋше́внꙋю кро́вь, бл҃же́нне, и҆злива́ющъ. 
Наро́читый свѧты́й де́нь всесвѧты́ѧ твоеѧ̀ па́мѧти  творѧ́ще дꙋхо́внѡ, тѧ̀ мо́лимъ: молѝ прилѣ́жнѡ, ст҃и́телю  спасти́сѧ на́мъ. 
Бг҃оро́диченъ: 
Ю҆́же во чре́вѣ заче́ншꙋю неѡпи́санное сло́во, и҆  две́рь бжⷭ҇твенныѧ жи́зни на́мъ ꙗ҆́вльшꙋю, пречⷭ҇тꙋю  вои́стиннꙋ бцⷣꙋ велича́емъ. 


(с. 345) 
Мѣ́сѧца тогѡ́же въ к҃в-й де́нь. 
Ѡ҆брѣ́тенїе моще́й ст҃ы́хъ мꙋ́чєникъ, и҆̀же во  є҆ѵге́нїи. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Зва́нный свы́ше: 
Многоѻбра́зными ви́ды мꙋче́нїй, ꙳ совле́кшесѧ  оу҆мерщвле́нїѧ ри́зъ, ꙳ мч҃ницы сла́внїи, ꙳ въ нетлѣ́нїѧ  бжⷭ҇твеннꙋю ри́зꙋ ѡ҆блеко́стесѧ: ꙳ и҆ ны́нѣ на нб҃сѣ́хъ  живетѐ, ꙳ бж҃е́ственномꙋ прⷭ҇то́лꙋ ꙳ всегда̀ предстоѧ́ще,  пресвѣ́тли бг҃облаже́ннїи. ꙳ тѣ́мже вѣ́рою ꙳ всесвѣ́тлꙋю  па́мѧть ва́шꙋ пра́зднꙋемъ, ꙳ и҆ моще́й ра́кꙋ свѧще́ннѡ  ѡ҆блобыза́емъ. 
Ѿ не́мощи человѣ́кѡмъ, ꙳ си́лою бжⷭ҇твенною, ꙳  и҆сцѣле́нїе подава́етсѧ пристꙋпа́ющымъ: ꙳ пе́рсть ма́ла  тѣле́снаѧ страстоте́рпцєвъ, ꙳ и҆сто́чникъ чꙋде́съ  и҆сточа́етъ бл҃года́тїю. ꙳ пристꙋ́пимъ, человѣ́цы, ꙳ и҆  почерпе́мъ здра́вїе дꙋшѝ, ꙳ здра́вїе тѣлесѐ, ꙳ взыва́юще  благода̑рныѧ гла́сы, и҆ глаго́люще: ꙳ сп҃се мі́ра, ꙳  є҆гѡ́же ра́ди пострада́ша ꙳ честні́и страстоте́рпцы  терпѣли́вѣйше, ꙳ тѣ́хъ моли́твами всѧ́кагѡ вре́да и҆змѝ  на́съ. 
И҆́же на лѣ̑та мнѡ́га сокрове́ни, ꙳ добропобѣ́днїи  мꙋ́чєницы, ꙳ ны́нѣ ꙗ҆ви́шасѧ, ꙳ ꙗ҆́коже бога́тство  многоцѣ́нно, ꙳ ца́рскїй гра́дъ ѡ҆богаща́юще всѣ́хъ  градѡ́въ, ꙳ рꙋка́ми носи́ми а҆рхїере́а мꙋ́драгѡ, ꙳ и҆ въ  це́рковь приноси́ми че́стнѣ бжⷭ҇твеннꙋю ꙳, и҆ просѧ́щымъ  раздава́еми ꙳ на всѧ́ко здра́вїе, въ по́льзꙋ, ꙳ въ  просвѣще́нїе, въ застꙋпле́нїе ꙳ ва́съ прїе́млющихъ, ꙳  ꙗ҆́кѡ вѣ̑рныѧ бж҃їи оу҆го́дники. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
И҆́же бл҃гоче́стнѡ ꙳ покланѧ́ющыѧсѧ твоемꙋ̀  ржⷭ҇твꙋ̀, ꙳ ѿ (с. 346) всѧ́кагѡ спаса́й навѣ́та вра́жїѧ,  ꙳ бг҃ороди́тельнице всенепоро́чнаѧ, ꙳ ꙗ҆́кѡ  предста́тельница всегѡ̀ ро́да на́шегѡ сꙋ́щи: ꙳ тѧ́ бо ны́нѣ  по́мощь всѝ стѧжа́хомъ, ꙳ прибѣ́жище же и҆  оу҆твержде́нїе, ꙳ и҆ хода́таицꙋ ко влⷣцѣ хрⷭ҇тꙋ̀ и҆  гдⷭ҇ꙋ. ꙳ є҆го́же молѝ, ꙳ дарова́ти ми́ръ мі́рꙋ, мо́лимсѧ,  ꙳ и҆ грѣхѡ́въ разрѣше́нїе ꙳ притека́ющымъ въ кро́въ тво́й. 
Крⷭ҇тобг҃оро́диченъ. Подо́бенъ: Ꙗ҆́кѡ до́блѧ: 
Не рыда́й менє̀, мт҃и, ꙳ зрѧ́щи на дре́вѣ  повѣ́шена, ꙳ твоего̀ сн҃а и҆ бг҃а ꙳, на вода́хъ  повѣ́сившаго зе́млю неѡдержи́мѡ ꙳ и҆ всю̀ тва́рь  созда́вшаго: ꙳ и҆́бо воскре́снꙋ и҆ просла́влюсѧ, ꙳ и҆  а҆́дѡва ца̑рствїѧ сокрꙋшꙋ̀ крѣ́постїю, ꙳ и҆ погꙋблю̀ тогѡ̀  си́лꙋ, ꙳ и҆ свѧ̑занныѧ и҆зба́влю ꙳ ѿ ѕлодѣ́йства є҆гѡ̀,  ꙗ҆́кѡ бл҃гоꙋтро́бенъ, ꙳ и҆ ѻ҆ц҃ꙋ̀ моемꙋ̀ приведꙋ̀, ꙳  ꙗ҆́кѡ чл҃вѣколю́бецъ. 
Тропа́рь, гла́съ д҃: 
Мч҃ницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немощны̑ѧ де́рзѡсти. тѣ́хъ моли́твами спасѝ  дꙋ́шы на́шѧ. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Мч҃ническими оу҆кра́шени дарова́ньми, и҆ вели́комꙋ  свѣ́тꙋ всесвѣ́тли любо́вїю предстоѧ́ще мч҃ницы, ѻ҆́блаки  дꙋ́шъ на́шихъ и҆ страсте́й зи́мꙋ разори́те, бл҃года́тїю  всеси́льнагѡ бг҃а на́шегѡ. 
Возложи́всѧ мꙋ́ченическїй собо́ръ всеви́дцꙋ бг҃ꙋ, и҆  тогѡ̀ любо́вїю дꙋ́шы привѧза́вше, разрѣши́ша сою́зъ ѕло́бы,  и҆ разрѣше́нїе грѣхѡ́въ подава́ютъ, вѣ́рою тѣ́хъ  блажа́щымъ. (с. 347) 
Ѻ҆гне́мъ бжⷭ҇твеннымъ страстоте́рпцы мч҃ницы  распалѧ́еми, и҆ мы́сленною си́лою дꙋ́шы вжили́вше, ꙗ҆́кѡ  оу҆́глїе ꙗ҆ви́стесѧ, попалѧ́юще ве́щь многобо́жїѧ, и҆  просвѣща́юще сїѧ́нїемъ бл҃гоче́стїѧ концы̀. 
Бг҃оро́диченъ: 
Ѿ ви́димыхъ и҆ неви́димыхъ и҆зба́ви мѧ̀, дв҃о  мт҃и, врагѡ́въ, ꙗ҆́же бг҃а сло́ва ви́димаго ро́ждши,  неви́дима сꙋ́ща: и҆ страсте́й мои́хъ бꙋ́рю твое́ю тишино́ю  ѿженѝ, є҆ди́на человѣ́кѡвъ и҆справле́нїе. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Разже́гшесѧ любо́вїю бжⷭ҇твенною мч҃ницы, ѻ҆́гнь  безбо́жїѧ крове́й стрꙋѧ́ми оу҆гаси́сте: и҆ возсїѧ́вше  свѣтови́днѡ ꙗ҆́кѡ ѕвѣ́зды, всю̀ подсо́лнечнꙋю  оу҆ѧсни́сте. 
Блиста́ютъ мꙋ́ченикѡвъ свѣтоза̑рныѧ мо́щы, свѣ́тъ  и҆сцѣле́нїй вѣ́рою къ си̑мъ притека́ющымъ: бл҃года́ть бо  почерпо́ша ѿ и҆сто́чникѡвъ сп҃совыхъ, тогѡ̀ во́льнѣй  стрⷭ҇ти поревнова́вше. 
Вѣ́ры столпѝ, хрⷭ҇тѡ́ва закла̑нїѧ, во вре́мѧ  оу҆́бѡ мно́го въ вода́хъ кры́еми ны́нѣ ꙗ҆ви́шасѧ:  а҆рхїере́йскими рꙋка́ми бл҃гоче́стнѡ и҆ преподо́бнѡ  преноша́еми бы́ша. 
Бг҃оро́диченъ: 
Ра́дꙋйсѧ, є҆ди́на ро́ждшаѧ всѧ́ческихъ гдⷭ҇а:  ра́дꙋйсѧ, ра́дость человѣ́кѡмъ и҆схода́таивши: ра́дꙋйсѧ,  присѣ́ннаѧ и҆ несѣко́маѧ горо̀, вѣ̑рнымъ оу҆твержде́нїе:  ра́дꙋйсѧ, всенепоро́чнаѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ѿ землѝ возсїѧ́вше ꙗ҆́кѡ свѣти̑ла пра́вды,  нече́стїѧ всю̀ ѿрази́сте мглꙋ̀: и҆ вѣ́рныхъ  просвѣща́ете, мч҃ницы бжⷭ҇твеннїи, трⷪ҇цы побѡ́рницы. (с.  348) 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Ле́сть вра́жїю ꙗ҆́вственнѡ низложи́вше, на лѣ̑та  мнѡ́га зави́стнѣ сокрове́ннїи, на́мъ ꙗ҆ви́стесѧ,  всеприснопа́мѧтнїи мч҃ницы, врачꙋ́юще дꙋ́шъ на́шихъ  стра̑сти, и҆ и҆сцѣлѧ́юще тѣлє́сныѧ болѣ̑зни, во сла́вꙋ  бг҃а на́шегѡ. 
Сла́ва, и҆ ны́нѣ, бг҃оро́диченъ: 
Оу҆пра́ви, чⷭ҇таѧ, ѻ҆каѧ́ннꙋю мою̀ дꙋ́шꙋ, и҆  оу҆ще́дри ю҆̀, ѿ мно́жества прегрѣше́нїй во глꙋбинꙋ̀  попо́лзшꙋюсѧ поги́бели, всенепоро́чнаѧ, и҆ въ ча́съ мѧ̀  стра́шный сме́рти ты̀ и҆схи́ти ѡ҆глаго́лꙋющихъ де́мѡнѡвъ, и҆  всѧ́кїѧ мꙋ́ки. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Ты̀ моѧ̑ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ, тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Твоѐ заколе́нїе и҆ во́льнꙋю сме́рть, жизнода́вче,  собо́ръ возжелѣ̀ страда́лєцъ, и҆ многови̑дныѧ болѣ̑зни  претерпѣ́въ, въ неболѣ́зненное пре́йде и҆ бжⷭ҇твенное  весе́лїе, пѣснопоѧ̀ бл҃года́рственнѡ: си́лѣ твое́й сла́ва,  чл҃вѣколю́бче. 
Крⷭ҇та̀ ѡ҆гражда́еми бронѧ́ми, и҆ любо́вїю  бжⷭ҇твенною оу҆твержда́еми, ѻ҆рꙋ́жїе низложи́ша врагѡ́въ,  и҆ ѡ҆полчє́нїѧ си́хъ вѣ́рою потреби́ша мч҃ницы  бжⷭ҇твеннїи, пою́ще оу҆се́рднѡ: си́лѣ твое́й сла́ва,  чл҃вѣколю́бче. 
Добро́тами добродѣ́телей просвѣща́еми, ѿ крове́й  багрѧни́цею оу҆краси́стесѧ ѡ҆червле́ною, мч҃ницы: ꙗ҆́коже  ски́птръ крⷭ҇та̀ побѣ́дꙋ носѧ́ще, со хрⷭ҇то́мъ црⷭ҇твовати  сподо́бистесѧ вои́стиннꙋ, бл҃жє́нныѧ надє́жды прїѧ́ша. (с.  349) 
Бг҃оро́диченъ: 
Мт҃и бж҃їѧ бл҃гослове́ннаѧ, всенепоро́чнаѧ,  страда́лєцъ бжⷭ҇твенное оу҆добре́нїе, ѡ҆небеси́вшаѧ на́ше  є҆стество̀, ѿри́нꙋвшеесѧ совѣ́томъ ѕмїи́нымъ, спаси́ мѧ  ѿ всѧ́кихъ житїѧ̀ собла̑знъ, и҆ оу҆лꙋчи́ти спасе́нїе  сподо́би. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Ст҃ы́хъ твои́хъ, сп҃се, вре́мѧ дово́льно  сокровє́нныѧ кѡ́сти сохрани́въ, ꙗ҆ви́лъ є҆сѝ ны́нѣ,  ꙗ҆́кѡ бл҃говоли́лъ є҆сѝ, лю́демъ твои̑мъ, сло́ве, на  ѡ҆свѧще́нїе и҆ спасе́нїе и҆ въ стꙋ́дъ врагѡ́мъ хꙋ́лѧщымъ  тѧ̀. 
Стꙋ́день пре́лести, теплото́ю вѣ́ры разори́сте,  сла́внїи, мно́гихъ мꙋ́къ преше́дше многоплетє́нныѧ сѣ̑ти:  къ вы́шнемꙋ гра́дꙋ вперѧ́еми любо́вїю, почи́ли є҆стѐ,  сла́вою и҆сполнѧ́еми. 
Терпѣ́нїемъ ра́нъ всѧ́кѡ низло́жше вра́жїе  шата́нїе, тве́рдїи ѻ҆рꙋ́жницы, и҆ терза́еми и҆ повѣ́шаеми,  и҆ ѻ҆гню̀ веще́ственномꙋ приѡбщи́вшесѧ, всѧ́кꙋ ве́щь  безбо́жїѧ запали́сте бл҃года́тїю. 
Бг҃оро́диченъ: 
Превы́шши была̀ є҆сѝ вы́шнихъ си́лъ,  бг҃ора́дованнаѧ, заче́нши сло́во, всѧ̑ сло́вомъ сотво́ршаго,  и҆ ро́ждши сего̀, ѿ ѻ҆ц҃а̀ пре́жде вѣ̑къ рожде́нна,  нетлѣ́ннѡ пречⷭ҇таѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ꙗ҆́коже крі́нъ въ мы́сленныхъ оу҆до́лїихъ  процвѣ́тше, бжⷭ҇твенныѧ вонѝ всѧ̑ наполнѧ́ете,  всехва́льнїи: и҆ ѿ дꙋ́шъ ѿгонѧ́ете смра́дъ всѧ́къ,  страстоте́рпцы досточꙋ́днїи. 
Ссѣка́еми на оу҆́ды, и҆ многоѻбра́знѡ мꙋ́чими,  терпѣ́нїѧ (с. 350) и҆́стиннагѡ мече́мъ ссѣко́ша врагѝ  невѣ́дꙋщыѧ тѧ̀, до́блїи, сло́ве, страстоте́рпцы твоѝ  воспѣва́юще тѧ̀. 
Стрꙋ́пы мч҃ничестїи дꙋ́шъ и҆сцѣлѧ́ютъ ꙗ҆́звы:  си́ми бо врага̀ крѣ́пкѡ оу҆ѧзви́вше, врачева́нїе  безме́здно те́плѣ просѧ́щымъ, бжⷭ҇твеннымъ дх҃омъ бы́ша. 
Бг҃оро́диченъ: 
И҆зъ тебє̀ бг҃ъ смє́ртнымъ, плотски́мъ ꙗ҆ви́сѧ  прїѧ́тїемъ, бога́тъ сы́й, мою̀ нищетꙋ̀, всенепоро́чнаѧ, и҆зъ  тебє̀ взѧ́тъ, безсме́ртїѧ вхо́ды мѝ да́рꙋѧ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Крѣ́пцыи вѣ́ры столпѝ, добропобѣ́днїи мч҃ницы,  за хрⷭ҇та̀ под̾е́мше разли̑чныѧ мꙋ̑ки, и҆ на лѣ̑та мнѡ́га  сокрове́ни бы́сте: и҆ ны́нѣ ꙗ҆ви́стесѧ, ꙗ҆́кѡ  многоцѣ́нное бога́тство, и҆ въ це́рковь бж҃їю че́стнѡ  носи́ми а҆рхїере́а бж҃їѧ дла́ньми, просѧ́щымъ раздава́ете  є҆́же на по́льзꙋ. тѣ́мъ моли́тесѧ ѡ҆ дꙋша́хъ на́шихъ. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  благослове́нъ є҆сѝ, бж҃е ѻ҆тє́цъ на́шихъ. 
Вѣ́доми сотво́ршемꙋ, мꙋче́нїемъ дре́вле бы́вше безъ  вѣ́сти сокрове́ни, на́мъ ны́нѣ позна́ни бы́сте  пѣснопою́щымъ, всехва́льнїи мч҃ницы: бл҃гослове́нъ є҆сѝ,  бж҃е ѻ҆тє́цъ на́шихъ. 
Почерпи́те, человѣ́цы, ѿ и҆сто́чника точа́щагѡ  во́дꙋ спаси́тельнꙋю, ѿ пото́кѡвъ невеще́ственныхъ, моще́й  ра́ди мч҃никъ дне́сь, и҆ пѣснопо́йте сїѧ̑ просла́вльшемꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Свѣ́та жили́ща ꙗ҆ви́вшесѧ, мꙋ́къ ра́ди мно́гихъ,  въ сокрове́нїи мра́чнѣмъ лѣ̑та мнѡ́га сокрыва́еми, ꙗ҆́кѡ  ѡ҆ незаходи́мыхъ свѣти́льницы возсїѧ́ша страда́льцы твоѝ,  хрⷭ҇тѐ, просвѣща́юще на́съ. (с. 351) 
Бг҃оро́диченъ: 
Прⷪ҇ро́цы провозвѣсти́ша глꙋбинꙋ̀, дв҃о, та́инства  твоегѡ̀, ѿ чⷭ҇тыхъ бо крове́й бг҃а, ѻ҆трокови́це,  чревоноси́ла є҆сѝ, и҆ въ сꙋщества́хъ двою̀ породила̀  є҆сѝ, на спасе́нїе на́ше и҆ и҆збавле́нїе. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Ꙗ҆́коже вїногра́да ло́зїе невеще́ственнагѡ сꙋ́ще,  гро́здїе на́мъ бг҃оразꙋ́мїѧ процвѣто́ша, и҆ вїно̀  и҆сточи́ша безсме́ртїѧ всѣ̑мъ ꙗ҆́вѣ, пїѧ́нства дꙋше́внагѡ  ѿража́юще вре́дъ, мꙋ́чєницы вопїю́ще: ѻ҆́троцы,  бл҃гослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Течє́нїи кро́вными рѣ́ки и҆зсꙋши́ша  і҆дѡлонеи́стовства, и҆ разжже́нїе оу҆гаси́ша безбо́жнагѡ  велѣ́нїѧ страда́льцы сла́вою хрⷭ҇то́вою: всѧ́ко же вѣ́рнѡ  вопїю́щее се́рдце напои́ша бога́тнѡ: ѻ҆́троцы,  бл҃гослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Ст҃и́телей пред̾избра́нный свѧщенноподви́женъ,  пренесе́нїе свѧще́нное сотворѝ ва́ше, всебл҃же́ннїи, и҆  лѣ́тнѡ сїѐ почита́етъ, поѧ̀ со всѣ́мъ свѧще́ннымъ  сосло́вїемъ: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Бг҃оро́диченъ: 
Ѡ҆свѧ́щшисѧ дх҃омъ, бцⷣе всенепоро́чнаѧ, во ст҃ы́хъ  почива́ющаго родила̀ є҆сѝ ст҃а́го, и҆ бл҃годѣ́телѧ  є҆ди́наго бг҃а, всѧ̑ вопїю́щыѧ ѡ҆свѧща́юща вѣ́рою:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ (с. 352) ꙗ҆ви́сѧ человѣ́кѡмъ пло́тски,  и҆ чре́во твоѐ бы́сть простра́ннѣйшее нб҃съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Дрꙋ́гъ дрꙋ́га порѣва́юще къ жи́зни, и҆ дерза́ти  са́ми себѣ̀ повелѣва́юще ра̑ны претерпѣ́ти, вопїю́ще  страда́льцы: сѐ вре́мѧ бл҃гопрїѧ́тно, ста́немъ и҆  побѣди́мъ врага̀. хрⷭ҇то́съ бо подвигополо́жникъ  простира́етъ вѣнцы̀, и҆́же на́съ ра́ди страда́ти  и҆зво́ливый. 
Возвы́силсѧ є҆сѝ на дре́во, сло́ве бж҃їй, и҆  мч҃никѡвъ стада̀ привле́клъ є҆сѝ къ себѣ̀, стрⷭ҇ть  воѡбрази́вшихъ и҆ заколе́нїе, є҆́же во́лею, влⷣко, прїѧ́лъ  є҆сѝ за милосе́рдїе на́съ ра́ди. Тѣ́мже тѧ̀ до́блїи  возлюби́вше страда́льцы, ꙗ҆́кѡ ѻ҆вча́та закала́ютсѧ. 
Со хрⷭ҇то́мъ црⷭ҇твовати всегда̀ страда́льцы  всехва́льнїи мч҃ницы, ра́достнѡ сподо́бльшесѧ на нб҃сѣ́хъ,  странѣ̀ побѣди́тєльнаѧ, и҆ всѣ̑мъ дꙋше́вное и҆спроси́те  спасе́нїе, вѣ́рою восхвалѧ́ющымъ вы̀ дне́сь. 
Бг҃оро́диченъ: 
Ѻ҆́блаче сл҃нца мы́сленнагѡ, дꙋшѝ моеѧ̀ ѻ҆́блаки  разженѝ: две́ре бж҃їѧ, ѿве́рзи мнѣ̀ двє́ри, молю́ тѧ,  пра́вды, влⷣчце: и҆ ко вхо́дѡмъ благи̑мъ введѝ, дв҃о, ѿ  пꙋте́й многоѻбра́зныхъ лꙋка́вагѡ и҆збавлѧ́ющи мѧ̀. 


(с. 352) 
Мѣ́сѧца тогѡ́же въ к҃г-й де́нь. 
Ст҃а́гѡ сщ҃енномꙋ́ченика полѷка́рпа, є҆пⷭ҇кпа  смѵ́рнскагѡ. 
На Гдⷭ҇и, воззва́хъ, стїхи̑ры, гла́съ а҃.  Подо́бенъ: Нбⷭ҇ныхъ чинѡ́въ: 
Со безпло́тными совокꙋпи́лсѧ є҆сѝ, ꙳ на землѝ  живы́й, и҆ съ ни́ми непреста́ннѡ слꙋ́жиши трⷪ҇цѣ ꙳, ѻ҆́ч҃е  бг҃облаже́нне. (с. 353) тѣ́мже при́снѡ ꙳ ꙗ҆́кѡ нбⷭ҇ный  человѣ́къ живы́й въ вы́шнихъ, ꙳ тайнонаꙋча́еши сꙋ́щыѧ на  землѝ ꙳ бжⷭ҇твєннымъ та́йнамъ. 
Хрⷭ҇то́ва дѣ́ланїѧ ꙳ розга̀ бг҃онасажде́ннаѧ, ꙳  словє́сныѧ бжⷭ҇твєнныѧ ꙳ предлага́ѧ гре́зны, ꙗ҆ви́лсѧ  є҆сѝ, бг҃облаже́нне: ꙳ ѿ ни́хже честнꙋ́ю почерпа́емъ  сла́дость вѣ́рнѡ, ꙳ и҆ се́рдцемъ бо вселе́ннꙋю поꙋчє́нїѧ  твоѧ̑ прино́симъ. 
Бжⷭ҇твеннымъ сїѧ́нїемъ ѡ҆зарѧ́емь, ꙳ ѻ҆гне́мъ  веще́ственнымъ снѣда́емо тѣ́ло, ꙳ къ невеще́ственнѣй  преста́вилсѧ є҆сѝ, ѻ҆́ч҃е, зарѝ: ꙳ и҆ да́ждь  разрѣше́нїе моли́твами твои́ми, ꙳ страсте́й мра́чнꙋю но́щь  просвѣща́ѧ, ꙳ мꙋ́дре, дꙋ́шъ на́шихъ. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Прегрѣше́нїй пꙋчи́ною ѡ҆бꙋрева́емь, ꙳ къ ти́хомꙋ  приста́нищꙋ прибѣ́гъ, ꙳ пречⷭ҇тѣй моли́твѣ твое́й, ꙳  бг҃ороди́тельнице, взыва́ю тѝ: спаси́ мѧ, ꙳ крѣ́пкꙋю твою̀  десни́цꙋ просте́рши рабꙋ̀ твоемꙋ̀, ꙳ всенепоро́чнаѧ. 
Крⷭ҇тобг҃оро́диченъ. Подо́бенъ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳  непоро́чнаѧ дв҃а пла́чꙋщи вопїѧ́ше: ꙳ сла́дкое моѐ ча́до, ꙳  что̀ но́вое и҆ пресла́вное видѣ́нїе; ꙳ ка́кѡ содержа́й  всѧ́чєскаѧ го́рстїю, ꙳ на дре́вѣ пригвожда́ешисѧ пло́тїю; 
Тропа́рь, гла́съ д҃: 
И҆ нра́вѡмъ прича́стникъ, и҆ престо́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одꙋхнове́нне, въ видѣ́нїѧ восхо́дъ. сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, сщ҃енномꙋ́чениче полѷка́рпе: молѝ хрⷭ҇та̀  бг҃а, спасти́сѧ дꙋша́мъ на́шымъ. 
На оу҆́трени канѡ́нъ, є҆гѡ́же краегране́сїе: 
Бжⷭ҇твеннагѡ полѷка́рпа въ пѣ́снехъ восхвалѧ́ю.  Ѳеофа́ново. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. (с. 354) 
Хрⷭ҇то́вымъ свѣтоли́тїемъ сїѧ́ѧ, и҆ тогѡ̀  просвѣще́нїемъ, ѻ҆́ч҃е, наполнѧ́емь, ѡ҆мраче́ннꙋю дꙋ́шꙋ  мою̀ ѡ҆зарѝ, бг҃омꙋ́дре, моли́твами твои́ми. 
Просвѣще́нїе спаси́тельнагѡ проповѣ́данїѧ, чи́стое  се́рдце твоѐ, ꙗ҆́коже зерца́ло нескве́рно, ѻ҆́ч҃е,  ѡ҆блиста́въ зари̑ всѣ̑мъ просїѧ̀. 
Зако́на но́вагѡ столпописа́нїе ты̀ бы́лъ є҆сѝ  напи́сано и҆мѣ́ѧ, ѻ҆́ч҃е, не черни́ломъ, но дх҃омъ  бжⷭ҇твеннымъ, бл҃года́ти бжⷭ҇твенное є҆ѵⷢ҇лїе. 
Бг҃оро́диченъ: 
Бг҃а и҆зъ тебє̀ воплоще́нна вѣ́дꙋще, безъ  хотѣ́нїѧ плотска́гѡ, сꙋ́ща пре́жде тва́ри, и҆ пре́жде  всѣ́хъ вѣ̑къ, вои́стиннꙋ бцⷣꙋ тѧ̀ и҆сповѣ́дꙋемъ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ твоѝ всадѝ въ сердца̀  на́съ пою́щихъ тѧ̀. 
Ма́слина, ѱало́мски рещѝ, плодови́та бы́лъ  є҆сѝ, полѷка́рпе бг҃оѧвле́нне, въ домꙋ̀ гдⷭ҇а твоегѡ̀  весе́лїе носѧ̀ проповѣ́данїѧ. 
Напра́вилъ є҆сѝ оу҆се́рднѡ, бг҃облаже́нне,  оу҆́мъ тво́й повелѣ́нїемъ сп҃совымъ, по досто́инствꙋ бы́лъ  є҆сѝ тогѡ̀ цр҃кве па́стырь и҆зрѧ́денъ. 
Всецѣ́лꙋю тебѐ сама́го хрⷭ҇тꙋ̀ прине́слъ є҆сѝ,  ꙗ҆́кѡ жи́вꙋ же́ртвꙋ мꙋче́нїемъ, со́вѣсти свидѣ́тельствомъ  предпострада́въ, всебл҃же́нне, по́стничествомъ. 
Бг҃оро́диченъ: 
Оу҆мерщвле́нїѧ на́шегѡ пе́рсть ѿтрѧсла̀ є҆сѝ,  ро́ждши и҆́стиннѡ безсме́ртїе, и҆ ѻ҆дє́жды на́мъ и҆стка́ла  є҆сѝ нетлѣ́нїѧ, дв҃о, ржⷭ҇тво́мъ твои́мъ. 
Сѣда́ленъ, гла́съ и҃. Подо́бенъ: Премꙋ́дрости: 
Бл҃года́тный гро́здъ въ дꙋшѝ вои́стиннꙋ  воздѣ́лавъ, (с. 355) ѻ҆́ч҃е мꙋ́дре, ꙗ҆́кѡ вїно̀  и҆сточи́лъ є҆сѝ вѣ́ры сло́во, веселѧ́щее всѣ́хъ  вѣ́рныхъ мы̑сли, и҆ чꙋде́съ ꙗ҆ви́лсѧ є҆сѝ непреходи́ма  пꙋчи́на: тѣ́мже и҆ мꙋ́ченикѡвъ ꙗ҆ви́лсѧ є҆сѝ  оу҆добре́нїе, ѻ҆гне́мъ скончава́емь, и҆ свѣ́та  сподоблѧ́емь присносꙋ́щнагѡ, полѷка́рпе, молѝ хрⷭ҇та̀  бг҃а, прегрѣше́нїй ѡ҆ставле́нїе дарова́ти пра́зднꙋющымъ  любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Помышле́ньми поползнꙋ́всѧ лꙋка́выми, во глꙋбинꙋ̀  впадо́хъ грѣхо́внꙋю, и҆ стенѧ̀ взыва́ю тѝ ѿ се́рдца,  пречⷭ҇таѧ: на мнѣ̀ оу҆дивѝ бога́тꙋю ми́лость, и҆ твоегѡ̀  милосе́рдїѧ неизмѣ́рнꙋю пꙋчи́нꙋ, и҆ щедро́тъ твои́хъ  неизче́тное бога́тство: и҆ да́ждь мѝ покаѧ́нїе, и҆  прегрѣше́нїй, проще́нїе, да любо́вїю взыва́ю тебѣ̀: молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти мѝ, тѧ́  бо наде́ждꙋ и҆мѣ́ю ра́бъ тво́й. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй прегрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Многопло́дный добродѣ́телей, добропло́дный са́дъ  влⷣцѣ ꙗ҆ви́лсѧ є҆сѝ, ѻ҆́ч҃е полѷка́рпе. 
Всесожже́нїе соверше́нно, и҆ чи́ста же́ртва  прине́слсѧ є҆сѝ сп҃сꙋ всѣ́хъ, ѻ҆́ч҃е полѷка́рпе. (с.  356) 
Пѣсносло́вимъ, сла́вне, дꙋшѝ твоеѧ̀ крѣ́пкое  терпѣ́нїе, и҆ твои́хъ пѡ́двигъ до́блесть. 
Бг҃оро́диченъ: 
Просвѣтѝ, чⷭ҇таѧ, ѡ҆мраче́ннꙋю дꙋ́шꙋ мою̀  свѣ́томъ твои́мъ, ꙗ҆́же свѣ́тъ ро́ждшаѧ присносꙋ́щный. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Заре́ю дꙋхо́вною просвѣща́емь оу҆́мъ, прпⷣбне,  ѻ҆бра́знѡ ѻ҆гне́мъ ѡ҆палѧ́емь ꙗ҆́вѣ наꙋчи́лсѧ є҆сѝ,  ѻ҆гне́мъ, бг҃омꙋ́дре, твоегѡ̀ сконча́нїѧ. 
Стрꙋю̀ прїѧ́лъ є҆сѝ жи́зни, ꙗ҆́кѡ ѿ пото́ка  пи́щи, премꙋ́дре, оу҆ченико́мъ возлю́бленнымъ наꙋче́нъ  бы́въ, поче́рпшимъ премꙋ́дрости бе́зднꙋ. 
Бога́тство и҆ сла́вꙋ свѣ́тлꙋ, и҆ долготꙋ̀ житїѧ̀,  и҆ жи́знь нетлѣ́ннꙋ, и҆́стиннаѧ мꙋ́дрость хрⷭ҇то́съ, тебѣ̀  дарова̀, ѻ҆́ч҃е, ꙗ҆́кѡ вельмѝ того̀ возлю́бльшемꙋ. 
Бг҃оро́диченъ: 
Ве́тхїй де́ньми, ꙗ҆́коже на рꙋно̀ до́ждь,  пречⷭ҇таѧ, въ твоѐ чре́во сни́де ѡ҆свѧще́нное, и҆ но́въ  ꙗ҆ви́сѧ а҆да́мъ чл҃вѣколю́бецъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Оу҆мертви́всѧ, бг҃оглаго́ливе, мі́рꙋ всемꙋ̀,  є҆ди́номꙋ же хрⷭ҇тꙋ̀ живы́й пребыва́ѧ: и҆ къ немꙋ̀ преше́лъ  є҆сѝ, жи́зненное нетлѣ́нїе прїе́млѧ. 
Благоѻбра́знѡ ходѧ̀, бл҃же́нне, ча́до же свѣ́та и҆  ми́ра ꙗ҆влѧ́ѧсѧ, нощна́го пе́рвенца, и҆ бори́телѧ позна́лъ  є҆сѝ маркїѡ́на. 
Наꙋча́еми, ѻ҆́ч҃е, словесы̀ твои́ми, всѧ́кꙋ  побѣжда́емъ (с. 357) скве́рнꙋю є҆́ресь, и҆ лꙋка̑ваѧ  сѡ́нмища, два̀ вводѧ́щихъ нача̑ла ѕлочести́выхъ. 
Бг҃оро́диченъ: 
Грѣ́хъ мі́ра взе́млющаго, чⷭ҇таго а҆́гнца заче́нши,  всенепоро́чнаѧ, согрѣше́нїй проще́нїе молѝ дарова́ти  рабѡ́мъ твои̑мъ. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Плоды̀ словє́сныѧ гдⷭ҇еви приносѧ̀, полѷка́рпе  мꙋ́дре, добродѣ́телей жє́ртвы, тѣ́мже и҆ ѿ бг҃а  досто́инъ і҆ера́рхъ просла́вилсѧ є҆сѝ. сегѡ̀ ра́ди дне́сь  просвѣ́щшесѧ твои́ми словесы̀, воспѣва́емъ твою̀  достохва́льнꙋю па́мѧть, сла́вѧще гдⷭ҇а. 
І҆́косъ: 
Мꙋ́дрости благосты́ню поче́рпъ, ѿ тоѧ̀, ѻ҆́ч҃е,  напо́лнилъ є҆сѝ бг҃оразꙋ́мїѧ ста́до твоѐ: и҆ всест҃а́гѡ  и҆ неизрече́ннагѡ бжⷭ҇тва̀ трисо́лнечное ѡ҆блиста́лъ є҆сѝ,  ѻ҆ц҃а̀ нерожде́нїе, сн҃а же рожде́нїе, и҆ и҆схожде́нїе  дх҃а, є҆ди́но бжⷭ҇тво̀, є҆ди́нꙋ сла́вꙋ ꙗ҆́снѡ наꙋчи́лъ  є҆сѝ, и҆ і҆́дѡльское безбо́жїе и҆зъ ко́рене посѣ́клъ  є҆сѝ: плоды́ же зрѣ̑лы дꙋ́шы вѣ́рꙋющихъ приводѧ̀ къ  не́й, сла́вне, въ ню́же крести́хомсѧ, въ ню́же и҆ вѣ́рꙋемъ,  сла́вѧще гдⷭ҇а. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Тве́рдымъ по́мысломъ горѧ́щїй пла́мень преминꙋ́лъ  є҆сѝ, сла́вне, ꙗ҆́кѡ трїѐ ѻ҆́троцы пе́щь ѻ҆гне́мъ  невеще́ственнымъ ѡ҆роша́еми, посреди́ же ѻ҆гнѧ̀ взыва́ѧ,  неѡпали́мь пребы́лъ є҆сѝ: бл҃гослове́нъ є҆сѝ, бж҃е  ѻ҆тє́цъ на́шихъ. 
Блаже́нъ є҆сѝ, и҆ добро̀ тебѣ̀ є҆́сть, ны́нѣ  все́льшемꙋсѧ, и҆дѣ́же пра́ведныхъ селє́нїѧ, и҆дѣ́же  мꙋ́чєникъ вѡ́инства, и҆дѣ́же мꙋ́дрыхъ а҆пⷭ҇лѡвъ ли́цы  взыва́ютъ: бл҃гослове́нъ є҆сѝ, бж҃е ѻ҆тє́цъ на́шихъ. (с.  358) 
Неплѡ́дныѧ пе́рвѣе многоплѡ́дны хрⷭ҇тꙋ̀ дꙋ́шы  приве́лъ є҆сѝ, воздѣ́ланїемъ дꙋхо́внымъ оу҆равни́въ, и҆  благокла́сно си̑мъ предлага́ѧ сѣ́мѧ, и҆ наказꙋ́ѧ пою́щыѧ съ  тобо́ю: бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Ты̀ є҆ди́на бг҃ꙋ, всѧ́чєскаѧ мꙋ́дрѣ  содѣ́лавшемꙋ, мт҃и ꙗ҆ви́ласѧ є҆сѝ неискꙋсобра́чнаѧ, дв҃о  мт҃и всечⷭ҇таѧ. тѣ́мже благоче́стнѡ тебѣ̀, всенепоро́чнаѧ,  взыва́юще, пое́мъ: бл҃гослове́на, ꙗ҆́же бг҃а пло́тїю  ро́ждшаѧ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Сщ҃еннодѣ́йствовавъ, сла́вне, хрⷭ҇то́вꙋ та́йнꙋю  слꙋ́жбꙋ, слове́сное ѻ҆вча̀ себѐ приве́лъ є҆сѝ бг҃ꙋ  же́ртвꙋ прїѧ́тнꙋ и҆ благоꙋго́днꙋ, всепло́днꙋ, полѷка́рпе  требл҃же́нне. 
Ю҆́ношское въ сѣди́нѣ, и҆ глꙋбоча́йшее мꙋ́жество  показа́лъ є҆сѝ: крⷭ҇тною си́лою воздви́глъ є҆сѝ себѐ къ  бж҃е́ствєннымъ подвигѡ́мъ, бг҃омꙋ́дре, свѧщенномꙋ́ченикѡвъ  хрⷭ҇то́выхъ сла́ва, преподо́бне. 
Оу҆твержда́емь крⷭ҇то́мъ, и҆ ст҃и́тельскою  красото́ю досто́йнѡ ѡ҆блече́нъ, ѻ҆́ч҃е, въ цр҃ковь бж҃їю  вше́лъ є҆сѝ твое́ю кро́вїю пастыренача́льникꙋ хрⷭ҇тꙋ̀  ꙗ҆ви́тисѧ. 
За хрⷭ҇та̀ закла́всѧ, ꙗ҆́коже знамени́тъ ѻ҆ве́нъ,  сщ҃енноѧвле́нне, подо́бникъ ꙗ҆ви́лсѧ є҆сѝ страда́нїємъ  є҆гѡ̀, и҆ сла́вы бы́лъ є҆сѝ соприча́стникъ, и҆ црⷭ҇твїѧ  є҆гѡ̀ снаслѣ́дникъ. 
Бг҃оро́диченъ: 
Свѣтови́дѣнъ сто́лпъ ѻ҆́гненъ, и҆ ѻ҆́блакъ  свѣ́телъ, предводѧ́щь къ нбⷭ҇номꙋ наслѣ́дїю,  бг҃ороди́тельнице чⷭ҇таѧ, бꙋ́ди мѝ, дв҃о всенепоро́чнаѧ, въ  пꙋсты́ни житїѧ̀ заблꙋжде́нномꙋ. (с. 359) 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Свѣтоно́снаѧ твоѧ̀, ѻ҆́ч҃е, возсїѧ́вши па́мѧть,  просвѣща́етъ дꙋ́шы благоче́стнѡ сїю̀ соверша́ющихъ, чꙋ́дне:  и҆ прича́стники бжⷭ҇твеннагѡ свѣтоѧвле́нїѧ сїѧ̑  соверша́етъ: ю҆́же досто́йнѡ, бг҃омꙋ́дре, пѣ́сньми  оу҆блажа́емъ. 
Съ вы́шними ли́ки ст҃ы́хъ а҆́гг҃лъ прⷭ҇то́лꙋ  влⷣчнемꙋ предстоѧ̀, сего̀ молѝ дости́гнꙋти на́мъ  спаси́тельнꙋю стрⷭ҇ть и҆ тогѡ̀ воскрⷭ҇нїе, свѣ́тлѡ  добродѣ́телей многоѻбра̑зныѧ ви́ды соверша́ющыѧ. 
Вѣнцено́сца тѧ̀, ѻ҆́ч҃е, и҆ по́чести побѣ́дꙋ  прїи́мша, бжⷭ҇твенныѧ десни́цы, и҆ по́двиги сконча́вша, и҆  свѣ́та и҆сполнѧ́ема, вѣ́рꙋюще, полѷка́рпе мꙋ́дре,  моли́твенника хрⷭ҇тꙋ̀ тѧ̀ оу҆се́рднѡ предлага́емъ. 
Бг҃оро́диченъ: 
Ꙗ҆́кѡ бцⷣꙋ тѧ̀, дв҃о, и҆ мт҃рь сло́ва, и҆  хода́таицꙋ сꙋ́щꙋю на́мъ, присносꙋ́щныѧ и҆ бжⷭ҇твенныѧ  жи́зни, ꙗ҆́кѡ пра́вды сл҃нце возсїѧ́вшꙋю на́мъ, вѣ́рнїи,  є҆диномꙋ́дреннѡ пѣ́сньми велича́емъ. 
Свѣти́ленъ. Подо́бенъ: Посѣти́лъ ны̀: 
Бг҃осло́вномꙋ оу҆ч҃никꙋ̀ оу҆чени́къ бы́въ,  полѷка́рпе, мно́гъ пло́дъ гдⷭ҇ꙋ вѣ́рныхъ приве́лъ є҆сѝ:  себе́ же самого̀ всепло́дїе прине́слъ є҆сѝ ѡ҆ твое́мъ  ста́дѣ, и҆ ны́нѣ моли́сѧ за всѧ̑ ны̀. 
Бг҃оро́диченъ: 
Щедрѡ́ты твоѧ̑, бж҃е, на лю́ди и҆ ста́до твоѐ  низпослѝ, моли́твами пречⷭ҇тыѧ твоеѧ̀ мт҃ре, и҆ всѣ́хъ  ст҃ы́хъ твои́хъ, и҆ на́мъ всѣ̑мъ да́рꙋй вели́кꙋю твою̀  ми́лость. 


(с. 360) 
Мѣ́сѧца тогѡ́же въ к҃д-й де́нь. 
Пе́рвое и҆ второ́е ѡ҆брѣ́тенїе честны́ѧ главы̀  прⷣте́чевы. 
А҆́ще не є҆́сть по́стъ: Ве́черъ пое́мъ, Блаже́нъ  мꙋ́жъ: а҃-й а҆нтїфѡ́нъ. На Гдⷭ҇и, воззва́хъ, стїхи̑ры  на ѕ҃. А҆́ще же по́стъ, стїхологисꙋ́емъ ѻ҆бы́чнꙋю каѳі́смꙋ,  и҆ пое́тсѧ слꙋ́жба прⷣте́чи съ трїѡ́дїю. 
Гла́съ є҃. Подо́бенъ: Ра́дꙋйсѧ: 
Ра́дꙋйсѧ, сщ҃е́ннаѧ главо̀, и҆ свѣтоно́снаѧ, и҆  а҆́гг҃лѡмъ говѣ́йнаѧ, ꙗ҆́же мече́мъ ѿсѣ́чена дре́вле,  и҆ ѻ҆́стрыми ѡ҆бличе́ньми нечистоты̀ стꙋ́дъ посѣ́кшаѧ,  и҆сто́чникъ чꙋде́съ, вѣ̑рныѧ напаѧ́юща, и҆ ꙗ҆́же сп҃сово  спаси́тельное прише́ствїе возвѣсти́вшаѧ, и҆ наи́тїе дх҃а  дре́вле оу҆ви́дѣвшаѧ, къ семꙋ̀ все́льшаѧсѧ, ве́тхой же и҆  но́вой хода́тайствовавшаѧ бл҃года́ти: хрⷭ҇та̀ оу҆молѝ  дꙋша́мъ на́шымъ дарова́ти ве́лїю ми́лость. 
Въ сосꙋ́дѣ скꙋде́льнѣ сокрове́ннаѧ и҆ногда̀,  прⷣте́чева глава̀ ꙗ҆ви́сѧ, ѿ земны́хъ нѣ́дръ  и҆зда́вшаѧсѧ ꙗ҆́вственнѣ, и҆ чꙋде́съ стрꙋи̑ и҆сточа́ющаѧ:  и҆́бо въ вода́хъ главꙋ̀ ѡ҆мы̀, превы́спрєннѧѧ ны́нѣ  покрыва́ющагѡ вода́ми, и҆ ѡ҆дождѧ́ющагѡ человѣ́кѡмъ  бжⷭ҇твенное ѡ҆ставле́нїе. сїю̀ оу҆̀бо оу҆блажи́мъ  и҆́стиннѡ пресла́внꙋ, и҆ въ сеѧ̀ ѡ҆брѣ́тенїи (с. 361)  ра́достнѡ пра́зднꙋемъ, хрⷭ҇та̀ молѧ́ще, дарова́ти дꙋша́мъ  на́шымъ ве́лїю ми́лость. 
Глава̀, ꙗ҆́же а҆́гнца бж҃їѧ проповѣ́давшаѧ пло́тїю  ꙗ҆́вльшагосѧ, и҆ всѣ̑мъ покаѧ́нїѧ спасє́нныѧ пꙋти̑  бжⷭ҇твенными заповѣдьмѝ и҆звѣсти́вшаѧ, ꙗ҆́же пре́жде  и҆́рѡдово законопрестꙋпле́нїе ѡ҆бличи́вшаѧ, и҆ сегѡ̀ ра́ди  ѿсѣ́чена ѿ тѣлесѐ, и҆ на вре́мѧ под̾е́мшаѧ  сокрове́нїе, ꙗ҆́коже свѣтоѧвле́нное на́мъ возсїѧ̀ сл҃нце,  пока́йтесѧ, вопїю́щаѧ, и҆ ко хрⷭ҇тꙋ̀ ны́нѣ предложи́тесѧ во  оу҆миле́нїи дꙋше́внѣмъ, подаю́щемꙋ мі́рꙋ ве́лїю ми́лость. 
Сла́ва, гла́съ ѕ҃: 
Сокро́вище бжⷭ҇твенныхъ дарѡ́въ, бг҃охрани́маѧ  глава̀ твоѧ̀, прⷣте́че, ѿ земны́хъ нѣ́дръ возсїѧ̀, ю҆́же  мы̀ вѣ́рнѡ прїе́млюще, и҆ покланѧ́ющесѧ, сла́вне,  ѡ҆богаща́емсѧ ѿ тебє̀, хрⷭ҇то́въ крⷭ҇ти́телю, чꙋдесы̀  пресла́вными, и҆ согрѣше́нїй проще́нїемъ. 
И҆ ны́нѣ, бг҃оро́диченъ: Кто̀ тебє̀ не  оу҆блажи́тъ: 
Вхо́дъ. Прокі́менъ днѐ, и҆ чтє́нїѧ. 
Прⷪ҇ро́чества и҆са́їина чте́нїе. 
[Глава̀ м҃] Та́кѡ гл҃го́летъ гдⷭ҇ь:  оу҆тѣша́йте, оу҆тѣша́йте лю́ди моѧ̑ гл҃го́летъ бг҃ъ:  свѧще́нницы, глаго́лите въ се́рдце і҆ерꙋсали́мꙋ, оу҆моли́те  є҆го̀, ꙗ҆́кѡ оу҆мно́жисѧ смире́нїе є҆гѡ̀, разрѣши́сѧ бо  грѣ́хъ є҆гѡ̀, ꙗ҆́кѡ прїѧ́тъ и҆зъ рꙋкѝ гдⷭ҇ни сꙋгꙋ̑ба  согрѣшє́нїѧ своѧ̑. Гла́съ вопїю́щагѡ въ пꙋсты́ни,  оу҆гото́вайте пꙋ́ть гдⷭ҇ень, пра̑вы твори́те стєзѝ бг҃ꙋ  на́шемꙋ. На го́рꙋ высокꙋ̀ взы́ди, бл҃говѣствꙋ́й сїѡ́нꙋ,  возвыша́й крѣ́постїю гла́съ сво́й, благовѣствꙋ́ѧй  і҆ерⷭ҇ли́мꙋ: вознеси́те, не бо́йтесѧ. А҆́зъ гдⷭ҇ь бг҃ъ,  а҆́зъ оу҆слы́шꙋ оу҆бо́гихъ і҆и҃левъ, и҆ не ѡ҆ста́влю  тѣ́хъ. Но ѿве́рзꙋ ѿ го́ръ рѣ́ки, и҆ посредѣ̀ по́лѧ  и҆сто́чники, сотворю̀ пꙋсты́ню въ лꙋ́гъ, и҆ жа́ждꙋщꙋю зе́млю  во и҆сто́чники водны̑ѧ. Да возвесели́тсѧ нб҃о свы́ше, и҆  ѻ҆́блацы да кропѧ́тъ пра́вдꙋ, (с. 362) да возсїѧ́етъ  землѧ̀, и҆ да прозѧ́бнетъ ми́лость, и҆ пра́вда да возсїѧ́етъ  вкꙋ́пѣ. Гла́съ весе́лїѧ возвѣсти́те, и҆ оу҆слы́шано да  бꙋ́детъ. возвѣсти́те да́же въ коне́цъ землѝ. глаго́лите:  ꙗ҆́кѡ и҆зба́ви гдⷭ҇ь раба̀ своего̀ і҆а́кѡва. И҆ а҆́ще  вжа́ждꙋтъ въ пꙋсты́ни, и҆сточи́тъ и҆̀мъ во́дꙋ и҆зъ ка́мене.  Возвесели́сѧ, непло́ды неражда́ющаѧ, расто́ргни и҆ возопі́й,  неболѣ́вшаѧ: ꙗ҆́кѡ мнѡ́га ча̑да пꙋсты̑ѧ па́че, не́жели  и҆мꙋ́щїѧ мꙋ́жа. 
Прⷪ҇ро́чества малахі́ина чте́нїе: 
[Глава̀ г҃] Та́кѡ гл҃го́летъ гдⷭ҇ь вседержи́тель:  сѐ а҆́зъ посыла́ю а҆́гг҃ла моего̀ предъ лице́мъ твои́мъ,  и҆́же оу҆гото́витъ пꙋ́ть тво́й предъ тобо́ю, и҆ прїи́детъ  во хра́мъ сво́й гдⷭ҇ь, є҆гѡ́же вы̀ и҆́щете. И҆ кто̀  стерпи́тъ де́нь вхо́да є҆гѡ̀; зане́же томꙋ̀ прїитѝ ꙗ҆́кѡ  ѻ҆́гнь въ горни́лѣ, и҆ ꙗ҆́коже бы́лїе перꙋ́щихъ. И҆  ѡ҆чи́ститъ, поѧда́ѧ и҆ ѡ҆чища́ѧ ꙗ҆́кѡ сребро̀ и҆ зла́то. И҆  прїи́детъ къ ва́мъ сꙋдо́мъ, и҆ бꙋ́детъ свидѣ́тель ско́ръ на  лꙋка̑выѧ, и҆ на прелюбодѣ̑йцы, и҆ на кленꙋ́щыѧсѧ и҆́менемъ  мои́мъ во лжꙋ̀, и҆ на лиша́ющыѧ мзды̀ нае́мника, и҆ на  наси́льствꙋющыѧ вдови̑цы, и҆ пха́ющыѧ си̑рыѧ, и҆ на  оу҆клонѧ́ющыѧ сꙋ́дъ прише́льца, и҆ на небоѧ́щыѧсѧ є҆гѡ̀,  гл҃го́летъ гдⷭ҇ь вседержи́тель. Занѐ а҆́зъ гдⷭ҇ь бг҃ъ  ва́шъ, и҆ не и҆змѣню́сѧ. и҆ вы̀ сы́нове і҆а́кѡвли,  оу҆клони́стесѧ ѿ зако́на, и҆ не сохрани́сте. Сегѡ̀ ра́ди  ѡ҆брати́тесѧ ко мнѣ̀, и҆ ѡ҆бращꙋ́сѧ къ ва́мъ, гл҃го́летъ  гдⷭ҇ь вседержи́тель, и҆ оу҆блажа́тъ ва́съ всѝ ꙗ҆зы́цы. и҆  разꙋмѣ́йте ꙗ҆́кѡ а҆́зъ гдⷭ҇ь, смотрѧ́ѧй посредѝ  пра́веднагѡ, и҆ посредѝ беззако́нника въ де́нь ѻ҆́нъ, въ  ѻ҆́ньже сотворю̀ снабдѣ́нїе лю́бѧщымъ мѧ̀. Позна́йте  оу҆́бѡ, и҆ помѧни́те зако́нъ мѡѷсе́овъ раба̀ моегѡ̀,  ꙗ҆́коже заповѣ́да ва́мъ въ хѡри́вѣ, ко всемꙋ̀ і҆и҃лю  повелѣ́нїе и҆ ѡ҆правда́нїе. И҆ сѐ а҆́зъ послю̀ ва́мъ  и҆лїю̀ ѳесві́тѧнина, пре́жде да́же не (с. 363) прїитѝ дню̀  гдⷭ҇ню вели́комꙋ и҆ просвѣще́нномꙋ, и҆́же напра́витъ  се́рдце ѻ҆тца̀ къ сы́нꙋ, и҆ се́рдце человѣ́ка ко  и҆́скреннемꙋ своемꙋ̀, да не прише́дъ поражꙋ̀ зе́млю  вско́рѣ, гл҃го́летъ гдⷭ҇ь вседержи́тель, бг҃ъ ст҃ы́й  і҆и҃левъ. 
Премꙋ́дрости соломѡ́новы чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ѡ҆сꙋ́дитъ же пра́ведникъ  оу҆мира́ѧй живꙋ́щыѧ нечести̑выѧ. Оу҆́зрѧтъ бо кончи́нꙋ  пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ:  ꙗ҆́кѡ пове́ржетъ гдⷭ҇ь нечести̑выѧ безгла̑сны ни́цъ: и҆  поколе́блетъ и҆̀хъ ѿ ѡ҆снова́нїй, и҆ до послѣ́днѧгѡ  и҆сче́знꙋтъ въ болѣ́зни, и҆ па́мѧть и҆́хъ поги́бнетъ.  Прїи́дꙋтъ бо въ помышле́нїе согрѣше́нїй свои́хъ оу҆жа́сни,  и҆ ѡ҆бличи́тъ и҆̀хъ сопроти́въ беззако́нїѧ и҆́хъ. [Глава̀  є҃] Тогда̀ ста́нетъ въ дерзнове́нїи мно́зѣ пра́ведникъ  предъ лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀  є҆гѡ̀. Ви́дѣвше же є҆го̀ смѧтꙋ́тсѧ стра́хомъ мно́гимъ, и҆  оу҆жа́снꙋтсѧ ѡ҆ пресла́вномъ спасе́нїи є҆гѡ̀. Рекꙋ́тъ бо  въ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ, и҆  рекꙋ́тъ: се́й бѣ̀, є҆го́же и҆мѣ́хомъ нѣ́когда въ  посмѣ́хъ и҆ въ при́тчꙋ поноше́нїѧ, безꙋ́мнїи. Житїѐ є҆гѡ̀  вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ  вмѣни́сѧ въ сынѣ́хъ бж҃їихъ, и҆ во ст҃ы́хъ жре́бїй є҆гѡ̀  є҆́сть; Оу҆̀бо заблꙋди́хомъ ѿ пꙋтѝ и҆́стиннагѡ, и҆  пра́вды свѣ́тъ не ѡ҆блиста̀ на́мъ, и҆ со́лнце не возсїѧ̀  на́мъ. Беззако́нныхъ и҆спо́лнихомсѧ сте́зь, и҆ поги́бели, и҆  ходи́хомъ стєзѝ непрохѡ́дны, пꙋти́ же гдⷭ҇нѧ не  разꙋмѣ́хомъ. 
На стїхо́внѣ стїхи̑ры, гла́съ в҃. Подо́бенъ:  Є҆гда̀ ѿ дре́ва: 
Прїиди́те, честнꙋ́ю главꙋ̀ ѿсѣ́ченнꙋю мече́мъ  крⷭ҇ти́телевꙋ, вѣ́рнїи, дне́сь почти́мъ, во ѡ҆брѣ́тенїи  є҆ѧ̀ срѣта́юще пѣ́сньми, чтꙋ́ще ѿ любвѐ, бл҃года́ть  пролива́ющꙋю (с. 364) и҆сцѣле́нїй на́мъ, ю҆́же прелюбодѣ́й  и҆́рѡдъ дре́вле пред̾ѿсѣчѐ, неи́стовствомъ и҆рѡдїа́дѣ  спле́тсѧ. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Ꙗ҆́коже ѿ рꙋды̀ зла́то, та́кѡ ѿ землѝ  прⷣте́чева глава̀ просїѧва́етъ, въ сосꙋ́дѣ скꙋде́льнѣмъ  свѣтѧ́щисѧ, и҆ вѣща́ющи ꙗ҆́снѡ, и҆́рѡдово ѡ҆блича́ющи  прелюбодѣ́йство и҆ оу҆бі́йство, зарю́ же просвѣща́ющꙋю  помышлє́нїѧ на̑ша. ю҆́же ѡ҆блобыза́юще, вѣ́рнїи, дне́сь  почти́мъ пѣ́сньми, ꙗ҆́кѡ ѡ҆ на́съ бг҃ꙋ молѧ́щꙋюсѧ. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Дре́вле ꙗ҆́коже бжⷭ҇твенное сокро́вище, въ сосꙋ́дѣ  сокрове́ннаѧ глава̀ крⷭ҇ти́телева въ землѝ, дне́сь  концє́мъ ѿкрыва́етсѧ: ꙗ҆́коже бога́тство пролива́ющаѧ  и҆сто́чники и҆сцѣле́нїй, болѣ̑зни и҆сцѣлѧ́ющаѧ, дꙋ́шы  просвѣща́ющаѧ. тѣ́мже оу҆тѣше́нїѧ всѧ́кагѡ бл҃года́ть  воспрїе́млюще, пѣ́сньми сїю̀ бл҃гоговѣ́йнѡ похва́лимъ. 
Сла́ва, гла́съ в҃: 
Ꙗ҆́коже бжⷭ҇твенныхъ оу҆мышле́нїй, всечестна́ѧ  ра́ка, неизрече́ннагѡ сꙋщества̀, ꙗ҆́снѡ прови́дѣвшаѧ  та́инство глава̀ твоѧ̀, ꙗ҆́кѡ ѿ ложе́снъ ма́тернихъ, ѿ  сокро́вищъ земны́хъ дне́сь возсїѧ̀, і҆ѡа́нне всехва́льне, и҆  ѡ҆благово́ни всю̀ подсо́лнечнꙋю, ѡ҆свѧще́нїѧ пролива́ющаѧ  мѵ́ро, и҆ мы́сленнѡ проповѣ́дающаѧ пꙋ́ть покаѧ́нїѧ, и҆  сп҃сꙋ всѣ́хъ молѧ́щаѧсѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
Тропа́рь, гла́съ д҃: 
Ѿ землѝ возсїѧ́вши прⷣте́чева глава̀, лꙋчы̀  и҆спꙋща́етъ нетлѣ́нїѧ, вѣ̑рнымъ и҆сцѣле́нїй: свы́ше  собира́етъ мно́жество а҆́гг҃лъ, до́лѣ же созыва́етъ  человѣ́ческїй ро́дъ, є҆диногла́снꙋю возсыла́ти сла́вꙋ  хрⷭ҇тꙋ̀ бг҃ꙋ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: (с. 365) 
На оу҆́трени, на Бг҃ъ гдⷭ҇ь, тропа́рь, два́жды.  Сла́ва, и҆ ны́нѣ, бг҃оро́диченъ воскрⷭ҇нъ, по гла́сꙋ  тропарѧ̀. 
По а҃-й стїхоло́гїи сѣда́ленъ, гла́съ д҃. Подо́бенъ:  Ско́рѡ предварѝ: 
Ꙗ҆́кѡ бжⷭ҇твенное сокро́вище сокрове́но въ землѝ,  хрⷭ҇то́съ ѿкры̀ главꙋ̀ твою̀ на́мъ, прⷪ҇ро́че и҆  прⷣте́че: всѝ оу҆̀бо соше́дшесѧ въ сеѧ̀ ѡ҆брѣ́тенїе,  пѣ́сньми бг҃огла́сными сп҃са воспои́мъ, спаса́ющаго на́шꙋ  жи́знь моли́твами твои́ми. 
Два́жды. 
Сла́ва, и҆ ны́нѣ, бг҃оро́диченъ: 
Пое́мъ тѧ̀, бг҃оневѣ́сто мт҃и хрⷭ҇та̀ бг҃а:  сла́вѧще ржⷭ҇тво̀ твоѐ непостижи́мое, и҆́мже и҆зба́вихомсѧ  ѿ ле́сти дїа́воли, и҆ всѧ́кїѧ бѣды̀, бцⷣе влⷣчце, и҆  вѣ́рнѡ вопїе́мъ: поми́лꙋй ста́до твоѐ, є҆ди́на  всепѣ́таѧ. 
По в҃-мъ стїхоло́гїи сѣда́ленъ, гла́съ д҃. Подо́бенъ:  Вознесы́йсѧ: 
И҆зда́вшисѧ ꙗ҆́кѡ зла́то ѿ рꙋды̀, свѧще́ннаѧ  твоѧ̀ глава̀ пресла́внѡ, ѿ незаходи́мыхъ нѣ́дръ земны́хъ,  ѡ҆богатѝ вѣ́рныхъ всѧ̑ мы̑сли разꙋмѣ́нїемъ бжⷭ҇твеннымъ,  ны́нѣ пока́йтесѧ, вопїю́ще ѻ҆бы́чнѡ: є҆́йже  покланѧ́ющесѧ, прⷣте́че, хрⷭ҇та̀ велегла́снѡ вѣ́рою  сла́вимъ. 
Два́жды. 
Сла́ва, и҆ ны́нѣ, бг҃оро́диченъ: 
Никогда́же премолчи́мъ, бцⷣе, бл҃года́рнѡ пѣ́ти  ѿ дꙋшѝ твоѧ̑ ми́лѡсти, влⷣчце, рабѝ твоѝ, зовꙋ́ще и҆  глаго́люще: прест҃а́ѧ дв҃о, предварѝ, и҆ и҆зба́ви ѿ  вра̑гъ ви́димыхъ и҆ неви́димыхъ и҆ всѧ́кагѡ преще́нїѧ: ты́  бо є҆сѝ на́мъ застꙋпле́нїе. 
По полѷеле́и сѣда́ленъ, гла́съ и҃. Подо́бенъ:  Повелѣ́нное та́йнѡ: 
Крⷭ҇ти́телева глава̀ кры́ѧшесѧ ꙗ҆́кѡ би́серъ въ  землѝ вла́жнѣй, и҆ ꙗ҆́кѡ свѣ́щникъ бг҃освѣ́телъ  оу҆кра́шена, ѡ҆зарѧ́етъ чꙋдотворѧ́щи мі́ръ ве́сь: ꙗ҆́кѡ  оу҆́тро возсїѧ̀ всебл҃голѣ́пнѡ сл҃нцꙋ прⷣте́ча, и҆  невече́рнимъ свѣ́томъ возвѣща́ѧ па́ки на́мъ, сѐ, взыва́ѧ,  а҆́гнецъ бж҃їй. 
Два́жды. (с. 366) 
Сла́ва, и҆ ны́нѣ, бг҃оро́диченъ: 
Бл҃годари́мъ тѧ̀ при́снѡ, бцⷣе, и҆ велича́емъ,  чⷭ҇таѧ, и҆ покланѧ́емсѧ, воспѣва́юще ржⷭ҇тво̀ твоѐ,  бл҃года́тнаѧ, вопїю́ще непреста́ннѡ: спаси́ ны, дв҃о  всеми́лостиваѧ, ꙗ҆́кѡ бл҃га́ѧ, и҆ де́мѡнѡвъ и҆схитѝ  словоположе́нїѧ стра́шнагѡ, въ ча́съ и҆спыта́нїѧ, да не  посрами́мсѧ рабѝ твоѝ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Та́мѡ возращꙋ̀ ро́гъ дв҃дꙋ, оу҆гото́вахъ  свѣти́льникъ пома́занномꙋ моемꙋ̀. Сті́хъ: Помѧнѝ,  гдⷭ҇и, дв҃да, и҆ всю̀ кро́тость є҆гѡ̀. Всѧ́кое дыха́нїе  да хва́литъ гдⷭ҇а. Є҆ѵⷢ҇лїе лꙋкѝ, зача́ло л҃а. 
По н҃-мъ ѱалмѣ̀ стїхи́ра самогла́сна, гла́съ ѕ҃: 
Ꙗ҆́же пе́рвѣе на блю́дѣ, и҆́рѡдовꙋ беззако́ннꙋю  нечистотꙋ̀ ѡ҆бличи́вшаѧ, покаѧ́нїе же всѣ̑мъ  проповѣ́давшаѧ вѣ̑рнымъ, честна́ѧ глава̀ крⷭ҇ти́телѧ  хрⷭ҇то́ва, ѿ сокро́вищъ земны́хъ ꙗ҆́вльшаѧсѧ предлежи́тъ,  вѣ́рнѡ притека́ющымъ къ не́й, и҆ прикаса́ющымсѧ со  стра́хомъ, и҆ покланѧ́ющымсѧ любо́вїю дꙋше́вною, да́рꙋющаѧ  разрѣше́нїе прегрѣше́нїй, проше́нїємъ подае́тъ  потрє́бнаѧ, и҆ ве́лїю ми́лость. 
Канѡ́нъ бцⷣы со і҆рмосо́мъ на ѕ҃: и҆ прⷣте́чи на  и҃: 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Грѧди́те, бл҃гохва́льнымъ ѧ҆зы́комъ и҆ всеси́льнымъ  пле́щꙋще дꙋ́хомъ и҆зъ оу҆сте́нъ нечи́стыхъ, гла́съ сло́ва  прⷣте́чꙋ пѣ́сньми дꙋхо́вными, вѣ́рнїи, просла́вимъ. 
Ми́рнымъ оу҆строе́нїемъ оу҆тиша́етсѧ, и҆  безмѣ́рными мно́жествы хрⷭ҇то́ва цр҃ковь, бл҃гостоѧ́тельнѣ  оу҆паса́етсѧ, тебѣ̀ лѣ́тнюю пѣ́снь вопїю́щи, прⷣте́че. 
Ю҆́же ѿ бг҃а да́рꙋемꙋю ꙗ҆́кѡ сокро́вище на́мъ (с.  367) неѿе́млемо, бг҃оно́снꙋю главꙋ̀ прⷣте́чевꙋ, всѝ  пѣ́сньми досто́йнѡ соше́дшесѧ, вѣ́рнїи, почти́мъ. 
Бг҃оро́диченъ: 
Твоего̀ прїе́мши содѣ́телѧ, ꙗ҆́кѡ са́мъ восхотѣ̀  и҆зъ безсѣ́меннагѡ твоегѡ̀ чре́ва, па́че оу҆ма̀  воплоща́ема, чⷭ҇таѧ, тва́рей вои́стиннꙋ ꙗ҆ви́ласѧ є҆сѝ  влⷣчца. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Оу҆тро́ба непло́дна прозѧбе́нїе тѧ̀ и҆знесѐ  бжⷭ҇твенно, ꙗ҆́же ѿ ꙗ҆зы̑къ цр҃ковь, сла́вна  невѣстово́дца, хрⷭ҇тꙋ̀ и҆́стинномꙋ бг҃ꙋ и҆ женихꙋ̀ сїю̀  ѡ҆брꙋча́юща. 
Твоегѡ̀ бг҃овѣща́ннагѡ гла́са, прⷣте́че і҆ѡа́нне,  нижѐ мече́мъ оу҆держа̀ ѻ҆каѧ́ннаѧ прелюбодѣ́йца:  бжⷭ҇твеннꙋю бо твою̀ на́мъ ꙗ҆влѧ́еши главꙋ̀ ѿ землѝ. 
Торжествꙋ́ющїй свѣ́тлѡ жела́ющь тѧ̀ гра́дъ,  оу҆чрежда́емь быва́етъ ꙗ҆́кѡ бога́тство ѡ҆брѣ́тшь  та́йное, и҆ и҆сто́чникъ неѡскꙋ́денъ и҆сцѣле́нїй, прⷣте́че,  главꙋ̀ твою̀. 
Бг҃оро́диченъ: 
Бжⷭ҇твеннагѡ ржⷭ҇тва̀ твоегѡ̀, чⷭ҇таѧ, всѧ́кїй  є҆стества̀ чи́нъ прехо́дитъ чꙋ́до: бг҃а бо преесте́ственнѡ  зачала̀ є҆сѝ во чре́вѣ, и҆ ро́ждши пребыва́еши при́снѡ  дв҃а. 
Сѣда́ленъ, гла́съ и҃. Подо́бенъ: Повелѣ́нное  та́йнѡ: 
Ꙗ҆́кѡ въ храни́лищи сокро́вище вложена̀ прⷣте́чева  глава̀ хранѧ́шесѧ, въ водоно́сѣ кры́ющасѧ гла́съ сло́ва:  ꙗ҆́кѡ пшени́ца покрове́на во глꙋбинѣ̀ землѝ и҆зцвѣтѐ,  плодоносѧ́щи бжⷭ҇твеннꙋю жи́знь. Тоѧ̀ всѝ почита́емъ  ѡ҆брѣ́тенїе, хрⷭ҇та̀ сла́вѧще, пода́вшаго то́й бл҃года́ть  и҆сточи́ти и҆сцѣлє́нїѧ. 
Два́жды. (с. 368) 
Сла́ва, и҆ ны́нѣ, бг҃оро́диченъ: 
Повелѣ́нное та́йнѡ прїе́мъ въ ра́зꙋмѣ, въ кро́вѣ  і҆ѡ́сифовѣ тща́нїемъ предста̀ безпло́тный, глаго́лѧ  неискꙋсобра́чнѣй: приклони́вый схожде́нїемъ нб҃са̀,  вмѣща́етсѧ неизмѣ́ннѡ ве́сь въ тѧ̀. є҆го́же и҆ ви́дѧ въ  ложесна́хъ твои́хъ, прїе́мша ра́бїй зра́къ, оу҆жаса́юсѧ  зва́ти тебѣ̀: ра́дꙋйсѧ, невѣ́сто неневѣ́стнаѧ. 
Пѣ́снь д҃. І҆рмо́съ: 
Хрⷭ҇то́съ моѧ̑ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Ве́тхагѡ бы́лъ є҆сѝ печа́ть, всебога́те, ꙗ҆́вѣ  завѣ́та, и҆ прⷪ҇ро́кѡвъ коне́цъ и҆звѣсти́лъ є҆сѝ: и҆  чертогокраси́тель же бжⷭ҇твенный, но́вагѡ ꙗ҆ви́лсѧ є҆сѝ,  прⷣте́че. 
Власѧны́ми рꙋ́бы, ѻ҆бы́чнѡ, прⷣте́че, честнꙋ́ю  претерпѣ́лъ є҆сѝ и҆ сла́внꙋю главꙋ̀ твою̀ покры́ти  ца́рскою багрѧни́цею, ꙗ҆́кѡ ри́зою, ра́дꙋѧсѧ. 
Бжⷭ҇твеннꙋю главꙋ̀ твою̀, ѿбѣже́нїемъ ни́щїй и҆  скита́ѧйсѧ, твои́ми бжⷭ҇твенными наставле́ньми, ꙗ҆́коже  незави́стно бога́тство, і҆ѡа́нне, показꙋ́етъ. 
Заре́ю, прⷣте́че, бжⷭ҇твеннагѡ дх҃а, чтꙋ́щїй тѧ̀  гра́дъ всегда̀, молѝ оу҆ѧсни́ти, и҆ въ бжⷭ҇твеннѣй  па́мѧти твое́й, безплѡ́тнымъ сра́доватисѧ. 
Бг҃оро́диченъ: 
Ме́ртва мѧ̀ показа̀ са́да вкꙋше́нїе, живо́тное же  дре́во, и҆зъ тебє̀ ꙗ҆́вльшеесѧ, пречⷭ҇таѧ, воздви́же, и҆  ра́йскїѧ пи́щи наслѣ́дника мѧ̀ сотворѝ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Не бы́лъ є҆сѝ тро́сть, крⷭ҇ти́телю,  и҆скꙋси́тельными ѕлополꙋче́нїѧ вѣ̑тры всегда̀ коле́блемь,  сто́лпъ же бжⷭ҇твенныхъ люде́й непоколеби́мь: си́лою бо  и҆лїино́ю ꙗ҆ви́лсѧ є҆сѝ, и҆ дх҃а. 
И҆́же бжⷭ҇тво̀ ѿмета́ѧ, и҆ оу҆малѧ́ѧ сла́вꙋ, ѿ  тебє̀ (с. 369) кре́щшагѡсѧ хрⷭ҇та̀, и҆ бжⷭ҇твеннꙋю  бл҃года́ть твою̀ оу҆таева́ѧ, пра́веднѡ ѿ ѡ҆гра́дъ  бжⷭ҇твенныхъ возбранѧ́емь є҆́сть. 
Ѿве́рзлъ є҆сѝ незави́стнагѡ бжⷭ҇твеннагѡ  и҆сто́чника две́рь, пою́щымъ тѧ̀ любо́вїю, сла́вный  прⷣте́че, бжⷭ҇твенныѧ бл҃года́ти и҆сточа́ющїѧ во́ды, и҆  стрꙋи̑ и҆сцѣле́нїй всѣ́хъ веселѧ́щыѧ. 
Бг҃оро́диченъ: 
Носѧ́щи добро́тꙋ мы́сленнꙋю краснѣ́йшїѧ дꙋшѝ  твоеѧ̀, невѣ́ста бж҃їѧ была̀ є҆сѝ, запеча́тствована  дѣ́вствомъ, чⷭ҇таѧ, и҆ заре́ю чистоты̀ мі́ръ просвѣща́ющи. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, въ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многомлⷭ҇тиве. 
Прⷪ҇ро́ка тѧ̀ речѐ и҆́стина хрⷭ҇то́съ, и҆  прⷪ҇ро́кѡвъ превы́шша, крⷭ҇ти́телѧ же и҆ прⷣте́чꙋ жи́зни:  того́ бо оу҆зрѣ́лъ є҆сѝ, є҆го́же зако́нъ и҆ прⷪ҇ро́цы  провозвѣсти́ша. 
Не терпѧ́ше кры́тисѧ чꙋде́съ и҆сто́чникъ, сокро́вище  бл҃года́ти, сла́внаѧ глава̀ твоѧ̀, крⷭ҇ти́телю, прⷪ҇ро́че и҆  прⷣте́че: но ꙗ҆́вльшисѧ пролива́етъ и҆сцѣле́нїй  и҆сто́чники. 
Всебога́тно похвале́нїе, и҆ оу҆краше́нїе свѣ́тло,  и҆ щи́тъ спаси́теленъ, хрⷭ҇толю́бный се́й, и҆ бл҃госла́вный  предлага́етъ гра́дъ тво́й, честнꙋ́ю и҆ бжⷭ҇твеннꙋю твою̀  главꙋ̀, прⷣте́че. 
Бг҃оро́диченъ: 
Вели́кїй прописа̀ во прⷪ҇ро́цѣхъ мѡѷсе́й тѧ̀  кївѡ́тъ, и҆ трапе́зꙋ, и҆ свѣ́щникъ, и҆ ста́мнꙋ ѻ҆бра́знѣ,  назна́менꙋѧ воплоще́нїе, є҆́же и҆зъ тебє̀, вы́шнѧгѡ, мт҃и  дв҃о. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Прⷪ҇ро́че бж҃їй, и҆ прⷣте́че бл҃года́ти, главꙋ̀  твою̀ ꙗ҆́кѡ шипо́къ свѧще́ннѣйшїй ѿ землѝ ѡ҆брѣ́тше,  и҆сцѣлє́нїѧ всегда̀ прїе́млемъ: и҆́бо па́ки ꙗ҆́коже  пре́жде въ мі́рѣ проповѣ́дꙋеши покаѧ́нїе. (с. 370) 
І҆́косъ: 
Ѿ гдⷭ҇а свидѣ́тельство прїе́мъ, і҆ѡа́нне, па́че  всѣ́хъ человѣ̑къ вы́шшїй бы́лъ є҆сѝ: ѿѻнꙋ́дꙋже  похвалы̑ пѣ́сней принестѝ тебѣ̀ оу҆жаса́юсѧ, но любо́вїю  понꙋжде́нъ, пѣ́снь нача́ти дерзнꙋ́хъ. Тѣ́мже да не  оу҆недосто́иши споспѣ́шникъ мнѣ̀ бы́ти, всехва́льне, да  возмогꙋ̀ вѣнча́ти тво́й ве́рхъ ст҃ы́й, требога́те: и҆́бо  ты̀ въ мі́рѣ проповѣ́дꙋеши покаѧ́нїе. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Дв҃ы прозѧбе́нїе, тѧ̀ па́че всѣ́хъ речѐ въ  рожде́нныхъ жена́ми: ꙗ҆́кѡ бо безпло́тенъ и҆ равноа́гг҃ленъ  на землѝ томꙋ̀ пожи́лъ є҆сѝ, вопїѧ̀: бл҃гослове́нъ  є҆сѝ, бж҃е ѻ҆тє́цъ на́шихъ. 
Во оу҆тро́бѣ двⷭ҇твеннѣй все́льшасѧ позна́лъ  є҆сѝ и҆зъ непло́дна чре́ва, и҆ оу҆потреби́въ мт҃рнѧ,  прⷣте́че, гла́са, и҆гра́ѧ взыва́лъ є҆сѝ є҆мꙋ̀:  бл҃гослове́нъ є҆сѝ, бж҃е ѻ҆тє́цъ на́шихъ. 
Ѿ пꙋсты́ни прест҃ы́мъ дх҃омъ наꙋче́нъ ꙗ҆ви́лсѧ  є҆сѝ, ꙗ҆́коже оу҆́тро свѣтоно́сно, а҆́гг҃лъ свѣ́та,  на́съ наꙋча́ѧ вопи́ти: бл҃гослове́нъ є҆сѝ, бж҃е ѻ҆тє́цъ  на́шихъ. 
Оу҆блажи́сѧ ꙗ҆́кѡ вои́стиннꙋ во гра́дѣхъ, се́й  ны́нѣ, приснопа́мѧтне, стѧжа́вый тѧ̀ гра́дъ сокро́вище,  прⷣте́че хрⷭ҇то́въ. тѣ́мже пра́зднꙋѧ вопїе́тъ:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Тобо́ю, мт҃и дв҃о, свѣ́тъ возсїѧ̀ все́й вселе́ннѣй  свѣ́тлый, ты́ бо зижди́телѧ всѣ́хъ родила̀ є҆сѝ бг҃а:  оу҆ негѡ́же и҆спросѝ, пречⷭ҇таѧ, на́мъ низпосла́ти  вѣ̑рнымъ ве́лїю ми́лость. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. (с. 371) 
По́сланъ бы́сть вопїю́щагѡ гла́съ прⷣте́ча,  запꙋстѣ́вшымъ сердца́мъ, сн҃а бж҃їѧ, вѣ́рꙋ бл҃гочести́вꙋю  водрꙋжа́ѧй сꙋ́щагѡ бг҃а, є҆го́же превозно́симъ во всѧ̑  вѣ́ки. 
Оу҆гото́вите, глаго́летъ и҆ ны́нѣ прⷣте́ча,  гдⷭ҇ню стезю̀: се́й бо ст҃ы́ни ра́ди прише́дъ, со ѻ҆ц҃е́мъ  и҆ дх҃омъ, въ на̑ша сердца̀ всели́тсѧ во вѣ́ки. 
Слꙋ́хомъ оу҆́бѡ гла́сꙋ роди́телевꙋ, ѻ҆чи́ма же  бжⷭ҇твеннагѡ дх҃а зрѣ́нїю: всѧ́чески же ѡ҆сѧза́нїемъ  і҆ѡа́ннъ прⷣте́ча на тебѣ̀ рꙋ́кꙋ положи́вый, хрⷭ҇тѐ,  бг҃оно́сецъ быва́етъ. 
И҆зъ чре́ва ѡ҆ст҃и́сѧ бжⷭ҇твеннымъ дх҃омъ, и҆  прⷪ҇ро́къ ꙗ҆ви́сѧ во чре́вѣ носи́мь: ны́нѣ же  наслажде́нїе, и҆́же въ нѣ́дрѣхъ тѧ̀ и҆мꙋ́щемꙋ гра́дꙋ  показа́сѧ, прⷪ҇ро́че. 
Бг҃оро́диченъ: 
Златоза́рный тѧ̀ свѣ́щникъ пред̾изѡбразѝ,  прїе́мшꙋю неизрече́ннѡ свѣ́тъ непристꙋ́пный, позна́нїемъ  тогѡ̀ ѡ҆зарѧ́ющь всѧ́чєскаѧ: є҆го́же превозно́симъ во всѧ̑  вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ꙗ҆́вѣ и҆сполне́нїѧ десѧти́цы, прⷣте́че,  за́повѣдей ты̀ храни́тель крѣ́покъ бы́въ, прили́чнѣ ѿ  хрⷭ҇та̀ почте́нъ бы́лъ є҆сѝ дарова́нїй десѧти́цею. тѣ́мже  тѧ̀ дх҃а таи́нника, и҆ дрꙋ́га сло́вꙋ вѣ́дꙋще,  оу҆блажа́емъ. 
Хрⷭ҇то́въ прⷪ҇ро́къ же и҆ а҆пⷭ҇лъ, а҆́гг҃лъ же и҆  прⷣте́ча, бжⷭ҇твеннагѡ воплоще́нїѧ крⷭ҇ти́тель, и҆  сщ҃е́нникъ, и҆ мч҃никъ вѣ́ренъ: проповѣ́дникъ же сꙋ́щымъ  во а҆́дѣ ты̀ бы́лъ є҆сѝ, и҆ дѣ́вствꙋющымъ пра́вило, и҆  пꙋсты́ни прозѧбе́нїе. 
Дꙋшѝ невѣ́рїе ѡ҆блича́етсѧ, сщ҃еннодѣ́йственныѧ  рꙋкѝ оу҆мерщвле́нныѧ чꙋдесе́мъ: прозѧ́бшей же па́ки  вѣ́рѣ, и҆ твое́й ꙗ҆́вльшейсѧ главѣ̀, блаже́нне,  поже́ртаѧ дла́нь ѡ҆бновлѧ́етсѧ. (с. 372) 
Твоѐ ꙗ҆вле́нїе провозвѣща́юще зри́телю,  возвѣща́хꙋ а҆́гг҃льстїи чи́ни нело́жнѡ, гаврїи́ла  подо́бѧщесѧ бжⷭ҇твенномꙋ бл҃говѣ́щенїю, є҆́же пре́жде  рождества̀ твоегѡ̀, свѧще́нный заха́рїа прїе́млетъ. 
Бг҃оро́диченъ: 
Страсте́й и҆сцѣлє́нїѧ да почерпа́емъ, въ сла́вный  хра́мъ прⷣте́чевъ притека́юще: въ то́й бо прихо́дѧтъ  а҆́гг҃льстїи ли́цы, дꙋ́си же пра́ведныхъ всѣ́хъ, влⷣчца съ  крⷭ҇ти́телемъ і҆ѡа́нномъ, и҆сцѣлє́нїѧ подава́юще. 
Свѣти́ленъ. Подо́бенъ: Оу҆ченикѡ́мъ: 
Свѣтоѧвле́ннаѧ возсїѧ̀ честна́ѧ твоѧ̀ глава̀ ѿ  незаходи́мыхъ нѣ́дръ земны́хъ, прⷣте́че і҆ѡа́нне,  свѣти́льниче свѣ́та невеще́ственнагѡ: є҆ѧ́же ѡ҆брѣ́тенїе  любо́вїю соверша́юще мо́лимъ тѧ̀, лю́тыхъ ѡ҆брѣстѝ  разрѣше́нїе, и҆ вре́мѧ оу҆до́бнѣ соверши́ти воздержа́нїѧ,  моли́твами твои́ми, всехва́льне крⷭ҇ти́телю сп҃совъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆тѣша́етсѧ, всечⷭ҇таѧ, вѣ́рныхъ бг҃омꙋ́дрое  собра́нїе слꙋжа́щее, и҆ вѣ́рнѡ воспѣва́ющее тѧ̀ бцⷣꙋ  и҆́стиннѡ. тѣ́мже моли́твами твои́ми поста̀ тече́нїе да́ждь  на́мъ соверши́ти бг҃олѣ́пнѡ, и҆ крⷭ҇тꙋ̀ честно́мꙋ  поклони́тисѧ, и҆ стрⷭ҇те́мъ спаси́тєльнымъ сн҃а и҆ бг҃а  твоегѡ̀. 
На хвали́техъ стїхи̑ры на д҃, гла́съ д҃. Подо́бенъ:  Да́лъ є҆сѝ зна́менїе: 
Ѿве́рзе преддвє́рїѧ воздержа́нїѧ ꙳ всечⷭ҇тна́ѧ  глава̀ твоѧ̀, всехва́льне, ꙳ и҆ пи́щꙋ предложѝ сладча́йшꙋю  всѣ̑мъ ꙳ бж҃е́ственныхъ дарова́нїй: ꙳ и҆̀хже причаща́ющесѧ  вѣ́рнѡ, ꙳ поста̀ те́рпкое оу҆слажда́емъ, ꙳ и҆ вѣ́рою  восхвалѧ́емъ тѧ̀, ꙳ и҆ вопїе́мъ хрⷭ҇тꙋ̀ бг҃ꙋ: і҆и҃се  всеси́льне, ꙳ сп҃се дꙋ́шъ на́шихъ. 
Два́жды. 
Мѵ́ра ꙗ҆́коже во́ды, ꙳ глава̀ и҆ска́пающи  прⷣте́чева приснотекꙋ́щаѧ, ꙳ и҆ на трапе́зѣ дне́сь  возло́жшисѧ ꙳ та́йнѣй и҆ бжⷭ҇твеннѣй, ꙳ благоꙋха́етъ  мы́сленнѣ ꙳ и҆ го́ресть (с. 373) ѿгонѧ́етъ скорбе́й, ꙳ и҆  весе́лїѧ всѧ̑ и҆сполнѧ́етъ, ꙳ любо́вїю зовꙋ́щыѧ: ꙳ і҆и҃се  всеси́льне, ꙳ сп҃се дꙋ́шъ на́шихъ. 
Посѣчѐ глава̀ твоѧ̀, ꙳ ꙗ҆́коже ме́чь  ѻ҆стрѣ́йшїй, ꙳ главы̑ беззако́ннꙋющихъ вра̑гъ: ꙳ и҆  и҆сцѣле́нїѧ и҆сточѝ въ благозако́нїи сꙋ́щымъ всѣ̑мъ, ꙳  бжⷭ҇твенныхъ дарова́нїй. ꙳ и҆ сегѡ̀ ра́ди тѧ̀ вѣ́рнѡ  восхвалѧ́емъ, ꙳ дрꙋ́га и҆ прⷣте́чꙋ, і҆ѡа́нне, зижди́телева,  ꙳ и҆ вопїе́мъ є҆мꙋ̀ прилѣ́жнѡ: ꙳ і҆и҃се всеси́льне, ꙳  сп҃се дꙋ́шъ на́шихъ. 
Сла́ва, гла́съ ѕ҃: 
Всечестнꙋ́ю главꙋ̀ крⷭ҇ти́телѧ твоегѡ̀, гдⷭ҇и,  ꙗ҆́вльшꙋюсѧ дне́сь ѿ землѝ, со гла́сомъ хвале́нїѧ  прїе́мшїи вѣ́рнѡ, въ моли́твꙋ, чл҃вѣколю́бче, грѣ́шнїи  рабѝ твоѝ приводѧ́ще, мо́лимсѧ, тоѧ̀ ра́ди оу҆лꙋчи́ти въ  де́нь сꙋда̀ ѿ тебє̀ ѡ҆чище́нїе, и҆ ве́лїю ми́лость. 
И҆ ны́нѣ, бг҃оро́диченъ: 
Бл҃голюби́вый бж҃е и҆ сп҃се, рабы̑ твоѧ̑ спаса́й ѿ  всѧ́кагѡ ѡ҆бстоѧ́нїѧ лю́тагѡ, моли́твами прⷣте́чи твоегѡ̀  и҆ всѣ́хъ ст҃ы́хъ, и҆ мт҃ре твоеѧ̀ мольба́ми. 
Славосло́вїе вели́кое, и҆ ѿпꙋ́стъ. 
На лїтꙋргі́и, бл҃жє́нна ѿ канѡ́на, пѣ́снь г҃ и҆  ѕ҃-ѧ. Прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши,  бж҃е, гла́съ мо́й, внегда̀ моли́тимисѧ къ тебѣ̀. А҆пⷭ҇лъ  къ корі́нѳѧнѡмъ, зача́ло рѻ҃ѕ. А҆ллилꙋ́їа, гла́съ д҃:  Пра́ведникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ,  и҆́же въ лїва́нѣ, оу҆мно́житсѧ. Сті́хъ: И҆́стина ѿ  землѝ возсїѧ̀, и҆ пра́вда съ нб҃сѐ прини́че. Є҆ѵⷢ҇лїе  матѳе́а, зача́ло м҃. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 
[Зрѝ] Подоба́етъ вѣ́дати, а҆́ще слꙋчи́тсѧ  ѡ҆брѣ́тенїе честны́ѧ главы̀ і҆ѡа́нна прⷣте́чи въ недѣ́лю  мѧсопꙋ́стнꙋю, и҆лѝ сыропꙋ́стнꙋю: 
Начина́етсѧ бо съ среды̀ мѧсопꙋ́стныѧ недѣ́ли, и҆  восхо́дитъ до вто́рника д҃-ѧ недѣ́ли вели́кагѡ поста̀. (с.  374) 
🕅 На ма́лѣй вече́рни въ сꙋббѡ́тꙋ, стїхи̑ры  воскрⷭ҇ны д҃: и҆ бг҃оро́диченъ гла́са. На стїхо́внѣ  стїхи́ра воскрⷭ҇на є҆ди́на: и҆ прⷣте́чи стїхо́вна. По  Ны́нѣ ѿпꙋща́еши: тропа́рь воскрⷭ҇нъ: Сла́ва,  прⷣте́чи: И҆ ны́нѣ, бг҃оро́диченъ воскрⷭ҇нъ. Є҆ктенїа̀  ма́лаѧ, и҆ ѿпꙋ́стъ. 
На вели́цѣй вече́рни, на Гдⷭ҇и, воззва́хъ,  стїхи̑ры воскрⷭ҇ны, г҃: и҆ трїѡ́ди, д҃: и҆ прⷣте́чи, г҃.  Сла́ва, трїѡ́ди: И҆ ны́нѣ, бг҃оро́диченъ а҃-й гла́са.  А҆́ще ли недѣ́лѧ сыропꙋ́стнаѧ, и҆ пое́мъ стїхи̑ры  воскрⷭ҇ны г҃: и҆ ꙾восто́ченъ꙾꙾А҆нато́лїевъ꙾ є҆ди́нъ: и҆  трїѡ́ди г҃: и҆ прⷣте́чи г҃. Сла́ва, трїѡ́ди. И҆ ны́нѣ,  бг҃оро́диченъ а҃-й гла́са. На лїті́и стїхи́ра хра́ма: и҆  трїѡ́ди хвали̑тны, два̀ стїха̑. А҆́ще недѣ́лѧ  мѧсопꙋ́стнаѧ, а҃-й сті́хъ, гла́съ ѕ҃: Помышлѧ́ю де́нь  ѻ҆́нъ: в҃-й, гла́съ то́йже: Ѽ каковы́й ча́съ тогда̀ и҆  де́нь: [Зрѝ] А҆́ще ли недѣ́лѧ сыропꙋ́стнаѧ: Глаго́лемъ  трїѡ́ди та́кожде въ лїті́и два̀ стїха̑ хвали̑тны: а҃-й  сті́хъ, гла́съ є҃: Оу҆вы̀ мнѣ̀, а҆да́мъ рыда́нїемъ  возопѝ: в҃-й, гла́съ то́йже: По́прище добродѣ́телей  ѿве́рзесѧ: Сла́ва, прⷣте́чи, гла́съ ѕ҃: Сокро́вище  бж҃е́ственныхъ дарѡ́въ: И҆ ны́нѣ, трїѡ́ди, пи́санъ на  лїті́и сла́вникъ. На стїхо́внѣ стїхи̑ры воскрⷭ҇ны:  Сла́ва, прⷣте́чи, гла́съ в҃: Ꙗ҆́коже бжⷭ҇твенныхъ: И҆  ны́нѣ, трїѡ́ди. На благослове́нїи хлѣ́бѡвъ тропа́рь,  Бцⷣе дв҃о: три́жды. И҆ чте́нїе въ посла́нїихъ  а҆пⷭ҇льскихъ. 
На оу҆́трени, на Бг҃ъ гдⷭ҇ь, тропа́рь  воскрⷭ҇нъ, два́жды: Сла́ва, прⷣте́чи: И҆ ны́нѣ,  бг҃оро́диченъ а҃-й, въ то́йже гла́съ. По каѳі́смахъ  сѣда́льны воскрⷭ҇ны, съ бг҃орѡ́дичны и҆́хъ: И҆ чте́нїе во  є҆ѵⷢ҇лїи толково́мъ. Та́же, Хвали́те и҆́мѧ гдⷭ҇не: и҆,  И҆сповѣ́дайтесѧ гдⷭ҇еви: Глаго́лемъ же и҆ г҃-й  ѱало́мъ: На рѣка́хъ вавѷлѡ́нскихъ: со а҆ллилꙋ́їею.  Та́же пое́мъ ѱало́мъ и҆збра́нный прⷣте́чи. И҆ тропарѝ:  А҆́гг҃льскїй собо́ръ: И҆ сѣда́льны ѻ҆́ба по  є҆ди́ножды: Сла́ва, по полѷеле́и сѣда́ленъ: И҆ ны́нѣ,  бг҃оро́диченъ: и҆ чте́нїе прⷣте́чи. Степє́нна, и҆  прокі́менъ гла́са. Всѧ́кое дыха́нїе: Є҆ѵⷢ҇лїе  воскрⷭ҇но. Воскрⷭ҇нїе хрⷭ҇то́во: Канѡ́нъ воскрⷭ҇нъ со  і҆рмосо́мъ на д҃: и҆ трїѡ́ди на ѕ҃: и҆ прⷣте́чи на д҃.  Катава́сїа трїѡ́ди. [Зрѝ] А҆́ще недѣ́лѧ  сыропꙋ́стнаѧ: Канѡ́нъ воскрⷭ҇нъ со і҆рмосо́мъ на д҃: и҆  бцⷣы на в҃: и҆ трїѡ́ди на д҃: и҆ прⷣте́чи на д҃. (с. 375)  Катава́сїа трїѡ́ди. По г҃ пѣ́сни конда́къ прⷣте́чи  и҆ і҆́косъ, и҆ сѣда́ленъ є҆гѡ̀, два́жды. Сла́ва, и҆  ны́нѣ, трїѡ́ди. И҆ чте́нїе прⷣте́чи. По ѕ҃-й пѣ́сни  конда́къ трїѡ́ди и҆ і҆́косъ, и҆ сѷнаѯа́рїй. На ѳ҃  пѣ́сни пое́мъ, Честнѣ́йшꙋю: Свѣти́ленъ воскрⷭ҇нъ:  Сла́ва, прⷣте́чи: И҆ ны́нѣ, трїѡ́ди. На хвали́техъ  стїхи̑ры воскрⷭ҇ны, д҃: и҆ ст҃а́гѡ со Сла́внымъ, д҃: съ  припѣ́вы є҆гѡ̀. И҆ по стїхи́рахъ ст҃а́гѡ, глаго́лемъ:  Воскрⷭ҇нѝ, гдⷭ҇и бж҃е мо́й: И҆ пое́мъ стїхи́рꙋ самогла́снꙋ  трїѡ́ди, гла́съ и҃: Данїи́лъ прⷪ҇ро́къ: Сла́ва, гла́съ  а҃: Пред̾ѡчи́стимъ себѐ, бра́тїе. И҆ ны́нѣ:  Пребл҃гослове́нна є҆сѝ. [Зрѝ] А҆́ще недѣ́лѧ  сыропꙋ́стнаѧ: Глаго́лемъ та́кожде припѣ́въ: Воскрⷭ҇нѝ,  гдⷭ҇и бж҃е мо́й: И҆ пое́мъ стїхи́рꙋ самогла́снꙋ трїѡ́ди,  гла́съ ѕ҃: А҆да́мъ и҆зъ раѧ̀: Сла́ва, гла́съ то́йже:  Приспѣ̀ вре́мѧ: И҆ ны́нѣ: Пребл҃гослове́нна  є҆сѝ: Славосло́вїе вели́кое. По Трист҃о́мъ, тропа́рь  воскрⷭ҇нъ, є҆ктєнїѝ и҆ ѿпꙋ́стъ. И҆ и҆схожде́нїе  ѻ҆бы́чное въ притво́ръ. Сла́ва, и҆ ны́нѣ, стїхи́ра  є҆ѵⷢ҇льскаѧ, и҆ ча́съ а҃-й. На часѣ́хъ тропа́рь  воскрⷭ҇нъ: Сла́ва, прⷣте́чи: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ, конда́къ трїѡ́ди и҆ прⷣте́чи  премѣнѧ́юще глаго́лемъ. 
На лїтꙋргі́и бл҃жє́нна гла́са, на д҃: и҆ трїѡ́ди  пѣ́снь г҃-ѧ, на д҃: и҆ прⷣте́чи ѕ҃-ѧ на д҃. По вхо́дѣ  тропа́рь воскрⷭ҇нъ и҆ прⷣте́чи. Сла́ва, конда́къ є҆гѡ̀: И҆  ны́нѣ, трїѡ́ди. Прокі́менъ, а҆пⷭ҇лъ и҆ є҆ѵⷢ҇лїе, и҆  прича́стенъ пре́жде днѐ, и҆ прⷣте́чи. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ і҆ѡа́нна прⷣте́чи въ сꙋббѡ́тꙋ мѧсопꙋ́стнꙋю: 
Пое́тсѧ пра́здникъ прⷣте́чевъ ве́сь пре́жде, въ  пѧто́къ мѧсопꙋ́стный непремѣ́ннѡ. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ і҆ѡа́нна прⷣте́чи въ понедѣ́льникъ, и҆лѝ во  вто́рникъ, сы́рныѧ недѣ́ли: 
Въ ве́черъ пое́мъ, Блаже́нъ мꙋ́жъ, а҃-й  а҆нтїфѡ́нъ. Въ про́чыѧ же дни̑ седми́цы сы́рныѧ  глаго́летсѧ каѳі́сма рѧдова́ѧ. На Гдⷭ҇и, воззва́хъ,  стїхи̑ры прⷣте́чи, на ѕ҃. Сла́ва, прⷣте́чи: И҆ ны́нѣ,  бг҃оро́диченъ воскрⷭ҇нъ, въ то́йже гла́съ. Прокі́менъ  днѐ, и҆ парємїѝ (с. 376) прⷣте́чи. На стїхо́внѣ  трїѡ́ди самогла́сенъ днѐ два́жды: и҆ мꙋ́чениченъ. Сла́ва,  прⷣте́чи: И҆ ны́нѣ, бг҃оро́диченъ: Тропа́рь прⷣте́чи:  Сла́ва, и҆ ны́нѣ, бг҃оро́диченъ воскрⷭ҇нъ, и҆ є҆ктенїа̀. 
На оу҆́трени на Бг҃ъ гдⷭ҇ь, тропа́рь прⷣте́чи,  два́жды. Сла́ва, и҆ ны́нѣ, бг҃оро́диченъ. И҆ ѻ҆бы̑чныѧ  каѳі̑смы. По а҃-й каѳі́смѣ сѣда́ленъ трїѡ́ди: и҆ чте́нїе  днѐ. По в҃-й каѳі́смѣ сѣда́льны прⷣте́чи ѻ҆́ба: и҆  чте́нїе прⷣте́чи. Полѷеле́й и҆ сѣда́ленъ прⷣте́чи,  два́жды, и҆ бг҃оро́диченъ є҆гѡ̀, и҆ чте́нїе прⷣте́чи.  Степє́нна, а҃-й а҆нтїфѡ́нъ д҃-гѡ гла́са. Прокі́менъ,  прⷣте́чи. Всѧ́кое дыха́нїе: Є҆ѵⷢ҇лїе прⷣте́чи. Та́же  ѱало́мъ н҃. Стїхи́ра прⷣте́чи. Канѡ́нъ бцⷣы со  і҆рмосо́мъ на ѕ҃: и҆ прⷣте́чи на и҃. Катава́сїа:  Ѿве́рзꙋ оу҆ста̀ моѧ̑: А҆ и҆дѣ́же трипѣ́снецъ,  и҆ пое́мъ канѡ́нъ прⷣте́чи со і҆рмосо́мъ на ѕ҃, и҆ трїѡ́ди  на и҃. По г҃-й пѣ́сни сѣда́ленъ прⷣте́чи, два́жды.  Сла́ва, и҆ ны́нѣ, бг҃оро́диченъ. И҆ чте́нїе прⷣте́чи.  По ѕ҃-й пѣ́сни конда́къ прⷣте́чи, и҆ і҆́косъ, и҆  про́логъ. По ѳ҃-й пѣ́сни свѣти́ленъ прⷣте́чи,  два́жды. Сла́ва, и҆ ны́нѣ, бг҃оро́диченъ є҆гѡ̀. На  хвали́техъ стїхи̑ры прⷣте́чи на д҃. Сла́ва, прⷣте́чи: И҆  ны́нѣ, бг҃оро́диченъ. На стїхо́внѣ трїѡ́ди  самогла́сенъ днѐ два́жды, и҆ мч҃ниченъ. Сла́ва, прⷣте́чи:  Ꙗ҆́же пе́рвѣе на блю́дѣ: И҆ ны́нѣ, бг҃оро́диченъ. И҆  прѡ́чаѧ ѻ҆бы̑чнаѧ, и҆ ѿпꙋ́стъ. И҆ ча́съ а҃. Тропа́рь  прⷣте́чи, и҆ по трист҃о́мъ конда́къ є҆гѡ̀. Та́кожде и҆ на  про́чихъ часѣ́хъ. На лїтꙋргі́и бл҃жє́нна, прⷣте́чи  пѣ́снь г҃-ѧ и҆ ѕ҃-ѧ. Прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе и҆ прича́стенъ днѐ, и҆ прⷣте́чи. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ і҆ѡа́нна прⷣте́чи въ сре́дꙋ сы́рныѧ седми́цы: и҆  пое́мъ слꙋ́жбꙋ всю̀ прⷣте́чи ве́черъ и҆ оу҆́трѡ во  вто́рникъ сы́рныѧ недѣ́ли. 
🕅 А҆́ще же въ пѧто́къ, и҆ пое́мъ слꙋ́жбꙋ  є҆гѡ̀ въ четверто́къ. 
А҆́ще слꙋчи́тсѧ ѡ҆брѣ́тенїе честны́ѧ главы̀ въ  четверто́къ сы́рный: 
И҆ въ сре́дꙋ на часѣ́хъ, по Ѡ҆сла́би, ѡ҆ста́ви:  и҆ по покло́нѣхъ быва́етъ зво́нъ по ѻ҆бы́чаю, и҆ а҆́бїе  глаго́лемъ: Прїиди́те, (с. 377) поклони́мсѧ: три́жды, и҆  ѱало́мъ ѻ҆бы́чный. и҆ є҆ктенїа̀. и҆ стїхи̑ры по  предпи́санномꙋ. По вхо́дѣ, прокі́менъ, парємїѝ днѐ.  И҆ по си́хъ прокі́менъ: Да оу҆пова́етъ і҆и҃ль на гдⷭ҇а:  Та́же парємїѝ ст҃а́гѡ г҃. посе́мъ: Сподо́би, гдⷭ҇и:  На стїхо́внѣ трїѡ́ди самогла́сенъ днѐ два́жды: и҆  мч҃ниченъ. Сла́ва, прⷣте́чи: И҆ ны́нѣ, бг҃оро́диченъ. По  Ны́нѣ ѿпꙋща́еши: трист҃о́е. По Ѻ҆́ч҃е на́шъ:  тропа́рь прⷣте́чи: Сла́ва, и҆ ны́нѣ, бг҃оро́диченъ  воскрⷭ҇нъ. и҆ є҆ктенїа̀: Поми́лꙋй на́съ, бж҃е: и҆ г҃  покло́ны вели̑кїѧ. Посе́мъ моли́тва: Всест҃а́ѧ  трⷪ҇це: и҆ Бꙋ́ди и҆́мѧ гдⷭ҇не, три́жды: съ покло́ны, и҆  ѱало́мъ л҃г. Та́же, Досто́йно є҆́сть: и҆ ѿпꙋ́стъ.  и҆ вхо́димъ въ трапе́зꙋ, и҆ разрѣша́емъ на сы́ръ и҆  ꙗ҆́ица. 
🕅 А҆́ще слꙋчи́тсѧ ѡ҆брѣ́тенїе честны́ѧ  главы̀, і҆ѡа́нна прⷣте́чи въ сꙋббѡ́тꙋ сыропꙋ́стнꙋю: 
Въ пѧто́къ ве́чера пое́мъ, Блаже́нъ мꙋ́жъ: а҃-й  а҆нтїфѡ́нъ. На Гдⷭ҇и, воззва́хъ, стїхи̑ры прⷣте́чи,  подѡ́бны г҃: и҆ ѻ҆ц҃є́въ, г҃. Сла́ва, прⷣте́чи: И҆  ны́нѣ, бг҃оро́диченъ а҃-й гла́са. Вхо́дъ. Прокі́менъ днѐ,  и҆ паремїа̀: и҆ по не́й прокі́менъ, гла́съ ѕ҃: Да  оу҆пова́етъ і҆и҃ль на гдⷭ҇а. Та́же парємїѝ прⷣте́чи.  Сподо́би, гдⷭ҇и, въ ве́черъ се́й: и҆ є҆ктенїа̀:  И҆спо́лнимъ вече́рнюю моли́твꙋ: На стїхо́внѣ  трїѡ́ди самогла́сенъ днѐ два́жды, и҆ мч҃ниченъ. Та́же  припѣ́въ: Возвесели́тсѧ пра́ведникъ: И҆ пое́мъ стїхи́рꙋ  прⷣте́чи самогла́снꙋ, гла́съ ѕ҃: Ꙗ҆́же пе́рвѣе на  блю́дѣ: Сла́ва, ѻ҆ц҃є́въ, гла́съ и҃: Мона́хѡвъ  мно́жества: И҆ ны́нѣ, бг҃оро́диченъ, въ то́йже гла́съ.  Тропа́рь прⷣте́чи: Сла́ва, ѻ҆ц҃є́въ: И҆ ны́нѣ,  бг҃оро́диченъ: Є҆́же ѿ вѣ́ка оу҆тае́нное: посе́мъ  є҆ктенїа̀, Поми́лꙋй на́съ, бж҃е: и҆ г҃ вели̑кїѧ покло́ны.  Та́же, Всест҃а́ѧ трⷪ҇це: и҆ Бꙋ́ди и҆́мѧ гдⷭ҇не:  три́жды. и҆ ѱало́мъ л҃г: Бл҃гословлю̀ гдⷭ҇а: и҆  ѿпꙋ́стъ. и҆ въ трапе́зѣ разрѣша́емъ на сы́ръ и҆ ꙗ҆́ица. 
[Зрѝ] На повече́рїи пое́мъ канѡ́нъ оу҆со́пшихъ въ  притво́рѣ ѻ҆ктѡ́иха, гла́са, и҆лѝ бг҃оро́диченъ. По  Досто́йнѣ, и҆ по трист҃о́мъ конда́къ прⷣте́чи: Сла́ва,  и҆ ны́нѣ, трїѡ́ди ѻ҆ц҃є́въ. 
На оу҆́трени на Бг҃ъ гдⷭ҇ь, тропа́рь прⷣте́чи  два́жды: Сла́ва, ѻ҆ц҃є́въ: И҆ ны́нѣ, бг҃оро́диченъ а҃-й.  По каѳі́смахъ сѣда́ленъ ѻ҆ц҃є́въ, (с. 378) и҆  бг҃орѡ́дичны и҆́хъ, и҆ чтє́нїѧ ѻ҆ц҃є́въ. Полѷеле́й,  и҆ сѣда́льны прⷣте́чи, всѝ по є҆ди́ножды: Сла́ва, по  полѷеле́и сѣда́ленъ: И҆ ны́нѣ, бг҃оро́диченъ. И҆ чте́нїе  прⷣте́чи. Степє́нна, а҃-й а҆нтїфѡ́нъ д҃-гѡ гла́са.  Прокі́менъ, Всѧ́кое дыха́нїе: и҆ є҆ѵⷢ҇лїе прⷣте́чи.  ѱало́мъ н҃. Стїхи́ра прⷣте́чи. Канѡ́нъ прⷣте́чи со  і҆рмосо́мъ на ѕ҃: и҆ ѻ҆ц҃є́въ на и҃. Катава́сїа, і҆рмо́съ  трїѡ́ди. Стїхосло́вимъ же и҆ в҃-ю пѣ́снь трїѡ́ди: во  ѱалти́ри же пѣ́сни тоѧ̀ не глаго́лемъ. По г҃-й  пѣ́сни конда́къ прⷣте́чи и҆ і҆́косъ, и҆ сѣда́ленъ є҆гѡ̀.  Сла́ва, ѻ҆ц҃є́въ: И҆ ны́нѣ, бг҃оро́диченъ: И҆ чте́нїе  прⷣте́чи. По ѕ҃-й пѣ́сни конда́къ ѻ҆ц҃є́въ, и҆  і҆́косъ, и҆ сѷнаѯа́рїй. По ѳ҃-й пѣ́сни свѣти́ленъ  прⷣте́чи: Сла́ва, ѻ҆ц҃є́въ: И҆ ны́нѣ, бг҃оро́диченъ:  На хвали́техъ стїхи̑ры прⷣте́чи г҃, и҆ ѻ҆ц҃є́въ, г҃:  Сла́ва, ѻ҆ц҃є́въ: И҆ ны́нѣ, бг҃оро́диченъ. Славосло́вїе  вели́кое, тропа́рь прⷣте́чи: Сла́ва, ѻ҆ц҃є́въ: И҆ ны́нѣ,  бг҃оро́диченъ. И҆ и҆схожде́нїе въ притво́ръ, и҆ ча́съ а҃-й.  На часѣ́хъ тропа́рь прⷣте́чи. Сла́ва, ѻ҆ц҃є́въ: И҆  ны́нѣ, бг҃оро́диченъ часѡ́въ. По Ѻ҆́ч҃е на́шъ:  Конда́къ прⷣте́чи и҆ ѻ҆тцє́въ премѣнѧ́юще глаго́лемъ. 
На лїтꙋргі́и: бл҃жє́нна прⷣте́чи, пѣ́снь г҃-ѧ, на  д҃: и҆ ѻ҆ц҃є́въ ѕ҃-ѧ, на д҃. По вхо́дѣ тропа́рь  хра́ма, и҆ прⷣте́чи, и҆ ѻ҆ц҃є́въ. Та́же конда́къ хра́ма,  и҆ прⷣте́чи. Сла́ва, ѻ҆ц҃є́въ: И҆ ны́нѣ, хра́ма бцⷣы,  и҆лѝ Предста́тельство хрⷭ҇тїа́нъ: Прокі́менъ,  а҆пⷭ҇лъ, а҆ллилꙋ́їа, є҆ѵⷢ҇лїе и҆ прича́стенъ, пре́жде  прⷣте́чи: и҆ пото́мъ ѻ҆ц҃є́въ. Рѧ́дъ же, а҆пⷭ҇лъ и҆  є҆ѵⷢ҇лїе, чте́мъ подъ зача́ло. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ прⷣте́чевы въ понедѣ́льникъ а҃-ѧ недѣ́ли  постѡ́въ. 
Слꙋ́жба всѧ̀ прⷣте́чи пое́тсѧ въ недѣ́лю сы́рнꙋю. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ прⷣте́чевы въ кі́й ли́бо де́нь а҃-ѧ недѣ́ли  постѡ́въ: 
И҆ пое́тсѧ слꙋ́жба є҆гѡ̀ въ недѣ́лю сыропꙋ́стнꙋю,  и҆лѝ въ сꙋббѡ́тꙋ а҃-ѧ недѣ́ли постѡ́въ. (с. 379) 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ прⷣте́чевы въ сꙋббѡ́тꙋ а҃-ѧ недѣ́ли постѡ́въ: 
Въ пѧто́къ ве́чера каѳі́сма рѧдова́ѧ: На Гдⷭ҇и,  воззва́хъ, стїхи̑ры на і҃: и҆ пое́мъ самогла́сенъ днѐ  два́жды: и҆ прⷣте́чи стїхи̑ры на д҃: и҆ ѳео́дѡра на д҃:  Сла́ва, ѳео́дѡра: И҆ ны́нѣ, бг҃оро́диченъ а҃-й гла́са.  Вхо́дъ. Прокі́менъ: И҆ чтє́нїѧ днѐ и҆ прⷣте́чи г҃. и҆ по  Да и҆спра́витсѧ моли́тва моѧ̀, г҃ покло́ны вели̑кїѧ: и҆  про́чее преждесщ҃е́нныхъ. По заамво́нной моли́твѣ,  пое́мъ канѡ́нъ ст҃а́гѡ ѳео́дѡра надъ ко́ливомъ, ꙗ҆́коже  оу҆каза́сѧ въ м҃-цѣ на рѧдꙋ̀: и҆ ѿпꙋ́стъ. 
[Зрѝ] А҆ и҆дѣ́же нѣ́сть преждесщ҃е́нныхъ: Ве́чера  на Гдⷭ҇и, воззва́хъ, стїхи̑ры прⷣте́чи, г҃: и҆  ѳео́дѡра, г҃. Сла́ва, ѳео́дѡра: И҆ ны́нѣ, бг҃оро́диченъ а҃- й гла́са преше́дшагѡ, безъ вхо́да. Прокі́менъ, и҆ чте́нїе  днѐ, и҆ прⷣте́чи. На стїхо́внѣ трїѡ́ди самогла́сенъ днѐ  два́жды. и҆ мч҃ниченъ. Та́же припѣ́въ: Возвесели́тсѧ  пра́ведникъ: и҆ пое́мъ стїхи́рꙋ мч҃ника, гла́съ в҃:  Бжⷭ҇твенныхъ дарѡ́въ: пи́сана въ стїхи́рахъ. Сла́ва,  прⷣте́чи, гла́съ ѕ҃: Сокро́вище бжⷭ҇твенныхъ: И҆  ны́нѣ, Бцⷣе, ты̀ є҆сѝ лоза̀: По Ны́нѣ  ѿпꙋща́еши: тропа́рь прⷣте́чи: Сла́ва, мч҃ника: И҆ ны́нѣ,  бг҃оро́диченъ: Всѧ̑ па́че смы́сла: є҆ктенїа̀, и҆ г҃  покло́ны вели̑кїѧ. и҆ пое́мъ канѡ́нъ ст҃а́гѡ ѳео́дѡра надъ  ко́ливомъ, и҆ ѿпꙋ́стъ по ѻ҆бы́чаю. 
Повече́рїе пое́мъ вели́кое, на не́мже пое́мъ канѡ́нъ  оу҆со́пшихъ мине́и рѧдовы́й. Тропари́ же по а҃-мъ  трист҃о́мъ глаго́лемъ ѻ҆бо́ихъ ст҃ы́хъ, а҆ на послѣ́днемъ  трист҃о́мъ конда́къ прⷣте́чи. 
На оу҆́трени, на Бг҃ъ гдⷭ҇ь, тропа́рь прⷣте́чи  два́жды: Сла́ва, ѳео́дѡра: И҆ ны́нѣ, бг҃оро́диченъ:  Всѧ̑ па́че: По а҃-й каѳі́смѣ сѣда́льны прⷣте́чи  ѻ҆́ба: Сла́ва, и҆ ны́нѣ, бг҃оро́диченъ: и҆ чте́нїе  прⷣте́чи. По в҃-й каѳі́смѣ сѣда́ленъ ѳео́дѡра.  Сла́ва, и҆ ны́нѣ, бг҃оро́диченъ: и҆ чте́нїе прⷣте́чи,  и҆лѝ ѳео́дѡра. Полѷеле́й, и҆ сѣда́ленъ прⷣте́чи  два́жды: Сла́ва, и҆ ны́нѣ, бг҃оро́диченъ: и҆ чте́нїе  прⷣте́чи. Степє́нна, а҃-й а҆нтїфѡ́нъ д҃-гѡ гла́са.  Прокі́менъ, Всѧ́кое дыха́нїе: Є҆ѵⷢ҇лїе прⷣте́чи.  ѱало́мъ н҃. Стїхи́ра прⷣте́чи. Канѡ́нъ прⷣте́чи со  і҆рмосо́мъ (с. 380) на ѕ҃: и҆ ѳео́дѡра ѻ҆́ба канѡ́на на и҃.  Катава́сїа: Ѿве́рзꙋ оу҆ста̀ моѧ̑: Пѣ̑сни же,  седмꙋ́ю и҆ ѻ҆смꙋ́ю, глаго́лемъ напредѝ въ пѧто́къ. По  г҃-й пѣ́сни конда́къ и҆ і҆́косъ, и҆ сѣда́ленъ прⷣте́чи:  Сла́ва, ѳео́дѡра: И҆ ны́нѣ, бг҃оро́диченъ: и҆ чте́нїе ѡ҆  ст҃о́мъ ѳео́дѡрѣ. По ѕ҃-й пѣ́сни конда́къ ѳео́дѡра и҆  і҆́косъ. И҆ чте́мъ про́логъ: и҆ сѷнаѯа́рїй. По ѳ҃-й  пѣ́сни свѣти́ленъ прⷣте́чи: Сла́ва, ѳео́дѡра: И҆ ны́нѣ,  бг҃оро́диченъ. На хвали́техъ стїхи̑ры прⷣте́чи,  подѡ́бны г҃: и҆ ѳео́дѡра, подѡ́бны г҃. Та́же, припѣ́въ:  Возвесели́тсѧ пра́ведникъ: и҆ пое́мъ самогла́снꙋ  стїхи́рꙋ прⷣте́чи, гла́съ ѕ҃: Всечестнꙋ́ю главꙋ̀:  Сла́ва, ѳео́дѡра: И҆ ны́нѣ, Бцⷣе, ты̀ є҆сѝ лоза̀:  Славосло́вїе вели́кое: тропа́рь прⷣте́чи: Сла́ва, ѳео́дѡра:  И҆ ны́нѣ, бг҃оро́диченъ. Є҆ктєнїѝ, и҆ ѿпꙋ́стъ. и҆  ѻ҆бы́чное и҆схожде́нїе въ притво́ръ, и҆ ча́съ а҃-й. На  часѣ́хъ тропа́рь прⷣте́чи. Сла́ва, ѳео́дѡра: И҆ ны́нѣ,  бг҃оро́диченъ часѡ́въ. кондаки́ же глаго́лемъ премѣнѧ́юще. 
На лїтꙋргі́и: бл҃жє́нна, прⷣте́чи пѣ́снь г҃-ѧ, на  д҃: и҆ ѳео́дѡра пѣ́снь ѕ҃-ѧ, на д҃. По вхо́дѣ тропа́рь  прⷣте́чи, и҆ ѳео́дѡра, и҆ конда́къ є҆гѡ̀: Сла́ва,  прⷣте́чи: И҆ ны́нѣ, бцⷣы хра́ма, и҆лѝ  Предста́тельство хрⷭ҇тїа́нъ: Прокі́менъ, а҆ллилꙋ́їа  и҆ прича́стенъ прⷣте́чи, и҆ ѳео́дѡра є҆ди́нъ. А҆пⷭ҇лъ  же и҆ є҆ѵⷢ҇лїе пре́жде сꙋббѡ́ты, и҆ ѳео́дѡра подъ зача́ло.  Та́же прⷣте́чи. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ і҆ѡа́нна прⷣте́чи въ а҃-ю недѣ́лю постѡ́въ: 
И҆ пое́тсѧ слꙋ́жба є҆гѡ̀, ꙗ҆́коже оу҆ка́зано въ  недѣ́лю г҃-ю постѡ́въ, кромѣ̀ поклоне́нїѧ крⷭ҇та̀, то́чїю  на лїті́и. Сла́ва, прⷣте́чи, пи́сана на Гдⷭ҇и, воззва́хъ:  И҆ ны́нѣ, трїѡ́ди. На стїхо́внѣ, Сла́ва, прⷣте́чи: И҆  ны́нѣ, трїѡ́ди. На Бг҃ъ гдⷭ҇ь: тропа́рь воскрⷭ҇нъ,  два́жды. Сла́ва, прⷣте́чи: И҆ ны́нѣ, И҆ Пречⷭ҇томꙋ  твоемꙋ̀ ѻ҆́бразꙋ: Катава́сїа трїѡ́ди. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ прⷣте́чи въ понедѣ́льникъ в҃-ѧ и҆лѝ г҃-ѧ и҆лѝ д҃- ѧ недѣ́ли постѡ́въ: 
Въ недѣ́лю ве́чера пое́мъ Бл҃же́нъ мꙋ́жъ, а҃-й  а҆нтїфѡ́нъ. На Гдⷭ҇и, воззва́хъ, стїхи̑ры на і҃:  трїѡ́ди днѐ на д҃, повторѧ́юще а҃-ю: (с. 381) и҆ прⷣте́чи,  на ѕ҃: Сла́ва, прⷣте́чи: И҆ ны́нѣ, бг҃оро́диченъ а҃-й:  Вхо́дъ, прокі́менъ вели́кїй трїѡ́ди, и҆ чтє́нїѧ  прⷣте́чи г҃. Та́же, Сподо́би, гдⷭ҇и, въ ве́черъ се́й:  и҆ И҆спо́лнимъ вече́рнюю: На стїхо́внѣ трїѡ́ди  самогла́сенъ днѐ два́жды, и҆ мч҃ниченъ: Сла́ва, прⷣте́чи:  И҆ ны́нѣ, бг҃оро́диченъ по гла́сꙋ, воскрⷭ҇нъ. И҆ по  Ѻ҆́ч҃е на́шъ, тропа́рь прⷣте́чи: Сла́ва, и҆ ны́нѣ,  бг҃оро́диченъ воскрⷭ҇нъ. є҆ктенїа̀, Поми́лꙋй на́съ,  бж҃е: и҆ покло́ны г҃ вели̑кїѧ, и҆ ѿпꙋ́стъ.  Полꙋ́нощницꙋ же пое́мъ по ѻ҆бы́чаю, съ каѳі́смою и҆  тропарѝ ѻ҆бы́чными. По Честнѣ́йшꙋю, г҃ покло́ны  вели̑кїѧ. 
На оу҆́трени, на Бг҃ъ гдⷭ҇ь, тропа́рь прⷣте́чи  два́жды: Сла́ва, и҆ ны́нѣ, бг҃оро́диченъ. По а҃-й, и҆  по в҃-й каѳі́смахъ, глаго́лемъ сѣда́льны трїѡ́ди:  є҆ктєнїи́ же не глаго́лютсѧ. И҆ чте́нїе во є҆фре́мѣ.  По г҃-й каѳі́смѣ глаго́летъ і҆ере́й є҆ктенїю̀ ма́лꙋю,  и҆ сѣда́льны прⷣте́чи ѻ҆́ба: и҆ чте́нїе прⷣте́чи.  Полѷеле́й, и҆ сѣда́ленъ прⷣте́чи два́жды: Сла́ва, и҆  ны́нѣ, бг҃оро́диченъ: и҆ чте́нїе прⷣте́чи. Степє́нна,  а҃-й а҆нтїфѡ́нъ д҃-гѡ гла́са. Прокі́менъ, и҆ є҆ѵⷢ҇лїе  прⷣте́чи. Та́же, ѱало́мъ н҃. Стїхи́ра прⷣте́чи.  Канѡ́нъ прⷣте́чи со і҆рмосо́мъ на и҃. Катава́сїа:  Ѿве́рзꙋ оу҆ста̀ моѧ̑: А҆ и҆дѣ́же трипѣ́снецъ:  и҆ пое́мъ канѡ́нъ прⷣте́чи со і҆рмосо́мъ на ѕ҃: и҆  трипѣ́снецъ на и҃. Катава́сїа трїѡ́ди. По г҃-й пѣ́сни  сѣда́ленъ прⷣте́чи два́жды: Сла́ва, и҆ ны́нѣ,  бг҃оро́диченъ. и҆ чте́нїе прⷣте́чи. По ѕ҃-й пѣ́сни  конда́къ, и҆ і҆́косъ, и҆ про́логъ. Свѣти́ленъ прⷣте́чи,  два́жды: Сла́ва, и҆ ны́нѣ, бг҃оро́диченъ. На хвали́техъ  стїхи̑ры прⷣте́чи на д҃: Сла́ва, прⷣте́чи: И҆ ны́нѣ,  бг҃оро́диченъ є҆гѡ̀. Та́же настоѧ́тель, и҆лѝ чте́цъ  глаго́летъ: Сла́ва тебѣ̀ показа́вшемꙋ на́мъ свѣ́тъ.  Посе́мъ є҆ктенїа̀: И҆спо́лнимъ оу҆́треннюю: Та́же, на  стїхо́внѣ трїѡ́ди самогла́сенъ днѐ два́жды, и҆ мч҃ниченъ.  Сла́ва, прⷣте́чи: И҆ ны́нѣ, бг҃оро́диченъ. Посе́мъ,  Бла́го є҆́сть: глаго́лемъ є҆ди́ножды. По Ѻ҆́ч҃е  на́шъ: тропа́рь прⷣте́чи. Сла́ва, и҆ ны́нѣ, бг҃оро́диченъ  воскрⷭ҇нъ. є҆ктенїа̀, Поми́лꙋй на́съ, бж҃е: и҆ г҃  покло́ны вели̑кїѧ, безъ ѿпꙋ́ста: и҆ ча́съ а҃. На  часѣ́хъ тропа́рь глаго́лемъ прⷣте́чи: и҆ по трист҃о́мъ  конда́къ є҆гѡ̀. И҆ наконе́цъ г҃ покло́ны (с. 382) вели̑кїѧ.  И҆ по покло́нѣхъ, трист҃а́гѡ не глаго́лемъ, но глаго́лемъ,  Хрⷭ҇тѐ свѣ́те: и҆ ѿпꙋ́стъ. Ча́съ же тре́тїй,  шесты́й и҆ девѧ́тый, пое́мъ съ каѳі́смами, въ подо́бное  и҆́хъ вре́мѧ, со чте́нїемъ. На ѕ҃-мъ часѣ̀ чте́тсѧ  паремїа̀ днѐ, по чи́нꙋ є҆ѧ̀. [Зрѝ] Моли́твы же  вели́кагѡ васі́лїа по часѣ́хъ глаго́лемъ непремѣ́ннѡ,  є҆́же є҆́сть: Влⷣко бж҃е ѻ҆́ч҃е: и҆ Бж҃е и҆  гдⷭ҇и си́лъ: и҆ Влⷣко гдⷭ҇и і҆и҃се хрⷭ҇тѐ: Є҆гда́  же пое́мъ полѷеле́й, на часѣ́хъ въ кампа́нъ не  оу҆дарѧ́емъ. По каѳі́смѣ а҆ллилꙋ́їа, три́жды. Та́же,  Гдⷭ҇и, поми́лꙋй, три́жды. И҆ чте́цъ глаго́летъ: Сла́ва,  тропа́рь прⷣте́чи: И҆ ны́нѣ, бг҃оро́диченъ часѡ́въ. По  Ѻ҆́ч҃е на́шъ: конда́къ прⷣте́чи. По Честнѣ́йшꙋю,  г҃ покло́ны вели̑кїѧ. По ѳ҃-мъ часѣ̀ бл҃жє́нны  глаго́лемъ поско́рꙋ безъ пѣ́нїѧ. по Ѡ҆сла́би, ѡ҆ста́ви,  конда́къ хра́ма: Сла́ва, прⷣте́чи: И҆ ны́нѣ, хра́ма бцⷣы.  [Зрѝ] А҆́ще ли нѣ́сть хра́ма бцⷣы, И҆ ны́нѣ,  Предста́тельство хрⷭ҇тїа́нъ: посе́мъ, Гдⷭ҇и,  поми́лꙋй, м҃. Сла́ва, и҆ ны́нѣ, Честнѣ́йшꙋю херꙋві̑мъ:  и҆ г҃ покло́ны вели̑кїѧ. Та́же, моли́тва: Всест҃а́ѧ  трⷪ҇це: и҆ ѻ҆бы́чный ѿпꙋ́стъ. И҆ начина́емъ вече́рню по  ѻ҆бы́чаю: Настоѧ́тель и҆лѝ чте́цъ глаго́летъ:  Прїиди́те, поклони́мсѧ: три́жды. И҆ пое́мъ вече́рню съ  покло́ны, по чи́нꙋ по́стномꙋ. По ѻ҆бы́чной каѳі́смѣ, на  Гдⷭ҇и, воззва́хъ, стїхи̑ры на і҃: трїѡ́ди самогла́сенъ  днѐ два́жды: и҆ мч҃ниченъ: и҆ подѡ́бны трїѡ́ди г҃: и҆  прⷣте́чи д҃. Сла́ва, прⷣте́чи: И҆ ны́нѣ, бг҃оро́диченъ,  по гла́сꙋ ѻ҆бы́чнѡ. [Зрѝ] А҆́ще ли къ средѣ̀, и҆лѝ  пѧткꙋ̀, глаго́лемъ крⷭ҇тобг҃оро́диченъ, по гла́сꙋ Сла́вника.  Вхо́дъ со є҆ѵⷢ҇лїемъ. Свѣ́те ти́хїй: Прокі́менъ,  и҆ чте́нїе днѐ. Да и҆спра́витсѧ моли́тва моѧ̀: и҆ г҃  покло́ны вели̑кїѧ. Є҆ктенїѝ ма́лыѧ не глаго́лемъ.  Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆  прича́стенъ прⷣте́чи. Лїтꙋргі́а преждесвѧще́ннаѧ по  ѻ҆бы́чаю. На ѿпꙋ́стѣ і҆ере́й помина́етъ пре́жде  пра́зднꙋемаго ст҃а́го, пото́мъ наста́вшаго. 
[Зрѝ] Ст҃а́гѡ же прилꙋчи́вшагѡсѧ на рѧдꙋ̀ канѡ́нъ  пое́мъ на оу҆́трени по чи́нꙋ: стїхи̑ры же є҆гѡ̀, ꙗ҆̀же  пи̑саны на вече́рни на Гдⷭ҇и, воззва́хъ, глаго́лемъ  и҆̀хъ на хвали́техъ. [Зрѝ] А҆́ще ли ко́еѧ вели́кїѧ  ра́ди нꙋ́жды, въ па́мѧть ст҃ы́хъ вели́кихъ и҆мꙋ́щихъ  полѷеле́й, не (с. 383) слꙋчи́тсѧ бы́ти преждесвѧще́ннѣй  лїтꙋргі́и, часы̀ пое́мъ, ꙗ҆́коже вы́ше рече́сѧ: По ѳ҃- мъ часѣ̀, и҆ по моли́твѣ: Влⷣко гдⷭ҇и і҆и҃се хрⷭ҇тѐ:  глаго́лемъ и҆ ѱало́мъ: Бл҃гословѝ, дꙋшѐ моѧ̀, гдⷭ҇а,  и҆ всѧ̑ внꙋ́трєннѧѧ: Сла́ва, Хвалѝ, дꙋшѐ моѧ̀, гдⷭ҇а:  И҆ ны́нѣ, Є҆диноро́дный сн҃е: И҆ Во црⷭ҇твїи  твое́мъ: поско́рꙋ безъ пѣ́нїѧ. На бл҃же́ннахъ  глаго́лемъ прⷣте́чи пѣ́снь г҃-ю и҆ ѕ҃-ю. Та́же а҆пⷭ҇лъ и҆  є҆ѵⷢ҇лїе прⷣте́чи: Посе́мъ, Помѧнѝ на́съ, гдⷭ҇и: По  Ѡ҆сла́би, ѡ҆ста́ви: и҆ по Ѻ҆́ч҃е на́шъ: конда́къ  хра́ма. Сла́ва, прⷣте́чи: И҆ ны́нѣ, бцⷣы хра́ма.  А҆́ще же нѣ́сть хра́ма бцⷣы: Предста́тельство  хрⷭ҇тїа́нъ: Та́же, Гдⷭ҇и, поми́лꙋй, м҃, и҆ покло́ны г҃  вели̑кїѧ. И҆ въ то вре́мѧ параекклисїа́рхъ зна́менꙋетъ въ  два̀ кампа́на, и҆ по тре́хъ покло́нѣхъ вели́кихъ  глаго́лемъ: Прїиди́те, поклони́мсѧ: и҆ пое́мъ вече́рню  съ покло́ны, и҆ каѳі́сма ѻ҆бы́чнаѧ. На Гдⷭ҇и,  воззва́хъ, стїхи̑ры трїѡ́ди, подѡ́бны г҃: и҆ ст҃а́гѡ  тара́сїа г҃. Сла́ва, и҆ ны́нѣ, бг҃оро́диченъ. А҆́ще ли  къ средѣ̀ и҆лѝ пѧткꙋ̀, глаго́лемъ: Сла́ва, и҆ ны́нѣ,  крⷭ҇тобогоро́диченъ. Та́же, Свѣ́те ти́хїй: Прокі́менъ,  и҆ чте́нїе трїѡ́ди днѐ. На стїхо́внѣ днѐ трїѡ́ди. По  Ны́нѣ ѿпꙋща́еши, и҆ по Ѻ҆́ч҃е на́шъ: тропа́рь,  Бцⷣе дв҃о, ра́дꙋйсѧ: и҆ прѡ́чаѧ по по́стномꙋ. По  Честнѣ́йшꙋю, и҆ по покло́нѣхъ, глаго́лемъ трист҃о́е.  Гдⷭ҇и, поми́лꙋй, в҃і. Всест҃а́ѧ трⷪ҇це: Та́же,  Бꙋ́ди и҆́мѧ гдⷭ҇не: и҆ г҃ покло́ны. И҆ Бл҃гословлю̀  гдⷭ҇а: Досто́йно є҆́сть: и҆ ѿпꙋ́стъ: на ѿпꙋ́стѣ же  помина́етъ наста́вшаго ст҃а́го. По ѿпꙋ́стѣ же вхо́димъ въ  трапе́зꙋ, ꙗ҆ди́мъ два̀ варє́нїѧ съ є҆ле́емъ, и҆ пїе́мъ  вїно̀. Въ сре́дꙋ же и҆ пѧто́къ ꙗ҆ди́мъ два̀ варє́нїѧ  безъ є҆ле́а, и҆ пїе́мъ вїно̀. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ прⷣте́чевы во є҆ди́нъ ѿ дне́й по́стныхъ: 
И҆ пое́мъ слꙋ́жбꙋ є҆гѡ̀ си́це: на часѣ́хъ, по  Ѡ҆сла́би, ѡ҆ста́ви, и҆ по Ѻ҆́ч҃е на́шъ: кондакѝ по  оу҆ста́вꙋ. Та́же, Гдⷭ҇и, поми́лꙋй, м҃. Сла́ва, и҆  ны́нѣ, Честнѣ́йшꙋю херꙋві̑мъ. И҆ по покло́нѣхъ  глаго́лемъ трист҃о́е. Гдⷭ҇и, поми́лꙋй, в҃і: и҆ Всест҃а́ѧ  трⷪ҇це: И҆ а҆́бїе начина́емъ вече́рню, и҆ ѻ҆бы́чнꙋю  каѳі́смꙋ. Глаго́лютсѧ же є҆ктєнїѝ (с. 384) ма̑лыѧ по  ко́емꙋждо а҆нтїфѡ́нѣ. На Гдⷭ҇и, воззва́хъ, стїхи̑ры на  і҃. Самогла́сенъ днѐ два́жды, и҆ мч҃ниченъ, подѡ́бны  трїѡ́ди г҃. и҆ прⷣте́чи д҃. Сла́ва, прⷣте́чи: И҆ ны́нѣ,  Кто̀ тебє̀ не оу҆блажи́тъ: Вхо́дъ, прокі́менъ и҆  чте́нїе днѐ, и҆ прⷣте́чи чтє́нїѧ трѝ. Та́же пое́мъ:  Да и҆спра́витсѧ моли́тва моѧ̀: и҆ г҃ покло́ны, и҆ по  рѧ́дꙋ лїтꙋргі́а преждесвѧще́ннаѧ. А҆ и҆дѣ́же не бꙋ́детъ  преждесвѧще́нныѧ, по Ѡ҆сла́би, ѡ҆ста́ви: и҆ по  покло́нѣхъ вели́кихъ, чте́цъ глаго́летъ: Прїиди́те,  поклони́мсѧ, три́жды, и҆ покло́ны г҃. Та́же ѱало́мъ,  Бл҃гословѝ, дꙋшѐ моѧ̀, гдⷭ҇а: и҆ пое́мъ вече́рню безъ  покло́нѡвъ. По ѻ҆бы́чнѣй каѳі́смѣ стїхи̑ры на ѕ҃:  трїѡ́ди, подѡ́бны, г҃: и҆ прⷣте́чи, г҃: Сла́ва, прⷣте́чи.  И҆ ны́нѣ, бг҃оро́диченъ: Кто̀ тебє̀ не оу҆блажи́тъ:  Вхо́дъ: и҆ Свѣ́те ти́хїй: Прокі́менъ, и҆ чте́нїе  днѐ, и҆ прⷣте́чи. и҆ а҆́бїе, Сподо́би, гдⷭ҇и: та́же,  И҆спо́лнимъ вече́рнюю моли́твꙋ: На стїхо́внѣ  трїѡ́ди: Сла́ва, прⷣте́чи: И҆ ны́нѣ, бг҃оро́диченъ, по  гла́сꙋ. Ны́нѣ ѿпꙋща́еши: По трист҃о́мъ тропа́рь  прⷣте́чи: Сла́ва, и҆ ны́нѣ, Є҆́же ѿ вѣ́ка  оу҆тае́нное: є҆ктенїа̀, Поми́лꙋй на́съ, бж҃е: Посе́мъ  трѝ покло́ны вели̑кїѧ: и҆ моли́тва, Всест҃а́ѧ трⷪ҇це:  и҆ Бл҃гословлю̀ гдⷭ҇а: Досто́йно є҆́сть: и҆ ѿпꙋ́стъ.  Повече́рїе пое́мъ вели́кое безъ покло́нѡвъ. По а҃-мъ  трист҃о́мъ тропа́рь прⷣте́чи: Сла́ва, и҆ ны́нѣ,  бг҃оро́диченъ воскрⷭ҇нъ по гла́сꙋ. По второ́мъ  трист҃о́мъ тропарѝ ѻ҆бы̑чныѧ: Поми́лꙋй на́съ, гдⷭ҇и:  По Досто́йнѣ, и҆ по трист҃о́мъ конда́къ прⷣте́чи: а҆  Гдⷭ҇и си́лъ, съ на́ми бꙋ́ди, не пое́мъ. По  Честнѣ́йшꙋю, трѝ покло́ны вели̑кїѧ. Трист҃а́гѡ же  не глаго́лемъ: А҆ ѿпꙋ́стъ ма́лый. 
Полꙋ́нощницꙋ пое́мъ по ѻ҆бы́чаю, съ каѳі́смою,  ꙗ҆́коже предписа́сѧ въ понедѣ́льникъ в҃-ѧ недѣ́ли поста̀.  Та́кожде и҆ оу҆́треню, и҆ всю̀ слꙋ́жбꙋ прⷣте́чи. 
🕅 А҆́ще слꙋчи́тсѧ ѡ҆брѣ́тенїе честны́ѧ главы̀  прⷣте́чевы въ сꙋббѡ́тꙋ в҃-ю и҆ г҃-ю постѡ́въ: 
Въ пѧто́къ ве́чера, каѳі́сма рѧдова́ѧ. На Гдⷭ҇и,  воззва́хъ, стїхи̑ры на і҃: трїѡ́ди самогла́сенъ два́жды: и҆  ѻ҆ктѡ́иха мч҃ничны д҃, и҆ прⷣте́чи д҃. Сла́ва, прⷣте́чи.  И҆ ны́нѣ, бг҃оро́диченъ а҃-й гла́са. (с. 385) Вхо́дъ,  прокі́менъ, и҆ чте́нїе днѐ, и҆ прⷣте́чи г҃. Да  и҆спра́витсѧ моли́тва моѧ̀: и҆ прѡ́чаѧ преждесвѧще́нныхъ. 
[Зрѝ] А҆́ще ли нѣ́сть преждесвѧще́нныѧ, въ пѧто́къ  ве́чера, на Гдⷭ҇и, воззва́хъ, стїхи̑ры прⷣте́чи, на ѕ҃:  Сла́ва, прⷣте́чи: И҆ ны́нѣ, бг҃оро́диченъ а҃-й гла́са.  Вхо́дъ, прокі́менъ, и҆ чте́нїе днѐ, и҆ ст҃а́гѡ. Та́же,  Сподо́би, гдⷭ҇и: На стїхо́внѣ самогла́сенъ трїѡ́ди,  два́жды: и҆ мч҃ниченъ ѻ҆ктѡ́иха по гла́сꙋ: Сла́ва,  прⷣте́чи: И҆ ны́нѣ, бг҃оро́диченъ. По Ны́нѣ  ѿпꙋща́еши: тропа́рь прⷣте́чи: Сла́ва, и҆ ны́нѣ,  бг҃оро́диченъ воскрⷭ҇нъ настоѧ́щагѡ гла́са. Є҆ктенїа̀, и҆  покло́ны г҃. Та́же моли́тва, Всест҃а́ѧ трⷪ҇це: Бꙋ́ди  и҆́мѧ гдⷭ҇не: и҆ ѱало́мъ л҃г: Бл҃гословлю̀ гдⷭ҇а:  Досто́йно є҆́сть: и҆ ѿпꙋ́стъ. 
[Зрѝ] Повече́рїе же пое́мъ вели́кое, на не́мже  пое́мъ четверопѣ́снецъ сꙋббѡ́ты. На оу҆́трени и҆ на  часѣ́хъ пое́мъ є҆ди́нагѡ прⷣте́чи, ꙗ҆́коже предписа́сѧ. 
На лїтꙋргі́и слꙋ́жба днѐ и҆ прⷣте́чи. 
🕅 А҆́ще слꙋчи́тсѧ ѡ҆брѣ́тенїе главы̀ і҆ѡа́нна  прⷣте́чи во вторꙋ́ю недѣ́лю постѡ́въ: 
Въ сꙋббѡ́тꙋ ве́чера на ма́лѣй вече́рни стїхи̑ры  воскрⷭ҇ны, и҆ бцⷣы по ѻ҆бы́чаю. На вели́цѣй вече́рни,  на Гдⷭ҇и, воззва́хъ, стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ прⷣте́чи на ѕ҃.  Сла́ва, прⷣте́чи: И҆ ны́нѣ, бг҃оро́диченъ а҃-й гла́са.  Вхо́дъ, и҆ чте́нїе прⷣте́чи. На лїті́и стїхи́ра  хра́ма: и҆ прⷣте́чи: стїхѡ́вныѧ. На стїхо́внѣ стїхи̑ры  воскрⷭ҇ны, по а҆лфави́тꙋ. Сла́ва, прⷣте́чи: И҆ ны́нѣ,  бг҃оро́диченъ. На благослове́нїи хлѣ́бѡвъ, Бцⷣе  дв҃о: три́жды. И҆ чте́нїе во а҆пⷭ҇льскихъ посла́нїихъ. На  Бг҃ъ гдⷭ҇ь: тропа́рь воскрⷭ҇нъ два́жды: Сла́ва,  прⷣте́чи: И҆ ны́нѣ, бг҃оро́диченъ, по гла́сꙋ тропарѧ̀.  По каѳі́смахъ, сѣда́льны, воскрⷭ҇ны, и҆ бг҃орѡ́дичны  и҆́хъ. И҆ чте́нїе во є҆ѵⷢ҇лїи. По полѷеле́и  сѣда́льны, прⷣте́чи ѻ҆́ба. Сла́ва, по полѷеле́и  сѣда́ленъ. И҆ ны́нѣ, бг҃оро́диченъ. И҆ чте́нїе прⷣте́чи.  Степє́нна, и҆ прокі́менъ гла́са: и҆ є҆ѵⷢ҇лїе  воскрⷭ҇но, ѱало́мъ н҃. Сла́ва, стїхи́ра, гла́съ и҃:  Покаѧ́нїѧ ѿве́рзи мѝ двє́ри: и҆ прѡ́чаѧ. Канѡ́нъ  воскрⷭ҇нъ со і҆рмосо́мъ на д҃: (с. 386) и҆ трїѡ́ди на д҃: и҆  прⷣте́чи на ѕ҃. Катава́сїа: Ѿве́рзꙋ оу҆ста̀  моѧ̑: По г҃-й пѣ́сни конда́къ трїѡ́ди. Та́же конда́къ  прⷣте́чи и҆ і҆́косъ, и҆ сѣда́ленъ є҆гѡ̀, два́жды: Сла́ва,  и҆ ны́нѣ, бг҃оро́диченъ: И҆ чте́нїе прⷣте́чи. По ѕ҃-й  пѣ́сни конда́къ и҆ і҆́косъ воскрⷭ҇нъ. По ѳ҃-й пѣ́сни  свѣти́ленъ воскрⷭ҇нъ. Сла́ва, прⷣте́чи: И҆ ны́нѣ,  бг҃оро́диченъ воскрⷭ҇нъ. На хвали́техъ стїхи̑ры  воскрⷭ҇ны д҃: и҆ прⷣте́чи со Сла́внымъ, д҃: съ припѣ́вы  є҆гѡ̀. Та́же припѣ́въ: Воскрⷭ҇нѝ, гдⷭ҇и бж҃е мо́й: И҆  пое́мъ самогла́снꙋ стїхи́рꙋ трїѡ́ди: Сла́ва, тꙋ́южде: И҆  ны́нѣ: Пребл҃гослове́нна є҆сѝ: Славосло́вїе вели́кое.  тропа́рь воскрⷭ҇нъ. Є҆ктєнїѝ, и҆ ѿпꙋ́стъ. И҆  и҆схожде́нїе въ притво́ръ: Сла́ва, и҆ ны́нѣ, стїхи́ра  є҆ѵⷢ҇льскаѧ, и҆ ча́съ а҃. Тропа́рь воскрⷭ҇нъ, Сла́ва,  прⷣте́чи: И҆ ны́нѣ, бг҃оро́диченъ часѡ́въ. По Ѻ҆́ч҃е  на́шъ, конда́къ трїѡ́ди: и҆ соверше́нный ѿпꙋ́стъ. На  про́чїихъ же часѣ́хъ конда́къ трїѡ́ди и҆ прⷣте́чи  премѣнѧ́юще глаго́лемъ. 
На лїтꙋргі́и бл҃жє́нна гла́са, на ѕ҃: и҆ прⷣте́чи  пѣ́снь г҃-ѧ, на д҃: и҆ про́чаѧ слꙋ́жба днѐ, и҆ прⷣте́чи.  Ст҃а́гѡ же григо́рїа слꙋ́жбꙋ пое́мъ, є҆гда̀ разсꙋ́дитъ  є҆кклисїа́рхъ, въ пред̾идꙋ́щыѧ недѣ́ли, д҃-ю, и҆лѝ є҃- ю: И҆лѝ прⷣте́чевꙋ слꙋ́жбꙋ пое́мъ въ сꙋббѡ́тꙋ в҃-ю. 
🕅 А҆́ще ли слꙋчи́тсѧ ѡ҆брѣ́тенїе честны́ѧ  главы̀ і҆ѡа́нна прⷣте́чи въ недѣ́лю г҃-ю постѡ́въ,  крⷭ҇топокло́ннꙋю: 
Въ сꙋббѡ́тꙋ ве́чера на ма́лѣй вече́рни стїхи̑ры: и҆  на стїхо́внѣ, всѐ трїѡ́ди, по ѻ҆бы́чаю. На вели́цѣй  вече́рни: По каѳі́смѣ, на Гдⷭ҇и, воззва́хъ, стїхи̑ры  воскрⷭ҇ны г҃: и҆ крⷭ҇та̀, д҃, и҆ прⷣте́чи, г҃. Сла́ва,  крⷭ҇та̀: И҆ ны́нѣ, бг҃оро́диченъ а҃-й гла́са.  Прокі́менъ днѐ: и҆ парємїѝ прⷣте́чи. На лїті́и  стїхи́ра хра́ма: и҆ прⷣте́чи, ꙗ҆̀же сꙋ́ть на стїхо́внѣ,  и҆ хвали̑тны. Сла́ва, прⷣте́чи: И҆ ны́нѣ, крⷭ҇та̀: На  стїхо́внѣ стїхи̑ры воскрⷭ҇ны: Сла́ва, прⷣте́чи: И҆ ны́нѣ,  крⷭ҇та̀. На бл҃гослове́нїи хлѣ́бѡвъ, Бцⷣе дв҃о,  два́жды: и҆ крⷭ҇та̀, є҆ди́ножды. Спасѝ, гдⷭ҇и, лю́ди  твоѧ̑: На оу҆́трени на Бг҃ъ гдⷭ҇ь: тропа́рь  воскрⷭ҇нъ два́жды: Сла́ва, прⷣте́чи: И҆ ны́нѣ, крⷭ҇та̀.  По каѳі́смахъ сѣда́льны воскрⷭ҇ны, и҆ бг҃орѡ́дичны  и҆́хъ: и҆ чте́нїе во є҆ѵⷢ҇лїи толково́мъ. (с. 387)  Полѷеле́й прⷣте́чи: и҆ сѣда́льны ѻ҆́ба. Сла́ва,  сѣда́ленъ по полѷеле́и: И҆ ны́нѣ, бг҃оро́диченъ, и҆  чте́нїе прⷣте́чи. Степє́нна гла́са. Прокі́менъ, и҆  є҆ѵⷢ҇лїе воскрⷭ҇ное. Воскрⷭ҇нїе хрⷭ҇то́во: ѱало́мъ  н҃. и҆ Покаѧ́нїѧ ѿве́рзи мѝ двє́ри: Канѡ́нъ  воскрⷭ҇нъ со і҆рмосо́мъ на д҃: и҆ прⷣте́чи на д҃: и҆  крⷭ҇та̀, на ѕ҃. Катава́сїа крⷭ҇та̀: Бжⷭ҇твеннѣйшїй  проѡбразѝ: По г҃-й пѣ́сни конда́къ прⷣте́чи и҆  і҆́косъ: и҆ сѣда́ленъ два́жды. Сла́ва, и҆ ны́нѣ, крⷭ҇та̀:  и҆ чте́нїе прⷣте́чи. По ѕ҃-й пѣ́сни конда́къ крⷭ҇та̀  и҆ і҆́косъ. На ѳ҃-й пѣ́сни пое́мъ Честнѣ́йшꙋю:  Свѣти́ленъ воскрⷭ҇нъ. Сла́ва, прⷣте́чи: И҆ ны́нѣ,  крⷭ҇та̀. На хвали́техъ стїхи̑ры воскрⷭ҇ны, д҃: и҆  крⷭ҇та̀ подѡ́бны г҃: а҃-й, два́жды: съ припѣ́вы и҆́хъ:  Помѧнѝ со́нмъ тво́й: в҃-й, Бг҃ъ же цр҃ь на́шъ  пре́жде вѣ́ка: Та́же припѣ́въ, Воскрⷭ҇нѝ, гдⷭ҇и бж҃е  мо́й: И҆ пое́мъ самогла́снꙋ стїхи́рꙋ днѐ трїѡ́ди. Сла́ва,  тꙋ́южде. И҆ ны́нѣ, Пребл҃гослове́нна є҆сѝ:  Славосло́вїе вели́кое. Трист҃о́е пѣ́нїемъ. Посе́мъ  вхо́дъ, глаго́лемъ тропа́рь, Спасѝ, гдⷭ҇и, лю́ди твоѧ̑:  три́жды. И҆ быва́етъ поклоне́нїе чⷭ҇тна́гѡ крⷭ҇та̀ по  ѻ҆бы́чаю, ꙗ҆́коже ꙗ҆́вствꙋетъ въ трїѡ́ди. Та́же  є҆ктєнїѝ, и҆ ѿпꙋ́стъ. и҆ и҆схожде́нїе. Сла́ва, и҆  ны́нѣ, стїхи́ра є҆ѵⷢ҇льскаѧ, и҆ поꙋче́нїе стꙋді́тово. и҆  ча́съ а҃-й въ притво́рѣ. На часѣ́хъ тропа́рь  воскрⷭ҇нъ: Сла́ва, крⷭ҇та̀. И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ: конда́къ воскрⷭ҇нъ. На  г҃-мъ часѣ̀ тропа́рь воскрⷭ҇нъ: Сла́ва, прⷣте́чи: И҆  ны́нѣ, бг҃оро́диченъ часѡ́въ. По Ѻ҆́ч҃е на́шъ:  кондакѝ глаго́лемъ премѣнѧ́юще. На лїтꙋргі́и  бл҃жє́нна гла́са на д҃: и҆ крⷭ҇та̀ пѣ́снь г҃-ѧ, на д҃: и҆  прⷣте́чи ѕ҃, на д҃. По вхо́дѣ тропа́рь воскрⷭ҇нъ, и҆  крⷭ҇та̀, и҆ прⷣте́чи: та́же конда́къ воскрⷭ҇нъ: Сла́ва,  прⷣте́чи: И҆ ны́нѣ, крⷭ҇та̀. Прокі́менъ, а҆пⷭ҇лъ,  а҆ллилꙋ́їа, є҆ѵⷢ҇лїе и҆ прича́стенъ, пре́жде крⷭ҇та̀,  пото́мъ прⷣте́чи. 


(с. 388) 
Мѣ́сѧца тогѡ́же въ к҃є-й де́нь. 
И҆́же во ст҃ы́хъ ѻ҆ц҃а̀ на́шегѡ тара́сїа,  а҆рхїепⷭ҇копа кѡнстанті́нѧ гра́да. 
На Гдⷭ҇и, воззва́хъ, стїхи̑ры, гла́съ в҃.  Подо́бенъ: Є҆гда̀ ѿ дре́ва: 
Прїиди́те, и҆̀же бжⷭ҇твенныхъ рачи́телїе, и҆  дꙋхо́вныхъ почита́телїе, дне́сь трапе́зꙋ и҆мꙋ́щꙋю оу҆́зримъ  воздержа́нїѧ сла́дость, є҆ѧ́же бжⷭ҇твенный оу҆гото́ва  на́мъ пита́тель, дꙋ́хомъ тара́сїй, невеще́ственными  добродѣ́тельми всѝ несомнѣ́ннѡ вопїю́ще: молѝ, мо́лимсѧ,  ꙗ҆́кѡ да ѡ҆брѧ́щемъ согрѣше́нїй проще́нїе. 
Вѣ́рꙋ вселе́ннѣй, верхо́вный ѻ҆́ч҃е, вои́стиннꙋ  ꙗ҆влѧ́ѧ, мꙋ́дре, начерта́лъ є҆сѝ, скве́рнꙋ ѿтрѧса́ѧ  є҆реті́ческꙋю, и҆ добро́тꙋ водрꙋзи́лъ є҆сѝ церко́внꙋю,  оу҆че́нїємъ послѣ́дꙋѧ а҆пⷭ҇лъ хрⷭ҇то́выхъ. тѣ́мже съ  ни́ми тебѣ̀ вопїе́мъ всѝ: достохва́льне ѻ҆́ч҃е, молѝ  спасти́сѧ дꙋша́мъ на́шымъ. 
Всего̀ воспрїѧ́лъ є҆сѝ хрⷭ҇та̀, и҆ блаже́нство  ми́лости, є҆́же къ ни́щымъ любо́вь, си̑мъ бо ми́лость  бога́тнѡ и҆злїѧ́въ, ми́лость полꙋчи́лъ є҆сѝ ѡ҆бѣтова́нїѧ:  ми́лость бо на сꙋдѣ̀ хвали́тисѧ вопїе́тъ. тѣ́мже къ жи́зни  ѿше́лъ є҆сѝ, молѝ, мо́лимсѧ, ꙗ҆́кѡ да согрѣше́нїй  ѡ҆брѧ́щемъ проще́нїе. 
Сла́ва, и҆ ны́нѣ, бг҃оро́диченъ: 
Є҆ди́на невмѣсти́маго бг҃а нетѣсномѣ́стнѡ во  чре́вѣ носи́ла є҆сѝ, чл҃вѣ́ка бы́вша за бла́гость,  прест҃а́ѧ бг҃оневѣ́сто. тѣ́мже молю̀ тѧ̀: оу҆тѣснѧ́ющихъ  мѧ̀ страсте́й и҆змѣнѝ, ꙗ҆́кѡ да тѣ́снꙋю и҆ пра́вꙋю  стезю̀ ше́ствовавъ, дости́гнꙋ ꙗ҆́же къ жи́зни, дв҃о,  водѧ́щꙋю. (с. 389) 
Крⷭ҇тобг҃оро́диченъ: 
Гро́здъ всезрѣ́лый, чⷭ҇таѧ, є҆го́же невоздѣ́ланнѡ  во оу҆тро́бѣ носи́ла є҆сѝ, на дре́вѣ ꙗ҆́кѡ оу҆зрѣ́ла  є҆сѝ сего̀ повѣ́шена, рыда́ющи восклица́ла є҆сѝ, и҆  взыва́ла є҆сѝ: ча́до, сла́дость и҆ска́пай, є҆́юже  ѿи́метсѧ пїѧ́нство всѧ́кое страсте́й, бл҃годѣ́телю,  менє̀ ра́ди тебѐ ро́ждшїѧ, свои́мъ бл҃гоꙋтро́бїемъ  оу҆молѧ́емь. 
Тропа́рь, гла́съ д҃: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина: сегѡ̀ ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е тара́сїе, молѝ хрⷭ҇та̀  бг҃а, спасти́сѧ дꙋша́мъ на́шымъ. 
Канѡ́нъ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Наведе́нїѧ и҆ плѣне́нїѧ, и҆ рабо́ты грѣхо́вныѧ мѧ̀  и҆зба́ви, и҆ къ покаѧ́нїю наста́ви, ще́дре, наводѧ́ мѧ  ско́рѡ къ любвѝ твое́й. 
Стрꙋи̑ жи́зни и҆мѣ́ѧ, мꙋ́дре, се́рдце твоѐ, цр҃кве  бы́лъ є҆сѝ ꙗ҆́кѡ рѣка̀ бж҃їѧ, напо́лнившисѧ оу҆че́ньми,  и҆ сеѧ̀ напоѧ́ѧ, ѻ҆́ч҃е, бразды̑. 
Ма́стїю тво́й ве́рхъ честны́й, дх҃омъ бжⷭ҇твеннымъ  пома́засѧ, тара́сїе, на брадꙋ̀ бога́тнѡ ꙗ҆́кѡ а҆арѡ́ню,  сни́де на ѻ҆ме́ты твоѧ̑, ꙗ҆́кѡ роса̀ а҆ермѡ́нскаѧ. 
Бг҃оро́диченъ: 
Сѐ вопїе́тъ и҆са́їа, дв҃о чⷭ҇таѧ: совѣ́та  вели́кагѡ а҆́гг҃ла, во оу҆тро́бѣ твое́й заче́нши, безъ  сѣ́мене родила̀ є҆сѝ, и҆ дв҃а пребыва́еши по рождествѣ̀,  чⷭ҇таѧ. (с. 390) 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ твоѝ всадѝ въ сердца̀  на́съ пою́щихъ тѧ̀. 
Всѣ̑мъ оу҆тверже́нїе сердца́мъ бы́лъ є҆сѝ,  хлѣ́бомъ слове́съ твои́хъ, ст҃и́телю: оу҆маща́ѧ же ꙗ҆́кѡ  є҆ле́емъ, весели́ши ꙗ҆́кѡ вїно́мъ сердца̀ на̑ша. 
Теплото́ю ра́зꙋма и҆ ре́вностїю вѣ́ры, ѻ҆ц҃є́въ  бы́лъ є҆сѝ верхо́вникъ, и҆ є҆реті́чєскаѧ противлє́нїѧ  ꙗ҆́кѡ сꙋ̑щаѧ а҆́дѡва врата̀ разори́лъ є҆сѝ. 
Воздѣ́въ къ бг҃ꙋ прпⷣбныѧ рꙋ́ки твоѧ̑, ми́ръ  ста́дꙋ твоемꙋ̀ и҆спросѝ. тѣ́мже и҆ къ вы́шнемꙋ наслѣ́дїю  возше́дъ почи́лъ є҆сѝ. 
Бг҃оро́диченъ: 
Стра́нно ржⷭ҇тво̀, стра́нно происхожде́нїе во  оу҆тро́бѣ ѡ҆бновлѧ́етсѧ дв҃ы, и҆ є҆стество̀ попо́лзшеесѧ  въ тлѣ́нїе, ѿ ле́сти воздви́же. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Дѣ́лы просїѧ́лъ є҆сѝ бг҃оразꙋ́мїѧ, заре́ю  ѡ҆блиста́лъ є҆сѝ цр҃ковь, є҆́рєси оу҆мертви́лъ є҆сѝ  словесы̀ твои́ми, нищелю́бїе и҆ любо́вь и҆сточи́лъ є҆сѝ,  а҆враа́мовꙋ страннопрїѧ́тїю подо́бѧсѧ, ѻ҆́ч҃е тара́сїе,  хрⷭ҇та̀ бг҃а молѝ, дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; (с. 391) 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ, и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
По́томъ благоче́стїѧ всѣ́ѧлъ є҆сѝ бжⷭ҇твенное  сло́во цр҃кви, и҆ пожа́лъ є҆сѝ кла́съ, тара́сїе,  правосла́вїѧ: на землѝ кро́ткихъ всели́лсѧ є҆сѝ, и҆ съ  ни́ми ра́дꙋешисѧ веселѧ́сѧ. 
Є҆го́же речѐ и҆са́їа, преподо́бне, бжⷭ҇твенный  стра́хъ во чре́вѣ прїѧ́лъ є҆сѝ дꙋ́хомъ, и҆ роди́лъ є҆сѝ  цр҃кви, и҆́мже є҆ресе́й прозѧбє́нїѧ разбива́ютсѧ ѡ҆  ка́мень вѣ́ры. 
И҆злїѧ́нїемъ сле́зъ, прпⷣбне, ѿмы́лъ є҆сѝ  сквє́рны, и҆ ко и҆сто́чникꙋ дости́глъ є҆сѝ, въ не́мже  неѡдожде́нное пи́во сла́дости присносꙋ́щныѧ пролива́емо, къ  жела́нїємъ ты̀ приспѣ́лъ є҆сѝ кра̑йнимъ. 
Бг҃оро́диченъ: 
Безъ сѣ́мене заче́нсѧ, всенепоро́чнаѧ, бг҃ъ сло́во  во оу҆тро́бѣ твое́й, происхо́дитъ соѻбра́знѡ непрело́жнѡ  къ человѣ́ческомꙋ ро́дꙋ: того̀ ѡ҆ рабѣ́хъ твои́хъ молѝ  при́снѡ, ѿ бѣ́дъ спасти́сѧ дꙋша́мъ на́шымъ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Си́лою слове́съ твои́хъ не́мощь нечести́выхъ  ѡ҆бличи́лъ є҆сѝ, и҆ сою́зомъ свѧза́лъ є҆сѝ бжⷭ҇твенныѧ  любвѐ ста́до твоѐ, и҆ наде́ждею, и҆ вѣ́рою сохранѧ́еши  невреди́мо. 
Ѿтрѧ́съ воздержа́нїемъ пи́щꙋ, пита́лъ є҆сѝ твою̀  дꙋ́шꙋ, хлѣ́бъ и҆мѣ́ѧ чи̑стыѧ моли̑твы: поꙋче́нїе же  бжⷭ҇твенное, и҆ возносѧ́щее смире́нїе. 
Ты̀ ри́зꙋ, мꙋ́дре, цр҃ко́внꙋю ѻ҆те́чески и҆стка́лъ  є҆сѝ, въ ню́же хрⷭ҇то́съ честны́мъ ѻ҆́бразомъ ѡ҆дѣ́ѧвъ  тѧ̀ вѣ́ры ра́ди: и҆ правосла́вїѧ оу҆ѧсни́лъ є҆сѝ  оу҆чє́нїѧ. (с. 392) 
Бг҃оро́диченъ: 
Тѧ̀ предста́тельницꙋ, чⷭ҇таѧ, и҆ наде́жди крѣ́пкое  ѡ҆снова́нїе и҆ подпо́ръ, и҆ покро́въ, и҆ стѣ́нꙋ и҆́мамы  всѝ, и҆ къ црⷭ҇твїю приводѧ́щїй мо́стъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Же́ртва и҆ заколе́нїе бы́въ, повинꙋ́лъ є҆сѝ себѐ  бг҃ꙋ вѣ́рою, и҆ соблюда́еши безкро́вныѧ слꙋ́жбы є҆гѡ̀  соверше́нїе. 
Ны́нѣ въ невеще́ственнꙋю сла́вꙋ преше́дъ ѿ  землѝ, веще́ственными страстьмѝ ѡ҆скве́рншꙋюсѧ,  преподо́бне, дꙋ́шꙋ мою̀ прилѣ́жною моли́твою твое́ю  и҆сцѣлѝ. 
Ѡ҆строга́лъ є҆сѝ дебельство̀ писа́нїѧ ра́зꙋма  глꙋбо́кимъ и҆стонче́нїемъ, цр҃кви бы́лъ є҆сѝ скоропи́сца,  тара́сїе, тро́сть. 
Бг҃оро́диченъ: 
Недоꙋмѣ́нїемъ покрыва́етсѧ ржⷭ҇тво̀ твоѐ, стра́нно  бо, дв҃о, дои́ши пита́телѧ, и҆ млеко́мъ пита́еши  невеще́ственнаго, и҆ на рꙋкꙋ̀ держи́ши зижди́телѧ. 
Конда́къ, гла́съ г҃. Подо́бенъ: Дв҃а дне́сь: 
Правосла́вными догма́ты цр҃ковь оу҆ѧсни́въ, и҆  хрⷭ҇то́вꙋ, блаже́нне, честнꙋ́ю і҆кѡ́нꙋ почита́ти и҆  покланѧ́тисѧ всѣ́хъ наꙋчи́въ, ѡ҆бличи́лъ є҆сѝ  і҆кѡнобо́рцѡвъ безбо́жное велѣ́нїе. сегѡ̀ ра́ди вопїе́мъ  тѝ: ѽ ѻ҆́ч҃е! ра́дꙋйсѧ, мꙋ́дре тара́сїе. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Премꙋ́дрости ча́ша ꙗ҆ви́лсѧ є҆сѝ, добродѣ́тельми  и҆спо́лнена, и҆ созва́въ проповѣ́данїемъ высо́кагѡ житїѧ̀  твоегѡ̀, наслади́лъ є҆сѝ ста́до, бг҃омꙋ́дре, и҆ съ ни́мъ,  ѻ҆́ч҃е, взыва́еши: бл҃гослове́нъ є҆сѝ, бж҃е ѻ҆тє́цъ  на́шихъ. 
Ѻ҆би́тєли та́мѡшнїѧ, и҆ наслаждє́нїѧ честна̑ѧ (с.  393) предвари́лъ є҆сѝ, и҆ ра́дꙋешисѧ съ бг҃омъ твои́мъ, и҆  весели́шисѧ оу҆́бѡ. тѣ́мже тѧ̀ чтꙋ́ще, преблаже́нне, со  дерзнове́нїемъ взыва́емъ: бл҃гослове́нъ є҆сѝ, бж҃е  ѻ҆тє́цъ на́шихъ. 
Мꙋ́жествомъ ра́зꙋма препоѧ́санъ въ чре́сла,  тара́сїе, и҆ житїе́мъ ѡ҆дѣ́ѧнъ вводѧ́щимъ въ вѣ́рꙋ, на  трапе́зꙋ вы́шнѧгѡ цр҃ѧ̀ восте́клъ є҆сѝ, поѧ̀:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Безъ ѻ҆тца̀ и҆зъ тебє̀, и҆́же безъ мт҃ре и҆зъ  ѻ҆ц҃а̀ прохо́дитъ, и҆ чистоты̀ твоеѧ̀ зна́мєнїѧ сохра́нь  неврє́дна, показа̀ пречⷭ҇то ржⷭ҇тво̀ и҆ дѣ́вство  нескве́рно: ѡ҆бновлѧ́етсѧ бо въ тебѣ̀ зако́на ржⷭ҇тво̀. 
Пѣ́снь и҃. І҆рмо́съ: 
Въ пещѝ ѻ҆́трочестѣй проѡбрази́лъ є҆сѝ и҆ногда̀  твою̀ мт҃рь, гдⷭ҇и, ѻ҆́бразъ же сїѧ̑ и҆зъ ѻ҆гнѧ̀  и҆з̾има́ше, неѡпа́льнѡ входѧ́щыѧ, ю҆́же пое́мъ ꙗ҆́вльшꙋюсѧ  тобо́ю концє́мъ дне́сь, и҆ превозно́симъ во всѧ̑ вѣ́ки. 
Ты̀ ꙗ҆́кѡ ѻ҆́блакъ оу҆́треннїй, и҆ ꙗ҆́кѡ ка́плѧ  ка́плющаѧ, и҆ роса̀ ꙗ҆ви́лсѧ є҆сѝ, благотворе́нїѧ  бога́тство собра́лъ є҆сѝ на землѝ: а҆́лчꙋщихъ сердца̀  оу҆ма́стилъ є҆сѝ, и҆ свѣ́тлꙋ вже́глъ є҆сѝ, мꙋ́дре,  дꙋше́внꙋю свѣщꙋ̀. 
Ст҃и́тельства ѻ҆де́ждею дѣ́лъ твои́хъ свѣ́томъ  просвѣ́щсѧ, и҆ ꙗ҆ви́лсѧ є҆сѝ цѣломꙋ́дрїѧ клю́чь,  воздержа́нїѧ пи́ща, и҆́стинныѧ моли́твы оу҆чи́тель и҆  покаѧ́нїѧ пꙋ́ть, и҆ зако́нъ житїѧ̀. 
Покаѧ́нїѧ вре́мѧ и҆ ѡ҆браще́нїѧ пло́дъ принесѝ, и҆  смоко́вницы непло́дныѧ посѣче́нїѧ преще́нїѧ, дꙋшѐ моѧ̀,  клѧ́твы оу҆бо́йсѧ: напита́й же хрⷭ҇та̀ добродѣ́телей  благопло́дїемъ. 
Бг҃оро́диченъ: 
Не забꙋ́ди гла́са, предста́тельнице стра́шнаѧ, ра̑бъ  твои́хъ, но ѿ всѧ́кїѧ бѣды̀ моли́твами твои́ми, и҆  всѧ́кагѡ преще́нїѧ и҆схитѝ: преклонѧ́етъ бо бг҃а твоѧ̀  мт҃рнѧѧ моли́тва. (с. 394) 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Оу҆вѧди́лъ є҆сѝ, ѻ҆́ч҃е, кова̑рствїѧ и҆ стрѣ́лы  вра̑жїѧ ѻ҆гне́мъ воздержа́нїѧ, и҆ чистоты̀ оу҆́гльми,  пло́ти ве́щный гнѣ́въ попали́лъ є҆сѝ и҆́стиннѡ, ѻ҆́нагѡ  свѣтозаре́нїѧ, тара́сїе, сподо́бивсѧ. 
Съ патрїа́ршескими ли́ки водворѧ́ѧсѧ, пое́ши пѣ́снь  а҆́гг҃льскꙋю съ ни́ми: ст҃ъ, ст҃ъ, ст҃ъ ѻ҆ц҃ъ роди́тель, и҆  сн҃ъ рожде́йсѧ, и҆ дх҃ъ и҆сходѧ́й нераздѣ́льнѡ: трⷪ҇це  ст҃а́ѧ, сла́ва тебѣ̀. 
Ꙗ҆́кѡ вше́дшꙋ въ вы̑шнѧѧ съ па́ѵломъ, вопїе́мъ:  преблаже́нне, бж҃їе блаже́нство, цр҃кви оу҆твержде́нїе,  во́инствꙋ побѣ́дꙋ, на́мъ же дарова́ти ѡ҆чище́нїе, чтꙋ́щымъ  тѧ̀ любо́вїю, тара́сїе, помоли́сѧ. 
Бг҃оро́диченъ: 
Вопло́щсѧ неизрече́ннѡ ѿ чи́стыхъ твои́хъ крове́й,  ꙗ҆́кѡ сл҃нце ꙗ҆ви́сѧ на́мъ, пречⷭ҇таѧ мт҃и безневѣ́стнаѧ:  вѣ̑къ всѣ́хъ и҆́же пе́рвѣе, ѻ҆ц҃ꙋ̀ собезнача́ленъ сн҃ъ,  и҆ тмꙋ̀ ѿгна́въ, просвѣтѝ всѧ́чєскаѧ. 


(с. 394) 
Мѣ́сѧца тогѡ́же въ к҃ѕ-й де́нь. 
И҆́же во ст҃ы́хъ ѻ҆ц҃а̀ на́шегѡ порфѵ́рїа,  а҆рхїепі́скопа га́зскагѡ. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Прпⷣбне ѻ҆́ч҃е порфѵ́рїе, ꙳ ты̀ крⷭ҇тъ хрⷭ҇то́въ  на ра́мо взе́мъ, ꙳ ѡ҆ста́вилъ є҆сѝ всѧ̑, ꙳ и҆ дости́глъ  є҆сѝ (с. 395) пꙋсты́ню, ꙳ и҆ бра́лсѧ є҆сѝ съ  мїроде́ржцемъ, ꙳ моли́твами и҆ посто́мъ воѡрꙋ́жсѧ: ꙳ тѣ́мже  низложи́лъ є҆сѝ ꙳ съ си́мъ мꙋдрова́нїе плотско́е, ꙳ хра́мъ  бы́въ бжⷭ҇твеннагѡ дх҃а. 
Ꙗ҆́коже трѝ дре́вле ꙳ спа́слъ є҆́сть ѿ ѻ҆гнѧ̀  бг҃ъ а҆́гг҃ломъ, ꙳ и҆ ны́нѣ тобо́ю ѻ҆́троки трѝ ꙳ въ  ро́въ попо́лзшыѧсѧ спасѐ: ꙳ въ ко́шницѣ бо, ꙗ҆́коже  носи́ми бѧ́хꙋ, ꙳ свѣ́томъ ѻ҆́блака си́хъ ѡ҆сѣнѝ, ꙳ трѝ  воѡбрази́вша кресты̀ въ тѣлесѣ́хъ, ꙳ на ѡ҆бличе́нїе  проти́вѧщымсѧ ꙳ тебѣ̀, порфѵ́рїе. 
Кто̀ по достоѧ́нїю воспое́тъ ꙳ напа̑сти и҆  болѣ̑зни, бѣды̑ и҆ скѡ́рби твоѧ̑, ꙳ и҆̀же по вѣ́рѣ  по́двиги твоѧ̑, порфѵ́рїе; ꙳ мно́гое бо твоѐ сꙋ́щее, ꙳  є҆́же по бз҃ѣ показа́лъ є҆сѝ дерзнове́нїе. ꙳ тѣ́мже  мо́лимъ тѧ̀, ꙳ дерзнове́нїе бо и҆́маши, ꙳ ѡ҆ на́съ моли́сѧ  ко гдⷭ҇ꙋ, спасти́сѧ на́мъ. 
Сла́ва, и҆ ны́нѣ, бг҃оро́диченъ: гла́съ и҆ подо́бенъ  то́йже. 
Пло́ть ѿ крове́й твои́хъ прїе́мъ ꙳ первовѣ́чный  бг҃ъ, ꙳ тѧ̀ предста́тельницꙋ показа̀ ꙳ человѣ́кѡмъ, чⷭ҇таѧ.  ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ бѣды̀ и҆  ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳ и҆ сїѧ́нїѧ  причасти́тисѧ сподо́би и҆збра́нныхъ, ꙳ всѧ̑ сла́вѧщыѧ и҆  покланѧ́ющыѧсѧ тебѣ̀. 
Крⷭ҇тобг҃оро́диченъ. Подо́бенъ то́йже: 
Тѧ̀ ви́дѧщи пригвожда́ема на крⷭ҇тѣ̀, і҆и҃се, ꙳ и҆  стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко, ꙳  оу҆вы̀ мнѣ̀, вопїѧ́ше, ꙳ ча́до сла́дкое: ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  ꙳ милосе́рдїемъ твои́мъ; 
Тропа́рь, гла́съ д҃: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина: сегѡ̀ ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е порфѵ́рїе, молѝ  хрⷭ҇та̀ бг҃а, спасти́сѧ дꙋша́мъ на́шымъ. (с. 396) 
Канѡ́нъ, творе́нїе геѡ́ргїево, 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Порфѵ́рою цр҃ковь дне́сь ꙗ҆́коже ца́рскою  оу҆кра́шена, оу҆че́ньми твои́ми, ст҃и́телю порфѵ́рїе,  си́ми оу҆краша́етсѧ и҆ воспѣва́етъ всѣ́хъ гдⷭ҇а. 
Житїе́мъ просїѧ́въ, прпⷣбне, и҆ словесы̀  бжⷭ҇твенными твои́ми, свѣти́льникъ ꙗ҆ви́лсѧ є҆сѝ всѣ̑мъ  человѣ́кѡмъ, при́снѡ сїѧ́ѧ дѣ́лы и҆ оу҆че́ньми, и҆  ѡ҆зарѧ́ѧ концы̀. 
Кропле́нїемъ прест҃а́гѡ дх҃а, порфѵ́рїе, ѡ҆чи́щсѧ,  и҆ бж҃е́ственныхъ добродѣ́телей во ѻ҆де́ждꙋ ѡ҆дѣ́ѧвсѧ,  вше́лъ є҆сѝ въ незаходи̑маѧ свѧщеннодѣ́йствовати тебѐ  пома́завшемꙋ. 
Бг҃оро́диченъ: 
Сказа́ти сꙋ́щымъ на землѝ неизрече́нное, и҆ па́че  оу҆ма̀ чл҃вѣколю́бїе, хотѧ̀ сн҃ъ бж҃їй, бг҃оневѣ́сто,  и҆зъ тебє̀, пло́тїю роди́сѧ, вѣ̑рнымъ подаѧ̀ порожде́нїе. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Покори́лъ є҆сѝ подъ но́зѣ ѕлочести́выхъ  мꙋдрова̑нїѧ, и҆̀же на самаго̀ бг҃а всѧ́ческихъ вѣща̑ющаѧ. 
Глагѡ́лъ твои́хъ ѻ҆гне́мъ хвра́стїе ма́нентово  мꙋ́дрѣ попали́лъ є҆сѝ, и҆ вѣ̑рнымъ просвѣще́нїе  оу҆че́нїѧ просте́рлъ є҆сѝ. 
Водрꙋзи́въ на тве́рдѣмъ ка́мени но́ги вѣ́рныхъ,  поколеба́лъ є҆сѝ ѿ ѡ҆снова́нїѧ самогѡ̀ ѡ҆снова́нїе  нече́ствꙋющихъ, порфѵ́рїе. 
Бг҃оро́диченъ: 
И҆спо́лнисѧ всѧ̀ землѧ̀, сн҃а твоегѡ̀ и҆ бг҃а,  чⷭ҇таѧ, и҆́стиннагѡ ра́зꙋма и҆ сла́вы неизрече́нныѧ, и҆  бл҃года́ти. (с. 397) 
Сѣда́ленъ гла́съ г҃. Подо́бенъ: Бжⷭ҇твенныѧ вѣ́ры: 
Дѣ́лы просїѧ́лъ є҆сѝ ꙗ҆́кѡ денни́ца, всю̀  є҆́ресь ѿгна́лъ є҆сѝ ѿ цр҃кве, ст҃и́телю порфѵ́рїе:  и҆ вѣ́рныхъ сердца̀ просвѣти́лъ є҆сѝ, воспѣва́ти и҆  сла́вити гдⷭ҇а. тѣ́мже дне́сь па́мѧть творѧ́ще вопїе́мъ  тѝ: молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Пресвѣ́тлагѡ вѣ́ры сїѧ́нїѧ, въ дꙋшѝ сл҃нце  пра́вды и҆мѣ́ѧ, просвѣти́лъ є҆сѝ словесы̀, порфѵ́рїе,  цр҃ко́вное всѐ и҆сполне́нїе. 
Оу҆тве́рждсѧ въ любвѝ бж҃їѧ сло́ва, ви́димыхъ,  порфѵ́рїе, пристра́стїѧ всѧ́кагѡ возгнꙋша́лсѧ є҆сѝ:  тѣ́мже тѧ̀ почита́емъ, ꙗ҆́кѡ равноа́гг҃льна и҆ ст҃и́телѧ  че́стна. 
Въ прича́стїи та̑инъ неизрече́нныхъ, ꙗ҆́коже бы́въ,  порфѵ́рїе, сїѧ̑ чи́стыми соблю́лъ є҆сѝ дѣѧ́ньми, чи́стѡ  и҆ неизрече́ннѡ, ꙗ҆́кѡ таи́нникъ си̑мъ досто́инъ. 
Бг҃оро́диченъ: 
Оу҆краша́етсѧ сла́внѡ твои́ми цр҃ковь  вели́чєствїи, пречⷭ҇таѧ, бжⷭ҇твенными: и҆ оу҆добрѧ́етсѧ  си́ми ꙗ҆́снѡ, и҆ любо́вїю сла́витъ тѧ̀, пѣсносло́вѧ твоѐ  ржⷭ҇тво̀. (с. 398) 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Вѣті́ѧмъ плени̑цы разорѧ́ѧ, порфѵ́рїе, словесы̀  и҆́стинными, вѣ́ры держа́вꙋ оу҆твержда́ѧ всѧ́чески. 
Поче́рпъ на землѝ оу҆тѣ́шителѧ, прпⷣбне,  оу҆че́нїй незави̑стныѧ рѣ́ки бл҃гоче́стїѧ и҆сточи́лъ  є҆сѝ, порфѵ́рїе. 
И҆зсꙋши́въ ѻ҆гне́мъ слове́съ твои́хъ, порфѵ́рїе,  пото́ки нече́стїѧ, бл҃гоче́стїѧ вѣща́нїемъ человѣ́ки  просвѣти́лъ є҆сѝ. 
Бг҃оро́диченъ: 
Оу҆крѣ́пльшесѧ тобо́ю, си́лою дꙋхо́вною сꙋпоста́ты  проти̑вныѧ хрⷭ҇то́вы и҆́стины побѣжда́емъ, пречⷭ҇таѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Дꙋхо́внѡ тѧ̀, ѡ҆дꙋшевле́нъ добродѣ́телей ѻ҆́бразъ,  порфѵ́рїе, и҆ при́снѡ сїѧ́ющъ и҆мꙋ́ще, въ дѣла̀ бжⷭ҇твєнна  всѝ вои́стиннꙋ: сегѡ̀ ра́ди тѧ̀ почита́емъ. 
Си́лою оу҆тѣ́шителѧ ѡ҆дѣ́ѧвсѧ, ꙗ҆́коже  самови́дцы сло́ва, врагѝ непобѣди́мь ꙗ҆ви́лсѧ є҆сѝ,  ѿгонѧ̀ и҆ посѣка́ѧ си́хъ нечє́стїѧ. 
Водо́ю сыноположе́нїѧ креще́нїѧ ѡ҆бновлѧ́ѧ  человѣ́ки, сы́ны творѧ́щаго си́хъ приве́лъ є҆сѝ, и҆  пре́далъ є҆сѝ чи̑сты, непорѡ́чны, порфѵ́рїе. 
Бг҃оро́диченъ: 
Разꙋмѣ́вше твоѧ̑, ꙗ҆̀же па́че сло́ва бжⷭ҇твєннаѧ  та̑инства, и҆ неизрече́ннꙋ сла́вꙋ, и҆̀же ѡ҆ тебѣ̀  хва́лѧщїисѧ, пречⷭ҇таѧ, вои́стиннꙋ тѧ̀ бцⷣꙋ непреста́ннѡ  сла́вимъ. 
Конда́къ, гла́съ. Подо́бенъ: Вы́шнихъ и҆щѧ̀: 
Свѧще́ннѣйшими твои́ми нра́вы оу҆краша́емь,  свѧще́нства (с. 399) ѻ҆де́ждею ѡ҆зари́лсѧ є҆сѝ,  всебл҃же́нне бг҃омꙋ́дре порфѵ́рїе: и҆ и҆сцѣле́нїй  оу҆добрѧ́еши возвыше́ньми, молѧ́сѧ непреста́ннѡ ѡ҆ всѣ́хъ  на́съ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Коле́блемꙋю проти́вными вѣ́тры и҆ прило́ги,  ѻ҆́ч҃е, хрⷭ҇то́вꙋ водрꙋзи́лъ є҆сѝ держа́внѡ цр҃ковь,  семꙋ̀ пою́щꙋю: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Собо́ры до́блественнѣ є҆реті́чєскїѧ побѣди́лъ  є҆сѝ, ѻ҆́ч҃е мꙋ́дре, ѻ҆рꙋ̑жїи слове́сными ѡ҆дѣ́ѧвсѧ, и҆  хрⷭ҇тꙋ̀ бл҃года́рнѡ взыва́лъ є҆сѝ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Въ ра́й мы́сленныхъ вше́лъ є҆сѝ добродѣ́телей,  ѿ ни́хже цвѣ́ты пожа́лъ є҆сѝ и҆́стинныѧ и҆ кра̑сныѧ,  ѻ҆́ч҃е порфѵ́рїе, и҆́миже въ мі́рѣ бл҃гоꙋха́лъ є҆сѝ. 
Бг҃оро́диченъ: 
Крѣ́пость и҆ держа́вꙋ тѧ̀ немѡщны́мъ всѣ̑мъ,  си́льное сло́во бж҃їе, дв҃о, и҆зъ тебє̀ ро́ждшеесѧ дарова̀  взыва́ющымъ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Воѡрꙋжи́лъ є҆сѝ словесы̀ твои́ми, мꙋ́дре, цр҃ковь  хрⷭ҇то́вꙋ, и҆ оу҆тверди́лъ є҆сѝ: тѣ́мже побѣжда́етъ  всегда̀ наше́ствїе є҆ресе́й и҆ побѣдоно́снѡ хрⷭ҇тꙋ̀ пое́тъ  взыва́ющи: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Оу҆́мъ на нб҃са̀ вы́нꙋ и҆мѣ́ѧ, порфѵ́рїе,  бжⷭ҇твеннагѡ (с. 400) оу҆лꙋчи́лъ є҆сѝ премѣне́нїѧ  неизрече́ннѡ, и҆ чꙋ́вствомъ непости́жна, ви́дѧ та̑инства  хрⷭ҇тѡ́ва, и҆ вѣ́рою взыва́лъ є҆сѝ є҆мꙋ̀: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Оу҆ста̀ львѡ́въ мы́сленныхъ, ѕлѣ̀ хꙋ́лѧщихъ,  загради́лъ є҆сѝ моли́твами твои́ми, порфѵ́рїе, и҆  чє́люсти сокрꙋши́лъ є҆сѝ стрѣла́ми тве́рдыми  бжⷭ҇твенныхъ слове́съ твои́хъ, семꙋ̀ взыва́ѧ прилѣ́жнѡ,  оу҆крѣплѧ́ющемꙋ тѧ̀: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
И҆́же на прⷭ҇то́лѣ сла́вы ѻ҆ц҃а̀ сѣдѧ́й, сн҃ъ и҆  сло́во є҆гѡ̀, тѧ̀ бжⷭ҇твенно носи́ло, чⷭ҇таѧ, и҆ сѣда́лище  пресла́вно, и҆зъ тебє̀ рожде́йсѧ пло́тїю, є҆ди́нꙋ  содѣ́ла, ю҆́же всѝ земні́и воспѣва́ютъ, ꙗ҆́кѡ влⷣчцꙋ. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Честны̑ѧ прине́слъ є҆сѝ да́ры, бл҃гопрїѧ̑тныѧ  добродѣ́тєли твоѧ̑, великодарови́томꙋ влⷣцѣ,  и҆зба́вльшыѧсѧ ѿ ле́сти є҆ресе́й тобо́ю, ѻ҆́ч҃е  прпⷣбне, зижди́телѧ всѣ́хъ велича́ющыѧ. 
Тꙋ́чами сле́зъ твои́хъ страсте́й оу҆гаси́лъ є҆сѝ  пла́мень, и҆ безстра́стїемъ зижди́телю послꙋжи́лъ є҆сѝ, и҆  сла́вы лꙋ́чшїѧ сподо́билсѧ є҆сѝ, порфѵ́рїе, сего̀ поѧ̀ и҆  велича́ѧ при́снѡ. 
Съ вы́шними ликꙋ́ѧ а҆́гг҃лы и҆ ст҃ы́ми, и҆  прпⷣбными, ѡ҆ и҆̀же вѣ́рою чтꙋ́щихъ тѧ̀, и҆  восхвалѧ́ющихъ, ѻ҆́ч҃е порфѵ́рїе, бл҃годѣ́телѧ гдⷭ҇а  непреста́ннѡ молѝ. 
Бг҃оро́диченъ: 
Ѡ҆ на́шемъ спасе́нїи вочл҃вѣ́чивсѧ влⷣка, тѧ̀  хода́таицꙋ всѣ̑мъ и҆ покро́въ, и҆ врачева́нїе, чⷭ҇таѧ,  дарова̀ вѣ́рнѡ тѧ̀ сла́вѧщымъ, и҆ сего̀ любо́вїю  велича́ющымъ. 


(с. 401) 
Мѣ́сѧца тогѡ́же въ к҃з-й де́нь. 
Прпⷣбнагѡ ѻ҆ц҃а̀ на́шегѡ и҆ и҆сповѣ́дника проко́пїа  декаполі́та. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
По ѻ҆́бразꙋ бы́въ бж҃їю, ꙳ и҆ по подо́бїю, ꙳ ѿ  нача́ла созда́нїѧ, всебл҃же́нне, ꙳ ѻ҆́браза достоѧ́нїе  соблюстѝ потща́лсѧ є҆сѝ, ꙳ по́мысломъ всебл҃гочести́вымъ,  ꙳ и҆ оу҆ма̀ чистото́ю и҆ свѧ́тости, ꙳ и҆ страсте́й  воздержа́нїемъ, ꙳ и҆ соблюде́нїемъ хрⷭ҇то́выхъ велѣ́нїй ꙳  и҆ бл҃гоче́стїѧ, пребога́те. 
Поще́нїемъ пе́рвѣе прїе́мъ, ꙳ и҆ страда́нїемъ  бг҃омꙋ́дреннѡ послѣдѝ, ꙳ бл҃гоꙋгоди́лъ є҆сѝ ѻ҆бои́ми  созда́вшемꙋ, ꙳ є҆ди́номꙋ ѡ҆чище́нїе ꙳ и҆стѧзꙋ́ющемꙋ ѿ  на́съ, ꙳ и҆ дꙋше́вное благоро́дїе. ꙳ є҆гѡ́же плотско́е  прише́ствїе сла́вѧ, ꙳ покланѧ́лсѧ є҆сѝ ѻ҆́бразꙋ ст҃о́мꙋ,  ꙳ и҆́же по тогѡ̀ вочл҃вѣ́ченїю. 
И҆́же сло́ва воплоще́нїе ꙳ ѕлочести́вѣ ѿве́ргшыѧ,  ꙳ ѡ҆блича́ѧ, прпⷣбне, ꙳ соверши́лъ є҆сѝ ꙗ҆́звенными  и҆стѧза̑нїи, ꙳ и҆ всѧ́цѣми ѡ҆ѕлобле́ньми и҆ оу҆́зами, и҆  темни́цею, ꙳ оу҆твержда́ѧ и҆́стинꙋ: ꙳ тѣ́мже бы́лъ є҆сѝ  хрⷭ҇то́ва црⷭ҇твїѧ наслѣ́дникъ, ꙳ и҆ ра́дости  неизрече́нныѧ, ꙳ и҆ присносꙋ́щнагѡ сїѧ́нїѧ. 
Сла́ва, и҆ ны́нѣ, бг҃оро́диченъ: гла́съ и҆ подо́бенъ  то́йже: 
Ꙗ҆́кѡ моли́твꙋ неꙋсыпа́ющꙋю, ꙳ и҆ мольбꙋ̀  пребыва́ющꙋю: ꙳ и҆мꙋ́щи, пречⷭ҇таѧ, къ бг҃ꙋ, ꙳ напа̑сти  оу҆спѝ, ꙳ во́лны оу҆кротѝ ѻ҆каѧ́нныѧ моеѧ̀ дꙋшѝ, ꙳ и҆  въ ско́рби сꙋ́щее се́рдце моѐ оу҆тѣ́ши, ꙳ ѻ҆трокови́це,  молю́ тѧ, ꙳ и҆ ѡ҆бл҃годатѝ оу҆́мъ мо́й, ꙳ ꙗ҆́кѡ да  досто́йнѡ сла́влю тѧ̀. (с. 402) 
Крⷭ҇тобогоро́диченъ, подо́бенъ то́йже: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ще: ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Тропа́рь, гла́съ и҃: 
Сле́зъ твои́хъ тече́ньми, пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми, во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀, проко́пїе ѻ҆́ч҃е  на́шъ, молѝ хрⷭ҇та̀ бг҃а, спасти́сѧ дꙋша́мъ на́шымъ. 
Канѡ́нъ, є҆гѡ́же краегране́сїе: 
Твоѧ̑ по́двиги бг҃олѣ́пнѣ пою̀, бл҃же́нне. 
Творе́нїе ѳеофа́ново. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Бл҃гоче́стїѧ любо́вїю ѡ҆б̾ѧ́тъ бы́въ, и҆  бжⷭ҇твеннымъ раче́нїемъ треволнє́нїѧ мїрска̑ѧ ѿтрѧ́слъ  є҆сѝ, преподо́бне, бг҃ꙋ побѣ́днꙋю пѣ́снь взыва́ѧ: ꙗ҆́кѡ  просла́висѧ. 
Свѣтоно́сное твоѐ житїѐ, и҆ свѣ́тлое дꙋшѝ, и҆  спротѧже́нное, бл҃гоче́стїю срастворе́нно добродѣ́тели  воѡбраже́нїе, въ тебѣ̀, преподо́бне, ꙗ҆́вѣ содѣ́лаша. 
Преесте́ственнымъ оу҆че́нїемъ, и҆ свѣтоза́рнымъ  хрⷭ҇то́вымъ ѡ҆свѣща́емь, страстны̑ѧ прило́ги воздержа́нїемъ  оу҆вѧди́лъ є҆сѝ, вопїѧ̀ побѣ́днꙋю пѣ́снь вседержи́телю. 
Бг҃оро́диченъ: 
Воплоще́нное сло́во бг҃олѣ́пнѡ заче́нши, пречⷭ҇таѧ,  є҆́же (с. 403) пре́жде безпло́тное, на́мъ па́че є҆стества̀  родила̀ є҆сѝ, чⷭ҇таѧ, по ржⷭ҇твѣ̀ дв҃а пребы́вши. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Твоѧ̀ бг҃опрїѧ́тнаѧ дꙋша̀, вѣ́ры ра́ди ре́вностїю  распалѧ́ема, блаже́нне, беззако́нныхъ го́рькое неи́стовство  и҆ ꙗ҆́рость, бг҃оно́се, держа́внѡ разори́ла є҆́сть. 
Твои́ми кровьмѝ ѡ҆багри́всѧ, мч҃ничєскимъ  страда́нїємъ оу҆подо́билсѧ є҆сѝ, треблаже́нне, ра̑ны  нечести́выхъ мꙋ́жественною дꙋше́ю претерпѣ́лъ є҆сѝ  терпѣли́внѡ, проко́пїе. 
Под̾ѧ́лъ є҆сѝ, преподо́бне, сꙋгꙋ̑бы по́двиги  мꙋ́дрѣ є҆́рєси ѡ҆блича́ѧ, и҆ львѡ́въ стремлє́нїѧ  мꙋ́жески претерпѣ́въ бг҃омꙋ́дреннѡ, премꙋ́дре проко́пїе. 
Бг҃оро́диченъ: 
Мꙋ́дрость и҆ сло́во ѻ҆́ч҃ее, є҆́же пре́жде всѣ́хъ  вѣ́къ напослѣ́докъ време́нъ неизрече́ннѡ вопло́щсѧ ѿ  неискꙋсомꙋ́жныѧ мт҃ре, бцⷣꙋ сїю̀ содѣ́ла. 
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ: 
Воздержа́нїѧ добро́тами оу҆кра́шенъ, мꙋче́нїѧ  кровьмѝ оу҆ѧсни́лъ є҆сѝ дꙋ́шꙋ, и҆ па́че со́лнца  просїѧ́лъ є҆сѝ, чꙋдоно́сне проко́пїе преподо́бне. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, и҆  помо́щницꙋ на́шꙋ, и҆ къ бг҃ꙋ премѣне́нїе, є҆́юже тлѝ  и҆зба́вихомсѧ, бцⷣꙋ, вѣ́рнїи, оу҆блажа́емъ. 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀,  пречⷭ҇таѧ, оу҆тро́бою мт҃рнею растерза́ема, жа́лостнѡ  взыва́ла є҆сѝ: оу҆вы̀ мнѣ̀, ка́кѡ заше́лъ є҆сѝ,  свѣ́те мо́й безлѣ́тный; 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. (с. 404) 
Напаѧ́ѧ, преподо́бне, сле́зными тече́ньми се́рдце  твоѐ, бл҃же́нне, добродѣ́телей сѣ́мѧ воздѣ́лалъ є҆сѝ  по́мысломъ чи́стымъ, преподо́бне проко́пїе. 
Земно́е мꙋдрова́нїе бжⷭ҇твенномꙋ дх҃ꙋ повинꙋ́лъ  є҆сѝ, ѻ҆́ч҃е, по́стническое житїѐ прїе́мъ, и҆ сочета́емь  ликѡ́мъ мꙋ́ченичєскимъ, всебл҃же́нне. 
Ꙗ҆́кѡ мч҃никъ бжⷭ҇твенъ и҆ и҆́стиннѣйшъ по  благоче́стїи, є҆реті́ческое ѡ҆бличи́лъ є҆сѝ безꙋ́мїе:  неи́стовство бо мꙋ́жески безбо́жныхъ пренебре́глъ є҆сѝ. 
Бг҃оро́диченъ: 
Зако́нныхъ кромѣ̀ оу҆ста́вѡвъ, всенепоро́чнаѧ,  заче́нши зижди́телѧ, и҆ безъ тлѝ сего̀ породила̀ є҆сѝ, и҆  бцⷣа и҆́стиннаѧ и҆ гдⷭ҇ьственнѡ была̀ є҆сѝ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ѡ҆свѧще́нна по́стнически, и҆ сконча́вшасѧ кро́вїю,  ѻ҆́ч҃е досто́йнѡ почита́емъ: па́мѧть бо пра́ведныхъ съ  похвала́ми при́снѡ, вѣ́рнѡ соверша́етсѧ и҆ помина́етсѧ. 
Мꙋ́дрѣ всѐ претворѧ́ѧ и҆ оу҆строѧ́ѧ къ лꙋ́чшемꙋ,  ꙗ҆́коже хо́щетъ гдⷭ҇ь: ѕлочествꙋ́ющихъ скверноꙋбі́йство  твои́мъ воздержа́нїемъ, и҆ мꙋче́нїѧ сла́вою преложѝ. 
На ра́мо взе́мъ крⷭ҇тное всеѻрꙋ́жїе, ѻ҆́ч҃е,  хрⷭ҇тꙋ̀ послѣ́довалъ є҆сѝ, всѧ̑ за̑днѧѧ забве́нїю творѧ̀,  къ прє́днимъ тече́нїємъ простира́ѧсѧ. 
Бг҃оро́диченъ: 
Пое́мъ, пречⷭ҇таѧ, и҆зъ тебє̀ въ пло́ть стра́стнꙋ  же и҆ ме́ртвеннꙋ ѡ҆дѣ́ѧвшагосѧ гдⷭ҇а, и҆ ѡ҆боже́нꙋ  содѣ́лавшаго, соедине́нїемъ неслїѧ́ннымъ по ѵ҆поста́си. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, въ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многомлⷭ҇тиве. (с. 405) 
Преходѧ̀, приснопа́мѧтне, ѿ сла́вы вои́стиннꙋ  по́стническїѧ, восте́клъ є҆сѝ къ мч҃никѡвъ сла́вѣ и҆  че́сти, твое́ю кро́вїю въ багрѧни́цꙋ ѡ҆червле́нꙋ ѡ҆дѣ́ѧнъ. 
Текꙋ́щихъ непостоѧ́нное преѡби́дѣвъ, дꙋше́ю и҆  по́мысломъ бг҃омꙋ́дреннымъ, приснопребыва́ющимъ, благи́мъ и҆  конца̀ не и҆мꙋ́щимъ, благоче́стнѡ впери́лсѧ є҆сѝ,  всебл҃же́нне. 
Воздержа́нїемъ благомо́щнымъ и҆ кро́тостїю хрⷭ҇то́съ  зрѧ̀ тѧ̀ ѡ҆богати́вшасѧ, человѣколю́бнѣ призрѣ̀ на тѧ̀,  и҆ сла́вы показа̀ прича́стника, страстоте́рпче пресла́вне. 
Бг҃оро́диченъ: 
Всенепоро́чнаѧ влⷣчце, дꙋшѝ моеѧ̀ тѧ̑жкаѧ и҆  лю̑таѧ сокрꙋшє́нїѧ рꙋкодѣѧ́ньми и҆сцѣлѝ та́йными,  дѣйстви́тєльныѧ лѣчбы̑ сн҃а твоегѡ̀ полага́ющи стрⷭ҇ти. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Денни́цꙋ дне́сь цр҃ковь и҆мꙋ́щи, всѧ́кꙋю ѕлосла́вїѧ  мглꙋ̀ разгонѧ́етъ, почита́ющи тѧ̀, нбⷭ҇нотаи́нниче проко́пїе  пресла́вне. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Ꙗ҆́кѡ пресвѣ́тло житїѐ твоѐ, бг҃омꙋ́дре, бы́сть  по́стничествомъ, та́кѡ ꙗ҆ви́сѧ твоѐ ꙗ҆́вѣ страда́нїе  тве́рдо: хрⷭ҇та́ бо просла́вилъ є҆сѝ, вопїѧ̀:  бл҃гослове́нъ є҆сѝ, бж҃е ѻ҆тє́цъ на́шихъ. 
Цѣломꙋ́дрїѧ чистото́ю, чꙋ́дный ѻ҆́ч҃е,  препоѧ́савсѧ, мꙋ́жествомъ же мꙋче́нїѧ вѣне́цъ свѣ́телъ  прїѧ́лъ є҆сѝ бл҃года́тїю, зовы́й: бл҃гослове́нъ є҆сѝ,  бж҃е ѻ҆тє́цъ на́шихъ. 
Не покланѧ́ющїисѧ ѻ҆́бразꙋ твоемꙋ̀ пречⷭ҇томꙋ,  сп҃се, нечести́вїи раба̀ твоего̀ ꙗ҆́звѧтъ стрꙋ́жꙋще лю́тѣ  пою́ща (с. 406) и҆ глаго́люща къ тебѣ̀: бл҃гослове́нъ  є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Веселѧ́щесѧ ржⷭ҇тво́мъ твои́мъ, всенепоро́чнаѧ, вси́  тѧ оу҆блажа́емъ: тогѡ́ бо ра́ди ны́нѣ плотска́гѡ мы̀  и҆зба́вльшесѧ тлѣ́нїѧ, вопїе́мъ є҆мꙋ̀: бл҃гослове́нъ  є҆сѝ, бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Разрѣше́нъ ѿ тлѝ, и҆ пре́жде сме́рти ꙗ҆́вльсѧ,  преста́вилсѧ є҆сѝ ѿсю́дꙋ къ нетлѣ́ннѣй, прпⷣбне,  жи́зни, сме́рть прїе́мъ лѣ́ствицею свѣ́тлѡ, проко́пїе  бг҃омꙋ́дре. 
И҆спо́лненъ ꙗ҆ви́лсѧ є҆сѝ зарѝ бл҃года́тныѧ, и҆  къ незаходи́момꙋ свѣ́тꙋ, ѻ҆́ч҃е, ѿше́лъ є҆сѝ, всѧ́ко  ве́щное ѿложи́въ жела́нїе. тѣ́мже тѧ̀ почита́емъ,  проко́пїе бг҃омꙋ́дре. 
Воѡрꙋже́нъ си́лою бжⷭ҇твеннагѡ дх҃а, лꙋка́вствїѧ  дꙋхѡ́въ побѣди́лъ є҆сѝ полкѝ. тѣ́мже нбⷭ҇ныѧ двє́ри  тебѣ̀ ѿверзо́шасѧ, бл҃же́нне, воспѣва́ющꙋ хрⷭ҇та̀ во  вѣ́ки всѧ̑. 
Бг҃оро́диченъ: 
Блажа́тъ всѝ ро́ди, влⷣчце, ꙗ҆́коже прорекла̀  є҆сѝ, є҆ди́на бг҃обл҃же́ннаѧ, тѧ̀ и҆́стиннꙋю бцⷣꙋ  пречⷭ҇тꙋю: ю҆́же превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Пострада́ти зако́ннѡ, мч҃ниче, и҆зво́ливъ, страсте́й  стремлє́нїѧ воздержа́нїемъ оу҆мертви́лъ є҆сѝ, и҆  плотска̑ѧ взыгра̑нїѧ, оу҆го́дниче хрⷭ҇то́въ: тѣ́мже  безстра́стїѧ ны́нѣ, (с. 407) безсме́ртное съ безпло́тными  во́инствы, ѡ҆брѣ́лъ є҆сѝ наслажде́нїе. 
Сꙋдїѝ пра́ведномꙋ свѣ́тлѡ предстои́ши, ꙗ҆́кѡ  побѣди́тель вѣнцы̀ неꙋвѧда́ємыѧ прїе́мъ, прилѣ́жнѡ,  проко́пїе, молѧ́сѧ ѡ҆ соверша́ющихъ твою̀ свѧще́ннꙋю  па́мѧть, и҆ бжⷭ҇твенный пра́здникъ преставле́нїѧ твоегѡ̀. 
Зарѧ́ми тре́ми ны́нѣ ѡ҆зарѧ́емь, ѿ є҆ди́нагѡ  несказа́ннѡ происходѧ́щими бжⷭ҇тва̀, пребога́тнагѡ  наслѣ́дїѧ сподо́билсѧ є҆сѝ, и҆ кра́снагѡ весе́лїѧ,  ра́дꙋѧсѧ съ премі́рными во́инствы, ѻ҆́ч҃е проко́пїе. 
Бг҃оро́диченъ: 
Тлѣ́ненъ, сло́во бж҃їе нетлѣ́нное, зра́къ прїе́мъ,  человѣ́ки въ нетлѣ́нїе ѡ҆блечѐ, бл҃говоле́нїемъ ѻ҆́ч҃имъ  всели́всѧ въ тѧ̀ ѡ҆бра́дованнꙋю: тѣ́мже, пречⷭ҇таѧ, съ  нбⷭ҇ными во́инствы тѧ̀ велича́емъ. 


(с. 407) 
Мѣ́сѧца тогѡ́же въ к҃и-й де́нь. 
Прпⷣбнагѡ ѻ҆ц҃а̀ на́шегѡ и҆ и҆сповѣ́дника васі́лїа,  спо́стника ст҃а́гѡ проко́пїа. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Да́лъ є҆сѝ зна́менїе: 
Блаже́нства сꙋ́щагѡ па́че оу҆ма̀ жела́ѧ, ꙳  вмѣни́лъ є҆сѝ, чꙋ́дне, ꙳ пи́щꙋ, воздержа́нїе, ꙳ нищетꙋ̀,  бога́тство, ꙳ нестѧжа́нїе, и҆мѣ́нїе ѻ҆би́льно, ꙳ и҆  благосла́вїе, смире́нїе. ꙳ тѣ́мже и҆ жела́нїе ꙳ є҆́же по  ра́зꙋмꙋ полꙋчи́лъ є҆сѝ, ꙳ въ ски́нїихъ водворѧ́ѧсѧ  ст҃ы́хъ, васі́лїе. 
Тече́нїе воздержа́нїѧ ꙳ непрело́жно соверши́лъ  є҆сѝ, ꙳ и҆ (с. 408) вѣ́рꙋ соблю́лъ є҆сѝ. ꙳ тѣ́мже и҆  вѣнце́мъ оу҆краси́лсѧ є҆сѝ, ѻ҆́ч҃е, пра́вды, ꙳ є҆го́же  тебѣ̀ оу҆гото́ва хрⷭ҇то́съ, ꙳ по достоѧ́нїю подава́ѧй  возмє́здїѧ, ꙳ и҆ по́чєсти да́рꙋѧ, и҆ болѣ́зней возда̑нїѧ.  ꙳ є҆го́же молѝ, бг҃одꙋхнове́нне, ꙳ спастѝ дꙋ́шы на́шѧ. 
Всѧ́кое сладостра́стїе, ꙳ порабоща́ѧ тѣ́ло твоѐ, ꙳  ѿве́рглъ є҆сѝ, бг҃омꙋ́дре, ꙳ ѡ҆горчева́ѧ чꙋ́вство  воздержа́нїѧ болѣ́зньми, ꙳ и҆ жестокопребыва́ньми, ꙳  терпѣ́нїемъ же напа́стей, ꙳ и҆ пожда́нїемъ ѡ҆бстоѧ́нїй, ꙳  и҆́миже безконе́чное прїе́млеши наслажде́нїе, ꙳ и҆ сла́дость  непрее́мнꙋю, ꙳ и҆ ра́дость неизглаго́ланнꙋю. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Де́мѡнскими преклоне́на прило́ги, ꙳ и҆ въ ро́въ  поги́бели вве́ржена, ꙳ оу҆ще́дри, влⷣчце, ꙳ и҆ оу҆тверди́  мѧ на ка́мени добродѣ́телей: ꙳ и҆ навѣ́ты вра̑жїѧ  разори́вши, ꙳ сподо́би мѧ̀ твори́ти повелѣ̑нїѧ ꙳ твоегѡ̀  сн҃а и҆ бг҃а на́шегѡ, ꙳ ꙗ҆́кѡ да оу҆лꙋчꙋ̀ ꙳ ѡ҆ставле́нїе  въ де́нь сꙋда̀. 
Крⷭ҇тобг҃оро́диченъ, подо́бенъ то́йже: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ рє́бра и҆скопова́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ; ꙳ и҆ тщи́шисѧ безча́дствовати мѧ̀, вселюбе́знѣйшїй:  ꙳ оу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ  распѧ́тїю. 
Тропа́рь, гла́съ а҃: 
Пꙋсты́нный жи́тель и҆ въ тѣлесѝ а҆́гг҃лъ,  чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  васі́лїе, посто́мъ, бдѣ́нїемъ, моли́твою нбⷭ҇наѧ дарова̑нїѧ  прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою  притека́ющихъ тѝ. сла́ва да́вшемꙋ тѝ крѣ́пость, сла́ва  вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ  и҆сцѣлє́нїѧ. (с. 409) 
Канѡ́нъ, є҆гѡ́же краегране́сїе: 
Вѣ́ры ѡ҆снова́нїе тѧ̀ зна́ю, ѻ҆́ч҃е. Творе́нїе  ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Восхожде́нїе на ка́мени положи́въ, ѻ҆́ч҃е, вѣ́ры,  напа́стей не оу҆боѧ́лсѧ є҆сѝ стремле́нїѧ: но  непоколеби́мь пре́былъ є҆сѝ, ꙗ҆́кѡ добродѣ́тели  побо́рникъ, и҆ ꙗ҆́кѡ црⷭ҇твїѧ тезоимени́тъ. 
Бл҃года́ть прест҃а́гѡ дх҃а тѧ̀ оу҆крѣпи́вши,  болѣ́знєнныѧ ра̑ны претерпѣ́ти оу҆твердѝ, и҆  побѣдоно́сца показа̀ на мꙋчи́телѧ сꙋемꙋ́дреннаго. 
Сострада́льца и҆ сво́ина мꙋ́дра, ѻ҆́ч҃е, полꙋчи́лъ  є҆сѝ, добродѣ́тельми преспѣва́юща при́снѡ: съ ни́мже  ра́дꙋѧсѧ, пребога́те, по́двигъ страда́нїѧ проше́лъ є҆сѝ  мꙋче́нїемъ. 
Бг҃оро́диченъ: 
Предста́тельницꙋ и҆ спасе́нїѧ хода́таицꙋ, и҆ стѣ́нꙋ  неѡбори́мꙋ, тѧ̀ предлага́ю моеѧ̀ жи́зни, бцⷣе всепѣ́таѧ,  бг҃а ро́ждшꙋю, бл҃годѣ́телѧ всеѧ̀ тва́ри. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Напра́вилъ є҆сѝ оу҆се́рднѡ твоѐ се́рдце къ бг҃ꙋ,  прпⷣбне, по́стною благода́тїю, и҆ и҆сповѣ́данїемъ  просїѧ́лъ є҆сѝ. 
Во́инство воспрїи́мъ, и҆ всеѻрꙋ́жїе крⷭ҇та̀,  побѣди́лъ є҆сѝ мы́сленнаго ѕмі́ѧ, и҆ чꙋ́вственнаго,  ѻ҆́ч҃е, льва̀. 
Соблю́дше благочести́вѣ є҆́же по ѻ҆́бразꙋ дꙋшѝ,  преподо́бнїи, хрⷭ҇то́въ пречⷭ҇тый чтꙋ́ще ѻ҆́бразъ  пострада́сте. (с. 410) 
Бг҃оро́диченъ: 
Бл҃гослови́сѧ тобо́ю пе́рваѧ клѧ́тва, и҆ тлѣ́нїемъ  держи́мое є҆стество̀ на́ше, чⷭ҇таѧ, нетлѣ́нїе прїѧ́тъ. 
Сѣда́ленъ, гла́съ г҃. Подо́бенъ: Красотѣ̀  дѣ́вства: 
Бога́тство тлѣ́нное и҆ сла́вꙋ текꙋ́щꙋю ѡ҆ста́вивъ,  нбⷭ҇ное бога́тство воспрїѧ́лъ є҆сѝ, и҆ сла́вꙋ, ѻ҆́ч҃е,  вои́стиннꙋ блаже́нне, вѣ́чнꙋю. тѣ́мже бл҃жи́мъ ст҃о́е  твоѐ оу҆спе́нїе, и҆ торжествꙋ́юще въ не́мъ вопїе́мъ тѝ:  помина́й на́съ, къ бг҃ꙋ и҆мѣ́ѧ дерзнове́нїе, васі́лїе. 
Сла́ва, и҆ ны́нѣ, бг҃оро́диченъ: 
Недомы́сленно и҆ непостижи́мо є҆́сть, влⷣчце  бг҃ора́дованнаѧ, є҆́же содѣ́ланное ѡ҆ тебѣ̀ стра́шное  бж҃їе та́инство: и҆́бо неѡбыме́ннаго заче́нши родила̀  є҆сѝ, пло́тїю ѡ҆бложе́нна ѿ пречⷭ҇тыхъ крове́й твои́хъ:  є҆го́же всегда̀, чⷭ҇таѧ, ꙗ҆́кѡ сн҃а твоего̀ молѝ,  спасти́сѧ дꙋша́мъ на́шымъ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва, ви́сѧща на крⷭ҇тѣ̀, мт҃рски пла́чꙋщи,  глаго́лаше: что̀ тебѣ̀ воздадѐ є҆вре́йскїй беззако́нный  собо́ръ и҆ неблагода́рный, и҆́же мно́гихъ и҆ вели́кихъ  твои́хъ, сн҃е мо́й, дарѡ́въ наслади́выйсѧ; пою̀ твоѐ  бжⷭ҇твенное снизхожде́нїе. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Ꙗ҆́кѡ красно̀ твоѐ, всеблаже́нне, терпѣ́нїе, въ  ста́рости ю҆́ностнꙋю показꙋ́ѧ, преподо́бне, тве́рдость, въ  не́йже взыва́лъ є҆сѝ: сла́ва си́лѣ твое́й, гдⷭ҇и. 
Соедине́нъ любо́вїю твоемꙋ̀ влⷣцѣ, и҆ тогѡ̀  по́мощїю ѡ҆дѣ́ѧвсѧ, болѣ́зни не чꙋ́вствовалъ є҆сѝ  плотскі́ѧ, взыва́ѧ же пѣ́лъ є҆сѝ: сла́ва си́лѣ твое́й,  гдⷭ҇и. 
Црⷭ҇тва ꙗ҆́кѡ тезоимени́тъ нбⷭ҇нагѡ, и҆́же къ немꙋ̀  (с. 411) ведꙋ́щимъ пꙋте́мъ ше́ствовалъ є҆сѝ, спꙋ́тника  ѡ҆брѣ́тъ проко́пїа, зовꙋ́ща: сла́ва си́лѣ твое́й, гдⷭ҇и. 
Бг҃оро́диченъ: 
Неискꙋсобра́чнѡ родила̀ є҆сѝ, ѽ дв҃о! и҆ по  ржⷭ҇твѣ̀ ꙗ҆ви́ласѧ є҆сѝ дѣ́вствꙋющи па́ки: тѣ́мже  немо́чными гла́сы, ра́дꙋйсѧ, тебѣ̀, влⷣчце, вѣ́рою  несꙋмнѣ́нною зове́мъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Ты̀, прпⷣбне, свѣ́тлѡ подвиза́лсѧ є҆сѝ,  васі́лїе, льво́вꙋ оу҆кори́въ неꙋкроти́мꙋю де́рзость, и҆  нра́въ неразꙋ́мный. 
Равномо́щна ѡ҆брѣ́тъ проко́пїа въ трꙋдѣ́хъ,  соверша́еши страда́нїе, преспѣ̑ѧнїи многоѻбра́зными,  бж҃е́ственнѣ вѣнча́емь. 
Ны́нѣ ви́диши мы́сленнѡ хрⷭ҇та̀, є҆гѡ́же  возжела́лъ є҆сѝ, и҆ є҆гѡ́же и҆здале́ча ꙗ҆влє́нїѧ  дѣ́йственнѡ ви́дѣлъ є҆сѝ, пребл҃же́нне свѧще́ннѣйше. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ,  тѧ̀ оу҆твержде́нїе и҆ наде́ждꙋ на́шегѡ спасе́нїѧ,  бг҃оневѣ́сто, стѧжа́хомъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Раче́нїемъ црⷭ҇твїе вы́шнее воспрїе́мь, земна́гѡ  царѧ̀ несмы́сленный нра́въ и҆ повелѣ̑нїѧ, и҆ за́пѡвѣди,  бг҃оно́се, до́блественнѣ пренебре́глъ є҆сѝ. 
Два́жды. 
На́гъ оу҆́бѡ сꙋ́щихъ на землѝ, мꙋ́дростнѣ  подвиза́лсѧ є҆сѝ, ѡ҆дѣ́ѧнъ же бжⷭ҇твенною си́лою,  ꙗ҆ви́лсѧ є҆сѝ вѣнцено́сецъ, ꙗ҆́кѡ побѣди́въ  безбо́жныхъ мꙋчи́телей противле́нїе. (с. 412) 
Бг҃оро́диченъ: 
Сѐ ны́нѣ прⷪ҇ро́кѡвъ и҆сполнѧ́ютсѧ проповѣ̑данїѧ,  тебѣ̀ дв҃ѣ ро́ждшей прⷪ҇ро́ки дре́вле проповѣ́даннаго, и҆  и҆сполнѧ́ющаго проречє́ннаѧ дх҃а бл҃года́тїю. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Съ высоты̀ прїи́мь бжⷭ҇твенное ѿкрове́нїе,  и҆зше́лъ є҆сѝ, мꙋ́дре, ѿ среды̀ мо́лвъ: и҆  мона́шествовавъ преподо́бнѡ, чꙋде́съ прїѧ́лъ є҆сѝ  дѣ́йство, и҆ недꙋ́ги и҆сцѣлѧ́ти бл҃года́тїю, васі́лїе  всебл҃же́нне, свѧще́ннѣйшїй. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю бл҃гоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Оу҆крѣпле́нъ бжⷭ҇твенною си́лою, ѻ҆́ч҃е,  ѡ҆бличи́лъ є҆сѝ всѧ̑, чⷭ҇тна́гѡ ѻ҆́браза хрⷭ҇то́ва  ѿмета́ющыѧсѧ ꙗ҆́кѡ пребезꙋ̑мны, бл҃гослове́нъ є҆сѝ,  вопїѧ̀, въ хра́мѣ сла́вы твоеѧ̀, гдⷭ҇и. 
Два́жды. 
Воздѣ́лана и҆ ѡ҆чище́на воздержа́нїемъ, ѻ҆́ч҃е, и҆  поще́нїемъ возсїѧ́вша терпѣли́внѡ, хрⷭ҇то́съ тѧ̀ прїѧ́тъ,  бл҃гослове́нъ є҆сѝ, зовꙋ́ща, въ хра́мѣ сла́вы твоеѧ̀,  гдⷭ҇и. 
Бг҃оро́диченъ: 
Ꙗ҆́кѡ бцⷣꙋ и҆ цр҃и́цꙋ всеѧ̀ тва́ри всѝ, вѣ́рнїи,  пое́мъ тѧ̀ чⷭ҇тꙋю, и҆ є҆́же ра́дꙋйсѧ, тебѣ̀ взыва́емъ:  бл҃гослове́на ты̀ въ жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Тѣ́ло, бг҃оно́се, и҆ оу҆́мъ во всепло́дїе хрⷭ҇тꙋ̀  прине́слъ є҆сѝ, ꙗ҆́кѡ всесожже́нїе соверше́но ѻ҆гне́мъ  свѣ́дѣнїѧ, и҆ (с. 413) пла́менемъ ра̑нъ всесожега́емь, и҆  зовы́й: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Погна́въ твоѧ̑ врагѝ, и҆ гони́мь, ѻ҆́ч҃е,  низложи́лъ є҆сѝ, и҆ попра́лъ є҆сѝ, прпⷣбне, безꙋ́мїе  высокомꙋ́дреннагѡ, неꙋкроти̑мы ви́дѧ тебѐ мꙋ́чащыѧ,  взыва́ѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Ꙗ҆́коже нѣ́кїй хꙋдо́жникъ на́мъ оу҆че́ньми  и҆зрѧ́денъ ꙗ҆ви́лсѧ є҆сѝ, пребога́те: пе́рвѣе бо  воздержа́нїе къ страда́нїємъ мꙋ́жественнѣйше предложи́лъ  є҆сѝ, сострада́льца и҆мѣ́ѧ оу҆ченика̀ проко́пїа, и҆  вопїю́ща: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Две́рь свѣтоно́снꙋ нбⷭ҇нꙋю тѧ̀ и҆менꙋ́емъ, є҆́юже  про́йде бг҃ъ: и҆ воплоти́сѧ, пречⷭ҇таѧ, безпло́тный  пе́рвѣе, ꙗ҆́кѡ бг҃ъ и҆ ѻ҆ц҃ꙋ̀ сы́й є҆диносꙋ́щенъ,  є҆мꙋ́же вопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Всѧ́ко чꙋ́вство, ѻ҆́ч҃е, ны́нѣ превозше́дъ, ко  влⷣцѣ ра́дꙋѧсѧ преше́лъ є҆сѝ любо́вїю, твои́хъ  подвигѡ́въ бога́тство ѡ҆бра́въ, а҆́гг҃льскꙋю красотꙋ̀, и҆  раѧ̀ сла́дость непреста́ннꙋю. 
Съ твои́мъ оу҆ченико́мъ и҆ сострада́льцемъ  воспрїе́млѧ, бг҃оно́се, блаже́нныхъ наде́ждꙋ и҆ вѣ́чнꙋющее  весе́лїе, ва́ше торжество̀ творѧ́щихъ назира́йте. 
Ѿ землѝ къ нбⷭ҇номꙋ наслажде́нїю, вѣнцено́сцы,  преста́вльшесѧ, и҆дѣ́же ст҃ы́хъ собо́ри, и҆ а҆́гг҃лъ  бжⷭ҇твєннаѧ вѡ́инства, оу҆чени̑къ сосло́вїе, ва́шими  моли́твами спаса́йте. 
Бг҃оро́диченъ: 
Расто́ргни плени̑цы прегрѣше́нїй, тѧ̀ пою́щихъ,  бг҃ома́ти, оу҆ста́ви стремлє́нїѧ напа́стей, грѣхо́внꙋю  оу҆ти́ши молвꙋ̀, бꙋ́рю сокрꙋшѝ бѣ́дъ, мт҃и дв҃о. 


(с. 414) 
Мѣ́сѧца тогѡ́же въ к҃ѳ-й де́нь. 
Прпⷣбнагѡ ѻ҆ц҃а̀ на́шегѡ и҆ и҆сповѣ́дника кассїа́на  ри́млѧнина. 
Є҆гда̀ и҆́мать феѵрꙋа́рїй мѣ́сѧцъ дне́й к҃и, тогда̀  слꙋ́жба ст҃а́гѡ кассїа́на пое́тсѧ на повече́рїи. 
А҆́ще же є҆́сть ві́сектъ, стїхи̑ры, гла́съ ѕ҃.  Подо́бенъ: Всѐ ѿло́жше: 
Мꙋ́дрѣ проразꙋмѣ́лъ є҆сѝ ꙳ текꙋ́щꙋю пре́лесть,  ѻ҆́ч҃е пресла́вне: ꙳ и҆ сїю̀ тре́бꙋющымъ и҆мѣ́ти  возбрани́лъ є҆сѝ, ꙳ ника́кѡ пребыва́ющꙋю, ꙳ по  и҆схожде́нїи ѿсю́дꙋ ко гдⷭ҇ꙋ: ꙳ мимотекꙋ́щее сїѐ ꙳ и҆  вре́менное житїѐ, и҆ оу҆строе́нїе. ꙳ Тѣ́мже и҆ къ лꙋ́чшей  жи́зни преста́вилсѧ є҆сѝ ꙳, ꙗ҆́кѡ смотри́тель и҆ мꙋ́дръ,  ꙳ житїе́мъ и҆ дѣ́ломъ, кассїа́не, ꙳ хрⷭ҇тꙋ̀ оу҆годи́въ. 
Крⷭ҇тъ ѿ младе́нства взе́мъ, ꙳ и҆ стезе́ю,  ѻ҆́ч҃е, жесто́кою ꙳ и҆ тѣ́сною ше́ствовалъ є҆сѝ  спѣ́шнѡ, ꙳ и҆ честно́ю па́че, ꙳ повинꙋ́ѧсѧ, сла́вне, ꙳  велѣ́нїємъ призва́вшагѡ. ꙳ Тѣ́мже сꙋгꙋ́бо ѡ҆брѣ́лъ  є҆сѝ ꙳ трꙋдѡ́въ воздаѧ́нїе, ꙳ и҆ досто́йнꙋ мздꙋ̀, ꙳  нбⷭ҇ное црⷭ҇твїе хрⷭ҇то́во, ꙳ и҆ со всѣ́ми ст҃ы́ми  ликова́нїе ꙳ во свѣ́тѣ, кассїа́не. ꙳ съ ни́миже  непреста́ннѡ молѝ ꙳ ѡ҆ дꙋша́хъ на́шихъ. 
Чꙋдесѐ ве́щь ꙳ всѧ́кїѧ є҆́сть добродѣ́тели,  бг҃омꙋ́дре, ꙳ съ не́юже и҆ въ пло́ти на землѝ пе́рвѣе, ꙳  смотрѧ́ѧ молчѧ̀, прпⷣбне, ꙳ и҆ глаго́лѧ по́слѣжде ꙳ и҆  словесы̀ и҆ вещмѝ, ꙳ смире́нъ и҆ кро́токъ неѕло́бивъ, ꙳ и҆  вельмѝ бл҃гогла́сникъ прⷪ҇ро́ческїй: ꙳ мно́жае же ны́нѣ  па́че, ꙳ є҆гда̀ къ бг҃ꙋ восте́къ оу҆диви́лсѧ є҆сѝ, ꙳ и҆  прїѧ́лъ бл҃года́ть и҆сцѣле́нїй. 
Сла́ва, и҆ ны́нѣ, бг҃оро́диченъ, подо́бенъ то́йже: 
Нра́вомъ ѕлы́мъ поползо́хсѧ, ꙳ и҆ порабоще́нъ  ле́стїю (с. 415) лꙋка́вною, ꙳ бг҃оневѣ́стнаѧ, къ  пречꙋ́дномꙋ твоемꙋ̀ милосе́рдїю, ꙳ и҆ те́пломꙋ застꙋпле́нїю,  ꙳ прест҃а́ѧ ѻ҆трокови́це, ꙳ прибѣга́ю ѻ҆каѧ́нный: ꙳  сою̑зъ мѧ̀ и҆зба́ви напа́стей и҆ печа́лей, ꙳ и҆ спаси́ мѧ,  пренепоро́чнаѧ, ꙳ бѣсо́вскихъ прилѡ́гъ, ꙳ да прославлѧ́ю  тѧ̀ ꙳ и҆ любо́вїю пою̀, и҆ покланѧ́юсѧ, ꙳ и҆ велича́ю тѧ̀,  влⷣчце, приснобл҃же́ннꙋю. 
Крⷭ҇тобогоро́диченъ, подо́бенъ то́йже: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ  про́йде, пречⷭ҇таѧ влⷣчце, ꙳ є҆гда̀ оу҆зрѣ́ла є҆сѝ  и҆зъ тебє̀ возсїѧ́вшаго ꙳ неизрече́ннымъ сло́вомъ, ꙳ ѿ  беззако́нныхъ, ꙗ҆́кѡ ѡ҆сꙋжде́на ꙳ возноси́ма на крⷭ҇тъ, ꙳  ѻ҆́цтомъ и҆ же́лчїю напаѧ́емаго, ꙳ рє́бра же пробода́єма  ꙳, и҆ рꙋ́цѣ и҆ но́зѣ пригвожда́ємы, ꙳ и҆ рыда́ющи  восклица́ла є҆сѝ, мт҃рски вопїю́щи: ꙳ что̀ сїѐ, ча́до  сладча́йшее, ꙳ но́вое та́инство; 
Канѡ́нъ, 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Вѣнча́въ бжⷭ҇твенными добродѣ́тельми, прпⷣбне,  житїѐ твоѐ, кассїа́не, къ бг҃ꙋ ѿше́лъ є҆сѝ: ѿ  негѡ́же на́мъ просѝ и҆збавле́нїѧ прегрѣше́нїй, мо́лимсѧ,  соверша́ющымъ вѣ́рою ст҃о́е твоѐ преставле́нїе. 
Всеѻбра́знымъ манове́нїемъ къ бг҃ꙋ всѣ́хъ,  достосла́вне, ѿ стра́стныхъ помышле́нїй оу҆клони́лсѧ  є҆сѝ, и҆ свѣ́тъ бы́лъ є҆сѝ, прича̑стїи невеще́ственными  ѡ҆божа́емь, препросла́вленнаго гдⷭ҇а поѧ̀, тѧ̀  просла́вльшаго. 
Вра́чь бы́лъ є҆сѝ дꙋша́мъ, бжⷭ҇твенными твои́ми  оу҆чє́нїи, кассїа́не, оу҆правлѧ́ѧ мꙋдрова̑нїѧ  мона́шествꙋющихъ (с. 416) бл҃года́тїю, и҆ къ жи́зни  вѣ́чнѣй наста́вилъ є҆сѝ: сегѡ̀ ра́ди тѧ̀ всѝ любо́вїю  почита́емъ. 
Бг҃оро́диченъ: 
Во чре́вѣ носи́вшꙋю, чⷭ҇таѧ, всѝ вѣ́мы: бг҃а бо  въ пло́ть ме́ртвеннꙋю ѡ҆бле́кшасѧ па́че оу҆ма̀ родила̀  є҆сѝ, просвѣти́вшаго прпⷣбныхъ сосло́вїе,  препросла́вленнаго гдⷭ҇а, сла́внѡ бо просла́висѧ. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ це́рковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Ѕвѣздꙋ́ тѧ на высотѣ̀ цр҃ко́внѣй возсїѧ́вшꙋю,  просвѣще́нїе показа̀ сꙋ́щымъ во тмѣ̀ хрⷭ҇то́съ,  всехва́льне, по́стникѡвъ оу҆краше́нїе, прпⷣбне. 
Крⷭ҇тꙋ̀ приѡбщи́вшемꙋсѧ, и҆ мі́ръ просвѣ́щшемꙋ,  кассїа́не, подо́бѧсѧ, распѧ́лсѧ є҆сѝ мїрски̑мъ  страстє́мъ, кова̑рствїѧ бѣсѡ́въ побѣди́въ. 
Мꙋ́дрости и҆спо́лнисѧ твоѐ се́рдце, премꙋ́дре,  оу҆че́нїѧ бе́зднꙋ ст҃ы́мъ и҆сточѝ дх҃омъ, мона́хѡвъ стада̀  напаѧ́ющꙋ. 
Бг҃оро́диченъ: 
И҆сцѣлѝ, всенепоро́чнаѧ, дꙋ́шꙋ мою̀, молю́сѧ,  и҆знемо́гшꙋю страстьмѝ и҆ всѧ́кими настоѧ̑нїи ѕлѣ́йшихъ  де́мѡнѡвъ. бжⷭ҇твеннымъ хода́тайствомъ твои́мъ. 
Сѣда́ленъ, гла́съ д҃. Подо́бенъ: Вознесы́йсѧ: 
Преподо́бенъ бы́въ, бг҃ꙋ возложи́лсѧ є҆сѝ, и҆  просвѣ́щсѧ до́брыми ви́ды, кассїа́не, ꙗ҆́кѡ со́лнце  ѡ҆блиста́лъ є҆сѝ сїѧ́нїемъ бжⷭ҇твенныхъ твои́хъ  оу҆че́нїй, сердца̀ всѣ́хъ чтꙋ́щихъ тѧ̀ всегда̀  просвѣща́ѧ: но прилѣ́жнѡ молѝ хрⷭ҇та̀, ѡ҆ и҆̀же любо́вїю  те́плѣ восхвалѧ́ющихъ тѧ̀. 
Сла́ва, и҆ ны́нѣ, бг҃оро́диченъ: 
Грѣхолюби́въ сы́й, молю́ тѧ безгрѣ́шнаго бг҃а  ро́ждшꙋю, (с. 417) взе́млющаго грѣхѝ мі́ра, пречⷭ҇таѧ,  многогрѣ́шнꙋю дꙋ́шꙋ мою̀ оу҆ще́дрити, и҆ грѣхѝ моѧ̑  мнѡ́гїѧ ѡ҆чи́стити: грѣ́шныхъ бо ты̀ є҆сѝ ѡ҆чище́нїе и҆  спасе́нїе вѣ́рныхъ, и҆ застꙋпле́нїе. 
Крⷭ҇тобогоро́диченъ: 
И҆́же во́лею на́съ ра́ди распе́ншагосѧ на дре́вѣ  а҆́гница зрѧ́щи, рыда́ющи глаго́лаше слезѧ́щи: что́ ти  безблагода́тный є҆вре́йскїй собо́ръ воздадѐ, и҆́же  мно́гихъ, и҆ вели́кихъ, сн҃е мо́й, дарѡ́въ наслажде́йсѧ; но  воспѣва́ю твоѐ, бж҃е мо́й, долготерпѣ́нїе. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
По́двиги твои́ми плотска̑ѧ покори́лъ є҆сѝ  и҆гра̑нїѧ дꙋ́хꙋ, прпⷣбне: и҆ свѧще́нными оу҆чє́нїи  твои́ми всѧ̑ ѡ҆бнажи́лъ є҆сѝ кова̑рствїѧ льсти́вагѡ и҆  ловлє́нїѧ. 
Оу҆мерщвлѧ́емь во́лею ѿ мїрскі́ѧ ме́ртвости,  бꙋ́дꙋщїѧ жи́зни наслѣ́дїе прїѧ́лъ є҆сѝ, кассїа́не  пресла́вне: зако́ны же написа́лъ є҆сѝ мона́хѡвъ въ  наставле́нїе и҆ соверше́нїе. 
Всели́сѧ въ дꙋ́шꙋ твою̀ бл҃года́ть дх҃а, и҆ всѣ́хъ  вы́шша плотски́хъ мꙋдрова́нїй тѧ̀ показа̀, пребога́те, и҆  льсти́вагѡ сѣте́й ꙗ҆вле́ннѡ. 
Бг҃оро́диченъ: 
Безлѣ́тнаго, въ лѣ́то бы́вша, родила̀ є҆сѝ  неизрече́ннѡ, всенепоро́чнаѧ, прпⷣбныѧ просвѣти́вшаго,  вѣ́рою пожи́вшыѧ, и҆ ѕлонача́льнаго ѕмі́ѧ смири́вшаго. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Восхи́тилсѧ є҆сѝ, твои́ми добродѣ́тельми,  бг҃опрїѧ́тне, (с. 418) носи́мь: и҆ ра́дꙋѧсѧ, дости́глъ  є҆сѝ къ нбⷭ҇нымъ селе́нїємъ, трꙋдѡ́въ по́чєсти досто́йнѡ  прїе́млѧ. 
Оу҆мо́мъ чи́стымъ ты̀ взира́ѧ добро́тꙋ хрⷭ҇то́вꙋ,  стоѧ́лъ є҆сѝ непрекло́ненъ въ нощѝ и҆ во днѝ,  пресла́вне, бжⷭ҇твєннаѧ ꙗ҆влє́нїѧ ѿтꙋ́дꙋ прїе́млѧ. 
Сле́зъ течє́нїи, бг҃оно́се ѻ҆́ч҃е, напаѧ́емь,  ꙗ҆́кѡ дре́во высоковѣ́твенно прине́слъ є҆сѝ плоды̀  и҆справле́нїѧ, веселѧ́щаѧ всѣ́хъ бжⷭ҇твеннѡ помышлє́нїѧ. 
Бг҃оро́диченъ: 
И҆зъ тебє̀ жи́знь па́че оу҆ма̀ возсїѧ́вши, дв҃о,  врага̀ оу҆мертвѝ, всѧ̑ ны̀ оу҆мертви́вшаго, и҆ ѡ҆живѝ  мі́ръ непреста́ннѡ воспѣва́ющїй тѧ̀. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ, ѿ тлѝ, бж҃е, мѧ̀  возведѝ. 
Пꙋте́мъ тѣ́снымъ, ѻ҆́ч҃е, ше́ствовалъ є҆сѝ,  всѣ̑мъ же словесы̀ твои́ми се́й показа́лъ є҆сѝ, и҆́мже  до́брѣ ходѧ́щїи, въ ра́йскꙋю широтꙋ̀ вводи́ми быва́ютъ. 
Жи́знь твоѧ̀ преподо́бна бы́сть и҆ кончи́на  блаже́нна, и҆ честна̀, кассїа́не ѻ҆́ч҃е на́шъ, ст҃ы́хъ  а҆́гг҃лѡвъ собесѣ́дниче. 
Дрема́нїе оу҆ны́нїѧ ѿве́рглъ є҆сѝ, и҆  пребдѣва́ѧ въ видѣ́нїихъ и҆ дѣѧ́нїихъ, а҆́гг҃льски  пожи́лъ є҆сѝ на землѝ, бг҃оно́се всебл҃же́нне. 
Бг҃оро́диченъ: 
Ꙗ҆́кѡ добрꙋ̀, ꙗ҆́кѡ краснꙋ̀ возлюби́въ тѧ̀,  добротворѧ́й і҆и҃съ, всенепоро́чнаѧ, и҆зъ тебє̀ пло́тїю  ражда́етсѧ, и҆ ѡ҆божа́етъ мѧ̀ за милосе́рдїе безмѣ́рное. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  бл҃гослове́нъ и҆ препросла́вленъ. (с. 419) 
Всегда̀ воззрѣ́ньми свѣтлѣ́йшими, бг҃омꙋ́дре,  ѡ҆божа́емь, свѣти́льникъ ꙗ҆ви́лсѧ є҆сѝ незаходи́мь:  ѿню́дꙋже ѡ҆блиста́лъ є҆сѝ сло́во спаси́тельное, всѣ́хъ  на́съ ра́зꙋмы просвѣща́ющее восхвалѧ́ющихъ тѧ̀. 
Ѧ҆зы́къ тво́й дх҃омъ ѡ҆бощре́нъ, ꙗ҆́вѣ  начерта́вшїй зако́нъ спаси́теленъ, и҆ ѻ҆́бразы и҆зложѝ,  и҆́миже оу҆правлѧ́ютсѧ всѧ̑, всебл҃же́нне, при́снѡ  мона́шествꙋющихъ стада̀ ра́дꙋющесѧ. 
Ра́зꙋмы, прпⷣбне, спаси́тєльныѧ и҆ глаго́лы,  невѣ́дѣнїе серде́чное ѿгонѧ́ющыѧ, бога́тнѡ и҆сточи́лъ  є҆сѝ, ѻ҆́ч҃е бг҃омꙋ́дре. тѣ́мже тѧ̀ почита́емъ вѣ́рнѡ,  всест҃ꙋ́ю соверша́юще па́мѧть твою̀. 
Бг҃оро́диченъ: 
Черто́гъ была̀ є҆сѝ бжⷭ҇твенныѧ сла́вы, и҆  прⷭ҇то́лъ ѻ҆гнезра́ченъ, на не́мже почѝ сло́во  воплоще́нное за кра́йнюю бл҃госты́ню: того̀ оу҆́бѡ молѝ,  чⷭ҇таѧ, оу҆ще́дрити и҆ поми́ловати ны̀. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Сїѧ́ѧ ꙗ҆́коже ѕвѣзда̀, сло́вомъ и҆ житїе́мъ,  кассїа́не, просвѣща́еши всѧ̑ земны̑ѧ концы̀, невѣ́дѣнїѧ  и҆з̾има́ѧ мглы̀, и҆ пѣ́ти повелѣва́ѧ всегда̀:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Заше́лъ є҆сѝ, оу҆́меръ ꙗ҆́кѡ со́лнце,  пребл҃же́нне, ꙗ҆́кѡ зарю́ же ѡ҆ста́вилъ є҆сѝ незаходи̑ма  словеса̀ твоѧ̑, просвѣща̑ющаѧ дꙋ́шы на́шѧ, вѣ́рою ст҃ꙋ́ю  твою̀, прпⷣбне, соверша́ющихъ па́мѧть. 
Добро́ты мы́сленныѧ неизрече́ннѡ наслажда́ешисѧ,  ѡ҆ста́вль тлѣ́нное тѣ́ло, и҆ ви́дѣти сподо́билсѧ є҆сѝ,  ꙗ҆̀же ви́дѧтъ, (с. 420) сла́вне, а҆́гг҃льскаѧ вѡ́инства  пою́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ꙗ҆ви́ласѧ є҆сѝ нб҃съ ши́рши, дв҃о, є҆гѡ́же бо  та̑ѧ не вмѣсти́ша, несказа́ннѡ вмѣсти́вши и҆ ро́ждши па́че  смы́сла, сꙋгꙋ́ба сꙋ́ща є҆стество́мъ, є҆ди́нꙋ же и҆мꙋ́ща  бг҃олѣ́пнѡ ѵ҆поста́сь. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Крѣ́пость тебѣ̀ дарова́сѧ ѿ бг҃а и҆ си́ла,  нача̑ла ѿгони́ти мїроде́ржца: тѣ́мже до́блествовавъ  вельмѝ, ꙗ҆́кѡ вои́стиннꙋ, ѻ҆́ч҃е бг҃омꙋ́дре, ликѡ́мъ  счи́слилсѧ є҆сѝ преподо́бныхъ, ра́дꙋѧсѧ. 
Ꙗ҆́кѡ шипо́къ сладково́ненъ, на́съ бл҃гоꙋха́ютъ  бг҃одꙋхновє́ннаѧ словеса̀, бжⷭ҇твеннагѡ ѧ҆зы́ка твоегѡ̀:  ты́ бо бл҃гоꙋха́нїе бы́лъ є҆сѝ, на́съ ра́ди и҆злїѧ́вшагѡсѧ  за милосе́рдїе, и҆ въ пло́ть ѡ҆бле́кшасѧ, бг҃оно́се  всече́стне. 
Па́мѧть твоѧ̀ дне́сь преподо́бнѡ возсїѧ́вши,  ѡ҆зарѧ́етъ сердца̀ восхвалѧ́ющихъ твоѐ а҆́гг҃льское житїѐ,  кассїа́не, въ не́йже мо́лимсѧ, согрѣше́нїй проще́нїе  дарова́ти всѣ̑мъ, помоли́сѧ. 
Бг҃оро́диченъ: 
Гла́съ тѝ прино́симъ гаврїи́ловъ, взыва́юще:  ра́дꙋйсѧ, трапе́зо, бжⷭ҇твенный хлѣ́бъ носи́вшаѧ: ра́дꙋйсѧ,  непроходи́маѧ две́ре: ра́дꙋйсѧ, ра́досте всѣ́хъ  спаса́емыхъ, прпⷣбныхъ похвало̀, бцⷣе приснодв҃о. 


(с. 421) 
ПРИЛОЖЕ́НІЕ 
Мѣ́сѧца тогѡ́же въ г҃-й де́нь. 
Слꙋ́жба ст҃а́гѡ равноапⷭ҇тольнагѡ нїкола́ѧ,  а҆рхїепі́скопа ꙗ҆по́нскагѡ. 
На ма́лѣй вече́рнѣ. 
Да пое́тсѧ послѣ́дованїе ст҃ы́хъ сѷмеѡ́на  бг҃опрїи́мца и҆ а҆́нны пррⷪ҇чцы. 
На вели́цѣй вече́рнѣ, 
На Гдⷭ҇и, воззва́хъ: ста́вимъ стїхѡ́въ и҃, и҆  пое́мъ стїхи̑ры, повторѧ́юще пє́рвыѧ, пре́жде пра́здника  (зрѝ л. к҃є ѡ҆б.). 
Стїхи̑ры ст҃и́телѧ, гла́съ в҃. Подо́бенъ: Кі́ими  похва́льными вѣнцы̀: 
Ка́кѡ тѧ̀ воспѣ́ти возмо́жемъ, ст҃и́телю нїко́лае  равноапⷭ҇тольне; дерзнꙋ́лъ бо є҆сѝ ро́динꙋ ѡ҆ста́вити  бл҃гочести́вꙋю, роди́телей, до́мъ и҆ бли́жнихъ, и҆ ꙗ҆́коже  а҆пⷭ҇тѡли хрⷭ҇тѡ́вы и҆ногда̀ ѿидтѝ въ зе́млю невѣ́домꙋю  и҆ далеча́йшꙋю, и҆дѣ́же тѧ̀ гнѣ́вомъ и҆ ѕло́бою срѣто́ша  и҆ оу҆би́ти тѧ̀ хотѧ́хꙋ за не́нависть ко хрⷭ҇тꙋ̀ и҆ къ  про́повѣди твое́й. но посла́вый хрⷭ҇то́съ тѧ̀ соблюдѐ,  и҆́же и҆мѣ́ѧй ве́лїю ми́лость. 
Ка́кѡ воспѣ́ти тѧ̀ возмо́жемъ, ст҃и́телю нїко́лае  равноапⷭ҇тольне; кѷрі́лла бо и҆ меѳо́дїѧ слове́нскихъ бы́въ  оу҆чени́къ позднѣ́йшїй, проше́лъ є҆сѝ пꙋ́ть и҆́хъ  тѣ́сный и҆ приско́рбный, преложи́въ трꙋдо́мъ вели́кимъ всѧ̑  кни̑ги бл҃гоче́стїѧ правосла́внагѡ и҆ да́въ ꙗ҆по́нцамъ (с.  422) сокро́вище безцѣ́нное, ꙗ҆́кѡ да просвѣща́ютсѧ  вѣ́дѣнїемъ, да мо́лѧтсѧ бг҃ꙋ свои́мъ си и҆́хъ ꙗ҆зы́комъ  и҆ да процвѣта́етъ средѝ ни́хъ цр҃ковь хрⷭ҇та̀ бг҃а  на́шегѡ, и҆́же и҆мѣ́ѧй ве́лїю ми́лость. 
Ка́кѡ воспѣ́ти тѧ̀ возмо́жемъ, ст҃и́телю нїко́лае  равноапⷭ҇тольне; оу҆вѣнча́ бо тѧ̀ гдⷭ҇ь вѣнцы̀  преподо́бїѧ и҆ а҆рхїере́йства и҆ а҆пⷭ҇тольства: ѿре́ксѧ бо  мі́ра, всего̀ себѐ преда́лъ є҆сѝ бг҃ꙋ во слꙋже́нїе:  свѧщеннодѣ́йствꙋѧ же бл҃годаре́нїѧ же́ртвꙋ та́йнꙋю въ пи́щꙋ  нбⷭ҇нꙋю твои́хъ ча́дъ, проповѣ́далъ є҆сѝ сло́во  хрⷭ҇то́во, доводѧ̀ є҆̀ до раздѣле́нїѧ чле́нѡвъ же и҆  мозгѡ́въ слꙋ́шающихъ: со а҆пⷭ҇толы же ны́нѣ водворѧ́ѧсѧ,  мо́лишисѧ ѡ҆ на́съ хрⷭ҇тꙋ̀, и҆́же и҆мѣ́ѧй ве́лїю ми́лость. 
Сла́ва, ст҃и́телѧ, гла́съ и҃: 
Восто́къ свы́ше сы́й, гдⷭ҇и і҆и҃се хрⷭ҇тѐ бж҃е  на́шъ, ѡ҆зарѝ свѣ́томъ твои́мъ невече́рнимъ всю̀ странꙋ̀  восходѧ́щагѡ со́лнца и҆ проле́й на всѣ́хъ вразꙋми́тельнꙋю  бл҃года́ть твою̀, ꙗ҆́кѡ да оу҆мили́вшесѧ наро́ды всѝ  вни́дꙋтъ во дво́ръ ѻ҆́вчїй цр҃кве правосла́вныѧ, и҆  принесꙋ́тъ тебѣ̀ гобзова́нїе плодѡ́въ бл҃гочести́выхъ, и҆  тѣ́мъ возме́здѧтъ трꙋды̀ тѧ̑жкїѧ равноапⷭ҇тола землѝ  своеѧ̀, ст҃и́телѧ нїкола́ѧ. тогѡ̀ моли́твами сп҃сѝ дꙋ́шы  всѣ́хъ почита́ющихъ честнꙋ́ю па́мѧть є҆гѡ̀. 
И҆ ны́нѣ, пра́здника, гла́съ ѕ҃: 
Да ѿве́рзетсѧ две́рь нбⷭ҇наѧ дне́сь: безнача́льное  бо сло́во ѻ҆́ч҃ее, нача́ло прїи́мъ подъ лѣ́ты, не  ѿстꙋ́пль своегѡ̀ бжⷭ҇тва̀, ѿ дв҃ы, ꙗ҆́кѡ младе́нецъ  четыредесѧтодне́венъ ма́терїю во́льнѣ прино́ситсѧ въ  цр҃ковь (с. 423) зако́ннꙋю! и҆ сего̀ на рꙋ́ки прїе́млетъ  ста́рецъ, ѿпꙋстѝ зовы́й раба̀, влⷣко, и҆́бо ѻ҆́чи моѝ  ви́дѣста сп҃се́нїе твоѐ! прише́дый въ мі́ръ сп҃стѝ ро́дъ  человѣ́чь, гдⷭ҇и, сла́ва тебѣ̀. 
Вхо́дъ. Свѣ́те ти́хїй. Прокі́менъ днѐ и҆ чтє́нїѧ  ст҃и́тєльскаѧ трѝ (зрѝ л. рк҃и). На лїті́и стїхи̑ры  пра́здника, ꙗ҆́коже и҆ на стїхо́внѣ, гла́съ з҃ (зрѝ л.  д҃і). 
Сла́ва, ст҃и́телѧ, гла́съ и҃: 
Ст҃и́телю нїко́лае, пожи́въ и҆ потрꙋди́всѧ  неꙋста́ннѡ всѧ̑ дни̑ живота̀ твоегѡ̀ въ ꙗ҆по́нїи  ꙗ҆зы́честѣй мꙋ́дростїю и҆ пра́вдою, преложи́лъ є҆сѝ  ѕло́бꙋ люде́й стропти́выхъ въ кро́тость и҆ любле́нїе.  тѣ́мже є҆гда̀ сконча́лъ є҆сѝ по́двигъ тво́й  приснопа́мѧтный и҆ преше́лъ є҆сѝ ѿсю́дꙋ въ вѣ̑чнаѧ  жили̑ща, всѝ воспла́кашасѧ твоегѡ̀ лише́нїѧ и҆ припа́даютъ  да́же до ны́нѣ ко гро́бꙋ твоемꙋ̀ просѧ́ще по́мощи моли́твъ  твои́хъ, и҆́же до́брѣ соблю́дшагѡ завѣ́тъ а҆пⷭ҇тольскїй и҆  прїѡбрѣ́тшагѡ ꙗ҆́кѡ є҆пі́скопъ цр҃кве свидѣ́тельство  внѣ́шнихъ, не то́кмѡ свои́хъ. не преста́й оу҆̀бо назира́ѧ  ста́до твоѐ, во є҆́же крещє́ннымъ ча́дамъ твои̑мъ  преспѣва́ти бл҃гоче́стїемъ, некрещє́ннымъ же оу҆мили́тисѧ  когда̀ и҆ вни́ти въ ло́но цр҃кве правосла́вныѧ и҆ всѣ̑мъ  сп҃сти́сѧ съ любо́вїю пра́зднꙋющымъ ст҃ꙋ́ю па́мѧть твою̀. 
И҆ ны́нѣ, пра́здника, гла́съ то́йже: И҆́же на  херꙋві́мѣхъ носи́мый: (зрѝ л. д҃і ѡ҆б.) 
Тропа́рь ст҃и́телѧ, гла́съ д҃: 
Ꙗ҆́кѡ а҆пⷭ҇толѡмъ соприча́стника въ трꙋдѣ́хъ и҆  возме́здїихъ цр҃ковь тѧ̀ съ любо́вїю почита́етъ, ст҃и́телю  (с. 424) ѻ҆́тче нїко́лае равноапⷭ҇тольне. положи́въ бо  мно́гими по́двиги нача́ло правосла́вїѧ въ ꙗ҆по́нїи  ꙗ҆зы́честѣй, оу҆мно́жилъ є҆сѝ въ не́й ча̑да сп҃се́нїѧ,  и҆ по кончи́нѣ прїѧ́тъ тѧ̀ бг҃ъ во ѡ҆би́тели а҆пⷭ҇толъ  свои́хъ по достоѧ́нїю. сегѡ̀ ра́ди мо́лимъ тѧ̀ моли́сѧ  гдⷭ҇еви пребы́ти и҆ въ прє́днѧѧ дѣ́лꙋ твоемꙋ̀ незы́блемꙋ  на вѣ́ки, и҆ ввести́сѧ въ ло́но цр҃кве правосла́вныѧ  всѣ̑мъ поги́бнꙋти и҆мꙋ́щымъ, оу҆мири́тисѧ мі́рови и҆  сп҃сти́сѧ дꙋша́мъ на́шымъ. 
Сла́ва, и҆ ны́нѣ, пра́здника, гла́съ а҃: 
Ра́дꙋйсѧ, бл҃года́тнаѧ бцⷣа дв҃о, и҆зъ тебе́ бо  возсїѧ̀ со́лнце пра́вды, хрⷭ҇то́съ бг҃ъ на́шъ, просвѣща́ѧй  сꙋ́щыѧ во тьмѣ̀! весели́сѧ и҆ ты̀, ста́рче пра́ведный,  прїе́мый во ѡ҆б̾ѧ́тїѧ свободи́телѧ дꙋ́шъ на́шихъ,  да́рꙋющаго на́мъ воскресе́нїе. 
На оу҆́трени. 
На Бг҃ъ гдⷭ҇ь: тропа́рь пра́здника, два́жды.  Сла́ва, ст҃и́телѧ, и҆ ны́нѣ, пра́здника. 
По а҃-мъ стїхосло́вїи сѣда́ленъ, гла́съ и҃.  Подо́бенъ: Повелѣ́нное та́йнѡ: 
Повелѣ́нїе свы́ше прїе́мъ въ хра́мѣ бж҃їи, є҆́же  и҆дтѝ на а҆пⷭ҇тольство въ ꙗ҆по́нїю, и҆ кре́стъ и҆́ноческїй  и҆ бл҃года́ть сщ҃е́нства, во всеѻрꙋ́жїи се́мъ ѡ҆ста́вилъ  є҆сѝ ро́динꙋ и҆ ѿше́лъ є҆сѝ въ да́льнюю зе́млю  ꙗ҆зы́ческꙋю. но по́мощїю бл҃года́ти потрꙋди́всѧ  оу҆се́рднѡ, пожа́лъ є҆сѝ плоды̀ ра́дости, мнѡ́гїѧ дꙋ́шы  сп҃са́ющихсѧ. 
Сла́ва, и҆ ны́нѣ, сѣда́ленъ пра́здника, гла́съ а҃: 
Ли́къ а҆́гг҃льскїй да оу҆диви́тсѧ чꙋдесѝ, земні́и  же гла́сы возопїе́мъ пѣ́нїе, зрѧ́ще неизрече́нное бж҃їе (с.  425) снизхожде́нїе, є҆гѡ́же бо трепе́щꙋтъ нбⷭ҇ныѧ си̑лы,  ны́нѣ ста́рче ѡ҆б̾е́млютъ рꙋ́цѣ, є҆ди́нагѡ  чл҃вѣколю́бца. 
По в҃-мъ стїхосло́вїи сѣда́ленъ, гла́съ д҃: 
Подо́бенъ: Вознесы́йсѧ на крⷭ҇тъ: 
Вознесе́нъ бы́въ бг҃омъ въ са́нъ а҆пⷭ҇тола,  воспрїѧ́лъ є҆сѝ завѣ́тъ хрⷭ҇то́въ въ глꙋбинꙋ̀ дꙋшѝ, и҆  а҆́гнѧ посредѝ волкѡ́въ, ника́коже оу҆страши́сѧ, но  креща́ѧ люде́й, и҆ оу҆строѧ́ѧ цр҃кви, и҆ воздвиза́ѧ хра́мы,  и҆спо́лнилъ є҆сѝ за́повѣдь бг҃олѣ́пно, тѣ́мже и҆  соблюде́сѧ тебѣ̀ вѣне́цъ пра́вды нетлѣ́нный. 
Сла́ва, и҆ ны́нѣ, пра́здника, гла́съ а҃. Подо́бенъ:  Ли́къ а҆́гг҃льскїй: 
Сы́й со ѻ҆ц҃е́мъ на прⷭ҇то́лѣ ст҃ѣ́мъ, прише́дъ  на зе́млю ѿ дв҃ы роди́сѧ, младе́нецъ бы́сть лѣ̑ты сы́й  неѡпи́санъ, є҆го́же прїе́мъ сѷмеѡ́нъ на рꙋ́ки, ра́дꙋѧсѧ  глаго́лаше: ны́нѣ ѿпꙋща́еши, ще́дре, возвесели́въ раба̀  твоего̀. 
По полѷеле́и сѣда́ленъ, гла́съ и҃. Подо́бенъ:  Премꙋ́дрость: 
Премꙋ́дрость бжⷭ҇твеннꙋю всоса́въ оу҆мо́мъ и҆  се́рдцемъ въ до́мѣ, хра́мѣ и҆ оу҆чи́лищахъ рѡссі́йскихъ,  бы́лъ є҆сѝ и҆сто́чникъ воды̀, текꙋ́щїѧ въ живо́тъ  вѣ́чный, и҆ и҆дѣ́же а҆́ще бы́лъ є҆сѝ, всѧ̑ напои́лъ  є҆сѝ жи́зни дꙋ́ха ѡ҆кре́стъ себѐ: ты̀ ѡ҆братѝ  ꙗ҆по́нцєвъ въ правосла́вїе, нача́въ ѿ пе́рвагѡ, ты̀  положѝ ѡ҆снова́нїе цр҃кве въ ꙗ҆по́нїи, ты̀ воспѣва́емъ  быва́еши дне́сь по достоѧ́нїю. молѝ хрⷭ҇та̀ бг҃а  преꙋмно́жити дѣ́ло твоѐ и҆ согрѣше́нїй ѡ҆ставле́нїе  дарова́ти пра́зднꙋющымъ любо́вїю ст҃ꙋ́ю па́мѧть твою̀. (с.  426) 
Сла́ва, и҆ ны́нѣ, пра́здника, гла́съ д҃. Подо́бенъ:  Оу҆диви́сѧ і҆ѡ́сифъ: 
Младе́нствꙋеши менѐ ра́ди, ве́тхїй де́ньми.  чище́нїемъ прїѻбща́ешисѧ, чистѣ́йшїй бж҃е, да пло́ть  оу҆вѣ́риши мнѣ̀ ю҆́же ѿ дв҃ы. и҆ си́мъ сѷмеѡ́нъ  поꙋча́ѧсѧ, позна́ тѧ бг҃а ꙗ҆́вльшагосѧ пло́тїю, и҆ ꙗ҆́кѡ  жи́знь лобза́ше и҆ ра́дꙋѧсѧ ста́рчески взыва́ше: ѿпꙋстѝ  менѐ, тебе́ бо ви́дѣхъ, живота̀ всѧ́ческихъ. 
Та́же степє́нна, а҃-й а҆нтїфѡ́нъ, гла́съ д҃: Ѿ  ю҆́ности моеѧ̀: Прокі́менъ, гла́съ д҃: Оу҆ста̀ моѧ̑  возглаго́лютъ премꙋ́дрость и҆ поꙋче́нїе се́рдца моегѡ̀  ра́зꙋмъ. Сті́хъ: Оу҆слы́шите сїѧ̑, всѝ ꙗ҆зы́цы,  внꙋши́те, всѝ, живꙋ́щїи по вселе́ннѣй. Всѧ́кое  дыха́нїе: Є҆ѵⷢ҇лїе ѿ і҆ѡа́нна, зача́ло л҃є. 
По н҃-мъ ѱалмѣ̀ стїхи́ра самогла́сна, гла́съ ѕ҃: 
И҆злїѧ́сѧ бл҃года́ть во оу҆стна́хъ твои́хъ,  ст҃и́телю ѻ҆́тче нїко́лае, є҆́же проповѣ́дати хрⷭ҇та̀  ꙗ҆по́нцамъ сло́вомъ и҆ писа́нїемъ. и҆ бы́лъ є҆сѝ па́стырь  вѣ́рнагѡ ста́да, съ ни́мже кꙋ́пнѡ не боѧ́лсѧ є҆сѝ  ма́лости своеѧ̀, па́че же ра́довалсѧ є҆сѝ бл҃года́тнымъ  нача́ломъ, и҆ крѣ́пкою наде́ждою возраста́нїѧ, и҆  бл҃говоле́нїемъ ѻ҆ц҃а̀ нбⷭ҇нагѡ, да́рꙋющагѡ црⷭ҇тво. тогѡ̀  моли́твами, хрⷭ҇тѐ бж҃е, пода́ждь ми́ръ и҆ бл҃гоче́стїе  мі́рови, и҆ дꙋша́мъ на́шымъ ве́лїю и҆ бога́тꙋю ми́лость. 
Канѡ́нъ пра́здника пре́жде (зрѝ л. є҃і ѡ҆б.) 
Канѡ́нъ ст҃и́телѧ, є҆гѡ́же краегране́сїе:  Ꙗ҆по́нїе, спаса́йсѧ правосла́вїемъ. Парѳе́нїй, гла́съ  а҃. (с. 427) 
Пѣ́снь а҃. 
І҆рмо́съ: Го́рькїѧ рабо́ты и҆зба́вльсѧ і҆и҃ль,  непроходи́мое про́йде ꙗ҆́кѡ сꙋ́шꙋ. врага̀ зрѧ̀ потоплѧ́ема,  пѣ́снь ꙗ҆́кѡ бл҃годѣ́телю пое́тъ бг҃ꙋ, чꙋдодѣ́ющемꙋ  мы́шцею высо́кою, ꙗ҆́кѡ просла́висѧ. 
Ꙗ҆́коже мѡѷсе́й не оу҆боѧ́лсѧ є҆сѝ  фараѡни́тскихъ страхова́нїй, но мꙋ́жественнѡ про́йде  провестѝ ро́дъ ꙗ҆по́нскїй чрез̾ мо́ре креще́нїѧ въ  ѡ҆бѣтова́ннꙋю зе́млю правосла́вїѧ, гдⷭ҇еви поѧ̀: сла́внѡ бо  просла́висѧ. 
Покрыва́ша тѧ̀ ѻ҆́блакъ бж҃їѧ бл҃года́ти во дни̑  напа́стей, въ нощи́ же твоеѧ̀ ѿ люде́й ѡ҆ста́вленности  свѣ́тъ бжⷭ҇твенный тѧ̀ ѡ҆сїѧва́ше, въ тве́рдомъ терпѣ́нїи  гдⷭ҇ви пою́ща: сла́внѡ бо просла́висѧ. 
Ѻ҆́ный мѡѷсе́й дадѐ наро́дꙋ своемꙋ̀ зако́нъ  сїна́йскїй, се́й же ꙗ҆по́нскомꙋ наро́дꙋ дадѐ ве́сь зако́нъ  правосла́внагѡ благоче́стїѧ, ꙗ҆́кѡ да поꙋча́ютсѧ и҆  возраста́ютъ, гдⷭ҇еви пою́ще: сла́внѡ бо просла́висѧ. 
Бг҃оро́диченъ: 
Неискꙋсобра́чнаѧ мт҃и, не преста́й помога́ющи  моли́твами твоегѡ̀ равноапⷭ҇тола нїкола́ѧ, процвѣта́ти  правосла́вїю въ ꙗ҆по́нїи, оу҆мы́тисѧ всемꙋ̀ наро́дꙋ ба́нею  пакибытїѧ̀ и҆ спасти́сѧ всѣ̑мъ пою́щымъ гдⷭ҇еви: сла́внѡ бо  просла́висѧ. 
Пѣ́снь г҃. 
І҆рмо́съ: Пре́жде вѣ̑къ ѿ ѻ҆ц҃а̀ рожде́нномꙋ  нетлѣ́ннѡ сн҃ꙋ и҆ въ послѣ̑днѧѧ ѿ дв҃ы воплоще́нномꙋ  безсѣ́меннѡ, хрⷭ҇тꙋ̀ бг҃ꙋ возопїи́мъ: вознесы́й ро́гъ  на́шъ, ст҃ъ є҆сѝ, гдⷭ҇и. 
И҆зо оу҆́стъ твои́хъ не и҆зы́де велере́чїе,  смире́нъ сы́й, но, оу҆тверди́въ въ гдⷭ҇ѣ се́рдце твоѐ,  вели̑каѧ соверши́лъ є҆сѝ, въ терпѣ́нїи взыва́ѧ: ст҃ъ  є҆сѝ, гдⷭ҇и. (с. 428) 
Є҆ли́ко противлѧ́хꙋсѧ сло́вꙋ твоемꙋ̀ невѣ́рнїи,  толи́ко па́че оу҆твержда́лъ є҆сѝ въ гдⷭ҇ѣ дꙋ́хъ тво́й,  и҆ не оу҆боѧ́всѧ, и҆ вспѧ́ть не возврати́всѧ, сп҃слъ є҆сѝ  сп҃се́нїѧ и҆́щꙋщихъ, взыва́ѧ: ст҃ъ є҆сѝ, гдⷭ҇и. 
Ст҃ость бж҃їю проповѣ́дꙋѧ и҆ са́мъ ю҆̀ стѧжава́ѧ,  оу҆мили́лъ є҆сѝ наконе́цъ коравосерде́чныхъ и҆ мно́жество  и҆́хъ приве́лъ є҆сѝ ко гдⷭ҇ꙋ, взыва́ющихъ: ст҃ъ є҆сѝ,  гдⷭ҇и. 
Бг҃оро́диченъ: 
Пребл҃гослове́нна є҆сѝ, бцⷣе дв҃о, твои́мъ бо  рожⷭ҇тво́мъ сп҃са́ютсѧ человѣ́цы всѝ ѿ пре́лести  лꙋка́вагѡ, взыва́юще: ст҃ъ є҆сѝ, гдⷭ҇и. 
Конда́къ пра́здника, гла́съ а҃: 
Оу҆тро́бꙋ дв҃и́чꙋ ѡ҆ст҃и́вый рожⷭ҇тво́мъ твои́мъ и҆  рꙋ́цѣ сѷмеѡ́не бл҃гослови́вый, ꙗ҆́коже подоба́ше,  предвари́въ, и҆ ны́нѣ сп҃слъ є҆сѝ на́съ, хрⷭ҇тѐ бж҃е, но  оу҆мирѝ во бра́нехъ жи́тельство, є҆ди́не чл҃вѣколю́бче. 
І҆́косъ: 
Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти,  къ сѷмеѡ́нꙋ носи́ма, є҆го́же съ нб҃сѐ безпло́тнїи  ви́дѧще, дивлѧ́хꙋсѧ глаго́люще: чꙋ̑днаѧ зри́мъ ны́нѣ и҆  пресла̑внаѧ, непостижи̑маѧ, несказа̑ннаѧ. и҆́же бо а҆да́ма  созда́вый но́ситсѧ ꙗ҆́кѡ младе́нецъ, невмѣсти́мый  вмѣща́етсѧ на рꙋка́хъ ста́рчихъ, и҆́же въ нѣ́дрѣхъ  неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ  пло́тїю, а҆ не бжⷭ҇тво́мъ, є҆ди́нъ чл҃вѣколю́бецъ. 
Сѣда́ленъ ст҃и́телѧ, гла́съ и҃: Подо́бенъ:  Премꙋ́дрость: 
Премꙋ́дростїю бжⷭ҇твенною просвѣти́въ твою̀ дꙋ́шꙋ,  бы́лъ є҆сѝ свѣти́льникъ на свѣ́щницѣ всѣ̑мъ свѣтѧ́й  въ ꙗ҆по́нїи ꙗ҆зы́чествомъ затме́нной. и҆ возсїѧ̀ (с. 429)  денни́ца въ сердца́хъ мно́гихъ, и҆ со́лнце пра́вды хрⷭ҇то́съ  ѡ҆блиста̀, ꙗ҆́кѡ да ви́дѧтъ є҆го̀ неви́дѣвшїи и҆  оу҆вѣ́рꙋютъ и҆ спасꙋ́тсѧ. молѝ оу҆́бѡ хрⷭ҇та̀ бг҃а ѡ҆  ста́дѣ твое́мъ и҆ прегрѣше́нїй ѡ҆ставле́нїе дарова́ти  чествꙋ́ющымъ съ вѣ́рою па́мѧть твою̀. 
Сла́ва, и҆ ны́нѣ, пра́здника, гла́съ д҃. Подо́бенъ:  Оу҆диви́сѧ і҆ѡ́сифъ: 
На горѣ̀ сїна́йстѣй дре́вле ви́дѣ мѡѷсе́й  за̑днѧѧ бж҃їѧ, и҆ то́нкїй бжⷭ҇твенный гла́съ сподо́бисѧ во  мра́цѣ же и҆ ви́хрѣ слы́шати. ны́нѣ сѷмеѡ́нъ  воплоще́ннаго бг҃а непрело́жнѣ на́съ ра́ди на рꙋ́ки  прїѧ́тъ, и҆ ра́достнѡ тща́шесѧ и҆дтѝ ѿ сꙋ́щихъ здѣ̀ къ  животꙋ̀ вѣ́чномꙋ, тѣ́мже вопїѧ́ше: ны́нѣ ѿпꙋща́еши  раба̀ твоего̀, влⷣко. 
Пѣ́снь д҃. 
І҆рмо́съ: Же́злъ и҆зъ ко́рене і҆ессе́ова и҆ цвѣ́тъ  ѿ негѡ̀, хрⷭ҇тѐ, ѿ дв҃ы прозѧ́блъ є҆сѝ: и҆зъ горы̀,  хва́льный, приѡсѣне́нныѧ ча́щи. прише́лъ є҆сѝ вопло́щсѧ  ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
А҆́ще и҆ пе́рвѣе ѿ сама́гѡ себѐ не возжела́лъ  є҆сѝ, но въ хра́мѣ бж҃їи оу҆слы́шавъ гла́съ гдⷭ҇а  твоегѡ̀, ꙗ҆́кѡ зове́тъ тѧ̀, воздѣ́въ рꙋ́цѣ твоѝ, то́й  тѧ̀ препоѧ́са и҆ поведѐ въ да́льнюю странꙋ̀ на по́двигъ. 
Сѣ́де на тѧ̀ гдⷭ҇ь, ꙗ҆́коже на конѧ̀ крѣ́пкаго,  впꙋсти́ тѧ въ ꙗ҆по́нїю и҆ сп҃се́нїе є҆́й бы́сть ѣ҆жде́нїе  є҆гѡ̀, то́й бо сотворѝ дѣ́ло своѐ тобо́ю, ꙗ҆́коже  бг҃одохнове́ннымъ послꙋ́шникомъ. 
А҆́зъ, рече́тъ ꙗ҆по́нїѧ и҆ногда̀, ра́дꙋюсѧ и҆  веселю́сѧ ѡ҆ гдⷭ҇ѣ ꙗ҆́кѡ сп҃се́нїе содѣ́ласѧ мои́хъ ча́дъ  досе́лѣ и҆ въ прє́днѧѧ а҆пⷭ҇тольскими трꙋды̀ ст҃и́телѧ  нїкола́ѧ. (с. 430) 
Бг҃оро́диченъ: 
И҆змѝ на́съ вла́сти те́мнагѡ мїроде́ржца, мт҃и  бж҃їѧ, просвѣти́ ны моли́твами твои́ми въ ра́зꙋмъ  бл҃гоче́стїѧ и҆ сп҃си́ ны въ десны́хъ стоѧ́нїемъ сн҃а  твоегѡ̀ въ де́нь сꙋда̀. 
Пѣ́снь є҃. 
І҆рмо́съ: Бг҃ъ сы́й ми́ра, ѻ҆ц҃ъ щедро́тъ,  вели́кагѡ совѣ́та твоегѡ̀ а҆́гг҃ла, ми́ръ подава́юща,  посла́лъ є҆сѝ на́мъ! тѣ́мъ, бг҃оразꙋ́мїѧ къ свѣ́тꙋ  наста́вльшесѧ, ѿ но́щи оу҆́тренююще, славосло́вимъ тѧ̀,  чл҃вѣколю́бче. 
Свѣ́тъ повѣлѣ́нїй бж҃їихъ возсїѧ̀ на землѝ  ꙗ҆по́нстѣй твои́ми а҆пⷭ҇тольскими трꙋды̀ и҆ пра́вдѣ  хрⷭ҇то́вой наꙋчи́шасѧ та́мѡ живꙋ́щїи, и҆ добродѣ́тель  сотвори́ша по зако́нꙋ, и҆ и҆́мѧ бж҃їе просла́виша. 
Ꙗ҆́кѡ помѧнꙋ́лъ є҆сѝ гдⷭ҇а въ ско́рбехъ твои́хъ,  тогѡ̀ ра́ди оу҆слы́ша тѧ̀ и҆ помо́же тѝ да преꙋмно́жиши  по́двиги твоѧ̑ и҆ кни̑ги и҆ ча́дъ дꙋхо́вныхъ мно́жество. 
Преста̀ нече́стїе средѝ и҆збра́нныѧ па́ствы твоеѧ̀,  и҆ а҆пⷭ҇тольское вдохнове́нїе коснꙋ́сѧ серде́цъ и҆́хъ,  є҆гда́ бо дїа́конъ возглаша́ше моли̑твы, ве́сь оу҆миле́нъ  па́дъ на колѣ̑на молѧ́шесѧ въ рыда́нїѧхъ предъ бг҃омъ, и҆  съ ни́мъ всѧ̑ цр҃ковь. 
Бг҃оро́диченъ: 
Рꙋка́ми носи́вшаѧ є҆мманꙋ́ила, бцⷣе чⷭ҇таѧ,  оу҆молѝ є҆го̀ посла́ти по́мощь свою̀ всемогꙋ́щꙋю  вѣ̑рнымъ свои̑мъ, ꙗ҆́кѡ да съ на́ми бг҃а и҆мꙋ́ще,  поживе́мъ въ бл҃гоче́стїи и҆ всѧ́кой че́стности. 
Пѣ́снь ѕ҃. 
І҆рмо́съ: И҆зъ оу҆тро́бы і҆ѡ́нꙋ младе́нца и҆зблева̀  морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ  сло́во и҆ пло́ть прїе́мшее (с. 431) про́йде, сохра́ншее  нетлѣ́ннꙋ: є҆гѡ́же бо не пострада̀ и҆стлѣ́нїѧ, ро́ждшꙋю  сохранѝ неврежде́ннꙋ. 
А҆́гг҃лъ храни́тель тѧ̀ рꙋковожда́ше на пꙋтѝ  твое́мъ терни́стомъ. тѣ́мже кро́тостїю хрⷭ҇та̀ твоегѡ̀ и҆  мꙋ́дростїю дх҃а врагѝ прїѡбрѣ́лъ є҆сѝ въ дрꙋ́ги твоѧ̑. 
Воева́ше лю́дїе дрꙋ́гъ на дрꙋ́га, па́ства твоѧ̀  проти́вꙋ ро́дины твоеѧ̀, но кн҃зь ми́ра тѧ̀ оу҆мꙋдрѝ  держа́тисѧ мѣ́ры разꙋ́мныѧ, ꙗ҆́коже похвали́ша тѧ̀  ѻ҆́бѣ. 
Ѡ҆сла́бы не дава́лъ є҆сѝ твоемꙋ̀ тѣ́лꙋ, ни  твоемꙋ̀ дꙋ́хꙋ, претрꙋжда́ѧ и҆́хъ до конца̀, до́ндеже дѣ́ло  соверши́лъ є҆сѝ ди́вное, ꙗ҆́коже никто́же и҆́нъ пре́жде  тебѐ. 
Бг҃оро́диченъ: 
Сла́вꙋ твою̀ на землѝ и҆ на нб҃сѝ, мт҃и бж҃їѧ, не  затми́тъ ѕмі́й вели́кїй, ни ѡ҆рꙋ́дїѧ є҆гѡ̀, ты́ бо бг҃а  родила̀ є҆сѝ и҆ ѿ негѡ̀ бл҃года́ть прїѧ́ла є҆сѝ  настꙋпа́ти на всю̀ си́лꙋ вра́жїю, и҆ всѧ̑ мо́жеши, є҆ли́ка  хо́щеши. 
Конда́къ ст҃и́телѧ, гла́съ в҃. Подо́бенъ: Твє́рдыѧ  и҆ бг҃овѣща̑нныѧ: 
Тве́рдаго и҆ бг҃овѣща́ннаго проповѣ́дателѧ  є҆ѵⷢ҇лїа твоегѡ̀, гдⷭ҇и, возме́здилъ є҆сѝ бг҃олѣ́пнѡ,  трꙋды́ бо є҆гѡ̀ и҆ болѣ̑зни прїѧ́лъ є҆сѝ па́че всѣ́хъ  же́ртвъ зако́нныхъ и҆ всесожже́нїй. тогѡ̀ моли́твами  соблюдѝ на́съ ѿ непрїѧ́зни. 
І҆́косъ: 
Не дадѐ даві́дски сна̀ ѻ҆чесѣ́мъ свои̑мъ, ни  вѣ́ждома свои́ма дрема́нїѧ, до́ндеже преложѝ ꙗ҆по́нцємъ  всѐ сло́во твоѐ, гдⷭ҇и, ве́тхагѡ и҆ но́вагѡ завѣ́та, и҆  всѐ твоѐ слꙋже́нїе, и҆ всѐ бг҃осло́вїе въ мѣ́рꙋ  дово́льнꙋю равноапⷭ҇толъ тво́й, ст҃и́тель нїкола́й. и҆ сѐ  ны́нѣ (с. 432) бл҃годарѧ́ще трꙋды̀ є҆гѡ̀ неꙋста̑нныѧ  ꙗ҆по́нскаѧ цр҃ковь правосла́внаѧ процвѣта́етъ въ  бл҃гоче́стїи и҆ мно́житсѧ и҆сполне́нїемъ. тогѡ̀ моли́твами  оу҆̀бо соблюдѝ на́съ ѿ непрїѧ́зни. 
Пѣ́снь з҃. 
І҆рмо́съ: Ѻ҆́троцы бл҃гоче́стїю совоспита́ни,  ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ не  оу҆боѧ́шасѧ, но посредѣ̀ пла́мене стоѧ́ще, поѧ́хꙋ:  ѻ҆тцє́въ бж҃е, бл҃гослове́нъ є҆сѝ. 
Любо́вїю къ бг҃ꙋ и҆ лю́демъ разжиза́емъ, не  оу҆боѧ́лсѧ є҆сѝ ѻ҆гнѧ̀ ѕло́бы и҆ не́нависти люде́й  стропти́выхъ, но бг҃омъ оу҆крѣплѧ́емъ ше́ствовалъ є҆сѝ  пꙋ́ть тво́й терни́стый, взыва́ѧ: ѻ҆тцє́въ бж҃е,  бл҃гослове́нъ є҆сѝ. 
А҆́бїе по прише́ствїи твое́мъ нача́тъ ꙗ҆зы́къ  ꙗ҆по́нскїй и҆зꙋча́ти, ꙗ҆́кѡ да не и҆ноѧзы́чникъ наро́дꙋ  бꙋ́деши, и҆ да́ръ пѧтидесѧ́тницы а҆пⷭ҇тольскїѧ полꙋчи́въ,  ско́ро преꙋспѣ́лъ є҆сѝ, взыва́ѧ: ѻ҆тцє́въ бж҃е,  бл҃гослове́нъ є҆сѝ. 
Всю́дꙋ быва́ѧ и҆ сѣ́мѧ сѣ́ѧтелѧ верга́ѧ, гдⷭ҇ню  попече́нїю съ вѣ́рою предава́лъ є҆сѝ, тѣ́мже и҆  преꙋмно́жишасѧ ни́ва трꙋдѡ́въ твои́хъ плодоноше́нїемъ и҆  вкꙋ́пѣ съ мно́жествомъ па́ствы твоеѧ̀ взыва́лъ є҆сѝ:  ѻ҆тцє́въ бж҃е, бл҃гослове́нъ є҆сѝ. 
Бг҃оро́диченъ: 
И҆́мамы тѧ̀ предста́тельство непосты́дное къ сн҃ꙋ  твоемꙋ̀ и҆ бг҃ꙋ на́шемꙋ, мт҃и дв҃о, и҆́мже врагѡ́въ  сломлѧ́ютсѧ мечѝ, прегрѣше́нїй проще́нїе прїе́млемъ и҆  жи́знь вѣ́чнꙋю наслѣ́дствꙋемъ. 
Пѣ́снь и҃. 
І҆рмо́съ: Чꙋ́да преесте́ственнагѡ показа̀ ѻ҆́бразъ  ѻ҆гнеро́снаѧ пе́щь дре́вле: ѻ҆́гнь бо не ѡ҆палѝ ю҆́ныѧ  дѣ́ти, хрⷭ҇то́во ꙗ҆влѧ́ѧ (с. 433) безсѣ́менное ѿ дв҃ы  бжⷭ҇твенное рожⷭ҇тво̀. тѣ́мъ, воспѣва́юще, воспои́мъ: да  бл҃гослови́тъ тва́рь всѧ̀ гдⷭ҇а и҆ превозно́ситъ во всѧ̑  вѣ́ки. 
Є҆ди́нъ проти́вꙋ ты́сѧщи, и҆зше́лъ є҆сѝ не  ѻ҆рꙋ́жїемъ, но кро́тостїю и҆ любо́вїю, бл҃года́тїю же  хрⷭ҇та̀, и҆ побѣди́лъ є҆сѝ врагѝ, и҆ вве́лъ є҆сѝ  и҆збра̑нныѧ въ цр҃ковь бж҃їю, всѣ́хъ поꙋча́ѧ: да  бл҃гослови́тъ тва́рь всѧ̀ гдⷭ҇а и҆ превозно́ситъ во всѧ̑  вѣ́ки. 
Мꙋ́дрый зижди́тель бы́въ, на тве́рдомъ ка́мени  вѣ́ры созда́лъ є҆сѝ цр҃ковь ꙗ҆по́нскꙋю, и҆но́гѡ бо  ѡ҆снова́нїѧ никто́же мо́жетъ положи́ти па́че поло́женнагѡ  хрⷭ҇то́мъ. тѣ́мже на вѣ́ки оу҆твержде́на тобо́ю  воспѣва́етъ: да бл҃гослови́тъ тва́рь всѧ̀ гдⷭ҇а и҆  превозно́ситъ во всѧ̑ вѣ́ки. 
Пꙋ́ть всѧ́кїѧ пло́ти наста̀ де́нь и҆ тебѣ̀  проидтѝ, и҆ бл҃гослови́въ люде́й твои́хъ, и҆ прїѡбщи́всѧ  хрⷭ҇то́выхъ та́инъ, коне́цъ земна́гѡ трꙋда̀ прїѧ́лъ є҆сѝ,  всѣ́хъ рыда́ти по тебѣ̀ ѡ҆ста́вивъ, и҆ по сме́рти и҆̀хъ  наставлѧ́ѧ: да бл҃гослови́тъ тва́рь всѧ̀ гдⷭ҇а и҆  превозно́ситъ во всѧ̑ вѣ́ки. 
А҆́ще и҆ оу҆́мерлъ є҆сѝ, но жи́въ въ гдⷭ҇ѣ  пребыва́еши чꙋдотворѧ̀ ко гро́бꙋ твоемꙋ̀ притека́ющымъ и҆  и҆́мѧ твоѐ призыва́ющымъ, и҆ по все́й ꙗ҆по́нїи прино́сиши  сла́вꙋ хрⷭ҇то́вꙋ неслы́шнымъ гла́сомъ вопїѧ̀: да  бл҃гослови́тъ тва́рь всѧ̀ гдⷭ҇а и҆ превозно́ситъ во всѧ̑  вѣ́ки. 
Бг҃оро́диченъ: 
Раба̀ бж҃їѧ смире́ннаѧ цр҃и́ца нбⷭ҇наѧ бы́сть и҆  всѣ́хъ покрыва́етъ всемогꙋ́щимъ предста́тельствомъ свои́мъ,  и҆ всѣ̑мъ помога́етъ въ напа́стехъ сꙋ́щымъ, и҆ всѣ̑мъ (с.  434) покрыва́етъ согрѣше́нїѧ ма́тернею любо́вїю, и҆ всѣ̑мъ  хода́тайствꙋетъ сп҃сти́сѧ. 
Пѣ́снь ѳ҃. 
І҆рмо́съ: Неизглаго́ланное дв҃ы та́инство: и҆́бо  возсїѧ̀, и҆ престо́лъ херꙋві́мскїй, и҆ свѣтоно́сный  черто́гъ показа́сѧ хрⷭ҇та̀ бг҃а вседержи́телѧ, сїю̀  бл҃гоче́стнѡ ꙗ҆́кѡ бцⷣꙋ велича́емъ. 
Ѳѷмїа́мъ прино́симъ тебѣ̀ предъ гро́бомъ твои́мъ  честны́мъ, ꙗ҆́кѡ да съ кади́ломъ вкꙋ́пѣ и҆ моли̑твы твоѧ̑  возно́сѧтсѧ вы́нꙋ ко гдⷭ҇ꙋ ѡ҆ преспѣ́ѧнїи всѧ́ческомъ  па́ствы твоеѧ̀ и҆ вели́кїѧ ꙗ҆по́нїи. 
Є҆ди́наго бг҃а проповѣ́давъ всѧ̑ дни̑ живота̀  твоегѡ̀, то́й тѧ̀ и҆ просла́ви по́двигомъ а҆пⷭ҇тольскимъ и҆  да́ромъ прозорли́вства и҆ жи́знїю ст҃о́ю и҆ вѣ́чнымъ  воздаѧ́нїемъ. 
На сме́ртномъ ѻ҆дрѣ̀ тѣ́ла многотрꙋ́днагѡ всѧ̀  ꙗ҆по́нїѧ тѧ̀ почтѐ вкꙋ́пѣ съ царе́мъ свои́мъ, и҆ да́же до  ны́нѣ почита́етъ ст҃ꙋ́ю па́мѧть твою̀ и҆ про́ситъ  бл҃года́тныѧ по́мощи при гро́бѣ твое́мъ. 
І҆и҃са и҆́мѧ пресла́дкое всегда̀ во оу҆стѣ́хъ и҆  се́рдцѣ и҆мѣ́въ при жи́зни, то́й тебѣ̀ посо́бствова въ  дѣ́лѣ и҆ по́двизѣ, и҆ то́й тѧ̀ оу҆поко́и въ вѣ́чныхъ  селе́нїихъ по преставле́нїи. 
Бг҃оро́диченъ: 
И҆ ны́нѣ, и҆ при́снѡ, и҆ во вѣ́ки вѣкѡ́въ сла́ва  твоѧ̀, бг҃ома́ти, въ ро́ды родѡ́въ человѣ́ческихъ, на  землѝ и҆ на нб҃сѝ, бл҃годѣѧ́нїѧ ра́ди сп҃се́нїѧ  сп҃са́емыхъ. 
Свѣти́ленъ, гла́съ г҃. Подо́бенъ: Дꙋ́хомъ во  ст҃и́лищи: 
Дх҃а манове́нїемъ поше́лъ є҆сѝ въ ꙗ҆по́нїю и҆  проповѣ́давъ є҆ѵⷢ҇лїе ѕлѡчести́вымъ, прїѡбрѣ́лъ є҆сѝ  (с. 435) хрⷭ҇тꙋ̀ мнѡ́жества. тѣ́мже съ любо́вїю пра́зднꙋютъ  па́мѧть твою̀ и҆ призыва́ютъ тѧ̀ ꙗ҆́кѡ предста́телѧ своего̀  предъ гдⷭ҇омъ. 
Сла́ва, и҆ ны́нѣ, пра́здника. Самоподо́бенъ: 
Дх҃омъ во ст҃и́лищи предста́въ ста́рецъ, на рꙋ́ки  воспрїѧ́тъ зако́на влⷣкꙋ, вопїѧ̀: ны́нѣ соꙋ́зъ мѧ̀  плотски́хъ разрѣшѝ, ꙗ҆́коже ре́клъ є҆сѝ съ ми́ромъ,  ви́дѣхъ бо ѻ҆чи́ма ѿкрове́нїе ꙗ҆зы́кѡвъ и҆ і҆и҃лю  сп҃се́нїе. 
На хвали́техъ стїхи̑ры пре́жде пра́здника (зрѝ л.  и҃і) 
Стїхи̑ры ст҃и́телѧ, гла́съ и҃. Подо́бенъ: Ѽ,  пресла́внагѡ чꙋдесѐ: 
Ѽ, пресла́внагѡ чꙋдесѐ, ѿ ка́менїй ꙗ҆по́нскагѡ  і҆дѡлослꙋже́нїѧ воздвиза́етъ нїкола́й ст҃и́тель ча̑да  а҆враа́мꙋ, и҆ креще́нїемъ ст҃ы́мъ ѡ҆бновлѧ́етъ, и҆ цр҃кви  правосла́внѣй прїѡбрѣта́етъ! ѽ каковы́й сто́лпъ  правосла́вїѧ ꙗ҆по́нїи дарова́сѧ, є҆гѡ́же моли́твами,  хрⷭ҇тѐ, сп҃сѝ дꙋ́шы на́шѧ, ꙗ҆́кѡ є҆ди́нъ бл҃гъ и҆  чл҃вѣколю́бецъ. 
Ѽ, пресла́внагѡ чꙋдесѐ, пѧтидесѧ́тницы да́ръ  полꙋчи́въ нїкола́й ст҃и́тель, не оу҆томи́сѧ, нижѐ преста̀  до конца̀ дне́й свои́хъ прелага́ти всѐ кни̑ги бл҃гоче́стїѧ  на ꙗ҆зы́къ ꙗ҆по́нскїй! ѽ, каковы́й сто́лпъ правосла́вїѧ  ꙗ҆по́нїи дарова́сѧ, є҆гѡ́же моли́твами, хрⷭ҇тѐ, сп҃сѝ  дꙋ́шы на́шѧ, ꙗ҆́кѡ є҆ди́нъ бл҃гъ и҆ чл҃вѣколю́бецъ. 
Ѽ, пресла́внагѡ чꙋдесѐ, пра́ведникъ, а҆́ще  пости́гнетъ сконча́тисѧ, въ поко́и бꙋ́детъ, но живы́мъ  сиро́тствꙋющымъ ско́рбь и҆ рыда́нїе! нїкола́ю ст҃и́телю  преста́вльшꙋсѧ, всѧ̀ ꙗ҆по́нїѧ ско́рбїю поскорбѐ ѡ҆  лише́нїи. ѽ каковы́й сто́лпъ правосла́вїѧ ꙗ҆по́нїи (с.  436) дарова́сѧ, є҆гѡ́же моли́твами, хрⷭ҇тѐ, сп҃сѝ дꙋ́шы  на́шѧ, ꙗ҆́кѡ є҆ди́нъ бл҃гъ и҆ чл҃вѣколю́бецъ. 
Сла́ва, ст҃и́телѧ, гла́съ и҃: 
До́мъ воо́зовъ бога́тый кормлѧ́ще нищетꙋ̀ рꙋ́ѳинꙋ,  и҆ вѷзанті́а бл҃гочести́ваѧ ѿкормѝ правосла́вїемъ  ꙗ҆зы́чествовавшꙋю болга́рїю. ны́нѣ же рѡссі́ѧ  правосла́внаѧ, гобзꙋ́ющи ѕѣлѡ̀ бл҃гоче́стїемъ, посла̀ въ  ꙗ҆по́нїю, ниществꙋ́ющꙋю дꙋ́хомъ ꙗ҆зы́чества, є҆ди́наго  то́кмѡ а҆пⷭ҇тола своего̀ нїкола́ѧ, и҆́же ди̑внаѧ сотворѝ  поспѣшествꙋ́ющей є҆мꙋ̀ бл҃года́ти: проповѣ́да бо  ꙗ҆по́нцамъ хрⷭ҇та̀, крестѝ сп҃са́ющихсѧ, положѝ  ѡ҆снова́нїе крѣ́пкое цр҃кве, и҆ бы́сть и҆̀мъ во ѻ҆тца̀, и҆  ті́и примкнꙋ́ша къ немꙋ̀ ꙗ҆́коже дѣ́ти. и҆ сѐ цр҃ковь  ꙗ҆по́нскаѧ процвѣта́етъ ны́нѣ и҆ въ прє́днѧѧ. тогѡ̀  моли́твами хрⷭ҇тѐ бж҃е, бл҃гословѝ ю҆̀ бл҃гослове́нїемъ  бл҃госты́ннымъ, ꙗ҆́кѡ да пребꙋ́детъ преспѣва́ющи во вѣ́къ  вѣ́ка. 
И҆ ны́нѣ, пра́здника, гла́съ ѕ҃: 
На рꙋка́хъ ста́рческихъ въ дне́шнїй де́нь, ꙗ҆́кѡ на  колесни́цѣ херꙋві́мстѣй, восклони́тисѧ бл҃говоли́вый,  хрⷭ҇тѐ бж҃е, и҆ на́съ пою́щихъ тѧ̀ страсте́й мꙋчи́тельства  призыва́емый и҆зба́ви и҆ сп҃сѝ, ꙗ҆́кѡ чл҃вѣколю́бецъ. 
Славосло́вїе вели́кое и҆ ѿпꙋ́стъ. И҆ быва́етъ  пома́занїе бра́тїи є҆ле́емъ ѿ лампа́ды ст҃и́телѧ. 
На лїтꙋргі́и Блажє́нны ѿ канѡ́на пра́здника пѣ́снь  г҃-ѧ и҆ ст҃и́телѧ пѣ́снь ѕ҃-ѧ. Прокі́менъ, гла́съ а҃-й:  Оу҆ста̀ моѧ̑ возглаго́лютъ премꙋ́дрость и҆ поꙋче́нїе  се́рдца моегѡ̀ ра́зꙋмъ. (с. 437) Сті́хъ: Оу҆слы́шите  сїѧ̑, всѝ ꙗ҆зы́цы, внꙋши́те, всѝ, живꙋ́щїи по  вселе́ннѣй. А҆пⷭ҇толъ ко є҆вре́ємъ, зача́ло ти҃і.  А҆ллилꙋ́їа. гла́съ в҃. Оу҆ста̀ пра́веднагѡ поꙋча́тсѧ  премꙋ́дрости и҆ ꙗ҆зы́къ є҆гѡ̀ возглаго́летъ сꙋ́дъ.  Є҆ѵⷢ҇лїе ѿ і҆ѡа́нна, зача́ло л҃ѕ. Прича́стенъ: Въ  па́мѧть вѣ́чнꙋю бꙋ́детъ пра́ведникъ: 
А҆́ще ли настоѧ́тель восхо́щетъ пра́здновати и҆ де́нь  рожде́нїѧ ст҃и́телѧ нїкола́ѧ (а҃-й де́нь а҆́ѵгꙋста), да  пое́тъ слꙋ́жбꙋ є҆гѡ̀ си́це: 
Слꙋ́жбы ст҃ы́хъ з҃-ми маккаве́євъ на ма́лѣй  вече́рни и҆лѝ повече́рїи. На вели́цѣй же вече́рни, на  Гдⷭ҇и, воззва́хъ: трѝ стїхи̑ры честна́гѡ крⷭ҇та̀ и҆  трѝ ст҃и́телѧ. Сла́ва, ст҃и́телѧ, Восто́къ свы́ше: И҆  ны́нѣ, крⷭ҇та̀, Є҆го́же дре́вле: На лїті́и пое́тъ  ю҆́же хо́щетъ сла́вꙋ ст҃и́телѧ. На стїхо́внѣ же да  пое́тъ стїхи̑ры на Гдⷭ҇и, воззва́хъ: и҆лѝ на  Всѧ́кое дыха́нїе: со стїхѝ си́ми: Сщ҃е́нницы твоѝ  ѡ҆блекꙋ́тсѧ въ пра́вдꙋ и҆ прпⷣбнїи твоѝ возра́дꙋютсѧ.  Мѡѷсе́й и҆ а҆арѡ́нъ во і҆ере́ехъ є҆гѡ̀ и҆ самꙋи́лъ въ  призыва́ющихъ и҆́мѧ є҆гѡ̀. Сла́ва, ст҃и́телѧ, Ст҃и́телю  нїко́лае: И҆ ны́нѣ, крⷭ҇та̀ честна́гѡ: Гла́съ проро́ка:  На бл҃гослове́нїи хлѣ́бѡвъ тропа́рь ст҃и́телѧ два́жды  и҆ крⷭ҇та̀ є҆ди́ножды. 
На оу҆́трени, на Бг҃ъ гдⷭ҇ь: тропа́рь креста̀  два́жды. Сла́ва, ст҃и́телѧ. И҆ ны́нѣ, па́ки крⷭ҇та̀. 
На сѣда́льнахъ пе́рвый сѣда́ленъ ст҃и́телѧ:  Повелѣ́нїе свы́ше прїе́мъ: 
Сла́ва, и҆ ны́нѣ, бг҃оро́диченъ: 
Повелѣ́нное та́йнѡ прїе́мъ въ ра́зꙋмѣ, въ кро́вѣ  і҆ѡ́сифовѣ тща́нїемъ предста̀ безпло́тный глаго́лѧ  неискꙋсобра́чнѣй: приклони́вый схожде́нїемъ нб҃са̀  вмѣща́етсѧ неизмѣ́ннѡ ве́сь въ тѧ̀, є҆го́же и҆ ви́дѧ (с.  438) въ ложесна́хъ твои́хъ, прїе́мша ра́бїй зра́къ,  оу҆жаса́юсѧ зва́ти тебѣ̀: ра́дꙋйсѧ, невѣ́сто  неневѣ́стнаѧ. 
Вторы́й сѣда́ленъ ст҃и́телѧ: Вознесе́нъ бы́въ: 
Сла́ва, и҆ ны́нѣ: 
Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ щедрѡ́ты твоѧ̑ да́рꙋй, хрⷭ҇тѐ бж҃е.  возвеселѝ си́лою твое́ю правосла́вныхъ хрⷭ҇тїа́нъ, побѣ́ды  даѧ̀ и҆̀мъ на сꙋпоста́ты, посѡ́бїѧ и҆мꙋ́щымъ твоѐ, ѡ҆рꙋ́жїе  ми́ра, непобѣди́мꙋю побѣ́дꙋ. 
Тре́тїй сѣда́ленъ ст҃и́телѧ: Премꙋ́дрость  бжⷭ҇твеннꙋю: 
Сла́ва, и҆ ны́нѣ, бг҃оро́диченъ: 
Премꙋ́дрость и҆ сло́во во чре́вѣ твое́мъ заче́нши  нево́льнѡ, мт҃и бж҃їѧ, мі́рꙋ родила̀ є҆сѝ ми́ръ  содержа́щаго, и҆ во ѡ҆б̾ѧ́тїѧхъ и҆мѣ́ла є҆сѝ всѧ̀  содержа́щаго, пищеда́телѧ всѣ́хъ и҆ творца̀ тва́ри. тѣ́мже  молю́ тѧ, всест҃а́ѧ дв҃о, и҆ вѣ́рою сла́влю тѧ̀  и҆зба́витисѧ мнѣ̀ прегрѣше́нїй, и҆ въ де́нь сꙋда̀, є҆гда̀  предста́ти и҆́мамъ предъ лице́мъ созда́телѧ моегѡ̀, влⷣчце  дв҃о чи́стаѧ, твою̀ по́мощь тогда̀ пода́ждь мѝ, всѧ̑ бо  мо́жеши є҆ли̑ка хо́щеши, всепѣ́таѧ. 
И҆ прѡ́чаѧ, ꙗ҆́коже подоба́етъ по оу҆ста́вꙋ, ста́вѧ  канѡ́нъ крⷭ҇та̀ вмѣ́стѡ канѡ́на срѣ́тенїѧ. Свѣти́ленъ  ст҃и́телѧ, Сла́ва, и҆ ны́нѣ, крⷭ҇та̀. На Всѧ́кое  дыха́нїе: стїхи̑ры трѝ чⷭ҇тна́го крⷭ҇та̀ и҆ трѝ  ст҃и́телѧ. Сла́ва, ст҃и́телѧ: До́мъ Воо́зовъ: И҆ ны́нѣ,  чⷭ҇тна́гѡ крⷭ҇та̀: Пособи́вый, гдⷭ҇и: 


(с. 439) 
Мѣ́сѧца тогѡ́же въ є҃-й де́нь. 
Пра́зднованїе прест҃ѣ́й бцⷣѣ въ че́сть є҆ѧ̀  і҆кѡ́ны, и҆менꙋ́емыѧ взыска́нїе поги́бшихъ. 
На вели́цѣй вече́рни. На Гдⷭ҇и, воззва́хъ:  стїхи̑ры на и҃, пра́здника г҃, и҆ бцⷣы є҃. 
Стїхи̑ры пра́здника, гла́съ а҃. Подо́бенъ: Нбⷭ҇ныхъ  чинѡ́въ: 
Бг҃оѧвле́нїѧ неизрече́ннагѡ ны́нѣ пра́зднꙋемъ  сп҃си́тельнꙋю бл҃года́ть: ѿ дв҃ы бо ѿрокови́цы  непрело́жнѡ младе́нствовавъ, хрⷭ҇то́съ бг҃ъ въ цр҃ковь бг҃ꙋ  и҆ ѻ҆ц҃ꙋ̀ мт҃рїю ны́нѣ прино́ситсѧ, є҆го́же прїи́мъ,  сѷмеѡ́нъ рꙋка́ми ѡ҆б̾ѧ́тъ. 
Во проро́цѣхъ ви́дѣнъ бы́лъ є҆сѝ, ꙗ҆́коже  мо́щнѡ бѧ́ше, і҆и҃се, тебѐ ви́дѣти дре́вле, но ны́нѣ,  бж҃їй сло́ве, пло́тїю всемꙋ̀ мі́рꙋ ꙗ҆ви́лсѧ є҆сѝ во́лею  ѿ дв҃ы мр҃і́и, хрⷭ҇тѐ, твоѐ сп҃се́нїе всѣ̑мъ сꙋ́щымъ  ѿ а҆да́ма ꙗ҆ви́лъ є҆сѝ, ꙗ҆́кѡ чл҃вѣколю́бецъ. 
На сїна́йстѣй горѣ̀ зако́нъ оу҆чини́вый дре́вле,  ны́нѣ въ сїѡ́нѣ гра́дѣ и҆сполнѧ́ѧ закѡ́ннаѧ, рꙋка́ми  бцⷣы, младе́нецъ хрⷭ҇тѐ, со всесожже́нїи на рꙋка́хъ  сѷмеѡ́на во хра́мъ внести́сѧ восхотѣ́лъ є҆сѝ пло́тїю. 
Стїхи̑ры бцⷣы, гла́съ а҃: 
Сїѧ́нїе сла́вы ѻ҆́ч҃їѧ, сн҃ъ ѿ свѣ́та, свѣ́те  присносꙋ́щный, ѡ҆зарѝ, мо́лимъ тѧ̀, оу҆́мъ и҆ се́рдце (с.  440) на́ше, і҆и҃се, и҆ напо́лни на́съ дх҃а, да воспѣва́емъ,  ра́дꙋющесѧ, ро́ждшꙋю тѧ̀ дв҃ꙋ чи́стꙋю и҆ воспѣва́емъ  ди̑внаѧ є҆ѧ̀ чꙋдеса̀. 
Свѣ́тлый составлѧ́етъ ли́къ і҆кѡ́на твоѧ̀, влⷣчце,  къ не́йже мы̀ взира́юще, се́рдцемъ и҆ оу҆сты̀  бл҃гослови́мъ, пое́мъ и҆ велича́емъ твоѐ ма́тернее  бл҃гоꙋтро́бїе и҆ кꙋ́пнѡ ѿ тебѐ ро́ждшагосѧ бг҃а сла́вимъ. 
Пое́мъ се́рдцемъ и҆ оу҆сты̀ не дре́внюю златꙋ́ю  ста́мнꙋ, въ не́йже бѣ̀ ма́нна, но пое́мъ дв҃ꙋ бцⷣꙋ,  хрⷭ҇та̀ во чре́вѣ носи́вшꙋю, и҆ сла́вимъ твоегѡ̀ ѻ҆́браза  бг҃осоверша́емаѧ чꙋдеса̀. 
Ꙗ҆́коже лꙋна̀ свѣтоза́рнаѧ, ꙗ҆ви́сѧ твоѧ̀,  влⷣчце, і҆кѡ́на, ѡ҆зарѧ́ѧ сꙋ́щыѧ во тьмѣ̀ и҆ приводѧ̀ къ  свѣ́тꙋ бг҃оразꙋ́мїѧ, и҆ на́съ, во грѣсѣ́хъ погиба́ющихъ,  мо́лимъ тѧ̀ со слеза́ми: сп҃сѝ ѿ тьмы̀ неразꙋ́мїѧ и҆  твоѧ̑ пѣвцы̀ вѣ́чной сла́вы сподо́би. 
Тѧ̀, є҆ди́нꙋ въ жена́хъ бл҃гослове́ннꙋю, мы̀,  грѣ́шнїи, пою́ще, мо́лимъ: и҆зба́ви на́съ, пречⷭ҇таѧ, ѿ  страсте́й грѣхо́вныхъ бл҃года́тїю сн҃а твоегѡ̀ и҆  оу҆крѣпѝ на́съ въ за́повѣдехъ є҆гѡ̀ ходи́ти вре́мѧ  про́чее непоро́чнѡ, сп҃са́ѧ въ ми́рѣ дꙋ́шы на́шѧ. 
Сла́ва, гла́съ є҃: 
И҆сполне́нїе зако́на и҆ прⷪ҇ро́кѡвъ, ро́ждшаѧ  хрⷭ҇та̀ бг҃а, и҆спо́лни ра́дости и҆ весе́лїѧ всѣ́хъ,  чтꙋ́щихъ ст҃ꙋ́ю і҆кѡ́нꙋ твою̀, влⷣчце, да, свѣ́тло дне́сь  пра́зднꙋюще, тѧ̀ ра́достнѡ воспое́мъ и҆ любо́вїю и҆́мѧ твоѐ  просла́вимъ, ꙗ҆́кѡ ты̀ є҆сѝ є҆ди́на, ѿ всѣ́хъ родѡ́въ  и҆збра́ннаѧ, бл҃гослове́ннаѧ и҆ препросла́вленнаѧ. (с. 441) 
И҆ ны́нѣ, пра́здника, гла́съ є҃, ге́рманово: 
Ве́тхїй де́ньми младе́нствовавъ пло́тїю, ма́терїю  дв҃ою въ це́рковь прино́ситсѧ, своегѡ̀ зако́на и҆сполнѧ́ѧ  ѡ҆бѣща́нїе, є҆го́же сѷмеѡ́нъ прїи́мъ, глаго́лаше: ны́нѣ  ѿпꙋща́еши съ ми́ромъ, по глаго́лꙋ твоемꙋ̀, раба̀ твоего̀,  ви́дѣша бо ѻ҆́чи моѝ сп҃се́нїе твоѐ, ст҃ы́й. 
Вхо́дъ. Прокі́менъ днѐ. И҆ чтє́нїѧ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆  спа̀ та́мѡ: за́йде бо сл҃нце. И҆ взѧ́тъ ѿ ка́менїѧ мѣ́ста  тогѡ̀, и҆ положѝ возгла́вїе себѣ̀, и҆ спа̀ на мѣ́стѣ  ѻ҆́номъ. И҆ со́нъ ви́дѣ: и҆ сѐ лѣ́ствица оу҆твержде́на  на землѝ, є҆ѧ́же глава̀ досѧза́ше до нб҃съ, и҆ а҆́гг҃ли  бж҃їи восхожда́хꙋ и҆ низхожда́хꙋ по не́й, гдⷭ҇ь же  оу҆твержда́шесѧ на не́й. И҆ речѐ: а҆́зъ бг҃ъ а҆враа́мовъ  ѻ҆ц҃а̀ твоегѡ̀, и҆ бг҃ъ і҆саа́ковъ, не бо́йсѧ: землѧ̀  и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени  твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆  распространи́тсѧ на мо́ре, и҆ лі́вꙋ, и҆ сѣ́веръ, и҆ на  восто́ки: и҆ возбл҃гословѧ́тсѧ ѡ҆ тебѣ̀ всѧ̑ колѣ̑на  зємна́ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю  сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆  возвращꙋ́ тѧ въ зе́млю сїю̀: ꙗ҆́кѡ не и҆́мамъ тебѐ  ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ: нѣ́сть сїѐ, но до́мъ бж҃їй, и҆ сїѧ̑ врата̀ нбⷭ҇наѧ.  (с. 442) 
Прⷪ҇ро́чества і҆езекі́илева чте́нїе. 
[Гла́вы м҃г и҆ м҃д] Та́кѡ глаго́летъ гдⷭ҇ь: бꙋ́детъ  ѿ днѐ ѻ҆сма́гѡ и҆ про́чее, сотворѧ́тъ і҆ерє́и на  ѻ҆лтарѝ всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ:  и҆ прїимꙋ̀ вы̀, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на  пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆  сїѧ̑ бѧ́хꙋ затворе́на. И҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ  по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ хра́мꙋ:  и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇нь. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̀, созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀. И҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете. И҆ взыщи́те ра́зꙋма, да поживетѐ: и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀  безче́стїе: ѡ҆блича́ѧй же нечести́ваго, ѡ҆поро́читъ себѐ:  ѡ҆бличе́нїѧ бо нечести́вомꙋ, ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ (с. 443)  премꙋ́дршїй бꙋ́детъ: сказꙋ́й пра́ведномꙋ, и҆ приложи́тъ  прїима́ти. Нача́ло премꙋ́дрости стра́хъ гдⷭ҇нь, и҆ совѣ́тъ  ст҃ы́хъ, ра́зꙋмъ: разꙋмѣ́ти бо зако́нъ, по́мысла є҆́сть  бл҃га́гѡ. Си́мъ бо ѡ҆́бразомъ мно́гое поживе́ши вре́мѧ, и҆  приложа́тсѧ тебѣ̀ лѣ́та живота̀. 
На лїті́и стїхи̑ры, гла́съ д҃: 
Торжествꙋ́юще ны́нѣ ра́достнѡ во хра́мѣ твое́мъ,  пречⷭ҇таѧ, и҆ твоемꙋ̀ припа́дающе честно́мꙋ ѻ҆́бразꙋ,  мо́лимъ тѧ̀ оу҆миле́ннѡ: сотворѝ на́съ досто́йны бы́ти  ли́ка пра́зднꙋющихъ и҆ въ торжествѣ̀ и҆збра́нныхъ сн҃а  твоегѡ̀. 
Сердца̀ на̑ша привлекла̀ є҆сѝ, дв҃о чⷭ҇таѧ, и҆  ди́внымъ ѻ҆́браза твоегѡ̀ бл҃голѣ́пїемъ и҆ бг҃олѣ́пными  ѻ҆́нагѡ чꙋдесы̀, тѣ́мже, пою́ще, мо́лимъ тѧ̀: и҆ на́шѧ  дꙋ́шы свѣ́тлы содѣ́лай, влⷣчце. 
Въ премі́рномъ ликꙋ́ѧ свѣ́тѣ, не пре́зри на́съ,  до́лꙋ сꙋ́щихъ во тьмѣ̀ земно́й, но, ѡ҆сѣнѧ́ѧ і҆кѡ́ною,  при́зри ма́тернимъ бл҃гоꙋтро́бїемъ на рабы̀ твоѧ̑ и҆  свѣ́томъ сн҃а твоегѡ̀, влⷣчце, ѿженѝ ѿ на́съ мра̑чныѧ  прило́ги лꙋка́вагѡ. 
Оу҆твердѝ, просла́ви, вознесѝ вѣ̑рныѧ лю́ди  твоѧ̑, вѣ́рныхъ помо́щнице, гра́дъ се́й и҆ всѧ̑ гра́ды и҆  страны̀ въ ми́рѣ сохранѝ и҆ всѣ́хъ, лю́бѧщихъ сла́вити  чⷭ҇тны́й ѻ҆́бразъ тво́й, вѣнцє́въ сла́вы сподо́би. 
Сла́ва, гла́съ ѕ҃: 
Не надѣ́емсѧ на кнѧ̑зи, на сы́ны человѣ̑ческїѧ, но  всѐ на́ше оу҆пова́нїе на твоего̀ сн҃а, бцⷣе, возлага́емъ  и҆ вѣ́рꙋемъ непрело́жнѡ, ꙗ҆́кѡ то́й є҆́сть сп҃се́нїе  на́ше, и҆ да не постыди́мсѧ. (с. 444) 
И҆ ны́нѣ пра́здника, гла́съ ѕ҃: 
Да ѿве́рзетсѧ две́рь нбⷭ҇наѧ дне́сь: безнача́льное  бо сло́во ѻ҆́ч҃ее, нача́ло прїи́мъ подъ лѣ̑ты, не  ѿстꙋ́пль своегѡ̀ бжⷭ҇тва̀, ѿ дв҃ы ꙗ҆́кѡ младе́нецъ  четыредесѧтодне́венъ мт҃рїю во́льнѣ прино́ситсѧ въ це́рковь  зако́ннꙋю, и҆ сего̀ на рꙋ́ки прїе́млетъ ста́рецъ, ѿпꙋстѝ,  зовы́й, раба̀, влⷣко, и҆́бо ѻ҆́чи моѝ ви́дѣста сп҃се́нїе  твоѐ. прише́дый въ мі́ръ сп҃стѝ ро́дъ человѣ́чь, гдⷭ҇и,  сла́ва тебѣ̀. 
Стїхо́вна бцⷣы, гла́съ є҃: 
Неисповѣди́мое чꙋде́съ мо́ре, вѣ́мы тѧ̀, бцⷣе,  па́че бо херꙋві́мѡвъ и҆ серафі́мѡвъ просла́виласѧ є҆сѝ,  тѣ́мже и҆ ны́нѣ тѧ̀ ꙗ҆́кѡ мт҃рь бж҃їю въ пѣ́снехъ  велича́емъ, рабѝ твоѝ, бл҃года́рственнѡ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Не тва́ри преклонѧ́емъ колѣ̑на, падо́ша бо  и҆стꙋка́ны, но тебѣ̀, пренепоро́чнаѧ дв҃о, и҆ ѻ҆́бразъ  тво́й лобыза́юще, мо́лимсѧ: сп҃сѝ лю́ди твоѧ̑ ѿ ѻ҆гнѧ̀  страсте́й, ѿ бѣ́дъ и҆ напа́стей рꙋко́ю бг҃а  бл҃гослове́ннагѡ. 
Сті́хъ: Приведꙋ́тсѧ цр҃ю̀ дѣ́вы въ слѣ́дъ є҆ѧ̀,  и҆́скрєннїѧ є҆ѧ̀ приведꙋ́тсѧ тебѣ̀. 
Ты̀ ти́хое ѡ҆бꙋрева́ємымъ, бцⷣе, приста́нище, ты̀  ра́дость въ печа́ль погрꙋжє́ннымъ, болѧ́щымъ ты̀  и҆сцѣле́нїе и҆ покро́въ всѣ̑мъ, къ тебѣ̀ прибѣга́ющымъ.  влⷣчце, є҆ди́на чⷭ҇таѧ и҆ бл҃гослове́ннаѧ. 
Сті́хъ: Приведꙋ́тсѧ въ весе́лїи и҆ ра́дованїи,  введꙋ́тсѧ въ хра́мъ цр҃е́въ. 
Тобо́ю возстаю́тъ разсла́бленнїи, недꙋ́гꙋющїи  и҆сцѣлѧ́ютсѧ, слѣпі́и прозира́ютъ, ѿ бѣсѡ́въ томи́мїи  (с. 445) свобожда́ютсѧ, ра́дꙋйсѧ, и҆сто́чниче дарова́нїй,  бг҃обл҃года́тнаѧ. 
Сла́ва, гла́съ ѕ҃: 
Соберѝ разстоѧ́щыѧ во є҆ди́но, ми́ръ мі́рови  ро́ждшаѧ, правосла́вїе оу҆твердѝ непоколеби́мѡ и҆ всѣ́хъ  на́съ соблюдѝ непреткнове́нныхъ бы́ти во и҆сповѣ́данїи  сн҃а твоегѡ̀, ꙗ҆́кѡ є҆ди́на вѣ́рныхъ помо́щнице. 
И҆ ны́нѣ, пра́здника, гла́съ ѕ҃: 
На рꙋка́хъ ста́рческихъ во дне́шнїй де́нь, ꙗ҆́кѡ на  колесни́цѣ херꙋві́мстѣй, восклони́тисѧ бл҃гоизво́ливый,  хрⷭ҇тѐ бж҃е, и҆ на́съ, пою́щихъ тѧ̀, страсте́й  мꙋчи́тельства призыва́емый и҆зба́ви и҆ сп҃сѝ, ꙗ҆́кѡ  чл҃вѣколю́бецъ. 
Стїхо́вна пра́здника, гла́съ ѕ҃: Подо́бенъ:  Тридне́венъ: 
Воспрїимѝ, речѐ, сѷмеѡ́не, зижди́телѧ всѧ́ческихъ  рꙋка́ми, ѽ ста́рче, подымѝ хрⷭ҇та̀, є҆го́же дв҃а  ѻ҆трокови́ца родѝ безсѣ́меннѡ на ра́дость ро́да на́шегѡ. 
Сті́хъ: Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀ съ ми́ромъ. 
Зако́нꙋ творца̀ и҆ бг҃а, є҆гѡ́же трепе́щꙋтъ  а҆́гг҃льскаѧ мнѡ́жества, соше́дшесѧ, воспои́мъ лю́дїе  є҆ди́наго бл҃годѣ́телѧ и҆ зако́на законода́телѧ во  сп҃се́нїе дꙋ́шъ на́шихъ. 
Сті́хъ: Свѣ́тъ во ѿкрове́нїе ꙗ҆зы́кѡвъ и҆ сла́вꙋ  люде́й твои́хъ і҆и҃лѧ. 
Ны́нѣ ѿпꙋща́еши, влⷣко, раба̀ твоего̀, ꙗ҆́коже  ре́клъ є҆сѝ, съ ми́ромъ, ꙗ҆́кѡ ви́дѣхъ тѧ̀, хрⷭ҇тѐ,  свѣ́та первовѣ́чнаго, соꙋ́зъ мѧ̀ плотски́хъ, во  ѿкрове́нїе ꙗ҆зы́кѡвъ и҆ і҆и҃лю. (с. 446) 
Сла́ва, и҆ ны́нѣ, гла́съ в҃. А҆ндре́ѧ пѵ́рра: 
Є҆мꙋ́же вы́шши слꙋжи́телїе съ тре́петомъ мо́лѧтсѧ,  до́лꙋ ны́нѣ сѷмеѡ́нъ ве́щными рꙋка́ми прїе́мъ, бг҃а  человѣ́кѡмъ соедини́тисѧ проповѣ́да, и҆ чл҃вѣ́ка нбⷭ҇на  бг҃а ви́дѧй, ѿлꙋча́ѧсѧ сꙋ́щихъ на землѝ, ра́достнѡ  взыва́ше: и҆́же во тьмѣ̀ сꙋ́щымъ невече́рнїй свѣ́тъ  ѿкрыва́ѧй, гдⷭ҇и, сла́ва тебѣ̀. 
Тропа́рь, гла́съ з҃: 
Ра́дꙋйсѧ, бл҃года́тнаѧ бцⷣе дв҃о, во ѡ҆б̾ѧ́тїѧхъ  свои́хъ превѣ́чнаго младе́нца и҆ бг҃а носи́вшаѧ, просѝ  є҆го̀ да́ти мі́рꙋ оу҆мире́нїе и҆ дꙋша́мъ на́шымъ  сп҃се́нїе. сн҃ъ бо тебѣ̀, бг҃ома́ти, вѣща́етъ, ꙗ҆́кѡ всѧ̑  прошє́нїѧ твоѧ̑ во бл҃го́е и҆спо́лнитъ. сегѡ̀ ра́ди и҆ мы̀,  припа́дающе, мо́лимсѧ и҆, надѣ́ющїисѧ на тѧ̀, да не  поги́бнемъ, и҆́мѧ твоѐ и҆менꙋ́емъ: ты́ бо є҆сѝ, влⷣчце,  взыска́нїе поги́бшихъ. 
И҆́нъ тропа́рь, гла́съ д҃: 
Взыщѝ на́съ, погиба́ющихъ, прест҃а́ѧ дв҃о, не по  грѣхѡ́мъ бо на́шымъ наказꙋ́еши на́съ, но по чл҃вѣколю́бїю  ми́лꙋеши, и҆зба́ви на́съ ѿ а҆́да, болѣ́зни и҆ нꙋ́жды и҆  сп҃сѝ на́съ. 
Тропа́рь пра́здника, гла́съ а҃: 
Ра́дꙋйсѧ, бл҃года́тнаѧ бцⷣе дв҃о, и҆зъ тебе́ бо  возсїѧ̀ со́лнце пра́вды, хрⷭ҇то́съ бг҃ъ на́шъ, просвѣща́ѧй  сꙋ́щыѧ во тьмѣ̀. весели́сѧ и҆ ты̀, ста́рче пра́ведный,  прїе́мый во ѡ҆б̾ѧ́тїѧ свободи́телѧ дꙋ́шъ на́шихъ,  да́рꙋющаго на́мъ воскресе́нїе. 
На оу҆́трени. На Бг҃ъ гдⷭ҇ь: тропа́рь пра́здника  два́жды. Сла́ва, бцⷣы. И҆ ны́нѣ, пра́здника. (с. 447) 
По а҃-й стїхоло́гїи сѣда́ленъ, гла́съ а҃.  Самоподо́бенъ: 
Ли́къ а҆́гг҃льскїй да оу҆диви́тсѧ чꙋдесѝ, земні́и  же гла́сы, возопїе́мъ пѣ́нїе, зрѧ́ще неизрече́нное бж҃їе  снизхожде́нїе. є҆гѡ́же бо трепе́щꙋтъ нбⷭ҇ныѧ си̑лы, ны́нѣ  ста́рчи ѡ҆б̾е́млютъ рꙋ́цѣ є҆ди́наго чл҃вѣколю́бца. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҃. Подо́бенъ:  Свирѣ́лей па́стырскихъ: 
Роди́лсѧ є҆сѝ на землѝ, собезнача́льный ѻ҆ц҃ꙋ̀,  прине́слсѧ є҆сѝ въ цр҃ковь, непостижи́мый, ра́дꙋѧсѧ же,  ста́рецъ на рꙋ́ки тѧ̀ воспрїѧ́тъ, зовы́й: ны́нѣ  ѿпꙋща́еши, є҆го́же посѣти́лъ є҆сѝ по глаго́лꙋ твоемꙋ̀,  бл҃гоизво́ливый сп҃стѝ ꙗ҆́кѡ бг҃ъ ро́дъ человѣ́ческїй. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Младе́нствꙋеши менѐ ра́ди, ве́тхїй де́ньми,  чище́нїемъ прїѡбща́ешисѧ, чⷭ҇тѣ́йшїй бж҃е, да пло́ть  оу҆вѣ́риши мнѣ̀, ю҆́же ѿ дв҃ы. и҆ си́мъ сѷмеѡ́нъ,  поꙋча́ѧсѧ, позна́ тѧ, бг҃а, ꙗ҆́вльшагосѧ пло́тїю, и҆,  ꙗ҆́кѡ жи́знь, лобза́ше и҆ ра́дꙋѧсѧ, ста́рчески взыва́ше:  ѿпꙋстѝ менѐ, тебе́ бо ви́дѣхъ, живота̀ всѧ́ческихъ. 
Сла́ва, и҆ ны́нѣ, то́йже. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Помѧнꙋ̀ и҆́мѧ твоѐ во всѧ́комъ  ро́дѣ и҆ ро́дѣ. Сті́хъ: Ѿры́гнꙋ се́рдце моѐ сло́во  бла́го: Всѧ́кое дыха́нїе: Є҆ѵⷢ҇лїе ѿ лꙋкѝ, зача́ло  д҃. (с. 448) По н҃-мъ ѱалмѣ̀ стїхи́ра лїті́йнаѧ на  Сла́вѣ, гла́съ ѕ҃: Не надѣ́емсѧ на кнѧ́зи: 
Канѡ́ны пра́здника съ і҆рмосо́мъ на ѕ҃, і҆рмосы̀ по  два́жды и҆ бцⷣы на и҃. Катава́сїа пра́здника. По г҃-й  пѣ́сни конда́къ и҆ і҆́косъ пра́здника, сѣда́ленъ бцⷣы. По  ѕ҃-й пѣ́сни конда́къ и҆ і҆́косъ бцⷣы. 
Канѡ́нъ пра́здника, гла́съ г҃ (зрѝ л. є҃і ѡ҆б.). 
Канѡ́нъ прест҃ы́ѧ бцⷣы, гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̀, и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ,  свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀, чꙋдеса̀. 
Оу҆милосе́рдисѧ ѡ҆ на́съ, грѣ́шныхъ, погиба́ющихъ,  прест҃а́ѧ бцⷣе, но вмѣ́стѡ печа́ли да́рꙋй на́мъ ра́дость,  да воспѣва́емъ тѧ̀, всест҃а́ѧ влⷣчце. 
Оу҆тишѝ дꙋ́шъ на́шихъ свирѣ́пство, поне́же  мнѡ́гїѧ скѡ́рби и҆ пєча́ли нападо́ша на на́съ, грѣ́шныхъ,  да не поги́бнемъ во ѕлѣ̀, ѡ҆каѧ́ннїи. 
Ты̀ є҆сѝ на́ша крѣ́пость и҆ оу҆твержде́нїе и҆  ѿ врагѡ́въ защище́нїе, и҆ сегѡ̀ ра́ди не бои́мсѧ вра́жїѧ  навѣ́та, но при́снѡ пое́мъ тѧ̀ и҆ сла́вимъ, всесла́внаѧ. 
Напа̑сти, и҆ бѣ̑ды, и҆ скѡ́рби мнѡ́ги прїидо́ша на  на́съ и҆ ѡ҆тѧготи́ша на́съ, и҆ ѿ всегѡ̀ се́рдца мо́лимъ  тѧ̀, вопїю́ще: и҆зба́ви, бг҃ороди́тельнице, ѿ  ѡ҆бдержа́щихъ на́съ ѕѡ́лъ и҆ весе́лїѧ и҆спо́лни. 
Пѣ́снь г҃. 
І҆рмо́съ: Твоѧ̑ пѣсносло́вцы, бцⷣе, живы́й и҆  незави́стный и҆сто́чниче, ли́къ себѐ совокꙋ́пльшыѧ,  дꙋхо́внѡ оу҆твердѝ, въ бж҃е́ственнѣй твое́й сла́вѣ  вѣнцє́въ сла́вы сподо́би. (с. 449) 
Ты̀ є҆сѝ те́плаѧ предста́тельница и҆ тве́рдое  застꙋпле́нїе, и҆зба́ви на́съ, всест҃а́ѧ, ѿ наше́дшихъ на  на́съ напа́стей, ты́ бо є҆сѝ, влⷣчце, па́дшихъ  и҆справле́нїе. 
И҆зба́ви на́съ, пречⷭ҇таѧ, ѿ напа́стей, и҆ бѣ́дъ,  и҆ ѡ҆мраче́нїѧ дꙋше́внагѡ, и҆ оу҆ны́нїѧ, всѧ̑ стра̑сти  ѿженѝ ѿ на́съ, чⷭ҇таѧ, да при́снѡ тѧ̀ сла́вимъ. 
Къ тебѣ̀ притека́емъ, пречⷭ҇таѧ, не пре́зри на́шеѧ  болѣ́зни и҆ воздыха́нїѧ, но при́зри на на́съ, сꙋ́щихъ въ  ско́рби, и҆ сїю̀ на́шꙋ печа́ль на ра́дость преложѝ,  бг҃облаже́ннаѧ. 
Ви́ждь, влⷣчце, бѣдꙋ̀ на́шꙋ и҆ ско́рби, ꙗ҆́кѡ въ  тѣ́хъ лꙋка́вый вра́гъ поглоти́ти на́съ тщи́тсѧ, но ты̀,  пречⷭ҇таѧ, препнѝ є҆гѡ̀ ѕлохи́трое кова́рство, да,  и҆зба́вльшисѧ, сла́вимъ тѧ̀, тве́рдꙋю застꙋ́пницꙋ за ны̀, во  грѣсѣ́хъ погиба́ющихъ. 
Сѣда́ленъ, гла́съ в҃: 
Моле́нїе те́плое и҆ стѣна̀ неѡбори́маѧ, ми́лости  и҆сто́чниче, мі́рови прибѣ́жище, приле́жнѡ вопїе́мъ тѝ:  бцⷣе, влⷣчце, предварѝ и҆ ѿ бѣ́дъ и҆зба́ви на́съ,  є҆ди́на, вско́рѣ предста́тельствꙋющаѧ. 
Пѣ́снь д҃. 
І҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀  во ѻ҆́блацѣ ле́гцѣ, прїи́де і҆и҃съ пребж҃е́ственный  нетлѣ́нною дла́нїю и҆ сп҃сѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ты̀ є҆сѝ, пречⷭ҇таѧ дв҃о, наде́ждо и҆  оу҆твержде́нїе на́ше нерꙋши́мое, и҆ лю́тыхъ бѣ́дъ  ѡ҆свобожде́нїе, и҆ ѿ печа́ли оу҆тѣше́нїе, и҆ дꙋ́шъ  на́шихъ просвѣще́нїе, и҆ во оу҆пова́нїи на́шемъ  непоколеби́мый сто́лпе. 
Въ си́хъ печа́лехъ бꙋ́ди сла́дкое оу҆тѣше́нїе, и҆  въ бѣда́хъ ско́раѧ помо́щница, и҆ въ моли́твахъ (с. 450)  предста́тельница, тѧ́ бо, мт҃и бж҃їѧ, стѧжа́вши, ѿ  всѧ́кихъ бѣ́дъ и҆збавлѧ́емсѧ и҆ ко сп҃се́нїю тобо́ю  наставлѧ́емсѧ. 
Ты̀ є҆сѝ, пречⷭ҇таѧ дв҃о, сꙋ́щымъ въ бѣда́хъ  прибѣ́жище, немощны́мъ помога́еши, грѣ́шныхъ и҆справлѧ́еши  и҆ ко сп҃се́нїю наставлѧ́еши, ꙗ҆́кѡ мт҃и бж҃їѧ сꙋ́щаѧ. 
Сꙋдѝ ѡ҆би́дѧщихъ, и҆ поборѝ борю́щихъ на́съ, и҆  ѿ напра́снагѡ ѡ҆скорбле́нїѧ и҆зба́ви на́съ, ѡ҆сꙋжде́нныхъ,  ꙗ҆́кѡ ты̀ сꙋдїю̀ пра́веднаго родила̀ є҆сѝ,  всенепоро́чнаѧ. и҆́же хо́щетъ сꙋди́ти комꙋ́ждо по дѣлѡ́мъ  є҆гѡ̀. 
Пѣ́снь є҃. 
І҆рмо́съ: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо, неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ надъ всѣ́ми бг҃а, и҆  родила̀ є҆сѝ безлѣ́тнаго сн҃а всѣ̑мъ воспѣва́ющымъ тѧ̀  ми́ръ подава́ющаѧ. 
Преклони́сѧ къ мольба́мъ рабѡ́въ твои́хъ, влⷣчце,  и҆ не закоснѝ и҆зба́вити на́съ ѿ всѣ́хъ скорбе́й и҆  бѣ́дъ, ꙗ҆̀же ѡ҆бдержа́тъ на́съ, ви́димыхъ и҆ неви́димыхъ  врагѡ́въ ѿженѝ ѿ на́съ, да не ѕлѣ̀ поги́бнемъ,  ѡ҆каѧ́ннїи. 
Ты̀ въ напа́стехъ и҆ ско́рбехъ ми́лостивѡ  защища́еши, и҆̀же подъ кро́въ тво́й прибѣга́ютъ, прїимѝ,  пречⷭ҇таѧ, и҆ на́ше сїѐ ма́лое ѿ оу҆ны́лагѡ се́рдца  моле́нїе, да не ѕлѣ̀ въ ѿча́ѧнїи поги́бнемъ. 
Ми́лостивымъ и҆ кро́ткимъ ѻ҆́комъ,  бг҃ороди́тельнице, и҆ милосе́рдїемъ твои́мъ при́зри на  на́съ, недосто́йныхъ, и҆ ѿ ѡ҆бстоѧ́нїѧ напа́сти на́съ  свободѝ, призыва́ющихъ тѧ̀ на по́мощь, всепречⷭ҇таѧ. (с.  451) 
Первозда́нный а҆да́мъ и҆ є҆́ѵа тобо́ю, влⷣчце,  и҆зба́вистасѧ ѿ сле́зъ, съ ни́ми же и҆ на́съ,  припа́дающихъ и҆ молѧ́щихсѧ тѝ, и҆зба́ви сле́зъ, печа́лей  и҆ скорбе́й и҆ пода́ждь поле́зное на́мъ оу҆тѣше́нїе ѡ҆  бз҃ѣ, сп҃сѣ на́шемъ. 
Пѣ́снь ѕ҃. 
І҆рмо́съ: Бж҃е́ственное сїѐ и҆ всечⷭ҇тно́е  соверша́юще пра́зднество, бг҃омꙋ́дрїи, бг҃омт҃ре, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Оу҆слы́ши печа́льный во́пль ра́бъ твои́хъ,  тре́бꙋющихъ по́мощи твоеѧ̀, бг҃ома́ти, ты́ бо є҆сѝ  оу҆пова́нїе на́ше, потщи́сѧ печа́ль на́шꙋ на ра́дость  преложи́ти. 
И҆зба́ви на́съ, влⷣчце, ѿ ꙗ҆зы́ка льсти́ва и҆  ѿ человѣ́ка непра́ведна и҆змѝ на́съ, всѧ̑ бо ты̀  мо́жеши, ꙗ҆́кѡ мт҃и зижди́телѧ на́шегѡ сꙋ́щи. 
Вѣ́мы тѧ̀, бг҃облагода́тнаѧ, ско́рое поги́бшихъ  взыска́нїе, на́съ, немощны́хъ, крѣ́пость и҆  оу҆твержде́нїе, дꙋ́хомъ, оу҆сты̀ и҆ се́рдцемъ зове́мъ тѝ:  ѿ напа́стей и҆ печа́ли свободѝ на́съ, влⷣчце, къ тебѣ̀  прибѣга́ющихъ. 
И҆зба́ви на́съ ѿ напа́стей и҆ бѣ́дъ,  бг҃оневѣ́сто, тѧ́ бо оу҆стро́и бг҃ъ на сп҃се́нїе и҆  застꙋпле́нїе на́ше хода́таицꙋ, сегѡ̀ ра́ди и҆ на́мъ,  недостѡ́йнымъ, и҆схода́тайствꙋй ѿ печа́ли и҆збавле́нїе. 
Конда́къ, гла́съ ѕ҃: 
Предста́тельство хрⷭ҇тїа́нъ непосты́дное,  хода́тайство ко творцꙋ̀ непрело́жное, не пре́зри грѣ́шныхъ  моле́нїй гла́сы, но предварѝ, ꙗ҆́кѡ бл҃га́ѧ, на по́мощь  на́съ, вѣ́рнѡ зовꙋ́щихъ тѝ: оу҆скорѝ на моли́твꙋ и҆  потщи́сѧ (с. 452) на оу҆моле́нїе, предста́тельствꙋющи  при́снѡ, бцⷣе, чтꙋ́щихъ тѧ̀. 
Дрꙋгі́й конда́къ, гла́съ то́йже: 
Не и҆́мамы и҆ны́ѧ по́мощи, не и҆́мамы и҆ны́ѧ  наде́жды, ра́звѣ тебѐ, пречⷭ҇таѧ дв҃о, ты̀ на́мъ помозѝ,  на тебѐ надѣ́емсѧ и҆ тобо́ю хва́лимсѧ: твои́ бо є҆смы̀  рабѝ, да не постыди́мсѧ. 
Пѣ́снь з҃. 
І҆рмо́съ: Не послꙋжи́ша тва́ри бг҃омꙋ́дрїи, па́че  созда́вшагѡ, но, ѻ҆́гненное преще́нїе мꙋ́жески попра́вше,  ра́довахꙋсѧ, пою́ще: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Ты̀ є҆сѝ, пречⷭ҇таѧ дв҃о, покрови́тельница на́ша  и҆ непреста́нное ра́дованїе дꙋ́шъ на́шихъ, не пре́зри на́съ,  ѡ҆держи́мыхъ лю́тою бѣдо́ю и҆ неꙋтѣши́мою печа́лїю, но  застꙋпѝ и҆ поми́лꙋй рабы̀ твоѧ̑. 
Ты̀ є҆сѝ крѣ́пость на́ша, пречⷭ҇таѧ влⷣчце, и҆  въ наше́дшихъ неча́емыхъ ско́рбехъ оу҆тѣше́нїе, и҆ сегѡ̀  ра́ди мы̀, недосто́йнїи рабѝ твоѝ, всенаде́жнѡ вопїе́мъ  тѝ: поми́лꙋй на́съ, па́дшихъ. 
И҆сцѣлѝ дꙋшє́вныѧ ꙗ҆́звы, влⷣчце, и҆ застꙋпѝ  на́съ, рабѡ́въ твои́хъ, и҆зба́ви на́съ ѿ па́гꙋбныѧ сѣ́ти  лꙋка́вагѡ, ѿ всѧ́кагѡ паде́нїѧ и҆ ѿ развраще́нїѧ и҆змѝ  на́съ, пребл҃гослове́ннаѧ. 
Сокрꙋшѝ совѣ́ты непра́вєдныѧ, и҆̀же и҆з̾ѡщре́ны  сꙋ́ть на ны̀, мы́ бо и҆ны́ѧ по́мощи не и҆́мамы, ра́звѣ  тебѐ, чⷭ҇таѧ, и҆ къ тебѣ̀ прибѣга́емъ: не попꙋстѝ  поги́бнꙋти, ꙗ҆́кѡ всѧ̑ тебѣ̀ возмѡ́жна сꙋ́ть. 
Пѣ́снь и҃. 
І҆рмо́съ: Ѿроки бл҃гочєсти́выѧ въ пещѝ рожⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, (с. 453) вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀ и҆  превозноси́те є҆го̀ во всѧ̑ вѣ́ки. 
Дꙋ́шы на́шѧ сохранѝ под̾ кро́вомъ твои́мъ,  пребл҃гослове́ннаѧ бцⷣе, и҆ ѿ разли́чныхъ належа́щихъ на  на́съ бѣ́дъ и҆ скорбе́й и҆зба́ви на́съ, да не пора́дꙋетсѧ  вра́гъ на́шъ ѡ҆ на́шей поги́бели, но да сла́вимъ тѧ̀, бж҃їю  мт҃рь, во вѣ́ки. 
Оу҆боѧ́хомсѧ по́мощи человѣ́ческїѧ и҆ска́ти,  прибѣго́хомъ къ тебѣ̀, всенепоро́чнаѧ, ты̀ є҆сѝ  храни́тельница хрⷭ҇тїа́нѡмъ, дне́сь къ покро́вꙋ  притеко́хомъ, надѣ́ѧсѧ на ми́лость бл҃гоꙋтро́бїѧ твоегѡ̀,  матери́нски поми́лꙋй на́съ, да сла́вимъ тѧ̀ во вѣ́ки. 
Ты̀ є҆сѝ, пречⷭ҇таѧ дв҃о, просвѣще́нїе и҆  и҆збавле́нїе, ты̀ є҆сѝ помо́щница на́ша всера́достнаѧ и҆  стѣна̀ нерꙋши́маѧ, сла́ва и҆ хвала̀ на́ша, всенепоро́чнаѧ,  да просла́вимъ тѧ̀ во вѣ́ки. 
На тѧ̀ всю̀ наде́ждꙋ сп҃се́нїѧ на́шегѡ возложи́хомъ,  неискꙋсобра́чнаѧ бг҃ороди́тельнице, и҆ на по́мощь  призыва́емъ тѧ̀: сп҃сѝ на́съ ѿ печа́ли сїѧ̀ и҆ напа́сти  и҆ ѿ всѣ́хъ скорбе́й и҆зба́ви на́съ, да сла́вимъ тѧ̀ во  вѣ́ки. 
На ѳ҃-й пѣ́сни пое́мъ припѣ́вы пра́здника. 
Пѣ́снь ѳ҃. 
І҆рмо́съ: Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
И҆́зсше, ꙗ҆́кѡ скꙋде́ль, ѿ печа́ли крѣ́пость  на́ша, и҆ ко а҆́дꙋ прибли́жихомсѧ, ѿ ꙗ҆зы́къ  дꙋшепа́гꙋбныхъ (с. 454) предварѝ, мт҃и бж҃їѧ,  застꙋпле́нїемъ твои́мъ и҆ ѿ ѡ҆бдержа́щихъ на́съ скорбе́й  рꙋко́ю, мт҃и, твое́ю и҆зба́ви на́съ, да сла́вимъ тѧ̀, чⷭ҇таѧ  приснодв҃о. 
Два́жды. 
Всенепоро́чнаѧ ѻ҆трокови́це, всѣ̑мъ вѣ̑рнымъ  крѣ́пкаѧ помо́щнице, и҆ оу҆пова́нїе хрⷭ҇тїа́нѡмъ, бꙋ́ди и҆  ѡ҆ на́съ неѿстꙋ́пнаѧ моле́бница къ сн҃ꙋ твоемꙋ̀ и҆ бг҃ꙋ ѡ҆  ѡ҆свобожде́нїи ѿ наше́дшїѧ сїѧ̀ напа́сти, да вопїе́мъ тѝ:  ра́дꙋйсѧ, чⷭ҇таѧ приснодв҃о. 
Ты̀ є҆сѝ крѣ́пость на́ша, прибѣ́жище и҆ стѣна̀  неѡбори́маѧ, ты̀ є҆сѝ те́плаѧ къ бг҃ꙋ моли́твенница,  всѧ́кихъ напа́стей и҆ бѣ́дъ свободѝ, є҆ди́наѧ  бл҃гослове́ннаѧ, да вопїе́мъ тѝ: ра́дꙋйсѧ, пребл҃же́ннаѧ  бцⷣе, приснодв҃о. 
Свѣти́ленъ пра́здника. 
На хвали́техъ стїхи̑ры пра́здника г҃ и҆ бцⷣы г҃,  лїті̑йныѧ. 
Стїхи̑ры пра́здника, гла́съ в҃. Подо́бенъ: До́ме  є҆ѵфра́ѳовъ: 
Стра́хомъ же и҆ ра́достїю на рꙋка́хъ влⷣкꙋ  сѷмеѡ́нъ держа̀, живота̀ проша́ше разрѣше́нїѧ, поѧ̀  бг҃ороди́тельницꙋ. 
Ны́нѣ мѧ̀ къ жи́зни ѿпꙋстѝ и҆́стиннѣй,  сѷмеѡ́нъ вопїѧ́ше, сп҃се мо́й, ви́дѣхъ бо тѧ̀, свѣ́та,  ми́ра влⷣко. 
А҆́нна прⷪ҇ро́чески, цѣломꙋ́дреннаѧ и҆ прпⷣбнаѧ,  ны́нѣ и҆сповѣ́дашесѧ ѿ дв҃ы прозѧ́бшемꙋ земны́хъ на  и҆збавле́нїе. 
Сла́ва, бцⷣы. И҆ ны́нѣ, пра́здника, гла́съ в҃: 
Ра́дꙋйсѧ, ꙗ҆́же ра́дость мі́рꙋ прїе́мшаѧ, хрⷭ҇та̀  жизнода́вца, и҆ оу҆ста́вльшаѧ печа́ль, дв҃о, прама́тернюю.  (с. 455) 
Моли́тва а҃. 
Ѽ, прест҃а́ѧ и҆ пребл҃гослове́ннаѧ дв҃о, влⷣчце  бцⷣе! при́зри ми́лостивымъ твои́мъ ѻ҆́комъ на на́съ,  предстоѧ́щихъ предъ ст҃о́ю і҆кѡ́ною твое́ю и҆ со  оу҆миле́нїемъ молѧ́щихсѧ тебѣ̀, воздви́гни на́съ и҆зъ  глꙋбины̀ грѣхо́вныѧ, просвѣтѝ оу҆́мъ на́шъ, ѡ҆мраче́нный  страстьмѝ, и҆ оу҆врачꙋ́й ꙗ҆́звы дꙋ́шъ и҆ тѣле́съ  на́шихъ. не и҆́мамы и҆ны́ѧ по́мощи, не и҆́мамы и҆ны́ѧ  наде́жды, ра́звѣ тебѐ, влⷣчце, ты̀ вѣ́си всѧ̑ не́мѡщи и҆  согрѣшє́нїѧ на́шѧ, къ тебѣ̀ прибѣга́емъ и҆ вопїе́мъ: не  ѡ҆ста́ви на́съ твое́ю нбⷭ҇ною по́мощїю, но предста́ни на́мъ  при́снѡ и҆ твои́мъ неизрече́ннымъ милосе́рдїемъ и҆  щедро́тами сп҃сѝ и҆ поми́лꙋй на́съ, погиба́ющихъ. да́рꙋй  на́мъ и҆справле́нїе грѣхо́вныѧ жи́зни на́шеѧ и҆ и҆зба́ви  на́съ ѿ скорбе́й, бѣ́дъ и҆ болѣ́зней, ѿ напра́сныѧ  сме́рти, а҆́да и҆ вѣ́чныѧ мꙋ́ки. ты́ бо, цр҃и́це и҆  влⷣчце, ско́раѧ помо́щница и҆ застꙋ́пница всѣ̑мъ,  притека́ющымъ къ тебѣ̀, и҆ крѣ́пкое прибѣ́жище  грѣ́шникѡвъ ка́ющихсѧ. пода́ждь оу҆́бѡ на́мъ, пребл҃га́ѧ  и҆ всенепоро́чнаѧ дв҃о, хрⷭ҇тїа́нскїй коне́цъ живота̀  на́шегѡ, ми́ренъ и҆ непосты́денъ, и҆ сподо́би на́съ твои́мъ  хода́тайствомъ всели́тисѧ въ ѻ҆би́телѧхъ нбⷭ҇ныхъ, и҆дѣ́же  непреста́нный гла́съ пра́зднꙋющихъ ра́достїю сла́витъ  прст҃ꙋ́ю трⷪ҇цꙋ, ѻ҆ц҃а̀, и҆ сн҃а, и҆ ст҃а́го дх҃а, ны́нѣ,  и҆ при́снѡ, и҆ во вѣ́ки вѣкѡ́въ. а҆ми́нь. 
Моли́тва в҃. 
Застꙋ́пнице оу҆се́рднаѧ, бл҃гоꙋтро́бнаѧ гдⷭ҇а мт҃и,  къ тебѣ̀ прибѣга́ю а҆́зъ, ѻ҆каѧ́нный и҆ па́че всѣ́хъ  человѣ̑къ грѣшнѣ́йшїй, вонмѝ гла́сꙋ моле́нїѧ моегѡ̀, (с.  456) во́пль мо́й и҆ стена́нїѧ оу҆слы́ши, ꙗ҆́кѡ беззакѡ́нїѧ  моѧ̑ превзыдо́ша главꙋ̀ мою̀, и҆ а҆́зъ, ꙗ҆́коже кора́бль въ  пꙋчи́нѣ, погрꙋжа́юсѧ въ мо́ре грѣхѡ́въ мои́хъ. но ты̀,  всебл҃га́ѧ и҆ милосе́рдаѧ влⷣчце, не пре́зри менѐ,  ѿча́ѧннаго и҆ во грѣсѣ́хъ погиба́ющаго, поми́лꙋй мѧ̀,  ка́ющагосѧ въ ѕлы́хъ дѣ́лѣхъ мои́хъ, и҆ ѡ҆братѝ на пꙋ́ть  пра́вый заблꙋ́ждшꙋю ѡ҆каѧ́ннꙋю дꙋ́шꙋ мою̀. на тебѐ, влⷣчце  моѧ̀ бцⷣе, возлага́ю всѐ оу҆пова́нїе моѐ. ты̀, мт҃и  бж҃їѧ, сохранѝ и҆ соблюди́ мѧ подъ кро́вомъ твои́мъ,  ны́нѣ, и҆ при́снѡ, и҆ во вѣ́ки вѣкѡ́въ. а҆ми́нь. 
Моли́тва г҃. 
Ѽ прест҃а́ѧ влⷣчце и҆ бцⷣе, вы́сшаѧ херꙋві̑мъ и҆  честнѣ́йшаѧ серафі̑мъ, бг҃оизбра́ннаѧ ѻ҆трокови́це,  поги́бшихъ взыска́нїе и҆ всѣ́хъ скорбѧ́щихъ ра́досте,  пода́ждь оу҆тѣше́нїе и҆ на́мъ, въ поги́бели и҆ ско́рби  сꙋ́щымъ, ра́звѣ бо тебѐ, и҆но́го прибѣ́жища и҆ по́мощи не  и҆́мамы. ты̀ є҆ди́на є҆сѝ ра́дости на́шеѧ хода́таица и҆  ꙗ҆́кѡ мт҃рь бж҃їѧ и҆ мт҃и милосе́рдїѧ, предстоѧ̀ оу҆  прⷭ҇то́ла прест҃ы́ѧ трⷪ҇цы, мо́жеши на́мъ помощѝ: никто́же  бо, притека́ѧй къ тебѣ̀, посра́мленъ ѿхо́дитъ. оу҆слы́ши  оу҆́бѡ и҆ на́съ ны́нѣ, въ де́нь поги́бели и҆ печа́ли,  предъ твое́ю і҆кѡ́ною припа́дающихъ и҆ со слеза́ми тебѣ̀  молѧ́щихсѧ: ѿженѝ ѿ на́съ належа́щыѧ на на́съ скѡ́рби  и҆ бѣ́ды въ се́й вре́меннѣй жи́зни, не лише́ны же ны̀  сотворѝ твои́мъ всеси́льнымъ хода́тайствомъ и҆ вѣ́чныѧ  несконча́емыѧ ра́дости въ црⷭ҇твїи сн҃а твоегѡ̀ и҆ бг҃а  на́шегѡ. а҆ми́нь. 


(с. 457) 
Мѣ́сѧца тогѡ́же въ з҃і-й де́нь. 
Слꙋ́жба ст҃и́телю и҆ чꙋдотво́рцꙋ є҆рмоге́нꙋ,  патрїа́рхꙋ моско́вскомꙋ и҆ всеѧ̀ рꙋсѝ [Слꙋ́жба ст҃и́телю и҆  чꙋдотво́рцꙋ є҆рмоге́нꙋ. И҆зда́нїе моско́вскагѡ больша́гѡ  оу҆спе́нскагѡ собо́ра. Москва̀. Сѷнода́льнаѧ тѷпогра́фїѧ,  ҂ацз҃і.]. 
На ма́лѣй вече́рни, на Гдⷭ҇и воззва́хъ, стїхи̑ры  на д҃, гла́съ а҃-й. Подо́бенъ: Прехва́льнїи мч҃нцы: 
Прехва́льный є҆рмоге́не мч҃нче, тѧ̀ ни темни́ца  потаи́ла є҆́сть, но дх҃а бж҃їѧ бл҃года́ть прїѧ́тъ тѧ̀, и҆  и҆спо́лнилсѧ є҆сѝ дх҃а ра́зꙋма, и҆ внꙋ́трь тебє̀ бы́вшее  бж҃їе црⷭ҇тво созерца́лъ є҆сѝ. хрⷭ҇тꙋ̀ моли́сѧ, дарова́ти  дꙋша́мъ на́шымъ ми́ръ и҆ ве́лїю ми́лость. 
Прехва́льный є҆рмоге́не мч҃нче, тѧ̀ ни темни́ца  потаи́ла є҆́сть: возсѣ́лъ бо є҆сѝ та́мѡ, ꙗ҆́кѡ на  престо́лѣ, и҆ ѿверзо́шасѧ оу҆ста̀ твоѧ̑, и҆ внꙋ́трь  є҆ѧ̀ бы́въ, всю̀ рꙋ́сь къ ратобо́рствꙋ за вѣ́рꙋ и҆  ѻ҆те́чество призва́лъ є҆сѝ. хрⷭ҇тꙋ̀ моли́сѧ, дарова́ти  дꙋша́мъ на́шымъ ми́ръ и҆ ве́лїю ми́лость. 
Прехва́льный є҆рмоге́не мч҃нче, тѧ̀ нѝ темни́ца  и҆знꙋри́ла є҆́сть, но ве́лїѧ ре́вность бж҃їѧ ѡ҆б̾ѧ́тъ тѧ̀,  и҆ и҆спо́лнилсѧ є҆сѝ ѻ҆гнѧ̀, поѧ́сти хотѧ́щагѡ  сопроти̑вныѧ, и҆ внꙋ́трь темни́цы бы́въ, ꙗ҆́кѡ (с. 458)  свѣти́льникъ пред̾ бг҃омъ сгора́лъ є҆сѝ. хрⷭ҇тꙋ̀  моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость. 
Прехва́льный є҆рмоге́не мч҃нче, тѧ̀ ни землѧ̀  потаи́ла є҆́сть, но нб҃о прїѧ́тъ тѧ̀, и҆ ѿверзо́шасѧ тѝ  ра̑йскїѧ двє́ри, и҆ внꙋ́трь бы́въ, дре́ва живо́тнагѡ  наслажда́ешисѧ. хрⷭ҇тꙋ̀ моли́сѧ, дарова́ти дꙋша́мъ на́шымъ  ми́ръ и҆ ве́лїю ми́лость. 
Сла́ва, и҆ ны́нѣ, бг҃оро́диченъ: Подо́бенъ то́йже: 
Дне́сь сщ҃енномч҃нкъ є҆рмоге́нъ предстои́тъ бж҃їей  мт҃ри и҆ неви́димѡ за ны̀ мо́литсѧ съ на́ми: застꙋ́пнице  оу҆се́рднаѧ, застꙋпѝ, сп҃сѝ и҆ поми́лꙋй рꙋ́сь  правосла́внꙋю и҆ сохранѝ ю҆̀ покро́вомъ твоеѧ̀ бл҃гости. 
На стїхо́внѣ стїхи̑ры, гла́съ в҃-й. Подо́бенъ:  До́ме є҆ѵфра́ѳовъ: 
Гра́де москва̀, се́рдце рꙋ́си правосла́вныѧ, гра́де  вели́кихъ ст҃и́телей, красꙋ́йсѧ но́вымъ чꙋдотво́рцемъ  є҆рмоге́номъ. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
До́ме темни́чный, до́ме ст҃ы́й, въ не́мже ст҃и́тель  сконча́сѧ, весели́сѧ, ѡ҆брѣ́лъ бо є҆сѝ бл҃года́ть:  престо́лъ бж҃їѧ хра́ма. 
Сті́хъ: Въ па́мѧть вѣ́чнꙋю бꙋ́детъ првⷣникъ, ѿ  слꙋ́ха ѕла̀ не оу҆бои́тсѧ. 
До́ме сщ҃е́нный, гро́бе ст҃ы́й, правосла́вныхъ  сла́во, ѿве́рзисѧ и҆ бꙋ́ди и҆сто́чникъ жи́зни  приснотекꙋ́щїѧ. 
Сла́ва, и҆ ны́нѣ: Подо́бенъ то́йже: 
Застꙋ́пнице оу҆се́рднаѧ, мт҃и бг҃а на́шегѡ и҆  предста́тельнице чⷭ҇таѧ, со ст҃и́телемъ молѝ сн҃а твоего̀  ѡ҆ твои́хъ рабѣ́хъ. (с. 459) 
Тропа́рь, гла́съ д҃, пи́санъ на вели́цѣй вече́рни.  Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На вели́цѣй вече́рни, Бл҃же́нъ мꙋ́жъ: а҃-й  а҆нтїфѡ́нъ. 
На Гдⷭ҇и воззва́хъ, стїхи̑ры на и҃, гла́съ г҃-й. 
Гла́съ ст҃ы́ѧ цр҃кве правосла́вныѧ со оу҆миле́нїемъ  любвѐ взыва́етъ: прїиди́те, ча̑да моѧ̑, и҆́миже болѣ́знꙋю.  прїиди́те къ ст҃и́телю вели́комꙋ, прїиди́те къ сщ҃енномч҃нкꙋ  преди́вномꙋ, прїиди́те къ мл҃твенникꙋ за рꙋ́сь  неѿстꙋ́пномꙋ, припади́те и҆ моли́тесѧ и҆з̾ глꙋбины̀  дꙋшѝ: сщ҃енномч҃нче є҆рмоге́не, сп҃са́й и҆ ны́нѣ, ю҆́же  возлюби́лъ є҆сѝ, рꙋ́сь правосла́внꙋю мл҃твами твои́ми. 
Кто̀ се́й колѣ̑на тѣлесѐ и҆ дꙋшѝ со  оу҆миле́нїемъ преклони́вый; кто̀ се́й на лицѐ своѐ  пады́й; кто̀ се́й наде́ждею ѻ҆́чи на не́бо возводѧ́й и҆ со  оу҆пова́нїемъ нело́жнымъ рꙋ́цѣ своѝ воздѣва́ѧй; кто̀  се́й пла́чай и҆ рыда́ѧй, ты̀ є҆сѝ, сщ҃енномч҃нче  є҆рмоге́не, ты̀ є҆сѝ, печа́льниче землѝ на́шеѧ, преложѝ  пла́чь є҆ѧ̀ на ра́дость. 
Гдⷭ҇и, а҆́ще не бы́хомъ ст҃а́го твоего̀  сщ҃енномч҃нка є҆рмоге́на и҆мѣ́ли мл҃твенника, и҆  благосты́ню твою̀ ми́лꙋющꙋю на́съ, ка́кѡ смѣ́ли, сп҃се,  стоѧ́ти пред̾ лице́мъ твои́мъ во грѣсѣ́хъ на́шихъ да́же  до сегѡ̀ днѐ, ка́кѡ смѣ́ли бы́хомъ противꙋста́ти врагѡ́мъ  на́шымъ и҆ ѡ҆гради́ти вѣ́рꙋ ѻ҆тє́цъ на́шихъ и҆  оу҆тверди́ти ца́рство правосла́вное; но оу҆слы́шалъ є҆сѝ  мл҃твꙋ ст҃и́телѧ вели́кагѡ, є҆рмоге́на сщ҃енномч҃нка  преди́внагѡ, и҆ собра́лъ є҆сѝ под̾ крилѣ̀ є҆гѡ̀ рꙋ́сь  правосла́внꙋю, и҆ побѣго́ша вразѝ є҆ѧ̀ пред̾ лице́мъ (с.  460) є҆ѧ̀. и҆ ны́нѣ мл҃твами ст҃и́телѧ пощадѝ и҆ сп҃сѝ  на́съ, гдⷭ҇и. 
Жи́во сло́во гдⷭ҇не и҆ дѣ́йственно: не оу҆бо́йтесѧ  ѿ оу҆бива́ющихъ тѣ́ло, дꙋши́ же не могꙋ́щихъ оу҆би́ти:  оу҆бо́йтесѧ же па́че могꙋ́щагѡ и҆ дꙋ́шꙋ и҆ тѣ́ло погꙋби́ти  въ гее́ннѣ. потерпѣ̀ дꙋша̀ твоѧ̀ въ сло́во сїѐ,  сщ҃енномч҃нче є҆рмоге́не: є҆ди́нагѡ бою́сѧ живꙋ́щагѡ на  нб҃сѣ́хъ, ре́клъ є҆сѝ беззакѡ́ннымъ и҆змѣ́нникѡмъ. что́  ми є҆́сть заточе́нїе, сла́дость мл҃твы оу҆едине́нныѧ. что́  ми є҆́сть мра́зъ и҆ гла́дъ; оу҆мира́нїе жи́зни  грѣхо́вныѧ. что́ ми є҆́сть сме́рть; ра́дость ѿше́ствїѧ  ко хрⷭ҇тꙋ̀. не бою́сѧ стра́ха сме́ртнагѡ: всѧ̑ потерплю̀ за  возлюби́вшаго менѐ, потерплю̀ и҆ не ѿве́ргꙋсѧ, ꙗ҆́кѡ  сп҃се́нїе рꙋ́си ѿ цр҃кве правосла́вныѧ и҆ ѿ пома́занника  є҆ѧ̀ держа́внагѡ. сїѐ разꙋмѣ́йте и҆ семꙋ̀ покарѧ́йтесѧ,  ꙗ҆́кѡ съ на́ми бг҃ъ свое́ю бл҃года́тїю. 
Разꙋмѣ́йте ꙗ҆зы́цы и҆ покарѧ́йтесѧ, оу҆слы́шите  до послѣ́днихъ землѝ: а҆́ще бо па́ки возмо́жете, и҆ па́ки  побѣжде́ни бꙋ́дете, не дре́млютъ бо ѻ҆́чи ст҃и́телѧ  є҆рмоге́на на стра́жѣ рꙋ́си правосла́вныѧ, не  оу҆молка́ютъ оу҆ста̀ во всеѡрꙋ́жїи и҆́стины, се́рдце же  бди́тъ ѿ стра́жи оу҆́треннїѧ до но́щи, оу҆пова́ющꙋ  є҆мꙋ̀ на гдⷭ҇а и҆ молѧ́щꙋсѧ: да вознесе́тъ на рꙋ́си цр҃ковь  правосла́внꙋю и҆ да оу҆крѣпи́тъ на вѣ́ки странꙋ̀  рѡссі́йскꙋю. 
Постиго́ша рꙋ́сь грѣсѝ є҆ѧ̀, пото́цы беззако́нїѧ  смѧто́ша ю҆̀: приложи́ бо беззако́нїе къ беззако́нїю и҆  погиба́ше за беззако́нїе своѐ, но ѡ҆брати́сѧ ко гдⷭ҇ꙋ и҆  сп҃се́сѧ, ст҃и́телю є҆рмоге́нꙋ проповѣ́дꙋющꙋ и҆ къ  покаѧ́нїю зовꙋ́щꙋ и҆ глаго́лющꙋ: прїиди́те ча̑да,  послꙋ́шайте менє̀, и҆сповѣ́дайте на сѧ̀ грѣхѝ ва́шѧ и҆  (с. 461) въ беззако́нїихъ ва́шихъ смири́тесѧ: лю́битъ бо  гдⷭ҇ь смирє́нныѧ се́рдцемъ и҆ сокрꙋшє́нныѧ дꙋ́хомъ  прїе́млетъ, ꙗ҆́кѡ оу҆ гдⷭ҇а млⷭ҇ть и҆ мно́гое оу҆ негѡ̀  и҆збавле́нїе. 
Си́це ре́клъ є҆сѝ, ст҃и́телю є҆рмоге́не, врагѡ́мъ  ца́рства правосла́внагѡ: та́кѡ вѣ́рꙋю и҆ та́кѡ  и҆сповѣ́дꙋю: подоба́етъ царю̀ рꙋ́си бы́ти правосла́внꙋ, и҆  ѡ҆ цр҃кви ст҃ѣ́й рачи́тельнꙋ, и҆ ѡ҆ ча́дѣхъ цр҃кве  попечи́тельнꙋ, и҆ ѡ҆ наро́дѣхъ ца́рства промысли́тельнꙋ: да  хва́лѧтъ гдⷭ҇а всѝ лю́дїе и҆ всѝ ꙗ҆зы́цы да похва́лѧтъ  є҆го̀, да бꙋ́дꙋтъ всѝ є҆ди́но ста́до под̾ ски́петромъ  держа́вы є҆гѡ̀, и҆ да пою́тъ всѝ є҆ди́нѣми оу҆сты̑ и҆  є҆ди́нѣмъ се́рдцемъ вели́кое и҆́мѧ ст҃ы́ѧ трⷪ҇цы. 
Мл҃твами ст҃и́телѧ є҆рмоге́на прїѧ́лъ є҆́сть гдⷭ҇ь  покаѧ́нїе рыда́ющихъ пред̾ ни́мъ и҆ оу҆тверди́лъ є҆́сть  гдⷭ҇ь млⷭ҇ть свою̀ на боѧ́щихсѧ є҆гѡ̀: и҆ сѐ, на рꙋ́си  правосла́внѣй ра́дꙋютсѧ ѡ҆ гдⷭ҇ѣ и҆ веселѧ́тсѧ ѡ҆ дс҃ѣ  ст҃ѣ, си́лою хрⷭ҇то́вою хва́лѧтсѧ и҆ сла́вою ст҃ы́ѧ цр҃кве  велича́ютсѧ, лю́дїе гѡ́рнѧѧ мꙋ́дрствꙋютъ, и҆́щꙋще нбⷭ҇нагѡ  і҆ерⷭ҇ли́ма, и҆́стина правосла́вїѧ наро́дѡмъ  бл҃говѣствꙋ́етсѧ во сп҃се́нїе всеѧ̀ землѝ. та́кѡ и҆́стина  гдⷭ҇нѧ пребыва́етъ въ ро́дѣ на́шемъ и҆ млⷭ҇ть є҆гѡ̀ на  на́съ оу҆твержда́етсѧ. 
Сла́ва, и҆ ны́нѣ, бг҃оро́диченъ: Ка́кѡ не диви́мсѧ: 
Вхо́дъ. Прокі́менъ. Чтє́нїѧ свѧти́тєльскаѧ трѝ  (зрѝ л. рк҃и): 
На лїті́и стїхи́ра хра́ма: та́же стїхи̑ры є҆рмоге́на,  гла́съ а҃-й, самогла́сны. 
Что̀ сїѐ є҆́сть пра́зднество; что̀ є҆́сть ве́лїй  гла́съ ѡ҆сщ҃е́ннагѡ собо́ра; что̀ сїѐ є҆́сть  бл҃гохва́льное и҆ кра́сное собра́нїе; сщ҃е́нницы ра́дꙋютсѧ,  лю́дїе въ весе́лїе (с. 462) ѡ҆блека́ютсѧ, и҆ всѧ̑  правосла́внаѧ рꙋ́сь торжествꙋ́етъ, ст҃и́телю є҆рмоге́нꙋ  предлежа́щꙋ и҆ всѣ́хъ ѿ ра́ки моще́й свои́хъ  бл҃гословлѧ́ющꙋ и҆ всѣ́хъ бл҃года́тнѡ оу҆тѣша́ющꙋ и҆  та́йнѡ глаго́лющꙋ: не бо́йсѧ, ма́лое ста́до, не потопи́ти  мо́рю жите́йскомꙋ кораблѧ̀ і҆и҃сова, не поги́бнетъ рꙋ́сь  правосла́внаѧ и҆ бг҃омъ люби́маѧ, ꙗ҆́кѡ бл҃гоизво́ли гдⷭ҇ь  да́ти на́мъ ца́рство, на ка́мени бо вѣ́ры и҆ пра́вды  стои́мъ. 
Прїиди́те, всѝ вѣ́рнїи, ст҃и́телѧ є҆рмоге́на  восхва́лимъ, ѕвѣздꙋ̀ ѿ востѡ́къ со́лнца возсїѧ́вшꙋю и҆  за́падъ со́лнца правосла́вїемъ вѣ́ры ѡ҆зари́вшꙋю и҆ ны́нѣ  ѕвѣздꙋ̀ но́вꙋ на сла́вныхъ нб҃сѣ́хъ въ со́нмѣ  сщ҃енномч҃нкъ ꙗ҆вле́ннꙋю, въ по́мощь цр҃кви и҆ ѻ҆те́чествꙋ  проти́вꙋ врагѡ́въ на́шихъ и҆ во оу҆твержде́нїе вѣ́ры  ѻ҆тцє́въ на́шихъ: гдⷭ҇и, мл҃твами ст҃и́телѧ ми́ръ тво́й  пода́ждь на́мъ и҆ ве́лїю млⷭ҇ть. 
Сла́ва, гла́съ и҃. 
Что́ тѧ нарече́мъ, ст҃и́телю є҆рмоге́не; а҆́гг҃ла  ли, занѐ ꙗ҆́кѡ храни́тель правосла́вныѧ рꙋ́си бы́лъ  є҆сѝ, и҆лѝ а҆пⷭ҇ла, ꙗ҆́кѡ невѣ̑рныѧ наꙋчи́лъ є҆сѝ,  мч҃нка ли, ꙗ҆́кѡ за правосла́вїе ца́рства дꙋ́шꙋ свою̀  хрⷭ҇та̀ ра́ди положи́лъ є҆сѝ: є҆го́же молѝ поми́ловати  дꙋ́шы на́шѧ. 
И҆ ны́нѣ, бг҃оро́диченъ, гла́съ то́йже. 
Притеце́мъ ны́нѣ къ мт҃ри гдⷭ҇а вы́шнѧгѡ и҆ вкꙋ́пѣ  со ст҃и́телемъ є҆рмоге́номъ воспое́мъ застꙋ́пницꙋ  оу҆се́рднꙋю: за всѣ́хъ мо́литъ бо сн҃а своего̀, хрⷭ҇та̀  бг҃а на́шего и҆ всѣ̑мъ твори́тъ сп҃сти́сѧ, въ держа́вный  є҆ѧ̀ покро́въ прибѣга́ющымъ. (с. 463) 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ воскре́слъ є҆сѝ: 
Ст҃и́телю є҆рмоге́не, мо́лимъ тѧ̀: при́зри на рꙋ́сь  и҆ посѣтѝ ю҆̀ мл҃твою: гдⷭ҇и, да и҆сче́знꙋтъ вразѝ рꙋ́си,  ꙗ҆́кѡ ды́мъ, и҆ ꙗ҆́кѡ во́скъ ѿ лица̀ ѻ҆гнѧ̀ да  поги́бнꙋтъ. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
Мл҃твꙋ твою̀ пролїѧ́лъ є҆сѝ ко гдⷭ҇ꙋ, ст҃и́телю  є҆рмоге́не, и҆ томꙋ̀ возвѣсти́лъ є҆сѝ печа̑ли твоѧ̑  глаго́лѧ: сѐ, а҆́зъ дꙋ́шꙋ мою̀ полага́ю за ѻ҆́вцы моѧ̑.  гдⷭ҇и, прїимѝ ю҆̀, ꙗ҆́кѡ кади́ло мл҃твы ѡ҆ рꙋ́си  правосла́внѣй, да пребꙋ́детъ ст҃а и҆ правовѣ́рна во  вѣ́ки. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Ѡ҆блецы̀ на́съ мл҃твами твои́ми, ст҃и́телю ѻ҆́тче  на́шъ, и҆ наꙋчѝ на́съ правосла́внѡ моли́тисѧ: гдⷭ҇и, гдⷭ҇и,  сп҃сѝ на́съ, пре́жде да́же до конца̀ не поги́бнемъ. 
Сла́ва, и҆ ны́нѣ, бг҃оро́диченъ: Подо́бенъ то́йже. 
Ст҃и́телю є҆рмоге́нꙋ предстоѧ́щꙋ бж҃їей мт҃ри и҆  молѧ́щꙋсѧ ѡ҆ рꙋ́си, припаде́мъ и҆ мы̀ ко пречⷭ҇тѣй:  прест҃а́ѧ бцⷣе, помога́й на́мъ. 
На бл҃гослове́нїи хлѣ́бѡвъ тропа́рь, два́жды, и҆  Бцⷣе дв҃о: є҆ди́ножды. 
А҆ и҆дѣ́же нѣ́сть всено́щнагѡ бдѣ́нїѧ: на вели́цѣй  вече́рни по Ны́нѣ ѿпꙋща́еши: глаго́лемъ тропа́рь  є҆ди́ножды: Сла́ва, и҆ ны́нѣ, бг҃оро́диченъ воскре́сенъ. 
Тропа́рь на преставле́нїе, гла́съ д҃. 
Рѡссі́йскїѧ землѝ первопресто́льниче и҆ неꙋсы́пный  ѡ҆ не́й къ бг҃ꙋ моли́твенниче! за вѣ́рꙋ хрⷭ҇то́вꙋ и҆ (с.  464) па́ствꙋ твою̀ дꙋ́шꙋ свою̀ положи́въ, странꙋ̀ на́шꙋ ѿ  нече́стїѧ и҆зба́вилъ є҆сѝ. тѣ́мже вопїе́мъ тѝ: сп҃са́й  на́съ моли́твами твои́ми, сщ҃енномч҃ниче є҆рмоге́не,  ѻ҆́тче на́шъ. 
Тропа́рь на прославле́нїе, гла́съ д҃. 
Приспѣ̀ де́нь свѣ́тлагѡ торжества̀, гра́дъ москва̀  ра́дꙋетсѧ, и҆ съ ни́мъ рꙋ́сь правосла́внаѧ ликовствꙋ́етъ  пѣ́сньми и҆ пѣ́ньми дꙋхо́вными: дне́сь бо сщ҃е́нное  торжество̀ въ ꙗ҆вле́нїи честны́хъ и҆ многоцѣле́бныхъ  моще́й ст҃и́телѧ и҆ чꙋдотво́рца є҆рмоге́на, ꙗ҆́коже  со́лнце незаходи́мое возсїѧ̀ свѣтоза́рными лꙋча́ми,  разгонѧ́ѧ тьмꙋ̀ и҆скꙋше́нїй же и҆ бѣ́дъ ѿ вопїю́щихъ  вѣ́рнѡ: сп҃са́й на́съ, ꙗ҆́кѡ предста́тель на́шъ, вели́кїй  є҆рмоге́не. 
На оу҆́трени, 
На Бг҃ъ гдⷭ҇ь, тропа́рь ст҃и́телѧ, два́жды.  Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
По а҃-мъ стїхосло́вїи сѣда́льны, гла́съ д҃.  Подо́бенъ: Ꙗ҆ви́лсѧ є҆сѝ: 
Строи́телѧ землѝ на́шеѧ во дни̑ нестрое́нїѧ,  вѣ́рнїи, соше́дшесѧ восхва́лимъ: ꙗ҆́кѡ ца́рствꙋ на́шемꙋ  пꙋ́ть правосла́внагѡ строи́тельства проповѣ́да, и҆  самозва́нныѧ бг҃опроти́вныѧ вла̑сти ѡ҆бличи́въ  дерзнове́ннѣ, въ темни́цѣ гла́домъ замꙋ́ченъ бы́сть: и҆  ны́нѣ со сщ҃енномч҃нки живы́й, хрⷭ҇тꙋ̀ мо́литсѧ, сп҃сти́сѧ  на́мъ. 
Сла́ва: 
Свѣ́тлꙋю твою̀ па́мѧть дне́сь творѧ́ще, сп҃са и҆  гдⷭ҇а моли́ти приле́жнѡ тѧ̀ мо́лимъ, сщ҃енномч҃нче  є҆рмоге́не, зако́нѡмъ да́ти правосла́вное оу҆твержде́нїе.  (с. 465) 
И҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, и҆  помо́щницꙋ на́шꙋ, є҆́юже ра́бства и҆нозе́мнагѡ  и҆зба́вихомсѧ, бцⷣꙋ, вѣ́рнїи, оу҆бл҃жа́емъ. 
По в҃-мъ стїхосло́вїи сѣда́льны, то́йже гла́съ и҆  подо́бенъ. 
Ꙗ҆ви́лсѧ є҆сѝ дне́сь рꙋ́си правосла́внѣй, и҆  свѣ́тъ твоегѡ̀ бл҃говоле́нїѧ зна́менасѧ на на́съ, въ  ра́зꙋмѣ пою́щихъ тѧ̀: прише́лъ є҆сѝ, и҆ ꙗ҆ви́лсѧ є҆сѝ,  чꙋдотво́рецъ пресла́вный. 
Сла́ва: 
Притеце́мъ, вѣ́рнїи, къ ра́цѣ моще́й ст҃и́телѧ  є҆рмоге́на, и҆ пролїе́мъ пред̾ ни́мъ печа́ль на́шꙋ, и҆  ско́рбь на́шꙋ пред̾ ни́мъ возвѣсти́мъ, да ѡ҆брѧ́щемъ  ве́лїе оу҆тѣше́нїе: всѧ́къ бо вѣ́рꙋѧй не ѿи́детъ то́щь. 
И҆ ны́нѣ: 
Дне́сь влⷣчца мі́ра ра́дꙋетсѧ, зрѧ́щи ст҃и́телѧ  є҆рмоге́на, ѿ хрⷭ҇та̀ вѣнча́ннаго си́лою мно́гою и҆  при́снѡ ѡ҆ правосла́внѣй рꙋ́си молѧ́щасѧ. є҆гѡ́же мл҃твами  мт҃и бг҃а вы́шнѧгѡ, покры́й на́съ покро́вомъ твоеѧ̀  бл҃гости. 
По полѷеле́и сѣда́льны, гла́съ и҆ подо́бенъ  то́йже. 
Премꙋ́драго і҆ера́рха восхва́лимъ, ꙗ҆́кѡ ко́рмчаго  рꙋ́си правосла́вныѧ, къ го́рнемꙋ і҆ерⷭ҇ли́мꙋ  пꙋтево́дствꙋюща, и҆ на всѧ́кꙋ пра́вдꙋ наставлѧ́юща, и҆ ѿ  всѧ́кагѡ ѕла̀ сп҃са́юща. 
Сла́ва: 
Премꙋ́драго і҆ера́рха восхва́лимъ, ꙗ҆́кѡ а҆́гг҃ла  храни́телѧ рꙋ́си правосла́вныѧ странꙋ̀ на́шꙋ въ  правосла́внѣй вѣ́рѣ оу҆твержда́юща, и҆ хрⷭ҇та̀ въ не́й  воѡбража́юща. (с. 466) 
Оу҆бл҃жи́мъ чⷭ҇тнѣ́йшꙋю го́рнихъ во́инствъ: та́ бо  помогла̀ є҆́сть ст҃и́телю є҆рмоге́нꙋ оу҆поко́итисѧ въ  вѣ́чныхъ ѡ҆би́телехъ, та́ бо сп҃се́тъ и҆ на́съ грѣ́шныхъ. 
По н҃-мъ ѱалмѣ̀ стїхи́ра, гла́съ д҃. Подо́бенъ:  Ꙗ҆ви́лсѧ є҆сѝ: 
Предста́тель теплѣ́йшїй ца́рства правосла́внагѡ  показа́лсѧ є҆сѝ, є҆рмоге́не, и҆ и҆носла̑внаѧ оу҆чє́нїѧ  ѿверга́ѧ со дерзнове́нїемъ, пра́вило показа́лсѧ є҆сѝ  всѣ̑мъ правосла́вїѧ, ѡ҆ всѣ́хъ молѧ́сѧ послѣдꙋ́ющихъ  твои̑мъ бжⷭ҇твєннымъ оу҆чє́нїемъ и҆ наказа́нїємъ. 
Канѡ́нъ бцⷣы, со і҆рмосо́мъ на ѕ҃, гла́съ и҃. Во́дꙋ  проше́дъ: и҆ ст҃и́телѧ, [є҆гѡ́же краегране́сїе, Вонмѝ,  землѐ, гла́сꙋ ст҃и́телѧ є҆рмоге́на: ст҃а́ѧ и҆ бг҃омъ  люби́маѧ рꙋ́сь не поги́бнетъ] на и҃, гла́съ то́йже. 
Пѣ́снь а҃. 
І҆рмо́съ: Пѣ́снь возсле́мъ лю́дїе, чꙋ́дномꙋ бг҃ꙋ  на́шемꙋ, свободи́вшемꙋ і҆и҃лѧ ѿ рабо́ты, пѣ́снь  побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ  влⷣцѣ. 
Вѣ́дꙋщїи воскликнове́нїе, по́йте и҆ велича́йте  ст҃и́телѧ вели́каго, и҆ взира́юще на кончи́нꙋ є҆гѡ̀,  подража́йте вѣ́рѣ є҆гѡ̀. 
Ѻ҆би́лїе бл҃года́ти ѡ҆бита́етъ въ ра́цѣ моще́й  твои́хъ, ст҃и́телю є҆рмоге́не, є҆ѧ́же ра́ди прославлѧ́емъ  тѧ̀, ꙗ҆́кѡ новоѧвле́нна чꙋдотво́рца, и҆ про́симъ  и҆сцѣле́нїй. 
Нача́ло премꙋ́дрости стра́хъ гдⷭ҇нь, наꙋчи́вый и҆  тѧ̀, ст҃и́телю, рабо́тати гдⷭ҇еви съ тре́петомъ и҆  ра́доватисѧ пред̾ лице́мъ є҆гѡ̀. да́ждь и҆ на́мъ, по  мл҃твѣ твое́й, положи́ти сїѐ нача́ло бл҃го́е. (с. 467) 
Мнѡ́ги скѡ́рби првⷣнымъ и҆ ѿ всѣ́хъ и҆́хъ  и҆зба́витъ ѧ҆̀ гдⷭ҇ь. по словесѝ семꙋ̀ бы́сть житїѐ твоѐ,  ст҃и́телю. и҆ сѐ, ны́нѣ ра́дꙋешисѧ на нб҃сѣ́хъ и҆  ра́дꙋеши всѣ́хъ чтꙋ́щихъ па́мѧть твою̀. 
И҆спыта́ѧй свидѣ̑нїѧ бж҃їѧ бы́лъ є҆сѝ, ст҃и́телю:  въ зако́нѣ бо хрⷭ҇то́вѣ поꙋча́лсѧ є҆сѝ де́нь и҆ но́щь,  и҆ ѡ҆правда̑нїѧ гдⷭ҇нѧ пра̑ва сꙋ́ть: въ селє́нїѧ бо  првⷣныхъ всели́ тѧ гдⷭ҇ь. 
За́пѡвѣди гдⷭ҇ни ѿ ю҆́ности возлюби́лъ є҆сѝ и҆  преда̑нїѧ ст҃ы́хъ ѻ҆тє́цъ да́же до сме́рти соблю́лъ  є҆сѝ, ст҃и́телю, и҆ ны́нѣ съ ни́ми сопрославлѧ́еши бг҃а,  є҆го́же молѝ, да сп҃се́тъ тобо́ю дꙋ́шы на́шѧ. 
Є҆го́же возлюби́лъ є҆сѝ и҆ є҆мꙋ́же ре́вностнѡ  порабо́талъ є҆сѝ, ны́нѣ съ ли́ки ст҃ы́хъ воспѣва́еши и҆  мо́лишисѧ за ны̀. 
Бг҃оро́диченъ: 
Мл҃твеннице те́плаѧ, застꙋ́пнице ро́да  хрⷭ҇тїа́нскагѡ, прїимѝ мѡльбы̀ ѿ на́съ, приле́жнѡ  призыва́ющихъ и҆ молѧ́щихсѧ тебѣ̀: покры́й странꙋ̀ на́шꙋ  правосла́внꙋю покро́вомъ твоеѧ̀ бл҃гости. 
Пѣ́снь г҃. 
І҆рмо́съ: Ты̀ є҆сѝ оу҆твержде́нїе притека́ющихъ  къ тебѣ̀, гдⷭ҇и: ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Лѣ̑та дрє́внѧѧ помѧнꙋ́хъ и҆ поꙋчи́хсѧ во всѣ́хъ  дѣ́лѣхъ твои́хъ, ст҃и́телю, и҆ ѡ҆брѣто́хъ вѣ́дѣнїе,  ка́кѡ жи́ти въ мі́рѣ се́мъ, ѿ ст҃ы́хъ ѻ҆тє́цъ и҆ ѿ  житі́й ст҃ы́хъ вразꙋмлѧ́ѧсѧ. 
Є҆пі́скопъ мꙋ́дрый лю́демъ и҆ ца́рствꙋ бы́лъ  є҆сѝ, ст҃и́телю: оу҆подо́билсѧ є҆сѝ мꙋ́жꙋ смотрѧ́щꙋ  лицѐ бытїѧ̀ ца́рства правосла́внагѡ въ лѣ́тописехъ  дре́внихъ, (с. 468) ꙗ҆́коже въ зерца́лѣ, поꙋча́ющꙋсѧ  премꙋ́дрости правосла́вїѧ во дне́хъ дре́внихъ. 
Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по  все́й рꙋ́си. гдⷭ҇ь посмѣе́тсѧ врагѡ́мъ на́шымъ. гдⷭ҇ь  застꙋ́пникъ на́шъ. сїю̀ пра́вдꙋ живописа́лъ є҆сѝ,  ст҃и́телю, поꙋча́ѧ ро́ды родѡ́въ, ꙗ҆́кѡ лѣтопи́сецъ  правосла́вныѧ рꙋ́си. 
Лю́дїе, поꙋчи́тесѧ, лю́дїе, оу҆мили́тесѧ,  вразꙋмлѧ́юще себѐ самѣ́хъ въ пѣ́нїихъ и҆ пѣ́снехъ  дꙋхо́вныхъ, и҆́миже просла́вилъ є҆́сть ст҃и́тель  є҆рмоге́нъ застꙋ́пницꙋ ро́да на́шегѡ. 
А҆́ще не гдⷭ҇ь сози́ждетъ до́мъ, всꙋ́е трꙋди́шасѧ  зи́ждꙋщїи. сїю̀ и҆́стинꙋ внꙋша́лъ є҆сѝ, ст҃и́телю,  стра́жємъ землѝ на́шеѧ, да не ѡ҆сꙋетѧ́тсѧ помышлє́нїи  свои́ми и҆ да не всꙋ́е мѧтꙋ́тсѧ. 
Сщ҃е́нникъ цр҃кве ст҃и́телѧ нїкола́ѧ бы́лъ є҆сѝ,  є҆рмоге́не, и҆ возгрѣва́ѧ да́ръ, живы́й въ тебѣ̀, ве́лїю  любо́вь бг҃ома́тере стѧжа́лъ є҆сѝ, є҆́юже ѿ сла́вы въ  сла́вꙋ да́же до нб҃сѐ влеко́мъ бы́лъ є҆сѝ и҆ въ  селе́нїихъ првⷣныхъ всели́лсѧ є҆сѝ. 
Оу҆подо́билсѧ є҆сѝ кꙋпцꙋ̀, многоцѣ́ненъ би́серъ  ѡ҆брѣ́тшꙋ, є҆гда̀ і҆кѡ́нꙋ бг҃омт҃ре ѿ землѝ под̾ѧ́лъ  є҆сѝ, ꙗ҆́кѡ сокро́вище бл҃года́ти, ни́щыѧ дꙋ́хомъ  ѡ҆богаща́ющее. 
Бг҃оро́диченъ: 
Сказа́нїе чꙋде́съ твои́хъ, бцⷣе, є҆́же написа̀  ст҃и́тель є҆рмоге́нъ во сла́вꙋ і҆кѡ́ны твоеѧ̀ каза́нскїѧ,  воздвиза́етъ всю̀ рꙋ́сь правосла́внꙋю при́снѡ прибѣга́ти къ  тебѣ̀ во всѣ́хъ ѡ҆бстоѧ́нїихъ и҆ приле́жнѡ моли́ти:  прест҃а́ѧ бцⷣе, помога́й на́мъ. (с. 469) 
Сѣда́ленъ, гла́съ и҃. Подо́бенъ: Премꙋ́дрости: 
Возше́дъ на высотꙋ̀ нбⷭ҇нꙋю, и҆ бжⷭ҇твенными  ѿтꙋ́дꙋ, ѻ҆́тче, ѡ҆зари́всѧ сїѧ̑нїи чꙋде́съ, пресвѣ́телъ  вои́стинꙋ ꙗ҆ви́лсѧ є҆сѝ правосла́внѣй рꙋ́си па́стырь,  на́мъ въ напа́стехъ сы́й предста́тель непобѣди́мъ: тѣ́мже  пресла́внѡ врагѝ побѣди́въ, лжꙋ̀ и҆носла́вїѧ ѿгна́лъ  є҆сѝ, и҆ ца́рство правосла́вное спа́слъ є҆сѝ ѿ  поги́бели, є҆рмоге́не. молѝ хрⷭ҇та̀ бг҃а: грѣхѡ́въ  ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть  твою̀. 
Сла́ва, и҆ ны́нѣ, бг҃оро́диченъ: 
Ст҃и́телю є҆рмоге́нꙋ подража́юще, почти́мъ  пресвѣ́тлꙋю і҆кѡ́нꙋ бг҃омт҃ре, ꙗ҆́кѡ и҆сто́чникъ  неисчерпа́емый и҆сцѣле́нїй, и҆ оу҆бл҃жи́мъ мт҃рь бг҃а  вы́шнѧгѡ, ꙗ҆́кѡ дв҃ꙋ и҆ є҆ди́нꙋ въ жена́хъ, без̾ сѣ́мене  ро́ждшꙋю бг҃а пло́тїю. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бжⷭ҇тво̀. 
Возвѣсти́те во ꙗ҆зы́цѣхъ дѣла̀ бж҃їѧ, ꙗ҆̀же  ꙗ҆ви́лъ на́мъ є҆́сть гдⷭ҇ь вседержи́тель ѿ і҆кѡ́ны  своеѧ̀ мт҃ре, ре́клъ є҆сѝ, ст҃и́телю: да не рекꙋ́тъ  ꙗ҆зы́цы: гдⷭ҇ѣ є҆́сть бг҃ъ и҆́хъ, въ него́же вѣ́рꙋютъ;  и҆ да заградѧ́тсѧ оу҆ста̀ и҆́хъ. 
Ꙗ҆́та бы́сть земле́ю, но не оу҆держа́нна, і҆кѡ́на  пречⷭ҇тыѧ, да бꙋ́детъ во оу҆твержде́нїе  новопросвѣщє́ннымъ, блꙋжда́ющымъ же во тьмѣ̀ невѣ́дѣнїѧ  во ѿкрове́нїе свѣ́та и҆́стины, ꙗ҆́коже мꙋ́дрствꙋетъ ѡ҆  се́мъ ст҃и́тель є҆рмоге́нъ. (с. 470) 
Ты̀ є҆сѝ и҆зрѧ́дное пѣ́нїе чꙋде́съ  пренепоро́чныѧ, ты̀ є҆сѝ оу҆твержде́нїе немощствꙋ́ющихъ  въ вѣ́рѣ, ты̀ є҆сѝ просвѣще́нїе ѡ҆мраче́нныхъ тьмо́ю  невѣ́рїѧ, и҆ пое́тъ тѧ̀ дꙋ́хъ мо́й. 
И҆́го бл҃го́е и҆ бре́мѧ ле́гкое под̾ѧ́лъ є҆сѝ,  є҆рмоге́не, є҆гда̀ ѻ҆́бразъ а҆́гг҃льскїй воспрїѧ́лъ  є҆сѝ, да прїи́деши въ во́зрастъ мꙋ́жа соверше́нна. 
Тебѐ, ѡ҆дѣ́ющагосѧ мл҃твою, ꙗ҆́кѡ ри́зою,  добродѣ́телей подви́жника, сп҃сова ѡ҆би́тель ви́дѧ, ѕѣлѡ̀  ра́довасѧ: грѧде́тъ бо сщ҃енно-а҆рхїмандрі́тъ ѡ҆бнови́ти  ѡ҆би́тель и҆ оу҆тверди́ти бл҃гоче́стїе. 
Є҆рмола́ю тезоимени́тый оу҆соверши́лсѧ є҆сѝ:  є҆рмоге́нꙋ же сожи́тельствꙋѧ оу҆подо́билсѧ є҆сѝ: и҆ сѐ,  ꙗ҆́кѡ свѣти́льникъ немерца́ѧй, поставлѧ́ешисѧ на  свѣ́щницѣ каза́нскїѧ цр҃кве. 
Лѣ́пѡ є҆́сть премꙋ́дромꙋ немꙋ̑дрыѧ превѣща́ти,  си́льномꙋ ѡ҆ гдⷭ҇ѣ немощны̑ѧ оу҆крѣплѧ́ти: лѣ́пѡ є҆́сть  свѧти́тельствовати є҆рмоге́нꙋ, всѧ̑ могꙋ́щемꙋ ѡ҆ хрⷭ҇тѣ̀  і҆и҃сѣ. 
Бг҃оро́диченъ: 
Ꙗ҆́кѡ гпⷭ҇жꙋ̀ цр҃и́цꙋ и҆ влⷣчцꙋ, застꙋпа́ющꙋ  всѣ́хъ на́съ, въ держа́вный тво́й покро́въ прибѣга́ющихъ,  пое́тъ тѧ̀ ст҃ы́й є҆рмоге́нъ, съ ни́мже прїимѝ и҆ на̑ша  молє́нїѧ и҆ сп҃сѝ дꙋ́шы на́шѧ. 
Пѣ́снь є҃. 
І҆рмо́съ: Оу҆́тренююще вопїе́мъ тѝ: гдⷭ҇и, сп҃си́  ны, ты́ бо є҆сѝ бг҃ъ на́шъ, ра́звѣ тебє̀ и҆но́гѡ не  зна́емъ. 
Є҆гда̀ бы́лъ є҆сѝ въ каза́ни, невѣ́дꙋщыѧ  и҆́стиннагѡ бг҃а просвѣща́лъ є҆сѝ и҆ рабо́тати є҆ди́номꙋ  бг҃ꙋ наꙋча́лъ (с. 471) є҆сѝ. сегѡ̀ ра́ди со а҆пⷭ҇лы  ра́дꙋешисѧ, прїе́млѧ награ́дꙋ бл҃говѣ́стника хрⷭ҇то́ва. 
Ре́вностїю бж҃їею по сла́вѣ ди́вныхъ во ст҃ы́хъ:  гꙋ́рїа, варсоно́фїа и҆ ге́рмана поревнова́лъ є҆сѝ,  є҆рмоге́не, и҆ тѣ́хъ мл҃твами вспомоществꙋ́емый, въ  ѡ҆би́тєли ст҃и́телей пресели́лсѧ є҆сѝ, предстоѧ̀  є҆ди́номꙋ пастыренача́льникꙋ, є҆го́же молѝ сп҃сти́сѧ  всѣ̑мъ на́мъ. 
Ми́лꙋѧ нака́зывалъ є҆сѝ и҆ наказꙋ́ѧ ми́ловалъ  є҆сѝ, ст҃и́телю, и҆ се́ю мꙋ́дростїю ѡ҆гражда́лъ є҆сѝ ѿ  волкѡ́въ хи́щныхъ новопросвѣщє́ннаѧ ча̑да твоѧ̑ и҆ всѧ̑  ѻ҆́вцы твоѧ̑. 
Ѡ҆пло́томъ во́ли царе́вой, ревнꙋ́ющїѧ по  правосла́вїю ца́рства, немощны̑ѧ въ вѣ́рѣ ѡ҆гражда́лъ  є҆сѝ и҆ къ попече́нїю ѡ҆ сп҃се́нїи ца́рства во хрⷭ҇тѣ̀  і҆и҃сѣ царѧ̀ ѳео́дѡра призыва́лъ є҆сѝ, оу҆казꙋ́ѧ  ца́рствꙋ сп҃си́тельное преѡбраже́нїе. 
Гра́дъ москва̀ и҆ съ ни́мъ всѧ̀ рꙋ́сь пла́касѧ  го́рькѡ, самозва́ннꙋ повели́телю воцари́вшꙋсѧ и҆ въ  нече́стїе ѡ҆бле́кшꙋсѧ, ты́ же є҆ди́нъ, ꙗ҆́кѡ крѣ́пкїй  побо́рникъ, семꙋ̀ нече́стїю противоста́лъ є҆сѝ и҆ вѣ́рꙋ  правосла́внꙋю со дерзнове́нїемъ и҆сповѣ́далъ є҆сѝ. 
Є҆рмоге́на и҆сповѣ́дника, и҆́же не оу҆боѧ́сѧ  преще́нїѧ сме́ртнагѡ и҆ слове́съ жесто́кихъ ѿ нечести́вагѡ  врага̀, пѣ́сньми оу҆бл҃жа́емъ. 
На него́же ра́дꙋющесѧ взира́ютъ чи́ни а҆́гг҃льстїи  и҆ всѝ ст҃і́и, томꙋ̀ предстои́ши ны́нѣ, є҆рмоге́не, и҆  ꙗ҆́кѡ и҆сповѣ́дникъ хода́тайствꙋеши при́снѡ за рꙋ́сь  правосла́внꙋю. (с. 472) 
Бг҃оро́диченъ: 
А҆да́мово воззва́нїе, пренепоро́чнаѧ дв҃о, съ тобо́ю  гдⷭ҇ь и҆ тобо́ю съ на́ми бг҃ъ: разꙋмѣ́йте сїѐ, ꙗ҆зы́цы,  и҆ покарѧ́йтесѧ. 
Пѣ́снь ѕ҃. 
І҆рмо́съ: Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Собо́ра ѡ҆сщ҃е́ннагѡ и҆збра́нїемъ и҆ повелѣ́нїемъ  ца́рскимъ возше́лъ є҆сѝ, ст҃и́телю, на престо́лъ  патрїа́ршїѧ вла́сти, да сп҃се́ши рꙋ́сь, напа́стьми мно́гими  ѡ҆бꙋрева́емꙋ. 
Вѣ́ры нелицемѣ́рныѧ и҆сповѣ́данїе непоколе́блемое  начерта́лъ є҆сѝ, ст҃и́телю, рꙋко́ю твое́ю и҆ сїю̀ вѣ́рꙋ  пред̾ лице́мъ всеѧ̀ цр҃кве въ собо́рѣ оу҆спе́нїѧ  пречⷭ҇тыѧ и҆сповѣ́далъ є҆сѝ, да оу҆́зритъ всѧ̑ рꙋ́сь  ка́мень и҆́стинныѧ вѣ́ры, на не́мже сози́ждетсѧ ца́рство и҆  оу҆тверди́тсѧ въ правосла́вїи. 
Ѧ҆зы́къ тво́й тро́сть кни́жника скоропи́сца, и҆́мже  загради́шасѧ оу҆ста̀ грѣ́шнича и҆ оу҆ста̀ льсти́вагѡ и҆  оу҆смири́сѧ мѧте́жъ нечести́выхъ. 
Тьмꙋ̀ лжѝ, ꙗ҆́же бы́сть ѡ҆́крестъ престо́ла  ца́рскагѡ, разгонѧ́ѧ сло́вомъ и҆́стины, и҆ на борьбꙋ̀ съ  и҆змѣ́нниками правосла́вное во́инство бл҃гословлѧ́ѧ  и҆зне́слъ є҆сѝ на стѡ́гна гра́да москвы̀ покро́въ ѿ  чꙋдото́чныхъ моще́й цр҃е́вича дими́трїа, да возвѣсти́тсѧ  пра́вда бж҃їѧ и҆ да оу҆крѣпи́тсѧ страна̀ правосла́внаѧ. 
А҆́ще ца́рь бл҃гочести́въ ре́клъ є҆сѝ, ст҃и́телю,  и҆ по вѣ́рѣ правосла́внѣй побора́тель, бл҃гослови́те ѡ҆  не́мъ (с. 473) гдⷭ҇а, и҆ возлюби́те є҆го̀, и҆ въ стра́сѣ  бж҃їи повинꙋ́йтесѧ є҆мꙋ̀ и҆ покарѧ́йтесѧ. 
Ꙗ҆́кѡ дре́во при и҆схо́дищихъ во́дъ бы́лъ є҆сѝ  оу҆ престо́ла бл҃года́ти, ст҃и́телю, ѡ҆сѣнѧ́ѧ прохла́дою  оу҆тѣше́нїѧ и҆ многопло́дїемъ пра́вды царѧ̀ правосла́вныѧ  рꙋ́си. 
И҆ проповѣ́дꙋеши, и҆ ѡ҆блича́еши, и҆ призыва́еши,  и҆ мо́лишисѧ, и҆ моли́тисѧ во всѣ́хъ хра́мѣхъ  повелѣва́еши, ст҃и́телю, ѡ҆ сп҃се́нїи ѡ҆ оу҆мире́нїи  страны̀ правосла́вныѧ. 
Бг҃оро́диченъ: 
Бцⷣе дв҃о, оу҆пова́нїе хрⷭ҇тїа́нѡмъ, покры́й,  соблюдѝ, сохранѝ и҆ сп҃сѝ рꙋ́сь, прибѣга́ющꙋ ко твоемꙋ̀  застꙋпле́нїю. 
Конда́къ, гла́съ ѕ҃. 
Темни́цею и҆ гла́домъ и҆знꙋрѧ́емь, да́же до сме́рти  вѣ́ренъ пребы́лъ є҆сѝ, бл҃же́нне є҆рмоге́не, малодꙋ́шїе  ѿ серде́цъ люде́й твои́хъ ѿгонѧ́ѧ и҆ на ѻ҆́бщїй  по́двигъ всѧ̑ призыва́ѧ. тѣ́мже и҆ нечести́выхъ мѧте́жъ  низложи́лъ є҆сѝ и҆ ски́птры ца́рства оу҆тверди́лъ є҆сѝ,  да всѝ зове́мъ тѝ: ра́дꙋйсѧ, застꙋ́пниче рѡссі́йскїѧ  землѝ. 
І҆́косъ: 
Прїиди́те, правосла́внїи лю́дїе, пѣ́сньми  оу҆бл҃жи́мъ пресвѣ́тла свѣти́льника цр҃кве рѡссі́йскїѧ,  непоколеби́ма столпа̀ вѣ́ры правосла́вныѧ, те́пла  мл҃твенника и҆ предста́телѧ за зе́млю на́шꙋ, крѣ́пка  стоѧ́телѧ проти́вꙋ врагѡ́въ, стро́гаго ѡ҆бличи́телѧ на  преда́телей и҆ разори́телей правосла́внагѡ ца́рства,  до́браго па́стырѧ, дꙋ́шꙋ свою̀ за ѻ҆́вцы своѧ̑ положи́вша  и҆ (с. 474) сегѡ̀ ра́ди вѣнце́мъ сла́вы ѿ гдⷭ҇а  вѣнча́нна, къ немꙋ́же припаде́мъ, вѣ́рою и҆ любо́вїю  зовꙋ́ще си́це: ра́дꙋйсѧ, вели́кїй въ і҆ера́рсѣхъ  рѡссі́йскихъ ст҃и́телю хрⷭ҇то́въ, ѻ҆́тче на́шъ є҆рмоге́не. 
Пѣ́снь з҃. 
І҆рмо́съ: Ѻ҆́троцы бл҃гочести́вїи въ вавѷлѡ́нѣ  ѻ҆́бразꙋ злато́мꙋ не поклони́шасѧ: но посредѣ̀ пе́щи  ѻ҆́гненныѧ ѡ҆роша́еми, пѣ́снь воспѣва́хꙋ, глаго́люще:  превозноси́мый ѻ҆тцє́въ и҆ на́съ бж҃е, бл҃гослове́нъ  є҆сѝ. 
Ѻ҆гне́мъ лю́тыѧ ѕло́бы ѡ҆палѧ́ема, пе́щи  ѻ҆́гненнѣй оу҆подо́биласѧ є҆́сть правосла́внаѧ рꙋ́сь во  днѝ разоре́нїѧ и҆ мѧте́жа лю́тагѡ, си́лою же слове́съ  твои́хъ, ст҃и́телю, ѡ҆роша́ема и҆ до дне́сь пое́тъ  правосла́внѡ: ѻ҆тцє́въ и҆ на́съ бж҃е, бл҃гослове́нъ  є҆сѝ. 
Гла́съ въ собо́рѣ оу҆спе́нїѧ пречⷭ҇тыѧ слы́шанъ  бы́сть: пока́йтесѧ ѡ҆ ѕло́бѣ ва́шей, вразѝ царю̀  правосла́вномꙋ и҆ бг҃ови, и҆́бо бг҃омъ вѣнча́нъ є҆́сть на  ца́рство и҆ бг҃омъ ца́рствꙋетъ во оу҆твержде́нїе хрⷭ҇то́вы  пра́вды, пою́ще гдⷭ҇еви: ѻ҆тцє́въ бж҃е, бл҃гослове́нъ  є҆сѝ. 
Ѻ҆те́цъ всеѧ̀ рꙋ́си въ дни̑ ско́рби и҆ ѡ҆бстоѧ́нїй  ꙗ҆ви́лсѧ ст҃и́тель бж҃їй є҆рмоге́нъ: сегѡ̀ ра́ди  призыва́йте є҆го̀ и҆ по́йте съ ни́мъ и҆́мени всевы́шнѧгѡ:  ѻ҆тцє́въ и҆ на́съ бж҃е бл҃гослове́нъ є҆сѝ. 
Моли́тесѧ и҆ пости́тесѧ и҆ и҆змѣни́тесѧ въ но́вагѡ  человѣ́ка, ѡ҆дѣ́ѧна въ добродѣ́тєли бг҃олю́бїѧ и҆  бл҃гоче́стїѧ, да пода́стъ всѣ̑мъ на́мъ гдⷭ҇ь ми́ръ и҆  любо́вь, землѝ на́шей крѣ́пкое є҆дине́нїе, странѣ̀  побѣ́дꙋ на врагѝ и҆ ѡ҆долѣ́нїе. 
Любо́вїю къ царю̀ согрѣва́ѧйсѧ и҆ ре́вностїю по  вѣ́рѣ па́че ѻ҆гнѧ̀ разгора́ѧйсѧ, попалѧ́лъ є҆сѝ,  ст҃и́телю, (с. 475) тє́рнїѧ грѣхолюби́вагѡ мѧте́жа,  ѡ҆бновлѧ́ѧ и҆ оу҆твержда́ѧ ѡ҆бветша́вшее ца́рство. 
Ю҆нцы̀ тꙋ́чнїи: самозва́нцы мѧте́жнїи, ца́рїе  и҆нозе́мнїи и҆ и҆змѣ̑нницы нечести́вїи ѡ҆держа́ша рꙋ́сь,  пред̾ лице́мъ же твоеѧ̀ пра́вды, ст҃и́телю, и҆счезо́ша  ꙗ҆́кѡ ды́мъ ѿ ѻ҆гнѧ̀, да весели́тсѧ правосла́внаѧ рꙋ́сь  ѡ҆ гдⷭ҇ѣ и҆ да торжествꙋ́етъ правосла́вїе. 
Бг҃ови рабѡ́тницы и҆ тебѣ̀ помѡ́щницы бы́ша  ст҃и́тели хрⷭ҇тѡ́вы: фїларе́тъ рѡсто́вскїй, є҆фре́мъ  каза́нскїй, ѳеокті́стъ тверскі́й и҆ галактїѡ́нъ  сꙋ́здальскїй, и҆́миже во всю̀ зе́млю и҆зы́де сло́во твоѐ,  є҆рмоге́не ст҃и́телю, и҆ въ концы̀ рꙋ́си вѣща́нїе твоѐ. 
Бг҃оро́диченъ: 
И҆̀же въ напа́стехъ и҆ въ ско́рбехъ, и҆ въ  болѣ́знехъ ѡ҆бремене́ннїи грѣхѝ мно́гими, прїиди́те къ  застꙋ́пницѣ оу҆се́рднѣй, мт҃ри гдⷭ҇а вы́шнѧгѡ: та́ бо  и҆сцѣли́тъ вы̀ и҆ оу҆тѣ́шитъ и҆ оу҆поко́итъ. 
Пѣ́снь и҃. 
І҆рмо́съ: Бг҃оглаго́ливїи ѻ҆́троцы въ пещѝ, со  ѻ҆гне́мъ пла́мень попира́юще, поѧ́хꙋ: бл҃гослови́те, дѣла̀  гдⷭ҇нѧ, гдⷭ҇а. 
Ми́лѡстыни мнѡ́ги твори́лъ є҆сѝ лю́демъ,  ст҃и́телю, є҆гда̀ бога́тїи ѡ҆бнища́ша ми́лостїю и҆  сребролю́бїѧ ра́ди не внима́хꙋ є҆́же помощѝ неимꙋ́щымъ:  ты́ же ре́клъ є҆сѝ ке́ларю се́ргїевой ѡ҆би́тели  а҆враа́мїю, и҆ жи̑тницы ѿверзо́шасѧ и҆ а҆́лчꙋщїи  насы́тишасѧ и҆ бл҃гослови́ша гдⷭ҇а. 
А҆́ще и҆ пѣ́нитсѧ жите́йское мо́ре, а҆́ще и҆  бѣснꙋ́етсѧ воздвиза́емо напа́стей бꙋ́рею, не потопи́ти  є҆мꙋ̀ кораблѧ̀ і҆и҃сова: на ка́мени бо вѣ́ры и҆ пра́вды  стои́мъ. (с. 476) та́кѡ ре́клъ є҆сѝ, ст҃и́телю, и҆ бы́сть  та́кѡ, и҆ сѐ, торжествꙋ́ютъ правосла́внїи и҆ бл҃гословѧ́тъ  гдⷭ҇а. 
Ꙗ҆́кѡ до́брый ко́рмчїй, приве́лъ є҆сѝ, ст҃и́телю,  кора́бль рѡссі́йскїѧ держа́вы къ ти́хой при́стани  правосла́вныѧ цр҃кве: и҆ сѐ, страна̀ на́ша ѡ҆солѧ́етсѧ  бл҃года́тїю ст҃а́гѡ дх҃а и҆ бл҃гословлѧ́етъ гдⷭ҇а. 
Ре́клъ є҆сѝ, ст҃и́телю, боѧ́щымсѧ гдⷭ҇а: не  бо́йсѧ, ма́лое ста́до, ꙗ҆́кѡ бл҃гоизво́лилъ є҆́сть ѻ҆ц҃ъ  нбⷭ҇ный дарова́ти на́мъ ца́рство. та́кѡ вѣ́ровалъ є҆сѝ и҆  та́кѡ по вѣ́рѣ воспрїѧ́лъ є҆сѝ. и҆ сѐ, ст҃а́ѧ цр҃ковь  ра́дꙋетсѧ ѡ҆ правосла́вїи страны̀ на́шеѧ и҆ благословлѧ́етъ  гдⷭ҇а. 
Оу҆ничижи́ша тѧ̀ возстаю́щїи на тѧ̀, мета́юще  пра́хъ и҆ песо́къ въ лицѐ твоѐ, да ѿрече́шисѧ ѿ бж҃їѧ  пома́занника, ты́ же всѧ̑ претерпѣ́лъ є҆сѝ пра́вды ра́ди,  бл҃гословлѧ́ѧ гдⷭ҇а. 
Ст҃а́ѧ и҆ бг҃омъ люби́маѧ рꙋ́сь не поги́бнетъ,  ре́клъ є҆сѝ, ст҃и́телю, и҆змѣ́нникѡмъ и҆ преда́телємъ и҆  всѣ̑мъ врагѡ́мъ на́шымъ: всꙋ́е трꙋжда́етесѧ, а҆́ще не гдⷭ҇ь  созида́етъ, пока́йтесѧ и҆ бл҃гослови́те гдⷭ҇а. 
Не вѣ́даемъ, ка́кѡ и҆ нарещѝ ва́съ, ре́клъ є҆сѝ,  ст҃и́телю, мѧте́жникѡмъ и҆ и҆змѣ́нникѡмъ: ѿстꙋпи́ли бо  є҆стѐ ѿ бг҃а, ѿпа́ли ѿ собо́рныѧ и҆ а҆пⷭ҇льскїѧ  цр҃кве, ѿстꙋпи́ли ѿ бг҃омъ и҆ ст҃ы́мъ є҆ле́емъ  пома́заннагѡ царѧ̀, забы́ли є҆стѐ ѡ҆бѣ́ты правосла́вныѧ  вѣ́ры на́шеѧ: стоѧ́ти до сме́рти за до́мъ прест҃ы́ѧ бцⷣы  и҆ за ца́рство правосла́вное. пока́йтесѧ и҆ ѡ҆брати́тесѧ и҆  бл҃гослови́те гдⷭ҇а. 
Бг҃оро́диченъ: 
Є҆́же ѡ҆ на́съ и҆спо́лнивъ смотре́нїе бж҃їе и҆  ꙗ҆̀же на землѝ соедини́въ небє́снымъ, носи́ла є҆сѝ во  чре́вѣ ѿ (с. 477) дх҃а ст҃а, пренепоро́чнаѧ, и҆ родила̀  є҆сѝ на́мъ всѣ́хъ бг҃а, є҆го́же всѧ̑ дѣла̀ гдⷭ҇нѧ  пою́тъ и҆ превозно́сѧтъ во всѧ̑ вѣ́ки. 
Пѣ́снь ѳ҃. 
І҆рмо́съ: Вои́стинꙋ бцⷣꙋ тѧ̀ и҆сповѣ́дꙋемъ,  сп҃се́нїи тобо́ю, дв҃о чⷭ҇таѧ, съ безпло́тными ли̑ки тѧ̀  велича́юще. 
Пречⷭ҇тѣй влⷣчцѣ ввѣ́рилъ є҆сѝ, ст҃и́телю,  правосла́вное во́инство, и҆ стоѧ́ти за вѣ́рꙋ неподви́жнѡ  да́же до сме́рти бл҃гослови́лъ є҆сѝ, и҆ боѧ́тисѧ  є҆ди́нагѡ на нб҃сѣ́хъ живꙋ́щагѡ наꙋчи́лъ є҆сѝ. сегѡ̀  ра́ди со и҆сповѣ́дники правосла́вныѧ пра́вды ра́дꙋешисѧ. 
Ѡ҆каѧ̑нныѧ и҆змѣ́нники а҆наѳема́тствовалъ є҆сѝ,  правосла̑внымъ же во́инѡмъ и҆ всѣ̑мъ ревни́телємъ  правосла́внагѡ ца́рства млⷭ҇ть ѿ гдⷭ҇а бг҃а и҆ ѿ своегѡ̀  смире́нїѧ бл҃гослове́нїе препода́лъ є҆сѝ, ст҃и́телю,  и҆́мже бы́сть побѣ́да и҆ ѡ҆долѣ́нїе на врагѝ и҆ всеѧ̀  рꙋ́си сп҃се́нїе, тебѣ́ же вѣне́цъ ѿ бг҃а, ꙗ҆́кѡ  строи́телю ст҃ы́ѧ жи́зни. 
Гла́съ ѻ҆́гненныѧ ре́вности ѡ҆ сп҃се́нїи  ѻ҆те́чества не вѧ́жетсѧ, а҆́ще и҆ заключа́етсѧ во хра́минѣ  пꙋ́стѣ, ꙗ҆́кѡ во гро́бѣ: сегѡ̀ ра́ди и҆ заповѣ́далъ  є҆сѝ оу҆ченикꙋ̀ твоемꙋ̀ дїѡнѵ́сїю и҆гꙋ́менꙋ и҆ и҆́нокѡмъ  ѡ҆би́тели ст҃а́гѡ се́ргїа ѡ҆гласи́ти всю̀ рꙋ́сь  правосла́внꙋю, да воздви́жетсѧ сп҃си́тельнаѧ бра́нь во  сла́вꙋ ст҃ы́ѧ цр҃кве и҆ во оу҆твержде́нїе держа́вы  рѡссі́йскїѧ, ю҆́же возлюби́лъ є҆сѝ и҆ ѡ҆ не́йже мо́лишисѧ  бг҃ꙋ. 
И҆ первопресто́льникъ а҆пⷭ҇льскїѧ цр҃кве, и҆  и҆сповѣ́дникъ правосла́вныѧ вѣ́ры, и҆ вторы́й златоꙋ́стъ  во ѡ҆бличе́нїе грѣхолюби́выхъ и҆ мѧте́жныхъ, и҆ (с. 478)  строи́тель правосла́внагѡ ца́рства бы́лъ є҆сѝ, ст҃и́телю,  и҆ за сїѐ произволе́нїе темни́цею и҆ гла́домъ мꙋ́чимъ бы́лъ  є҆сѝ и҆ прїѧ́въ ѿ бг҃а неꙋвѧда́емый вѣне́цъ, съ мч҃нки  весели́шисѧ. 
Бг҃ꙋ на́шемꙋ тобо́ю сла́ва, тебѣ́ же, сщ҃енномч҃нче  є҆рмоге́не, довлѣ́етъ ра́доватисѧ во свѣ́тѣ лица̀ є҆гѡ̀  и҆ непреста́ннѡ моли́тисѧ, да не поги́бнетъ рꙋ́сь ст҃а́ѧ, но  да бꙋ́детъ да́же до конца̀ свѣ́тъ во ѿкрове́нїе  ꙗ҆зы́кѡмъ правосла́вныѧ пра́вды. 
Ни́щь и҆ болѧ́й є҆́смь а҆́зъ, ст҃и́телю, и҆ во  смире́нїи свое́мъ припа́даю къ цѣльбоно́снѣй ра́цѣ  твое́й, и҆сцѣле́нїѧ тре́бꙋѧ. 
Є҆го́же возлюби́лъ є҆сѝ, є҆мꙋ́же дꙋ́шꙋ свою̀  пре́далъ є҆сѝ и҆ ны́нѣ предстои́ши со дерзнове́нїемъ  ꙗ҆́кѡ мч҃нкъ: молѝ бг҃а ѡ҆ на́съ, ст҃ы́й сщ҃енномч҃нче  є҆рмоге́не. 
Бг҃оро́диченъ: 
Тѧ̀ и҆сповѣ́дꙋемъ, ꙗ҆́кѡ мт҃рь гдⷭ҇а вы́шнѧгѡ, и҆  невозвра́тнꙋ наде́ждꙋ и҆мꙋ́ще на тѧ̀, мо́лимсѧ тебѣ̀  оу҆миле́нною дꙋше́ю и҆ сокрꙋше́ннымъ се́рдцемъ: всѣ́мъ  полє́знаѧ да́рꙋй, и҆ всѧ̑ сп҃сѝ, бцⷣе дв҃о, ты́ бо є҆сѝ  бжⷭ҇твенный покро́въ рабѡ́мъ твои̑мъ. 
Свѣти́ленъ. Подо́бенъ: Жєны̀, оу҆слы́шите: 
Во свѣ́тѣ правосла́вїѧ, є҆гѡ́же ревни́тель бы́лъ  є҆сѝ, ст҃и́телю є҆рмоге́не, зри́мъ свѣ́тъ и҆́стины, въ  не́мже полнота̀ дарова́нїй дх҃а, ра́дꙋемсѧ ѡ҆ гдⷭ҇ѣ и҆  велича́емъ ѡ҆зари́вшаго тѧ̀ свѣ́томъ присноживо́тнымъ. (с.  479) 
Сла́ва, и҆ ны́нѣ, бг҃оро́диченъ: 
Мт҃рь незаходи́магѡ свѣ́та, ѡ҆сїѧва́ющꙋ рꙋ́сь  покро́вомъ мт҃рнѧгѡ застꙋпле́нїѧ, пѣ́сньми велича́емъ,  ꙗ҆́кѡ свѣтлѣ́йшꙋю го́рнихъ во́инствъ. 
На хвали́техъ стїхи̑ры на ѕ҃, гла́съ з҃. 
Сотвори́те въ пѣ́снехъ сꙋ́дъ напи́санъ: сла́ва сїѧ̀  бꙋ́детъ вели́комꙋ є҆рмоге́нꙋ: то́й бо є҆́сть правосла́вїѧ  ревни́тель и҆ всеѧ̀ рꙋ́си храни́тель, ꙗ҆́кѡ ѻ҆ре́лъ  птенцы̀ своѧ̑ покрыва́ѧй. 
Хвали́те бг҃а во ст҃ѣ́мъ є҆гѡ̀: то́й бо  возвели́чилъ є҆́сть є҆го̀ и҆ во всѣ́хъ дѣ́лѣхъ є҆гѡ̀  ѡ҆правда́лъ є҆́сть є҆го̀ оу҆твержде́нїемъ си́лы є҆гѡ̀. 
Хвали́те ст҃а́го въ си́лѣ є҆гѡ̀: всѧ̑ бо мо́жетъ  ѡ҆ оу҆крѣплѧ́ющемъ і҆и҃сѣ. хвали́те є҆го̀ по мно́жествꙋ  чꙋде́съ є҆гѡ̀: всѧ̑ бо недꙋ̑жныѧ и҆сцѣлѧ́етъ ѡ҆ и҆́мени  гдⷭ҇немъ. 
Хвали́те ст҃а́го во ѱалмѣ́хъ и҆ пѣ́снехъ,  хвали́те є҆го̀ въ пѣ́нїихъ дꙋхо́вныхъ, велича́йте сла́вꙋ  ѻ҆тє́цъ на́шихъ, воспѣва́йте оу҆твержде́нїе землѝ  на́шеѧ, ра́дꙋйтесѧ ѡ҆ не́мъ и҆ весели́тесѧ. 
Хвали́те ст҃а́го въ собо́рѣ ѡ҆сщ҃е́нныхъ,  похвали́те є҆го̀, всѝ лю́дїе: то́й бо є҆́сть красота̀  цр҃ко́внаѧ, то́й бо є҆́сть добро́та наро́днаѧ, то́й бо  є҆́сть ра́дость на́ша. 
Хвали́те ст҃а́го во ст҃и́телехъ, похвали́те є҆го̀  во ст҃ѣ́йшихъ патрїа́рсѣхъ, оу҆бл҃жи́те є҆го̀ во  и҆сповѣ́дницѣхъ и҆ просла́вите є҆го̀ во сщ҃енномч҃нцѣхъ.  хвали́те є҆го̀ во всѣ́хъ дѣ́лѣхъ є҆гѡ̀. (с. 480) 
Сла́ва, гла́съ то́йже. 
Прїиди́те, оу҆бл҃жи́мъ па́стырѧ до́браго землѝ  на́шеѧ, за вѣ́рꙋ рꙋ́си всѧ̑ претерпѣ́вшаго, и҆ за  правосла́вїе ца́рства дꙋ́шꙋ свою̀ положи́вшаго, и҆ ны́нѣ  млⷭ҇тїю бж҃їею чꙋдотво́рца, ꙗ҆вле́ннаго во оу҆твержде́нїе  вѣ́ры немощствꙋ́ющихъ, и҆ во и҆сцѣле́нїе всѣ́хъ  недꙋ́гꙋющихъ, и҆ во оу҆покое́нїе ѡ҆ѕло́бленныхъ грѣхѝ  мно́гими, да всѝ возра́дꙋемсѧ и҆ да пое́мъ є҆мꙋ̀:  ра́дꙋйсѧ, любы̀, на́съ согрѣва́ющаѧ. ра́дꙋйсѧ, си́ло, на́съ  и҆сцѣлѧ́ющаѧ. ра́дꙋйсѧ, ра́зꙋме, всѣ́хъ просвѣща́ѧй.  ра́дꙋйсѧ, стра́же, правосла́вїе на́ше ѡ҆хранѧ́ѧй. ра́дꙋйсѧ,  ст҃и́телю є҆рмоге́не. 
И҆ ны́нѣ, бг҃оро́диченъ, гла́съ то́йже: 
Прїиди́те восхва́лимъ прехва́льнꙋю, сла́внѣйшꙋю  всѣ́хъ земноро́дныхъ и҆ чⷭ҇тнѣ́йшꙋю нбⷭ҇ныхъ во́инствъ  мт҃рь гдⷭ҇а вы́шнѧгѡ, застꙋ́пницꙋ оу҆се́рднꙋю. 
Славосло́вїе вели́кое: И҆ ѿпꙋ́стъ. Дае́тсѧ же и҆  є҆ле́й бра́тїи ѿ канди́ла ст҃а́гѡ, и҆ ча́съ а҃-й. 
На лїтꙋргі́и: Бл҃жє́нна ѿ канѡ́на ст҃а́гѡ, пѣ̑сни  г҃-ѧ и҆ ѕ҃-ѧ. Прокі́менъ, гла́съ з҃. Возвесели́тсѧ  првⷣникъ ѡ҆ гдⷭ҇ѣ и҆ оу҆пова́етъ на него̀. Сті́хъ:  Оу҆слы́ши, бж҃е, гла́съ мо́й. А҆пⷭ҇толъ къ є҆вре́ємъ,  зача́ло тл҃є. А҆ллилꙋ́їа, гла́съ д҃: Сщ҃е́нницы твоѝ  ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.  Є҆ѵⷢ҇лїе і҆ѡа́нна, зача́ло л҃ѕ. Прича́стенъ: Въ па́мѧть  вѣ́чнꙋю. 


(с. 481) 
Мѣ́сѧца тогѡ́же въ к҃-й де́нь. 
Слꙋ́жба ст҃а́гѡ прпⷣбномч҃ника корни́лїа и҆гꙋ́мена  пско́во-пече́рскїѧ ѡ҆би́тели. 
На вече́рнѣ На Гдⷭ҇и, воззва́хъ, стїхи̑ры. гла́съ  ѕ҃: 
По́двиги мꙋ́драгѡ по́стника и҆ болѣ́зни во́ина  хрⷭ҇то́ва восхвалѧ́юще по до́лгꙋ, вѣ́рнїи, возопїи́мъ  гдⷭ҇еви: тогѡ̀ моли́твами, хрⷭ҇тѐ бж҃е, ѿ всѧ́кїѧ бѣды̀  и҆зба́ви на́съ. 
Щи́тъ правосла́вїѧ, мона́хѡвъ наста́вниче, смире́нїѧ  ѻ҆́бразъ, стезѧ̀ трꙋдолю́бїѧ, разсѣ́ѧвый тьмꙋ̀ многобо́жїѧ  въ лю́дехъ, дх҃омъ нбⷭ҇нымъ и҆спо́лньсѧ, корни́лїе, ꙗ҆́кѡ  прⷣте́ча оу҆сѣче́нъ въ главꙋ̀, и҆ ны́нѣ престо́лꙋ цр҃ѧ̀  сла́вы предстоѧ̀, молѝ ѡ҆ на́съ, чтꙋ́щихъ па́мѧть твою̀. 
Гла́съ є҃. 
Ра́дꙋйсѧ, ве́лїѧ вѣ́рныхъ похвало̀, хрⷭ҇толю́бцєвъ  оу҆добре́нїе, ѡ҆би́тели пече́рскїѧ сла́во и҆ оу҆краше́нїе,  вѣ́ры хрⷭ҇то́вы насади́телю, правосла́вїѧ стра́же  неꙋсы́пный, хрⷭ҇то́въ са́дъ насажде́й, цр҃кви бж҃їѧ, до́брѣ  блюды́й своѐ ста́до, бл҃же́нне корни́лїе, и҆ ны́нѣ  прⷭ҇то́лꙋ цр҃ѧ̀ сла́вы предстоѧ̀, и҆спросѝ на́мъ ве́лїю  ми́лость. 
Ра́дꙋйсѧ, бж҃їй во́ине, вождю̀ пресла́вный  по́стникѡвъ, кро́ткїй и҆́нокѡвъ наста́вниче, милосе́рдїѧ  и҆сто́чниче, нестѧжа́нїѧ оу҆чи́телю, чꙋ́дскїѧ ꙗ҆зы́цы (с.  482) хрⷭ҇то́ви приведы́й, земно́е ше́ствїе скончава́ѧ  сла́внѡ. царе́мъ непра́веднѡ оу҆бїе́нъ бы́въ, съ мч҃ники  вѣнча́всѧ, корни́лїе, съ ни́ми же молѝ хрⷭ҇та̀ бг҃а  дарова́ти на́мъ ве́лїю ми́лость. 
Сла́ва, гла́съ и҃: 
Прпⷣбне ѻ҆́тче корни́лїе, пра́веднѣ  бг҃оше́ствовати оу҆чи́лъ є҆сѝ, нестѧжа́нїѧ рачи́тель  бы́лъ є҆сѝ, ѻ҆́бразъ трꙋдолю́бїѧ всѣ̑мъ показа́вый,  бг҃ома́тери пѣсносло́вецъ бы́въ, и҆ тоѧ̀ на́мъ ꙗ҆ви́лъ  є҆сѝ ѻ҆́бразы чꙋ̑дныѧ. и҆́мже кла́нѧющисѧ, ны́нѣ  глаго́лемъ: ѽ, пречⷭ҇таѧ бцⷣе дв҃о, ꙗ҆вѝ на́мъ бога̑тыѧ  ми́лѡсти моли́твами прпⷣбнагѡ сщ҃енномч҃ника твоегѡ̀. 
И҆ ны́нѣ: Цр҃ь нбⷭ҇ный: 
Вхо́дъ. Прокі́менъ днѐ. Чтє́нїѧ трѝ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей,  и҆ не прико́снетсѧ и҆́хъ мꙋ́ка. Непщева́ни бы́ша во  ѻ҆чесѣ́хъ безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе  и҆схо́дъ и҆́хъ, и҆ є҆́же ѿ на́съ ше́ствїе, сокрꙋше́нїе:  ѻ҆ни́ же сꙋ́ть въ ми́рѣ. И҆́бо предъ лице́мъ  человѣ́ческимъ а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ  безсме́ртїѧ и҆спо́лнено, и҆ вма́лѣ нака́зани бы́вше,  вели́кими благодѣ́тельствовани бꙋ́дꙋтъ: ꙗ҆́кѡ бг҃ъ  и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ  зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ  возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ  ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ  ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆  вѣ́рнїи въ любвѝ пребꙋ́дꙋтъ (с. 483) є҆мꙋ̀: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ, преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Гла́вы є҃ и҆ ѕ҃] Пра́вєдницы во вѣ́ки живꙋ́тъ,  и҆ въ гдⷭ҇ѣ мзда̀ и҆́хъ и҆ попече́нїе и҆́хъ оу҆ вы́шнѧгѡ.  Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ  добро́ты ѿ рꙋкѝ гдⷭ҇ни: и҆ занѐ десни́цею покры́етъ ѧ҆̀,  и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе  своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ  въ бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ: прїи́метъ щи́тъ непобѣди́мый, преподо́бїе:  поѡстри́тъ же напра́сный гнѣ́въ во ѻ҆рꙋ́жїе: спобо́ретъ же  съ ни́мъ (с. 484) мі́ръ на безꙋ̑мныѧ: по́йдꙋтъ праволꙋ̑чныѧ  стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка  ѡ҆блакѡ́въ на намѣ́ренїе полетѧ́тъ: и҆ ѿ каменоме́тныѧ  ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ  вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хорь развѣ́етъ  и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїѝ  концє́въ землѝ. Внꙋши́те, держа́щїи мно́жєства и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
На лїті́и стїхи̑ры, гла́съ ѕ҃: 
Прехва́льне корни́лїе, твоѐ житїѐ возложи́лъ  є҆сѝ добродѣ́телей попече́нїе, пѣсносло́вїемъ бо  вѣ́рнїи вѣ́рою хрⷭ҇та̀ похвалѧ́ютъ, твои́ми покарѧ́ющесѧ  оу҆чє́нїи, и҆̀мже оу҆тверди́тисѧ въ ми́рѣ, предстоѧ̀,  оу҆молѝ бжⷭ҇твеннаго дх҃а. 
Гла́съ з҃: 
Прїиди́те, возра́дꙋемсѧ, лю́дїе, въ честнѣ́мъ  хра́мѣ бг҃ома́тери и҆ притеце́мъ къ є҆ѧ̀ оу҆го́дникꙋ  корни́лїю, просїѧ́вшемꙋ на́мъ по́двиги дꙋхо́вными, нището́ю  дх҃а и҆ терпѣ́нїемъ, бѣ̑днымъ и҆ скорбѧ́щымъ  оу҆тѣ́шителю, болѧ́щымъ безме́здномꙋ цѣли́телю,  ꙗ҆зы́кѡвъ оу҆чи́телю и҆ просвѣти́телю, нестѧжа́нїѧ и҆  любвѐ насади́телю, подража́телю сп҃са хрⷭ҇та̀. вше́дъ бо во  ст҃а̑ѧ не без̾ кро́ве, прпⷣбне, вѣнча́сѧ съ мч҃ники, и҆  ны́нѣ созда́телѧ мо́литъ ѡ҆ на́съ, да и҆зба́вимсѧ лю́тыхъ  ѡ҆бстоѧ́нїй и҆ црⷭ҇твїѧ нбⷭ҇нагѡ сподо́бимсѧ. (с. 485) 
Сла́ва и҆ ны́нѣ, Под̾ кро́въ тво́й, влⷣчце: 
На стїхо́внѣ, гла́съ в҃: Подо́бенъ: До́ме  є҆ѵфра́ѳовъ: 
До́мъ добродѣ́телей бы́въ, а҆пⷭ҇толъ и҆ мч҃никъ,  ѿ ю҆́ности до́мъ ѻ҆́ч҃їй ѡ҆ста́вивый, ѡ҆би́тели дв҃ы  пречⷭ҇тыѧ и҆гꙋ́менъ мꙋ́дрый бы́лъ є҆сѝ. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Бг҃ома́тери до́мы и҆ ст҃ы̑мъ созида́лъ є҆сѝ,  ѻ҆́тче, въ ве́сехъ и҆ гра́дѣхъ, и҆ ны́нѣ въ до́мѣхъ  и҆́хъ на нб҃сѝ кꙋ́пнѡ ра́дꙋешисѧ. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Бытїѐ и҆ бл҃голѣ́пїе до́ма бг҃ома́тери во  пско́встѣй землѝ, ѿ бг҃а зда́ннагѡ, рꙋка́ми ст҃ы́хъ  преꙋмно́женнагѡ, вы́нꙋ и҆́мꙋтъ во́лю пречⷭ҇тыѧ и҆ трꙋды̀  бл҃же́ннаго корни́лїѧ. 
Сла́ва, и҆ ны́нѣ, Ѽ, чꙋдесѐ но́вагѡ: 
А҆́ще же нѣ́сть бдѣ́нїѧ, подо́бенъ то́йже: 
Молѝ ѡ҆ на́съ, грѣ́шныхъ, дв҃о, мт҃и гдⷭ҇нѧ, со  сщ҃е́ннымъ корни́лїемъ предстоѧ́ще предъ бг҃омъ, да  сп҃се́нїе дꙋ́шъ оу҆лꙋчи́мъ. 
Тропа́рь, гла́съ ѕ҃: 
Пско́во-пече́рскаѧ ѡ҆би́тель, и҆здре́вле сла́внаѧ  чꙋдесы̀ і҆кѡ́ны бг҃ома́терни, мнѡ́гїѧ и҆́ноки бг҃ови  воспита̀, та́мѡ и҆ прпⷣбный корни́лїй по́двигомъ до́брымъ  подвиза́сѧ, чꙋ́днꙋю бг҃ома́терь сла́вѧ, и҆новѣ̑рныѧ  просвѣща́ѧ, и҆́ноки и҆ мнѡ́гїѧ лю́ди сп҃са́ѧ, ѡ҆би́тель же  свою̀ ди́внѡ оу҆краша́ѧ и҆ ѡ҆гражда́ѧ. та́мѡ и҆  мꙋ́ченичества вѣне́цъ по мно́гихъ лѣ́тѣхъ па́стырства  своегѡ̀ до́блестнѣ прїѧ́тъ. тѣ́мже (с. 486) воспои́мъ,  лю́дїе, хрⷭ҇та̀ бг҃а и҆ пречⷭ҇тꙋю є҆гѡ̀ мт҃рь  возблагодари́мъ, ꙗ҆́кѡ дарова̀ на́мъ прпⷣбномч҃ника  сла́вна и҆ моли́твенника ѡ҆ дꙋша́хъ на́шихъ достобл҃же́нна. 
На оу҆́трени 
Сѣда́ленъ, гла́съ а҃: 
А҆́гг҃лѡвъ ли́ки воспо́лнилъ є҆сѝ, прпⷣбне  корни́лїе, ѻ҆́бразъ и҆мы́й а҆́гг҃льскїй, сщ҃е́нствомъ  ѡ҆дѣ́ѧнъ и҆ мч҃ничествомъ оу҆кра́шенъ, цѣльбꙋ̀ дꙋша́мъ и҆  тѣлесє́мъ подае́ши съ вѣ́рою несꙋмнѣ́нною прибѣга́ющымъ  къ тебѣ̀. 
Сла́ва, и҆ ны́нѣ, бг҃оро́диченъ: 
Возвы́си ро́гъ хрⷭ҇тїа́нскїй и҆ низложѝ безбѡ́жныѧ  шата̑нїѧ, бг҃ороди́тельнице, сп҃са́ющи сїѐ ста́до твоѐ, въ  не́мже вели́кое твоѐ и҆́мѧ многопѣ́тое велича́етсѧ при́снѡ  и҆ сла́витсѧ. 
Велича́нїе, прокі́менъ и҆ є҆ѵⷢ҇лїе прпⷣбническаѧ. 
По н҃-мъ ѱалмѣ̀ стїхи́ра, гла́съ ѕ҃: 
И҆злїѧ́сѧ бл҃года́ть ѿ оу҆сте́нъ твои́хъ,  ѻ҆́тче, и҆ бы́лъ є҆сѝ оу҆чи́тель ꙗ҆зы́кѡвъ и҆ мона́хѡвъ  наста́вникъ до́брый, и҆злїѧ́всѧ свое́ю кро́вїю, хрⷭ҇тꙋ̀  предста́лъ є҆сѝ, корни́лїе, є҆го́же молѝ непреста́ннѡ  сп҃сти́сѧ дꙋша́мъ на́шымъ. 
Канѡ́нъ бцⷣѣ, гла́съ и҃: Мно́гими содержи́мь  напа́стьми: и҆ ст҃о́мꙋ, гла́съ и҃. 
Пѣ́снь а҃. 
І҆рмо́съ: Во́дꙋ проше́дъ, ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. (с. 487) 
Оу҆миле́нїѧ мѝ во́дꙋ и҆зле́й, гдⷭ҇и, въ се́рдце,  и҆ оу҆́мъ ѡ҆зарѝ досто́йнѡ воспѣ́ти твоего̀ оу҆го́дника,  прпⷣбнаго корни́лїѧ. 
Мона́хѡвъ наста́вникъ и҆ оу҆чи́тель нелицепрїѧ́тенъ  бы́лъ є҆сѝ и҆ бг҃ꙋ си́хъ приводѧ̀, мч҃ническимъ вѣнце́мъ  ѿ земна́гѡ цр҃ѧ̀ вѣнча́лсѧ є҆сѝ, бл҃же́нне. 
Хрⷭ҇то́вымъ свѣтоли́тїемъ просвѣща́емъ, прпⷣбне  ѻ҆́тче корни́лїе, моли́твами твои́ми, пребл҃же́нне,  ѡ҆мраче́ннꙋю дꙋ́шꙋ мою̀ просвѣтѝ, ꙗ҆́кѡ да воспѣва́ю  тѧ̀. 
Бг҃оро́диченъ: 
Тишина̀ ты̀, влⷣчце, и҆ приста́нище погиба́ющымъ въ  мо́ре грѣхѡ́въ, тѣ́мже къ тебѣ̀ притека́ющихъ не  ѿри́ни, приснодв҃о, но спасѝ твои́мъ предста́тельствомъ  бг҃ома́тернимъ. 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче, гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Просвѣти́лъ є҆сѝ лю́ди, і҆́дѡлѡмъ слꙋжа́щыѧ,  свѣ́томъ и҆́стинныѧ вѣ́ры, ѡ҆зарѝ и҆ на́съ, грѣ́шныхъ,  прибѣга́ющихъ къ твоемꙋ̀ застꙋпле́нїю, бл҃года́тїю ѡ҆  всеблага́гѡ чл҃вѣколю́бца. 
Всѣ̑мъ бла̑га дꙋхѡ́вныѧ и҆ тѣлє́сныѧ дѣ́ѧ,  навѣ́томъ ѕлы́хъ пло́ть твоѧ̀ оу҆мертви́сѧ, со ст҃ы́ми же  дꙋ́хъ тво́й всели́сѧ, и҆ ны́нѣ съ ни́ми моли́сѧ хрⷭ҇тꙋ̀ ѡ҆  на́съ, прпⷣбне. 
Ны́нѣ въ безконе́чнꙋю сла́вꙋ преше́дъ ѿ землѝ,  ѡ҆каѧ́ннꙋю дꙋ́шꙋ мою̀ страстьмѝ, прпⷣбне, приле́жнымъ  ѡ҆чище́нїемъ твоеѧ̀ моли́твы оу҆врачꙋ́й. (с. 488) 
Бг҃оро́диченъ: 
То́чїю въ хра́мѣ твое́мъ, а҆́ки въ кораблѣ̀,  тобо́ю ѡ҆кормлѧ́емѣмъ, бцⷣе, и҆збавлѧ́емсѧ ны́нѣ ѿ  вра̑гъ ви́димыхъ и҆ неви́димыхъ и҆ оу҆крѣплѧ́емсѧ твое́ю  по́мощїю, приснодв҃о. 
И҆́нъ конда́къ, гла́съ в҃: 
И҆зъ мла́да, корни́лїе чꙋ́дный, трꙋдѡ́мъ и҆  по́двигѡмъ себѐ преда́въ, и҆гꙋ́меномъ пско́во-пече́рстѣй  ѡ҆би́тели поста́вленъ бы́лъ є҆сѝ, ѻ҆́бразомъ вѣ́ры и҆  по́стническагѡ житїѧ̀ всѣ̑мъ бы́въ, мнѡ́гїѧ лю́ди къ бг҃ꙋ  приве́лъ є҆сѝ. за своѧ̑ же вєли́кїѧ добродѣ̑тели  за́вистїю ѿ ѕлы́хъ гони́мъ, мч҃нически дꙋ́шꙋ свою̀ бг҃ови  пре́далъ є҆сѝ. тогѡ̀ ра́ди съ вѣ́рою возопїи́мъ:  прпⷣбномч҃ниче корни́лїе достосла́вный, молѝ хрⷭ҇та̀ бг҃а  сп҃сти́сѧ дꙋша́мъ на́шымъ. 
И҆́нъ і҆́косъ: 
И҆зъ мла́да сп҃се́нїѧ вожделѣ́въ, прпⷣбне  корни́лїе, въ пско́во-пече́рскꙋю ѡ҆би́тель прите́клъ є҆сѝ  къ чꙋ́днѣй і҆кѡ́нѣ бг҃ома́тери. тꙋ̀ постри́гсѧ, ѡ҆бѣ́ты  и҆́ночества прїѧ́въ, є҆ѵⷢ҇льскими добродѣ́тельми просїѧ́лъ  є҆сѝ, тѣ́мже и҆ вожде́мъ бра́тїи поста́вленъ бы́лъ  є҆сѝ. всѣ̑мъ слꙋжѧ̀ и҆ помога́ѧ, да всѧ́чески всѣ́хъ  сп҃се́ши, трꙋды̀ и҆ по́двиги своѧ̑ оу҆сꙋгꙋ́билъ є҆сѝ.  лїво́нскꙋю чꙋ́дь къ правосла́внѣй вѣ́рѣ ѡ҆брати́лъ  є҆сѝ, цр҃кви и҆ при́чты и҆̀мъ оу҆стро́ивъ. ѡ҆би́тель  свою̀ до́брыми хра́мы, списа́нїемъ чꙋде́съ бг҃ома́тернихъ и҆  трꙋдѡ́въ пе́рвыхъ подви́жникѡвъ пече́рскихъ всю́дꙋ  просла́вилъ є҆сѝ, за́вистїю же ѕло́бныхъ люде́й по  мно́гихъ лѣ́тахъ па́стырства своегѡ̀ земны́мъ царе́мъ къ  нбⷭ҇номꙋ цр҃ю̀ мч҃нически предпо́сланъ бы́лъ є҆сѝ въ  вѣ́чное жили́ще (с. 489) къ ли́кꙋ ст҃ы́хъ. тѣ́мже,  досточꙋ́дне корни́лїе, молѝ хрⷭ҇та̀ бг҃а и҆ пречⷭ҇тꙋю  є҆гѡ̀ бг҃ома́терь дарова́ти на́мъ ѡ҆ставле́нїе  прегрѣше́нїй и҆ ве́лїю ми́лость. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑ и҆ просла́вихъ твоѐ  бжⷭ҇тво̀. 
Ѻ҆би́тель бѧ́ше и҆здре́вле ст҃ы́хъ въ бг҃озда́ннѣй  пеще́рѣ, бг҃ꙋ є҆ди́номꙋ вѣ́домаѧ, ты́ же, ѻ҆́тче  корни́лїе, тѣ́мъ подража́ѧ и҆ мѣ́сто и҆́хъ по́двигѡвъ  почита́ѧ, мно́жество и҆́нокѡвъ къ бг҃ꙋ приве́лъ є҆сѝ. 
Не ѡ҆ста́ви, корни́лїе прпⷣбне, твои́ми по́тами и҆  трꙋда́ми возвраще́нныѧ сеѧ̀ ѡ҆би́тели, но ѡ҆хранѧ́й ю҆̀,  и҆́бо и҆ врази́ тѧ ви́дѣша ѡ҆хранѧ́ющимъ ю҆̀ и҆  оу҆крѣплѧ́ющимъ. 
Многоболѣ̑зненныѧ стра̑сти всегда̀ врачꙋ́еши  пристꙋпа́ющихъ къ тебѣ̀, бл҃года́ть бо, прпⷣбне, прїи́мъ  ѿ гдⷭ҇а, содѣва́ти зна́мєнїѧ и҆ чꙋдеса̀. 
Бг҃оро́диченъ: 
Оу҆толѝ, бг҃ома́ти, свирѣ́пствꙋющꙋю бꙋ́рю  невѣ́рїѧ и҆ ѡ҆жесточе́нїѧ, ѕлы̑ѧ стра̑сти, поглоти́ти  хотѧ́щыѧ тѧ̀ сла́вѧщихъ и҆ ѻ҆́бразъ тво́й почита́ющихъ, но  застꙋпѝ на́съ моли́твами прпⷣбнагѡ твоегѡ̀. 
Пѣ́снь є҃. 
І҆рмо́съ: Просвѣтѝ на́съ повелѣ̑нїи твои́ми,  гдⷭ҇и, и҆ мы́шцею твое́ю высо́кою тво́й ми́ръ пода́ждь  на́мъ, чл҃вѣколю́бче. 
Ꙗ҆́кѡ ка́мень драгі́й ѡ҆гради́лъ є҆сѝ крѣ́пкѡ  ѡ҆би́тель ѿ ра́тникѡвъ ѕлы́хъ, прпⷣбне, и҆зыма́ѧ и҆  свобожда́ѧ и҆́нокѡвъ ѿ страсте́й и҆ добродѣ́тельми горѣ̀  возводѧ̀. 
Да не ѡ҆скꙋдѣ́ютъ, ѻ҆́тче, твои́ми мл҃твами  и҆́стиннїи пѡдви́жницы бл҃гоче́стїѧ во ѡ҆би́тели твое́й, (с.  490) но кꙋ́пнѡ со ст҃ы́мъ чꙋдотво́рцемъ нїкола́емъ, є҆мꙋ́же  ѡ҆хране́нїе є҆ѧ̀ ввѣ́рилъ є҆сѝ, до трꙋбы̀ а҆рха́гг҃ла  соблюдѝ ю҆̀. 
Прпⷣбне ѻ҆́тче, помозѝ ѡ҆би́тели твое́й,  насе́льникѡмъ и҆ всѣ̑мъ на́мъ всѧ̑ кѡ́зни лꙋка́вагѡ  ѿража́ти, ꙗ҆́коже ты̀ и҆ногда̀ ѿража́лъ є҆сѝ ви̑димыѧ  врагѝ и҆ неви̑димыѧ. 
Бг҃оро́диченъ: 
Мглꙋ̀ страсте́й на́шихъ разрѣшѝ, дв҃о, и҆  бл҃года́тною си́лою сн҃а твоегѡ̀ ѿженѝ врагѡ́въ  кова́рство и҆ навѣ̑ты дїа́вола ѿ ра̑бъ твои́хъ, тѧ̀  сла́вѧщихъ. 
Пѣ́снь ѕ҃. 
І҆рмо́съ: Моли́твꙋ пролїю̀ ко гдⷭ҇ꙋ и҆ томꙋ̀  возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ  и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Пречⷭ҇тыѧ до́мъ, прпⷣбне, ѡ҆гради́лъ и҆  оу҆краси́лъ є҆сѝ, тѣ́мже и҆ са́мъ ны́нѣ во ѡ҆би́тели  є҆ѧ̀ на нб҃сѝ и҆ на землѝ въ хра́мѣ є҆ѧ̀ досто́йнѡ  ѡ҆бита́еши. 
Оу҆тѣ́ши и҆ оу҆тишѝ на́съ, си́рыхъ, и҆ въ  добродѣ́тели ни́щихъ, прпⷣбномч҃ниче, жите́йскꙋю го́рдость  ѿрѣва́ѧ и҆ моли́твѣ и҆́стиннѣй наꙋча́ѧ. 
Содѣ́ѧвъ, пресла́вне, дꙋ́шꙋ твою̀ хра́мъ ст҃о́мꙋ  дх҃ꙋ, бы́лъ є҆сѝ наслѣ́дникъ го́рнѧгѡ црⷭ҇твїѧ, съ  вы́шними си́лами и҆ со всѣ́ми ст҃ы́ми моли́сѧ ко гдⷭ҇ꙋ ѡ҆  сп҃се́нїи дꙋ́шъ на́шихъ. 
Бг҃оро́диченъ: 
Сохранѝ до́мъ тво́й, бцⷣе, до сконча́нїѧ вѣ́ка и҆  не ѡ҆ста́ви на́съ, си́рыхъ, безъ твоеѧ̀ мт҃рнїѧ по́мощи и҆  предста́тельства прпⷣбныхъ твои́хъ. (с. 491) 
Конда́къ, гла́съ д҃: 
Свѣ́тлый свѣти́льникъ правосла́вїѧ и҆ сꙋгꙋ́баѧ  пско́вскїѧ землѝ защи́та бы́лъ є҆сѝ, многобо́жїе  и҆скоренѧ́ѧ и҆ лю́ди къ бг҃ꙋ наставлѧ́ѧ. до́мъ бг҃ома́тери  тобо́ю оу҆крѣпи́сѧ и҆ просла́висѧ, добродѣ́тельми же  оу҆кра́шенъ, вѣне́цъ мч҃ника прїѧ́лъ є҆сѝ, помина́й  на́съ, ча́дъ твои́хъ, и҆ оу҆ гдⷭ҇а, прпⷣбномч҃ниче  корни́лїе. 
І҆́косъ: 
Бг҃омъ возлю́бленный и҆гꙋ́менъ и҆зрѧ́дный, вѣ́ры  хрⷭ҇то́вой а҆пⷭ҇толъ и҆ мч҃никъ, всѣ̑мъ милосе́рдый, и҆  ни́щихъ пита́тель, ѿ і҆́дѡлѡвъ лю́ди приведы́й къ бг҃ꙋ  и҆́стинномꙋ, вѣ́рѣ наставлѧ́ѧ и҆ бж҃їѧ хра́мы оу҆строѧ́ѧ,  во ѡ҆би́тели пречⷭ҇тыѧ мона́хѡвъ мнѡ́жества собра́лъ є҆сѝ,  тѣ́мже бг҃ома́терь просла́ви своѧ̑ ѻ҆́бразы дѣла́ми  чꙋ́дными, и҆́хже свидѣ́тель нело́женъ бы́лъ є҆сѝ, и҆  ны́нѣ же ѿ ско́рбныхъ ѡ҆бстоѧ́нїй и҆збавлѧ́еши, да съ  вѣ́рою и҆ любо́вїю пое́мъ тѝ: ра́дꙋйсѧ, прпⷣбномч҃ниче  корни́лїе. 
Пѣ́снь з҃. 
І҆рмо́съ: Ѿ і҆ꙋде́и доше́дше, ѻ҆́троцы въ  вавѷлѡ́нѣ и҆ногда̀ вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е бл҃гослове́нъ є҆сѝ. 
І҆ѡ́ны первонача́льника, гони́телей не́когда  и҆збѣ́гшагѡ, мч҃ничество воспрїѧ́лъ є҆сѝ, сла́вне тѣ́мже  съ ни́мъ бг҃ꙋ моли́сѧ, да сохрани́тъ ѡ҆би́тель ва́шꙋ  невреди́мꙋ и҆ на́съ покаѧ́нїемъ къ ва́мъ привлече́тъ. 
Ма́ркъ, пꙋсты́нникъ та́йный, а҆́ки мелхїседе́къ  не́мощїю тѧ̀ вразꙋмѝ, корни́лїе, ѡ҆ и҆́мени свое́мъ  є҆гѡ́же смире́нїю поревнова́ти наꙋчѝ на́съ, бл҃же́нне. (с.  492) 
Просвѣти́въ твоѐ се́рдце, прпⷣбне, мона́хѡвъ  бы́лъ є҆сѝ наста́вникъ, наказꙋ́ѧ и҆ оу҆ча̀ и҆ всѣ́хъ  приводѧ̀ къ бж҃їей во́лѣ, поѧ̀: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Да заградѧ́тсѧ, бцⷣе, твои́ми моли́твами оу҆ста̀  лжи̑ваѧ и҆ льсти̑ваѧ не вѣ́дꙋщихъ надъ вѣ́рными покро́ва  твоегѡ̀, и҆ сп҃сѝ всѣ́хъ, дв҃о, тебѣ̀ и҆́стиннѡ  слꙋжа́щихъ и҆ хрⷭ҇то́во и҆́го бл҃го́е до́брѣ несꙋ́щихъ. 
Пѣ́снь и҃. 
І҆рмо́съ: Цр҃ѧ̀ нбⷭ҇наго, є҆го́же пою́тъ во́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Вразꙋмлѧ́еши живꙋ́щыѧ во ѡ҆гра́дѣ твое́й, прпⷣбне,  ꙗ҆влѧ́ѧсѧ и҆̀мъ ꙗ҆́вѣ и҆ во снѣ̀ наставлѧ́ѧ, но и҆  всѣ̑мъ, молѧ́щымсѧ тебѣ̀, чꙋ́днѡ помога́еши и҆ ѿ ѕлы́хъ  бѣ́дъ и҆збавлѧ́еши. 
Молѝ ѡ҆ на́съ, прпⷣбне, и҆ не забꙋ́ди къ тебѣ̀  притека́ющихъ, въ ско́рбехъ и҆ печа́лехъ сꙋ́щихъ, подаѧ́й  оу҆тѣше́нїе ѿ твое́й ра́ки цѣльбоно́сныѧ. 
Процвѣ́лъ є҆сѝ ꙗ҆́кѡ фі́нїѯъ даві́дски,  ѻ҆́тче, и҆ ѡ҆би́тель ꙗ҆ви́лсѧ є҆сѝ дх҃а прест҃а́гѡ, ѡ҆  на́съ непреста́ннѡ молѝ почита́ющихъ вѣ́рою пречⷭ҇тнꙋ́ю  па́мѧть твою̀, прпⷣбне корни́лїе. 
Бг҃оро́диченъ: 
Вѣ́къ скончава́етсѧ, любо́вь ѡ҆скꙋдѣва́етъ,  побѣ́дꙋ лꙋка́вый торжествꙋ́етъ, и҆ кто̀ на́мъ помощѝ  мо́жетъ, а҆́ще не ты̀, дв҃о, чꙋ́днаѧ мт҃и, ѡ҆гради́ши  крⷭ҇то́мъ сн҃а твоего̀. 
Пѣ́снь ѳ҃. 
І҆рмо́съ: Вои́стинꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю, дв҃о чⷭ҇таѧ, съ безпло́тными ли̑ки тѧ̀  велича́юще. (с. 493) 
Въ домꙋ̀ бг҃ома́тери, ꙗ҆́коже въ геѳсїма́нїи,  почива́еши ны́нѣ, бл҃же́нне, и҆дѣ́же, слꙋжа̀  оу҆миле́ннѣ, предстоѧ́лъ є҆сѝ прⷭ҇то́лꙋ бж҃їю смире́ннѡ,  въ верте́пѣ ѡ҆сщ҃е́нномꙋ. 
Никто́же неꙋтѣ́шенъ ѿхо́дитъ ѿ твоеѧ̀ ра́ки,  прпⷣбне, но и҆сцѣле́нїе дꙋ́шъ и҆ тѣле́съ вѣ́рꙋющымъ  подае́ши всегда̀ и҆з̾ѻби́льнѡ. 
Зри́ши бж҃їѧ и҆ а҆́гг҃льскїѧ свѣ́тлости патрїа̑рхъ  и҆ мч҃никъ и҆ а҆пⷭ҇тольскїѧ красо́ты, молѝ съ ни́ми  чл҃вѣколю́бца ѡ҆ставле́нїе грѣхѡ́въ и҆ житїѧ̀  и҆справле́нїе дарова́ти на́мъ, прпⷣбне, хва́лѧщымъ тѧ̀. 
Бг҃оро́диченъ: 
Тишина̀ ве́лїѧ бы́сть въ пеще́рѣ сꙋ́щымъ, сꙋе́тъ  мі́ра и҆збѣ́гшымъ ст҃ы̑мъ. ты̀, ѽ мт҃и дв҃о, нбⷭ҇нꙋю  тишинꙋ̀ низпослѝ и҆ на́мъ, чⷭ҇таѧ, тебѐ велича́ющымъ. 
Свѣти́ленъ: 
Сщ҃е́нствомъ досто́йнѡ ѡ҆блече́нъ, оу҆добре́нъ же  ѕѣлѡ̀ прпⷣбїемъ, бцⷣы до́мъ оу҆краси́въ и҆ просла́вивъ,  ꙗ҆зы́цы ко хрⷭ҇тꙋ̀ приве́лъ є҆сѝ, оу҆сѣче́нїемъ же  ме́чнымъ сѣдина̀ твоѧ̀ ѡ҆багри́сѧ кро́вїю, корни́лїе, и҆  ны́нѣ со ст҃ы́ми хрⷭ҇тꙋ̀ предстоѧ̀, молѝ почита́ющымъ  па́мѧть твою̀ земно́е ше́ствїе въ ми́рѣ прейтѝ и҆  ѡ҆деснꙋ́ю сꙋдїѝ предста́ти. 
Сла́ва, и҆ ны́нѣ, бг҃оро́диченъ: 
По оу҆спе́нїи твое́мъ мі́ра не ѡ҆ста́вила є҆сѝ,  бцⷣе, но и҆ въ де́бри зе́мной прославлѧ́еши и҆́мѧ ст҃о́е  своѐ чꙋдеса́ми ѿ і҆кѡ́ны твоеѧ̀ ст҃ы́ѧ и҆ гро́ба  прпⷣбномч҃ника, съ ни́мже молѝ сн҃а и҆ бг҃а твоего̀ ѡ҆  на́съ, недосто́йныхъ, тѧ̀ при́снѡ бл҃жа́щихъ. (с. 494) 
На хвали́техъ стїхи́ра, гла́съ г҃: 
Что̀ сїѐ стра́нное видѣ́нїе; ст҃ы́й и҆зы́де въ  срѣ́тенїе гро́зномꙋ влⷣцѣ предъ враты̀ ѡ҆би́тели со  сла́вою, воздава́ѧ земно́мꙋ царю̀ до́лжное, то́й же  побѣжде́нъ бы́въ гнѣ́ва и҆зстꙋпле́нїемъ, до́браго па́стырѧ  ѕлѣ̀ сме́рти предадѐ, но а҆́бїе возрыда̀, созна́въ  грѣхопаде́нїе, и҆ ме́ртва сꙋ́ща во хра́мъ бг҃ома́тери  внесѐ, и҆дѣ́же почива́ѧй ны́нѣ, корни́лїе, съ мч҃ники ѡ҆  на́съ хрⷭ҇та̀ бг҃а молѝ дарова́ти на́мъ ве́лїю ми́лость. 
Сла́ва, гла́съ ѕ҃: И҆злїѧ́сѧ бл҃года́ть: (Зрѝ  стїхи́рꙋ по н҃-мъ ѱалмѣ̀) И҆ ны́нѣ: Бцⷣе, ты̀ є҆сѝ  лоза̀ и҆́стиннаѧ: 
Моли́тва. 
Ст҃ы́й прпⷣбномч҃ниче корни́лїе, смире́ннѡ  припа́даемъ къ ра́цѣ моще́й твои́хъ и҆ оу҆ми́льнѡ мо́лимъ  тѧ̀: ми́лостивѡ при́зри на скѡ́рби на́шѧ дꙋшє́вныѧ и҆  тѣлє́сныѧ и҆ и҆зба́вꙋ на́мъ пода́ждь, помозѝ на́мъ,  свѧ́тче бж҃їй, ѿ навѣ́та ѕлы́хъ человѣ̑къ, ѿ ни́хже и҆  са́мъ ты̀ неви́ннѡ на землѝ пострада́лъ є҆сѝ. защитѝ  на́съ ѿ наси́лїѧ дїа́вола, стра́стнѡ вою́ющагѡ въ  не́мощныхъ оу҆десѣ́хъ на́шихъ, дарова́ти на́мъ ти́хое и҆  безгрѣ́шное житїѐ, взаи́мнꙋю бра́тскꙋю нелицемѣ́рнꙋю  любо́вь и҆ ми́рнꙋю хрⷭ҇тїа́нскꙋю кончи́нꙋ, да чи́стою  со́вѣстїю предста́немъ нелицемѣ́рномꙋ стра́шномꙋ сꙋди́лищꙋ  хрⷭ҇то́вꙋ и҆ въ црⷭ҇твїи є҆гѡ̀ просла́вимъ животворѧ́щꙋю  трⷪ҇цꙋ, ѻ҆ц҃а̀, и҆ сн҃а, и҆ ст҃а́го дх҃а, во вѣ́ки  вѣкѡ́въ. а҆ми́нь. 


