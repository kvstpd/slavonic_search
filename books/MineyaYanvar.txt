МИНІ́А МѢ́СѦЦЪ І҆АННꙊА́РІЙ 
КІ́ЕВЪ. Въ тѷпогра́фїи кїево-пече́рской ла́ѵры. 
҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ і҆аннꙋа́рїй во гра́дѣ москвѣ̀, въ лѣ́то ѿ  ржⷭ҇тва̀ по пло́ти бг҃а сло́ва ҂ацч҃ѕ 
Московский Сретенский монастырь, издательство  «Правило веры», 1996 
(с. 5) 
МѢ́СѦЦЪ І҆АННꙊА́РІЙ, 
и҆мѣ́ѧй дне́й л҃а. 
Въ пе́рвый де́нь, є҆́же по пло́ти ѡ҆брѣ́занїе гдⷭ҇а  на́шегѡ і҆и҃са хрⷭ҇та̀: 
И҆ па́мѧть и҆́же во ст҃ы́хъ ѻ҆ц҃а̀ на́шегѡ васі́лїа  вели́кагѡ, а҆рхїепⷭ҇копа кесарі́и каппадокі́йскїѧ. 
А҆́ще хра́мъ ст҃а́гѡ васі́лїа, твори́мъ бдѣ́нїе. 
На ма́лѣй вече́рни, на Гдⷭ҇и, воззва́хъ, стїхи̑ры  на д҃, гла́съ г҃, самогла́сны: 
Хрⷭ҇та̀ всели́въ въ дꙋ́шꙋ твою̀ чи́стымъ твои́мъ  житїе́мъ, и҆сто́чника жи́зни, сщ҃енноѧвле́нне васі́лїе,  рѣ́ки и҆сточи́лъ є҆сѝ оу҆че́нїй бл҃гочести́выхъ  вселе́ннѣй: ѿ ни́хже напоѧ́еми вѣ́рнїи цр҃ко́внїи  лю́дїе, плоды̀ оу҆сте́нъ и҆сповѣ́дающихъ, бл҃года́ть  прино́сѧтъ просла́вльшемꙋ па́мѧть твою̀ во вѣ́къ вѣ́ка. 
Два́жды. 
Мѵ́ро и҆злїѧ́нное на тебѣ̀ бл҃года́ти пома́за тѧ̀  сщ҃еннодѣ́йствовати є҆ѵⷢ҇лїе црⷭ҇твїѧ нбⷭ҇нагѡ, васі́лїе  бг҃оѧвле́нне, хрⷭ҇то́во бл҃гоꙋха́нїе бы́въ, воне́ю зна́нїѧ  є҆гѡ̀ вселе́ннꙋю и҆спо́лнилъ є҆сѝ. Тѣ́мже, гла́сы ра̑бъ  твои́хъ бл҃гопрїѧ́тнѣ прїе́млѧй, и҆спросѝ на́мъ, чтꙋ́щымъ  тѧ̀, вє́лїѧ ми́лѡсти. 
Вѷзанті́ево: 
Ст҃и́тельскою ѻ҆де́ждею ѡ҆дѣ́ѧнъ, трⷪ҇цы  побо́рниче васі́лїе, прⷭ҇то́лꙋ предста́лъ є҆сѝ сꙋди́щномꙋ,  бѣдꙋ̀ прїе́млѧй ѡ҆ вѣ́рѣ, и҆ страда́льческое  противостоѧ́нїе показа́въ, ꙗ҆́рость є҆па́рховꙋ посрами́лъ  є҆сѝ, ꙗ҆рѧ́щасѧ держа́вою нече́стїѧ, и҆ (с. 6)  неми́лостивнымъ разсѣче́нїемъ претѧ́ща, оу҆се́рднѡ,  ѻ҆́ч҃е, проразсꙋди́въ, и҆ мꙋ́ченикъ бы́въ произволе́нїемъ,  вѣне́цъ прїѧ́лъ є҆сѝ побѣ́ды ѿ хрⷭ҇та̀, и҆мꙋ́щагѡ  ве́лїю млⷭ҇ть. 
Сла́ва, гла́съ в҃: 
Сꙋ́щихъ и҆звы́къ є҆стество̀, и҆ всѣ́хъ  оу҆смотри́въ нестоѧ́тельное, є҆ди́наго ѡ҆брѣ́лъ є҆сѝ  непоколе́блема, пресꙋ́щнаго сꙋ́ща содѣ́телѧ всѣ́хъ:  є҆мꙋ́же и҆ па́че приложи́всѧ, не сꙋ́щихъ жела́нїе  ѿве́рглъ є҆сѝ, молѝ и҆ на́мъ бжⷭ҇твеннагѡ жела́нїѧ  полꙋчи́ти, сщ҃енноѧвле́нне васі́лїе. 
И҆ ны́нѣ, пра́здника. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Хра́мъ всесвѣ́телъ ꙳ трисо́лнечныѧ зарѝ сы́й, ꙳  ѡ҆зарѧ́еши дꙋ́шы пита́ющихсѧ ꙳ словесы̀ твои́ми, васі́лїе. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе срⷣца моегѡ̀ ра́зꙋмъ. 
Трꙋба̀ съ небесѐ ꙳ шꙋ́мъ гла́са твоегѡ̀ є҆́сть, ꙳  и҆ ѻ҆́гнь, и҆́мже попалѧ́ютсѧ ꙳ є҆реті́чєскаѧ всѧ̑, ꙳  васі́лїе, оу҆чє́нїѧ. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
Свѣ́тъ є҆ди́нъ трисїѧ́нный, ꙳ раздѣлѧ́ѧй ли́цы, ꙳  є҆динѧ́ѧй же сꙋщество́мъ, ꙳ а҆́рїа низложи́лъ є҆сѝ ꙳ и҆  саве́ллїа, васі́лїе. 
Сла́ва, и҆ ны́нѣ: 
Плотско́е ѡ҆брѣ́занїе ꙳ бг҃овочеловѣ́чнагѡ сло́ва  ꙳ и҆ па́мѧть васі́лїа ꙳ почита́юще вели́кагѡ, ꙳ бцⷣꙋ  почита́емъ. 
По Ѻ҆́ч҃е на́шъ, тропа́рь ст҃а́гѡ: Сла́ва, и҆  ны́нѣ, ѡ҆брѣ́занїѧ.Є҆ктенїа̀, и҆ ѿпꙋ́стъ. На вели́цѣй  же вече́рни, и҆ на оу҆́трени, и҆ на лїтꙋргі́и, пое́мъ всѐ  послѣ́дованїе, ꙗ҆́коже и҆з̾ѧви́сѧ на рѧдꙋ̀. 
На вели́цѣй вече́рни пое́мъ, Бл҃же́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃. Пра́здника  д҃, гла́съ и҃. Самогла́сны: 
Сходѧ́й сп҃съ къ ро́дꙋ человѣ́ческомꙋ прїѧ́тъ  пелена́ми пови́тїе, не возгнꙋша́сѧ плотска́гѡ ѡ҆брѣ́занїѧ  (с. 7) ѻ҆смодне́венъ по мт҃ри, безнача́льный по ѻ҆ц҃ꙋ̀.  Томꙋ̀ вѣ́рнїи возопїи́мъ: ты̀ є҆сѝ бг҃ъ на́шъ, поми́лꙋй  на́съ. 
Не оу҆стыдѣ́сѧ всебл҃гі́й бг҃ъ плотски́мъ  ѡ҆брѣ́занїемъ ѡ҆брѣ́затисѧ: но дадѐ самаго̀ себѐ  ѻ҆́бразъ и҆ начерта́нїе всѣ̑мъ ко спасе́нїю: и҆́бо зако́на  творе́цъ закѡ́ннаѧ и҆сполнѧ́етъ, и҆ прⷪ҇ро́кѡвъ  проречє́нїѧ, ꙗ҆̀же ѡ҆ не́мъ. И҆́же всѧ̑ содержа́й го́рстїю  и҆ пелена́ми пови́выйсѧ гдⷭ҇и, сла́ва тебѣ̀. 
Два́жды. 
И҆́ны стїхи̑ры ст҃а́гѡ васі́лїа, на д҃, гла́съ д҃.  Подо́бенъ: Зва́нный свы́ше: 
И҆́же тезоимени́тнѣ ꙳ нарече́нъ бы́въ црⷭ҇твїѧ,  є҆гда̀ црⷭ҇кое ты̀ свѧще́нїе, ꙳ хрⷭ҇то́въ ꙗ҆зы́къ свѧ́тъ,  любомꙋ́дрїемъ и҆ хꙋдо́жествомъ, ꙳ ѻ҆́ч҃е, оу҆па́слъ  є҆сѝ: тогда̀ вѣнце́мъ тѧ̀ оу҆красѝ црⷭ҇твїѧ, васі́лїе,  ꙳ црⷭ҇твꙋющими црⷭ҇твꙋѧй и҆ всѣ́хъ гдⷭ҇ь, ꙳ и҆́же ро́ждшемꙋ  соедине́нный, присносꙋ́щный сн҃ъ и҆ собезнача́льный. ꙳  Є҆го́же молѝ, ꙳ спастѝ и҆ просвѣти́ти дꙋ́шы на́шѧ. 
Два́жды. 
Ст҃и́тельства ѻ҆де́ждами оу҆кра́шенъ, ꙳ ра́дꙋѧсѧ  проповѣ́далъ є҆сѝ ꙳ є҆ѵⷢ҇лїе црⷭ҇твїѧ, васі́лїе, ꙳  правосла́вїѧ цр҃кви и҆сточи́въ оу҆че́нїе. ꙳ И҆́мже ны́нѣ  просвѣща́еми, ꙳ є҆ди́но бжⷭ҇тво̀, є҆́же во ѻ҆ц҃ѣ̀  вседержи́тели, ꙳ и҆ во є҆диноро́днѣмъ бж҃їи сло́вѣ ꙳ и҆  бжⷭ҇твеннѣмъ дс҃ѣ, ꙳ бг҃осло́вимъ и҆ сла́вимъ ꙳ въ трїе́хъ  ли́цѣхъ нераздѣ́льнѡ. ꙳ Є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Небє́снымъ спребыва́ѧ ликостоѧ́нїємъ, ꙳ и҆  соводворѧ́ѧсѧ, ѻ҆́ч҃е васі́лїе, ꙳ и҆́хже и҆ житїю̀  поревнова́лъ є҆сѝ ꙳ свѣ́тлостїю чи́стою житїѧ̀ твоегѡ̀, ꙳  є҆щѐ съ пло́тїю живы́й съ сꙋ́щими (с. 8) на землѝ, ꙳  ꙗ҆́кѡ безпло́тенъ: ꙳ наслажда́ющыѧсѧ бг҃одохнове́ннымъ  оу҆че́нїемъ твои́мъ ꙳ ѿ бѣ́дъ и҆ тмы̀ невѣ́дѣнїѧ, ꙳  хрⷭ҇та̀ бг҃а на́шего молѝ, ꙳ спастѝ, и҆ просвѣти́ти дꙋ́шы  на́шѧ. 
Сла́ва, гла́съ и҃. А҆нато́лїа: 
Премꙋ́дрости рачи́тель бы́въ, прпⷣбне, и҆ всѣ́хъ  сꙋ́щихъ, є҆́же къ бг҃ꙋ, предсꙋди́въ сожи́тельницꙋ поꙋче́нїе  сме́ртное, лѣ́потно житїѐ препроводи́лъ є҆сѝ. И҆́бо  плотскі́ѧ стра́сти воздержа́нїѧ крѣ́постьми себѐ  ѡ҆бложи́въ, и҆ бжⷭ҇твеннагѡ поꙋче́нїѧ зако́номъ, нерабо́тенъ  дꙋше́вный соблю́лъ є҆сѝ са́нъ, добродѣ́тели бога́тствомъ  всѐ плотско́е мꙋдрова́нїе повинꙋ́лъ є҆сѝ дꙋ́хꙋ. Тѣ́мже,  пло́ть и҆ мі́ръ возненави́дѣвъ и҆ мїроде́ржца, предстоѧ̀  хрⷭ҇тꙋ̀, просѝ дꙋша́мъ на́шымъ ве́лїѧ ми́лости. 
И҆ ны́нѣ, гла́съ то́йже, пе́рвꙋю стїхи́рꙋ: Сходѧ́й  сп҃съ къ ро́дꙋ человѣ́ческомꙋ: 
Вхо́дъ. Прокі́менъ днѐ. Бытїѧ̀ чте́нїе: 
[Глава̀ з҃і] Ꙗ҆ви́сѧ гдⷭ҇ь а҆вра́мꙋ, и҆ речѐ  є҆мꙋ̀: а҆́зъ є҆́смь бг҃ъ тво́й, бл҃гоꙋгожда́й предо мно́ю,  и҆ бꙋ́ди непоро́ченъ. И҆ положꙋ̀ завѣ́тъ мо́й междꙋ̀ мно́ю  и҆ междꙋ̀ тобо́ю, и҆ оу҆мно́жꙋ тѧ̀ ѕѣлѡ̀. И҆ бꙋ́деши  ѻ҆ц҃ъ мно́гихъ ꙗ҆зы́кѡвъ. И҆ не нарече́тсѧ ктомꙋ̀ и҆́мѧ  твоѐ, а҆вра́мъ, но бꙋ́детъ и҆́мѧ твоѐ, а҆враа́мъ, ꙗ҆́кѡ  ѻ҆ц҃а̀ мно́гихъ ꙗ҆зы́кѡвъ положи́хъ тѧ̀. И҆ возращꙋ́ тѧ  ѕѣлѡ̀ ѕѣлѡ̀, и҆ положꙋ́ тѧ въ ꙗ҆зы́ки, и҆ ца́рїе и҆зъ  тебє̀ и҆зы́дꙋтъ. И҆ положꙋ̀ завѣ́тъ мо́й междꙋ̀ мно́ю и҆  тобо́ю, и҆ междꙋ̀ сѣ́менемъ твои́мъ по тебѣ̀, въ ро́ды  и҆́хъ, въ завѣ́тъ вѣ́чный, и҆ бꙋ́дꙋ и҆̀мъ бг҃ъ. И҆ падѐ  а҆враа́мъ на лицѣ̀ свое́мъ, и҆ поклони́сѧ гдⷭ҇еви. И҆ речѐ  бг҃ъ ко а҆враа́мꙋ: ты́ же завѣ́тъ мо́й да соблюде́ши, ты̀  и҆ сѣ́мѧ твоѐ по тебѣ̀ въ ро́ды и҆́хъ. И҆ се́й завѣ́тъ,  и҆́же соблюде́ши междꙋ̀ мно́ю и҆ ва́ми, и҆ междꙋ̀ сѣ́менемъ  твои́мъ по тебѣ̀ въ ро́ды и҆́хъ: ѡ҆брѣ́жите пло́ть ва́шꙋ  кра́йнюю, (с. 9) и҆ бꙋ́детъ въ зна́менїе завѣ́та междꙋ̀  мно́ю и҆ ва́ми, и҆ междꙋ̀ сѣ́менемъ твои́мъ по тебѣ̀ въ  ро́ды и҆́хъ. И҆ ѻ҆троча̀ ѻ҆смодне́внѡ ѡ҆брѣ́жетсѧ ва́мъ,  всѧ́къ мꙋ́жескъ по́лъ въ ро́дѣхъ ва́шихъ. И҆ мꙋ́жескїй  по́лъ, и҆́же не ѡ҆брѣ́жетъ пло́ть кра́йнюю свою̀ во  ѻ҆смы́й де́нь, потреби́тсѧ дꙋша̀ ѻ҆́на ѿ ро́да своегѡ̀,  ꙗ҆́кѡ завѣ́тъ мо́й разори́ла є҆́сть. 
При́тчей чте́нїе: 
[Глава̀ и҃] Гдⷭ҇ь созда́ мѧ нача́ло пꙋте́й свои́хъ,  въ дѣла̀ своѧ̑. Пре́жде вѣ́ка ѡ҆снова́ мѧ въ нача́лѣ,  пре́жде зе́млю сотвори́ти, и҆ пре́жде бє́здны содѣ́лати,  пре́жде проитѝ и҆сто́чникѡмъ водны̑мъ: пре́жде гора́мъ  водрꙋзи́тисѧ, пре́жде же всѣ́хъ холмѡ́въ ражда́етъ мѧ̀.  Гдⷭ҇ь сотворѝ страны̑ и҆ пꙋсты̑ни и҆ концы̀ населе́ны подъ  нб҃се́мъ. Є҆гда̀ гото́вѧше нб҃о, съ ни́мъ бѣ́хъ, и҆  є҆гда̀ ѿлꙋча́ше себѣ̀ прⷭ҇то́лъ на вѣ́трѣхъ. Є҆гда̀  крѣ́пки творѧ́ше вы̑шнїѧ ѻ҆́блаки, и҆ ꙗ҆́кѡ тве́рды  полага́ше и҆сто́чники поднбⷭ҇ныѧ. Внегда̀ полага́ти мо́рю  предѣ́лъ є҆гѡ̀, и҆ во́ды не мимои́дꙋтъ оу҆́стъ є҆гѡ̀, и҆  крѣ́пки творѧ́ше ѡ҆снова̑нїѧ землѝ: бѣ́хъ къ немꙋ̀  подо́бна. А҆́зъ бѣ́хъ, ѡ҆ не́йже ра́довашесѧ По всѧ̑ же  дни̑ веселѧ́хсѧ предъ лице́мъ є҆гѡ̀ на всѧ́ко вре́мѧ. 
При́тчей чте́нїе: 
[Глава̀ і҃] Оу҆ста̀ првⷣнагѡ ка́плютъ  премꙋ́дрость, ѧ҆зы́къ же непра́веднагѡ поги́бнетъ.  Оу҆стнѣ̀ мꙋже́й првⷣныхъ ка́плютъ бл҃года̑ти, оу҆ста́ же  нечести́выхъ развраща́ютсѧ. Мѣ̑рила льсти̑ваѧ ме́рзость  предъ гдⷭ҇емъ: вѣ́съ же пра́ведный прїѧ́тенъ є҆мꙋ̀.  И҆дѣ́же а҆́ще вни́детъ досажде́нїе, та́мѡ и҆ безче́стїе:  Оу҆ста́ же смире́нныхъ поꙋча́ютсѧ премꙋ́дрости. Соверше́нїе  пра́выхъ наста́витъ и҆̀хъ, и҆ поползнове́нїе ѿрица́ющихсѧ  оу҆пасе́тъ и҆̀хъ. Не по́льзꙋютъ и҆мѣ̑нїѧ въ де́нь  ꙗ҆́рости: пра́вда же и҆зба́витъ ѿ сме́рти. Оу҆́меръ  првⷣный, ѡ҆ста́ви раска́ѧнїе: нарꙋ́чна же быва́етъ и҆  посмѣѧ́тельна (с. 10) нечести́выхъ па́гꙋба. Пра́вда  непоро́чнагѡ и҆справлѧ́етъ пꙋти̑: въ нече́стїе же па́даетъ  непра́вда. Пра́вда мꙋже́й пра́выхъ и҆зба́витъ и҆̀хъ:  безсовѣ́тїемъ же плѣнѧ́ютсѧ беззако́ннїи. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда: похвала́ же  нечести́выхъ поги́бнетъ. Пра́ведникъ ѿ ло́ва  оу҆бѣ́гнетъ, вмѣ́стѡ же є҆гѡ̀ предае́тсѧ нечести́вый. Во  оу҆стѣ́хъ нечести́выхъ сѣ́ть гра́жданѡмъ, чꙋ́вство же  пра́ведныхъ благоспѣ́шное. Во благи́хъ пра́ведныхъ  и҆спра́витсѧ гра́дъ, и҆ въ поги́бели нечести́выхъ  ра́дованїе. Во бл҃гослове́нїи пра́выхъ возвы́ситсѧ гра́дъ,  оу҆сты̑ же нечести́выхъ раскопа́етсѧ. Рꙋга́етсѧ гра́жданѡмъ  лише́нный ра́зꙋма, мꙋ́жъ же мꙋ́дрый безмо́лвїе во́дитъ. 
На лїті́и стїхи́ра хра́ма: та́же ст҃а́гѡ васі́лїа,  гла́съ г҃. Ге́рманово: 
Хрⷭ҇та̀ всели́въ въ дꙋ́шꙋ твою̀ чи́стымъ твои́мъ  житїе́мъ, и҆сто́чника жи́зни, сщ҃енноѧвле́нне васі́лїе,  рѣ́ки и҆сточи́лъ є҆сѝ оу҆че́нїй бл҃гочести́выхъ  вселе́ннѣй: ѿ ни́хже напаѧ́еми вѣ́рнїи цр҃ко́внїи  лю́дїе, плоды̀ оу҆сте́нъ и҆сповѣ́дающихъ, бл҃года́ть  прино́сѧтъ просла́вльшемꙋ па́мѧть твою̀ во вѣ́къ вѣ́ка. 
Мѵ́ро и҆злїѧ́нное на тебѣ̀ благода́ти пома́за тѧ̀  свѧщеннодѣ́йствовати є҆ѵⷢ҇лїе црⷭ҇твїѧ нбⷭ҇нагѡ, васі́лїе  бг҃оѧвле́нне, хрⷭ҇то́во благоꙋха́нїе бы́въ, воне́ю ра́зꙋма  є҆гѡ̀ вселе́ннꙋю и҆спо́лнилъ є҆сѝ. Тѣ́мже, гла́сы ра̑бъ  твои́хъ благопрїѧ́тнѣ прїе́млѧй, и҆спросѝ на́мъ, чтꙋ́щымъ  тѧ̀, вє́лїѧ ми́лѡсти. 
Вѷзанті́ево: 
Свѧти́тельскою ѻ҆де́ждею ѡ҆дѣ́ѧнъ, трⷪ҇цы  побо́рниче васі́лїе, прⷭ҇то́лꙋ предста́лъ є҆сѝ сꙋди́щномꙋ,  бѣдꙋ̀ прїе́млѧй ѡ҆ вѣ́рѣ, и҆ страда́льческое  противостоѧ́нїе показа́въ, ꙗ҆́рость є҆па́рховꙋ посрами́лъ  є҆сѝ, ꙗ҆рѧ́щасѧ держа́вою нече́стїѧ, и҆ неми́лостивнымъ  разсѣче́нїемъ претѧ́ща, оу҆се́рднѡ, ѻ҆́ч҃е,  проразсꙋди́въ, и҆ мꙋ́ченикъ бы́въ произволе́нїемъ, вѣне́цъ  прїѧ́лъ є҆сѝ побѣ́ды ѿ хрⷭ҇та̀, и҆мꙋ́щагѡ ве́лїю  ми́лость. (с. 11) 
Сла́ва, гла́съ ѕ҃: 
И҆злїѧ́сѧ благода́ть во оу҆стна́хъ твои́хъ,  прпⷣбне ѻ҆́ч҃е, и҆ бы́лъ є҆сѝ па́стырь хрⷭ҇то́вы цр҃кве,  оу҆чѧ̀ словє́сныѧ ѻ҆́вцы вѣ́ровати въ трⷪ҇цꙋ  є҆диносꙋ́щнꙋю, во є҆ди́номъ бжⷭ҇твѣ̀. 
И҆ ны́нѣ, гла́съ и҃: Сходѧ́й сп҃съ: 
На стїхо́внѣ стїхи̑ры ст҃а́гѡ, самогла́сны: гла́съ  а҃. Вѷзанті́ево: 
Ѽ бж҃е́ственнаѧ и҆ сщ҃е́ннаѧ хрⷭ҇то́вы цр҃кве  пчело̀, васі́лїе всебл҃же́нне! ты́ бо бж҃е́ственнагѡ  жела́нїѧ жа́ломъ тебѐ воѡрꙋжи́въ, богоме́рзскихъ є҆ресе́й  хꙋлы̑ оу҆ѧзви́лъ є҆сѝ, и҆ дꙋша́мъ вѣ́рныхъ бл҃гоче́стїѧ  сла́дость сокро́виществовалъ є҆сѝ. И҆ ны́нѣ  бж҃е́ственнагѡ раѧ̀ нетлѣ̑нныѧ проходѧ̀ па̑жити, помина́й  и҆ на́съ, предстоѧ̀ трⷪ҇цѣ є҆диносꙋ́щнѣй. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Васі́лїа мона́ха: 
Всѣ́хъ ст҃ы́хъ собра́лъ є҆сѝ добродѣ́тєли,  ѻ҆́ч҃е на́шъ васі́лїе: мѡѷсе́евꙋ кро́тость и҆ и҆лїинꙋ̀  ре́вность, петро́во и҆сповѣ́данїе, і҆ѡа́нново бг҃осло́вїе.  Ꙗ҆́кѡ па́ѵелъ вопїѧ̀ не преста́лъ є҆сѝ: кто̀  и҆знемога́етъ, и҆ а҆́зъ не и҆знемога́ю; кто̀ соблажнѧ́етсѧ,  и҆ а҆́зъ не разжиза́юсѧ; Тѣ́мже, съ ни́ми водворѧ́ѧсѧ,  молѝ спасти́сѧ дꙋша́мъ на́шымъ. 
Сті́хъ, гла́съ в҃: Оу҆ста̀ првⷣнагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. 
І҆ѡа́нна мона́ха: 
Сꙋ́щихъ и҆звы́къ є҆стество̀, и҆ всѣ́хъ  оу҆смотри́въ нестоѧ́тельное, є҆ди́наго ѡ҆брѣ́лъ є҆сѝ  непоколе́блема, пресꙋ́щнаго сꙋ́ща содѣ́телѧ всѣ́хъ,  є҆мꙋ́же и҆ па́че приложи́всѧ, не сꙋ́щихъ жела́нїе  ѿве́рглъ є҆сѝ. Молѝ и҆ на́мъ бжⷭ҇твеннагѡ жела́нїѧ  полꙋчи́ти, сщ҃енноѧвле́нне васі́лїе. 
Сла́ва, гла́съ ѕ҃: 
Бл҃года́ть чꙋде́съ съ нб҃сѐ прїе́мъ, и҆ ле́сть  і҆́дѡльскꙋю ѡ҆бличи́въ оу҆че́ньми, ст҃и́телей є҆сѝ сла́ва  и҆ оу҆твержде́нїе, всебл҃же́нне васі́лїе, и҆ всѣ́хъ  прпⷣбныхъ оу҆че́нїѧ ѻ҆́бразъ, (с. 12) дерзнове́нїе  и҆мѣ́ѧ къ бг҃ꙋ. Того̀ молѝ спасти́сѧ дꙋша́мъ на́шымъ. 
И҆ ны́нѣ, гла́съ и҃: 
Не оу҆стыдѣ́сѧ всебл҃гі́й бг҃ъ плотски́мъ  ѡ҆брѣ́занїемъ ѡ҆брѣ́затисѧ, но дадѐ самаго̀ себѐ  ѻ҆́бразъ и҆ начерта́нїе всѣ̑мъ ко спасе́нїю: и҆́бо зако́на  творе́цъ закѡ́ннаѧ и҆сполнѧ́етъ, и҆ прⷪ҇ро́кѡвъ  проречє́нїѧ, ꙗ҆̀же ѡ҆ не́мъ. И҆́же всѧ̑ содержа́й го́рстїю  и҆ пелена́ми пови́выйсѧ гдⷭ҇и, сла́ва тебѣ̀. 
Тропа́рь ст҃а́гѡ, гла́съ а҃: 
Во всю̀ зе́млю и҆зы́де вѣща́нїе твоѐ, ꙗ҆́кѡ  прїе́мшꙋю сло́во твоѐ, и҆́мже бг҃олѣ́пнѡ наꙋчи́лъ є҆сѝ,  є҆стество̀ сꙋ́щихъ оу҆ѧсни́лъ є҆сѝ, человѣ́чєскїѧ  ѻ҆бы́чаи оу҆краси́лъ є҆сѝ, црⷭ҇кое свѧще́нїе, ѻ҆́ч҃е  прпⷣбне: молѝ хрⷭ҇та̀ бг҃а спасти́сѧ дꙋша́мъ на́шымъ. 
Сла́ва, и҆ ны́нѣ, пра́здника, гла́съ то́йже: 
На прⷭ҇то́лѣ ѻ҆гнезра́чнѣмъ въ вы́шнихъ сѣдѧ́й  со ѻ҆ц҃е́мъ безнача́льнымъ и҆ бжⷭ҇твеннымъ твои́мъ дх҃омъ,  благоволи́лъ є҆сѝ роди́тисѧ на землѝ, ѿ ѻ҆трокови́цы,  неискꙋсомꙋ́жныѧ твоеѧ̀ мт҃ре, і҆и҃се: сегѡ̀ ра́ди и҆  ѡ҆брѣ́занъ бы́лъ є҆сѝ, ꙗ҆́кѡ чл҃вѣ́къ ѻ҆смодне́вный.  Сла́ва всеблаго́мꙋ твоемꙋ̀ совѣ́тꙋ, сла́ва смотре́нїю  твоемꙋ̀, сла́ва снизхожде́нїю твоемꙋ̀, є҆ди́не  чл҃вѣколю́бче. 
И҆ ѿпꙋ́стъ. 
На повече́рїи конда́къ ст҃а́гѡ: Сла́ва, и҆ ны́нѣ,  пра́здника. Полꙋ́нощницꙋ же пое́мъ по ѻ҆бы́чаю, съ  каѳі́смою. По а҃-мъ трист҃о́мъ тропа́рь пра́здника. По в҃-мъ  трист҃о́мъ конда́къ пра́здника же. Моли́твы же, Помѧнѝ,  гдⷭ҇и, въ наде́жди воскрⷭ҇нїѧ: не глаго́лемъ, то́чїю  Гдⷭ҇и, поми́лꙋй, в҃і. И҆ ѿпꙋ́стъ. 
На оу҆́трени, на Бг҃ъ гдⷭ҇ь, тропа́рь пра́здника  два́жды. Сла́ва, ст҃а́гѡ: И҆ ны́нѣ, пра́здника. 
По а҃-й каѳі́смѣ, сѣда́ленъ, гла́съ є҃. Подо́бенъ:  Собезнача́льное: 
Ꙗ҆́кѡ црⷭ҇кое оу҆краше́нїе цр҃кве, васі́лїа всѝ  да восхва́лимъ, оу҆че́нїй сокро́вище неѡскꙋ́дное: си́ми бо  то́й наказа̀ на́съ (с. 13) трⷪ҇цꙋ почита́ти ст҃ꙋ́ю,  соедине́нꙋ оу҆́бѡ сꙋщество́мъ, раздѣле́нꙋ же ѵ҆поста́сьми. 
Сла́ва, гла́съ а҃. Подо́бенъ: Гро́бъ тво́й, сп҃се: 
Васі́лїе премꙋ́дре, предстоѧ́й трⷪ҇цѣ, моли́сѧ  полꙋчи́ти въ де́нь сꙋда̀, на́мъ, пою́щымъ тѧ̀ и҆ чтꙋ́щымъ  па́мѧть твою̀, благода́ть, ми́лость и҆ ѡ҆чище́нїе  прегрѣше́нїй: ꙗ҆́кѡ да оу҆сты̑ прославлѧ́емъ и҆ се́рдцемъ  є҆ди́наго человѣколю́бца. 
И҆ ны́нѣ: 
Всѣ́хъ творе́цъ и҆ влⷣка мі́ра, сы́й со ѻ҆ц҃е́мъ  и҆ дх҃омъ горѣ̀, ꙗ҆́кѡ млⷣнцъ ѡ҆брѣ́зꙋетсѧ на землѝ  ѻ҆смодне́венъ. И҆́стиннѡ бжⷭ҇твенна же и҆ чꙋ́дна дѣла̀  твоѧ̑: ты́ бо, влⷣко, на́съ ра́ди ѡ҆брѣ́залсѧ є҆сѝ,  ꙗ҆́кѡ сы́й зако́на и҆сполне́нїе. 
И҆ чте́мъ во є҆ѵⷢ҇лїи толково́мъ поꙋче́нїе вели́кагѡ  васі́лїа мона́хѡмъ. 
По в҃-й каѳі́смѣ, сѣда́ленъ, гла́съ и҃. Подо́бенъ:  Премꙋ́дрости: 
Неизрече́нныѧ премꙋ́дрости бг҃ови́днѣ поче́рплъ  є҆сѝ бога́тство та́йное, всѣ̑мъ и҆сточи́лъ є҆сѝ  правосла́вїѧ во́ды, вѣ́рныхъ оу҆́бѡ срⷣца̀ бжⷭ҇твеннѣ  веселѧ́щыѧ, невѣ́рныхъ же велѣ̑нїѧ досто́йнѣ  потоплѧ́ющыѧ. Ѿню́дꙋже ѻ҆бою́дꙋ благоче́стїѧ пѡ́ты,  показа́лсѧ є҆сѝ непобѣди́мь трⷪ҇цы побо́рникъ, ст҃и́телю  васі́лїе. Моли́сѧ хрⷭ҇тꙋ̀ бг҃ꙋ, прегрѣше́нїй ѡ҆ставле́нїе  дарова́ти пра́зднꙋющымъ любо́вїю ст҃ꙋ́ю па́мѧть твою̀. 
Сла́ва, гла́съ г҃. Подо́бенъ: Бжⷭ҇твенныѧ вѣ́ры: 
Всю̀ напои́лъ є҆сѝ вселе́ннꙋю, ꙗ҆́коже вода́ми,  оу҆чє́нїи твои́ми, бл҃гоче́стїѧ собра́нными догма̑ты:  жи́зни бо и҆сто́чникъ въ тебѣ̀ препочива́ше вои́стиннꙋ,  васі́лїе. Є҆го́же молѝ, ꙗ҆́кѡ дерзнове́нїе стѧжа́вый,  бг҃одохнове́нне, дарова́ти на́мъ ве́лїю ми́лость. 
И҆ ны́нѣ, гла́съ д҃: 
И҆́же є҆стество́мъ неви́димый ны́нѣ ви́димь  є҆́сть пло́тїю: сло́во несозда́нное ны́нѣ, и҆зъ дв҃ы  чи́стыѧ ражда́емо, зи́ждетсѧ. Тѣ́мже и҆ по зако́нꙋ, на́съ  ра́ди человѣ́кѡвъ, (с. 14) ꙗ҆́коже ѻ҆смодне́венъ  ѡ҆брѣ́зꙋетсѧ младе́нецъ. Томꙋ̀ оу҆̀бо поклони́мсѧ, ꙗ҆́кѡ  сп҃сꙋ на́шемꙋ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Си́лою слове́съ бж҃е́ственныхъ є҆́рєси низложи́лъ  є҆сѝ мра̑чныѧ: всѧ̑ шата̑нїѧ є҆ѵно́мїєва погрꙋзи́лъ  є҆сѝ: человѣ́кѡмъ бо дх҃а бг҃а бы́ти проповѣ́далъ  є҆сѝ, и҆ рꙋ́къ воздѣ́нїемъ врагѝ оу҆мертви́лъ є҆сѝ.  Всѐ прогна́лъ є҆сѝ саве́ллїево слꙋже́нїе, всѧ̑ же  мꙋдрова̑нїѧ нестѡ́рїєва оу҆праздни́лъ є҆сѝ, ст҃и́телю  васі́лїе: моли́сѧ хрⷭ҇тꙋ̀ бг҃ꙋ, прегрѣше́нїй ѡ҆ставле́нїе  дарова́ти пра́зднꙋющымъ любо́вїю ст҃ꙋ́ю па́мѧть твою̀. 
Сла́ва: 
Благода́ть слове́съ твои́хъ бжⷭ҇твенныхъ и҆ догма̑тъ  высота̀ та́инственнаѧ бжⷭ҇твеннагѡ на́мъ бы́сть восхожде́нїѧ  лѣ́ствица: дх҃а бо, ѻ҆́ч҃е, стѧжа́вый трꙋбꙋ̀, то́ю  проповѣ́далъ є҆сѝ бжⷭ҇твєннаѧ оу҆чє́нїѧ. Тѣ́мже и҆ на  мѣ́стѣ всели́лсѧ є҆сѝ ѕла́чнѣ, мзды̑ подвигѡ́въ твои́хъ  прїе́мъ, прпⷣбне і҆ера́рше васі́лїе: моли́сѧ хрⷭ҇тꙋ̀ бг҃ꙋ,  прегрѣше́нїй ѡ҆ставле́нїе дарова́ти пра́зднꙋющымъ любо́вїю  ст҃ꙋ́ю па́мѧть твою̀. 
И҆ ны́нѣ: 
Всѧ́ческихъ влⷣка и҆ творе́цъ, и҆зъ пречⷭ҇тыѧ  оу҆тро́бы твоеѧ̀ пло́ть прїе́мый, предста́тельницꙋ тѧ̀  показа̀ человѣ́кѡмъ, всенепоро́чнаѧ: сегѡ̀ ра́ди всѝ къ  тебѣ̀ прибѣга́емъ, ѡ҆чище́нїѧ прегрѣше́нїй просѧ́ще,  влⷣчце, и҆ вѣ́чнꙋющїѧ и҆зба́витисѧ мꙋ́ки, и҆ всѧ́кагѡ  ѡ҆ѕлобле́нїѧ лю́тагѡ мїроде́ржца. Сегѡ̀ ра́ди вопїе́мъ тѝ:  моли́сѧ твоемꙋ̀ сн҃ꙋ и҆ бг҃ꙋ, прегрѣше́нїй ѡ҆ставле́нїе  дарова́ти покланѧ́ющымсѧ вѣ́рою всест҃о́мꙋ рождествꙋ̀  твоемꙋ̀. 
И҆ чте́мъ надгро́бное сло́во григо́рїа бг҃осло́ва,  є҆́же ѡ҆ вели́цѣмъ васі́лїи, на четы́ре ча̑сти. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. Сті́хъ: Оу҆слы́шите  сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй.  Всѧ́кое дыха́нїе: Є҆ѵⷢ҇лїе і҆ѡа́нна, зача́ло л҃ѕ. 
По н҃-мъ ѱалмѣ̀ стїхи́ра самогла́сна, гла́съ ѕ҃: 
И҆злїѧ́сѧ благода́ть во оу҆стна́хъ твои́хъ,  прпⷣбне ѻ҆́ч҃е, и҆ бы́лъ є҆сѝ па́стырь хрⷭ҇то́вы цр҃кве,  оу҆ча̀ словє́сныѧ ѻ҆́вцы вѣ́ровати въ трⷪ҇цꙋ  є҆диносꙋ́щнꙋю, во є҆ди́номъ бжⷭ҇твѣ̀. 
Канѡ́нъ пра́здника. Творе́нїе стефа́ново: 
І҆рмо́съ по два́жды, тропари́ же на д҃. 
Гла́съ в҃. Пѣ́снь а҃. І҆рмо́съ: 
Грѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Ѻ҆смери́ца дне́й, носѧ́щаѧ ѻ҆́бразъ бꙋ́дꙋщагѡ,  твое́ю, хрⷭ҇тѐ, просвѣща́етсѧ и҆ ѡ҆сщ҃а́етсѧ во́льною  нището́ю: въ се́й бо зако́ннѡ ѡ҆брѣ́залсѧ є҆сѝ пло́тїю. 
Ѡ҆брѣ́занїе прїе́млетъ ѻ҆смодне́вное хрⷭ҇то́съ  своегѡ̀ ржⷭ҇тва̀, и҆ сегѡ̀ дне́сь сѣ́нь спрѧ́таетъ, свѣ́тъ  возсїѧва́ѧ но́выѧ бл҃года́ти. 
И҆́нъ канѡ́нъ ст҃и́телѧ васі́лїа, на и҃. Творе́нїе  і҆ѡа́нна дамаскина̀. 
Гла́съ и҆ і҆рмо́съ то́йже. 
Твоемꙋ̀ гла́сꙋ подоба́ше прїитѝ, васі́лїе, нача́ти  хотѧ́щымъ хвалы̑ твоѧ̑: но, ѻ҆́ч҃е, мольбꙋ̀ прїе́мъ,  бл҃года́ть подава́й незави́стнѡ на́мъ. 
Добродѣ́телей ты̀ жесто́кїй ше́ствовалъ є҆сѝ  пꙋ́ть, въ гла́дкїй дости́глъ є҆сѝ и҆ несопроти́вный  нбⷭ҇ный восхо́дъ, и҆ всѣ̑мъ ꙗ҆ви́лсѧ є҆сѝ ѻ҆́бразъ,  васі́лїе. 
Страстно́е взыгра́нїе, томѧ́щее пло́ть, любомꙋ́дрїѧ  жела́нїемъ наказа́лъ є҆сѝ: тѣ́мже въ нетлѣ́нныхъ  водворѧ́ешисѧ црⷭ҇твїихъ, ѻ҆́ч҃е васі́лїе. 
Дꙋшє́вныѧ стра̑сти, бл҃гопотре́бнѡ, васі́лїе,  вкꙋ́пѣ же и҆ тѣлє́сныѧ, дх҃о́внымъ посѣ́клъ є҆сѝ  мече́мъ: себе́ же влⷣцѣ же́ртвꙋ прине́слъ є҆сѝ. (с. 16) 
Ты̀ бы́въ неизрече́нныхъ таи́нникъ, васі́лїе,  хрⷭ҇то́вꙋ црⷭ҇твїю тайнонаꙋчи́лъ є҆сѝ, свѧще́нне ѻ҆́ч҃е,  ꙗ҆́вѣ, трⷪ҇ческїй свѣ́тъ ѡ҆блиста́лъ є҆сѝ на́мъ. 
Бг҃оро́диченъ: 
Кто̀ и҆зрещѝ твоѐ по досто́инствꙋ возмо́жетъ,  є҆́же па́че сло́ва, зача́тїе; бг҃а бо родила̀ є҆сѝ  пло́тїю, всечи́стаѧ, на́мъ ꙗ҆́вльшасѧ сп҃са и҆ гдⷭ҇а. 
Катава́сїа, пе́рвый ли́къ пое́тъ і҆рмо́съ: 
Глꙋбины̀ ѿкры́лъ є҆́сть дно̀, и҆ сꙋ́шею своѧ̑  влече́тъ, въ не́й покры́въ проти̑вныѧ, крѣ́пкїй во  бра́нѣхъ гдⷭ҇ь, ꙗ҆́кѡ просла́висѧ. 
Дрꙋгі́й ли́къ, і҆рмо́съ: 
Ше́ствꙋетъ морскꙋ́ю волнѧ́щꙋюсѧ бꙋ́рю, сꙋ́шꙋ а҆́бїе  і҆и҃ль ꙗ҆́вльшꙋюсѧ: чермны́й же по́нтъ трїста́ты  є҆гѵ́пєтскїѧ покры̀ кꙋ́пнѡ, водостла́ненъ гро́бъ, си́лою  крѣ́пкою десни́цы влⷣчни. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщвле́й грѣ́хъ, и҆ стра́хъ тво́й всадѝ въ сердца̀  на́съ, пою́щихъ тѧ̀. 
Сло́во вопло́щшеесѧ пресꙋ́щественное, въ преста́тїе  зако́на ѡ҆брѣ́засѧ: нача́токъ же бжⷭ҇твенныѧ бл҃года́ти, и҆  жи́зни нетлѣ́нныѧ на́мъ подадѐ. 
Зако́на и҆спо́лнитель, не ꙗ҆́кѡ сопроти́венъ бг҃ꙋ  сы́й хрⷭ҇то́съ воплоти́выйсѧ показа́сѧ, и҆ сподо́бисѧ во́лею  ѡ҆брѣ́затисѧ ѻ҆смодне́венъ. 
Преподо́бнагѡ: 
Спритечѐ хрⷭ҇то́вꙋ, и҆ спросїѧ̀ па́мѧть твоѧ̀,  ѻ҆́ч҃е, ржⷭ҇твꙋ̀, є҆гѡ́же несказа́нное та́инство твои́ми  оу҆че́ньми ꙗ҆́вѣ сотвори́лъ є҆сѝ. 
Стра́хомъ гдⷭ҇нимъ оу҆твержда́емь, нача́ло бо  мꙋ́дрости се́й є҆́сть, любо́вїю лꙋ́чшею впери́лсѧ є҆сѝ  премꙋ́дрости, ѽ васі́лїе. 
Наказа́нїѧ бы́въ всѧ́кагѡ и҆спо́лненъ, не то́кмѡ  до́льнѧгѡ и҆ попира́емагѡ, мно́гѡ же па́че лꙋ́чшагѡ,  показа́лсѧ є҆сѝ мі́рꙋ свѣ́тъ, васі́лїе. (с. 17) 
Васі́лїе премꙋ́дре, вше́лъ є҆сѝ дѣѧ́нїемъ, и҆  дѣѧ́нїе вше́ствїе видѣ́нїѧ бжⷭ҇твеннѣйшагѡ показа́лъ  є҆сѝ, и҆ сꙋ́щихъ ра́зꙋмꙋ наꙋчи́лсѧ є҆сѝ ꙗ҆́вѣ. 
Бг҃оро́диченъ: 
Безсѣ́меннѡ во чре́вѣ бг҃а зачала̀ є҆сѝ, и҆  ражда́еши несказа́ннѡ воплоще́нна: на него́же зрѣ́ти не  смѣ́ютъ, чⷭ҇таѧ, нбⷭ҇ныхъ си̑лы, приснодв҃о. 
Катава́сїа, ли́къ пе́рвый: 
Крѣ́пость даѧ́й царє́мъ на́шымъ гдⷭ҇ь и҆ ро́гъ  пома́занныхъ свои́хъ возносѧ́й ѿ дв҃ы ражда́етсѧ, грѧде́тъ  же ко креще́нїю. Томꙋ̀ вѣ́рнїи возопїе́мъ: нѣ́сть ст҃ъ,  ꙗ҆́кѡ бг҃ъ на́шъ. 
Дрꙋгі́й: 
Є҆ли́цы дре́внихъ и҆зрѣши́хомсѧ сѣ́тей, бра́шенъ  львѡ́въ сотре́нныхъ члено́вными, ра́дꙋимсѧ и҆ разшири́мъ  оу҆ста̀, сло́во плетꙋ́ще ѿ слове́съ сладкопѣ́нїѧ, и҆́мже  къ на́мъ наслажда́етсѧ дарова́нїй. 
Конда́къ пра́здника, гла́съ г҃. Подо́бенъ: Дв҃а  дне́сь: 
Всѣ́хъ гдⷭ҇ь ѡ҆брѣ́занїе терпи́тъ, и҆  человѣ́чєскаѧ прегрѣшє́нїѧ, ꙗ҆́кѡ бл҃гъ ѡ҆брѣ́зꙋетъ,  дае́тъ спасе́нїе дне́сь мі́рꙋ: ра́дꙋетсѧ же въ вы́шнихъ и҆  созда́телевъ і҆ера́рхъ и҆ свѣтоно́сный бжⷭ҇твенный  таи́нникъ хрⷭ҇то́въ васі́лїй. 
Та́же сѣда́ленъ ст҃а́гѡ, гла́съ и҃. Подо́бенъ:  Премꙋ́дрости: 
Премꙋ́дрости сло́ва навы́къ, и҆ писа́нїе зако́на  ѿложи́въ, всѣ̑мъ проповѣ́далъ є҆сѝ бл҃года́ти сло́во,  и҆ дꙋ́шъ скрижа̑ли оу҆гла́дилъ є҆сѝ словесы̀ твои́ми, въ  ни́хже начерта́лъ є҆сѝ бжⷭ҇твєннаѧ оу҆чє́нїѧ. Тѣ́мже  и҆ мра́къ проше́дъ ѻ҆́блакомъ покро́ва тѣлесѐ, и҆  просїѧ́лъ є҆сѝ дх҃омъ, ст҃и́телю васі́лїе: молѝ хрⷭ҇та̀  бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю  ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Ꙗ҆́кѡ сы́й бе́здна чл҃вѣколю́бїѧ, ѡ҆дѣ́ѧлсѧ  є҆сѝ, влⷣко, въ зра́къ ра́бїй, и҆ пло́тїю ѡ҆брѣ́залсѧ  є҆сѝ, да́рꙋѧ всѣ̑мъ человѣ́кѡмъ вели́кꙋю твою̀ ми́лость.  (с. 18) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не человѣколю́бче. 
Ѡ҆брѣ́занїе преста̀, ѿне́лѣже хрⷭ҇то́съ во́лею  ѡ҆брѣ́засѧ, ꙗ҆зы̑къ мно́жество спаса́ѧ бл҃года́тїю. 
Бꙋ́дꙋщагѡ непреста́ннꙋю ѻ҆сма́гѡ вѣ́ка жи́знь  и҆з̾ѡбража́етъ, въ ню́же влⷣка ѡ҆брѣ́засѧ пло́тїю. 
Преподо́бнагѡ: 
Оу҆краша́етсѧ ꙗ҆́коже ржⷭ҇тво́мъ хрⷭ҇то́ва  невѣ́ста це́рковь, та́кѡ и҆ па́мѧтїю твое́ю, всеблаже́нне. 
Непребори́мь ꙗ҆ви́лсѧ є҆сѝ по бз҃ѣ борѧ̀,  васі́лїе, во всѣ́хъ тогѡ̀ повелѣ́нїю покарѧ́ѧсѧ. 
Цр҃кви подаде́сѧ ѿ бг҃а ѡ҆гражде́нїе и҆ стѣна̀  тверда̀, васі́лїе всеблаже́нне. 
Сопротивобѡ́жнымъ сѣ́чиво ты̀ сѣка́тельное и҆  ѻ҆́гнь, поѧда́ѧй пре́лесть, ꙗ҆ви́лсѧ є҆сѝ, ѻ҆́ч҃е  васі́лїе. 
Бг҃оро́диченъ: 
Мо́лимъ тѧ̀, чи́стаѧ, ꙗ҆́же бг҃а безсѣ́меннѡ  заче́нши, при́снѡ моли́ти за рабы̑ твоѧ̑. 
Катава́сїа: 
Оу҆слы́шахъ, гдⷭ҇и, гла́съ тво́й, є҆го́же ре́клъ  є҆сѝ, гла́съ вопїю́щагѡ въ пꙋсты́ни, ꙗ҆́кѡ возгремѣ́лъ  є҆сѝ надъ вода́ми мно́гими, твоемꙋ̀ свидѣ́тельствꙋѧй  сн҃ꙋ, ве́сь, бы́лъ соше́дшагѡ дх҃а, возопѝ: ты̀ є҆сѝ  хрⷭ҇то́съ, бж҃їѧ мꙋ́дрость и҆ си́ла. 
Дрꙋгі́й: 
Ѻ҆гне́мъ ѡ҆чи́щсѧ та́йнагѡ зрѣ́нїѧ, поѧ̀ прⷪ҇ро́къ  человѣ́кѡвъ новодѣ́йство, возглаша́етъ гла́съ, дх҃омъ  пле́щꙋщь, воплоще́нїе ꙗ҆влѧ́ющь неизрече́нна сло́ва: и҆́мже  си́льныхъ держа̑вы сотро́шасѧ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Ты̀ ѿ дв҃ы мт҃ре несказа́ннѡ проше́дъ, гдⷭ҇и, и҆  въ (с. 19) человѣ́ческїй не не сподо́билсѧ є҆сѝ  ѡ҆дѣ́ѧтисѧ ѻ҆́бразъ, ꙗ҆́кѡ младе́нецъ, зако́ннѡ зако́нъ  и҆спо́лнилъ є҆сѝ. 
Но́щи оу҆подо́бисѧ, ꙗ҆́кѡ сѣ́нь зако́ннꙋю лю́бѧщи  і҆и҃лѧ, ро́ждшаѧ, и҆зъ неѧ́же ѡ҆блиста́вшїй свѣ́тъ мі́ра  хрⷭ҇то́съ ꙗ҆ви́сѧ. 
Преподо́бнагѡ: 
Во́дитъ вои́стиннꙋ сꙋгꙋ́бъ цр҃ковь пра́здникъ дне́сь  ѡ҆брѣ́занїѧ, ꙗ҆́кѡ млⷣнца влⷣки ꙗ҆́вльшагѡсѧ на землѝ,  и҆ па́мѧть раба̀ мꙋ́дра и҆ требл҃же́нна. 
Непостижи́мый свѣ́тъ почи́въ въ тебѣ̀, прпⷣбне,  пресвѣ́тлꙋ свѣщꙋ̀ мі́рꙋ тѧ̀ показа̀ хрⷭ҇то́съ: тѣ́мже  па́мѧть твою̀ пое́мъ, васі́лїе. 
Всете́мно напи́санное въ сїна́и бытїѐ мѡѷсе́емъ,  ты̀ сказꙋ́ѧ ѿ бжⷭ҇твенныхъ сокро́вищь, начерта́лъ є҆сѝ  всѣ̑мъ, пребл҃же́нне васі́лїе. 
Ни законополо́жникъ мѡѷсе́й, ни пе́рвѣе зако́на  і҆ѡ́сифъ бы́сть, и҆́же по тебѣ̀ пи́щи пшеницомѣ́ритель.  бжⷭ҇твенныѧ бо пло́ти са́мъ раздроби́тель ꙗ҆ви́лсѧ є҆сѝ,  васі́лїе. 
Бг҃оро́диченъ: 
Тебѣ̀, ро́ждшей хрⷭ҇та̀, всѣ́хъ содѣ́телѧ,  зове́мъ: ра́дꙋйсѧ, чⷭ҇таѧ, ра́дꙋйсѧ, свѣ́тъ возсїѧ́вшаѧ  на́мъ: ра́дꙋйсѧ, вмѣсти́вшаѧ бг҃а невмѣсти́маго. 
Катава́сїа: 
І҆и҃съ, живота̀ нача́льникъ, разрѣши́ти ѡ҆сꙋжде́нїе  грѧде́тъ а҆да́ма первозда́ннагѡ. Ѡ҆чище́нїй же, ꙗ҆́кѡ бг҃ъ,  не тре́бꙋѧ, па́дшаго ѡ҆чища́етъ во і҆ѻрда́нѣ: въ не́мже  враждꙋ̀ оу҆би́въ, преимꙋ́щь всѧ́къ оу҆́мъ ми́ръ да́рꙋетъ. 
Дрꙋгі́й: 
Врага̀ те́мнагѡ и҆ ѡ҆скверне́ннагѡ ꙗ҆́да  ѡ҆чище́нїемъ дх҃а и҆змове́ни, къ но́вой приста́хомъ  небла́зненной стезѝ, водѧ́щей въ непристꙋ́пнꙋю ра́дость,  є҆ди́нѣмъ пристꙋ́пнꙋ, и҆́мже бг҃ъ примири́сѧ. 
Пѣ́снь ѕ҃. І҆рмо́съ: 
Бе́здна мѧ̀ мно́га грѣхо́внаѧ ѡ҆крꙋжа́етъ, и҆  вопїю́ ти, прⷪ҇ро́ка подража́ѧй: ѿ тли́ мѧ, гдⷭ҇и,  возведѝ. (с. 20) 
Прїѧ́тъ коне́цъ зако́нъ, ѿне́лѣже хрⷭ҇то́съ  младе́нствовавъ, и҆спо́лнитель зако́на сы́й, ѡ҆брѣ́занїе  воспрїѧ́тъ, и҆ разрѣшѝ зако́ннꙋю клѧ́твꙋ. 
Сꙋббѡ́тство, ѡ҆брѣ́занїе же шата́нїѧ є҆вре́йскагѡ  ꙗ҆́вльшагѡсѧ хрⷭ҇та̀ манове́нїемъ преста̀, и҆ возсїѧ̀  бл҃года́ти весна̀. 
Преподо́бнагѡ: 
Напита́лъ є҆сѝ дꙋ́шы, та́ющыѧ гла́домъ, ни́щихъ  ѻ҆би́льнѡ, и҆ а҆́лчꙋщихъ сердца̀ всѧ́кагѡ и҆спо́лнилъ  є҆сѝ, васі́лїе, бжⷭ҇твеннагѡ весе́лїѧ. 
Напита́лъ є҆сѝ бога́тнѡ а҆́лчꙋщыѧ пи́щею нбⷭ҇ною:  хлѣ́бъ бо а҆́гг҃льскїй є҆́сть сло́во твоѐ, васі́лїе,  и҆́мже и҆зрѧ́денъ пшеницода́вецъ бы́лъ є҆сѝ. 
Собра́лъ є҆сѝ пче́льный, васі́лїе, люботрꙋ́днѡ  добродѣ́тели всѧ́кїѧ цвѣ́тъ, и҆ хꙋдо́гъ бы́въ, въ ни́хже  оу҆блажа́ешисѧ. 
Потща́лсѧ є҆сѝ мі́ра ѿлꙋчи́тисѧ, и҆ съ бг҃омъ  пожи́ти: тѣ́мже нестоѧ́тєльнаѧ и҆ тлѣ̑ннаѧ, всебл҃же́нне  васі́лїе, ѡ҆ста́вль, пребыва̑ющаѧ, ꙗ҆́кѡ мꙋ́дръ, стѧжа́лъ  є҆сѝ. 
Бг҃оро́диченъ: 
Спасѝ ѿ бѣ́дъ рабы̑ твоѧ̑, бцⷣе, ꙗ҆́кѡ всѝ по  бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀  и҆ предста́тельствꙋ. 
Катава́сїа: 
Гла́съ словесѐ, свѣти́льникъ свѣ́та, денни́ца  сл҃нца, прⷣте́ча въ пꙋсты́ни, пока́йтесѧ, всѣ̑мъ вопїе́тъ  лю́демъ, и҆ пред̾ѡчи́ститесѧ: се́ бо предстои́тъ хрⷭ҇то́съ,  ѿ тлѝ мі́ръ и҆збавалѧ́ѧй. 
Дрꙋгі́й: 
Возжелѣ́ннаго ꙗ҆́вствова со всебл҃же́ннымъ  гла́сомъ ѻ҆ц҃ъ, є҆го́же и҆з̾ чре́ва ѿры́гнꙋ: є҆́й,  глаго́летъ, се́й соесте́ственъ сн҃ъ, сы́й свѣтоза́ренъ,  произни́че и҆з̾ человѣ́ча ро́да: сло́во же моѐ жи́во, и҆  человѣ́къ промышле́нїемъ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ви́лсѧ є҆сѝ ѡ҆снова́нїе непоколеби́мое цр҃кве,  подаѧ̀ всѣ̑мъ (с. 21) некра́домое гдⷭ҇ство человѣ́кѡмъ,  запечатлѣ́ѧ твои́ми велѣ́ньми, небоѧвле́нне васі́лїе  преподо́бне. 
І҆́косъ: 
Цѣломꙋ́дрїѧ ча́ша, оу҆ста̀ премꙋ́дрости, и҆  степе́нь оу҆че́нїй, васі́лїй вели́кїй, всѣ̑мъ ѡ҆блиста́етъ  мы́сленнѡ. Прїиди́те оу҆̀бо, и҆ ста́немъ въ домꙋ̀ бж҃їи,  те́плѣ взира́юще, чꙋдесы̀ сегѡ̀ красѧ́щесѧ, ꙗ҆́коже лꙋче́ю  ѡ҆блиста́вшесѧ житїѧ̀, чи́стымъ дх҃омъ прохла́ждшесѧ,  подо́бѧщесѧ тогѡ̀ вѣ́рѣ, и҆ теплотѣ̀, и҆ смире́нїю,  и҆́миже до́мъ ꙗ҆ви́сѧ є҆стества̀ бж҃їѧ, къ немꙋ́же  вопїю́ще пое́мъ: небоѧвле́нне васі́лїе прпⷣбне. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  благослове́нъ є҆сѝ, бж҃е ѻ҆ц҃ъ на́шихъ. 
Свѣ́тло и҆ пресвѣ́тло ржⷭ҇тво̀ хрⷭ҇то́во, и҆  бꙋ́дꙋщагѡ ѡ҆бновле́нїѧ подписа́вшее та́инство дне́сь: ꙗ҆́кѡ  зако́ннымъ чи́номъ сп҃съ ѡ҆брѣ́зꙋетсѧ, не ꙗ҆́кѡ бг҃ъ, но  ꙗ҆́кѡ человѣ́къ, и҆ зако́на и҆сполне́нїе. 
Зако́нъ и҆сполнѧ́ѧ, зако́на творе́цъ пло́тїю дне́сь  во́лею ѡ҆брѣ́зꙋетсѧ, ѡ҆брѣ́занїе содѣва́ѧ грѣхо́вныѧ  зимы̀, и҆ зва́ти да́рꙋѧ: бл҃гослове́нъ є҆сѝ, бж҃е ѻ҆ц҃ъ  на́шихъ. 
Преподо́бнагѡ: 
Ѻ҆́бразъ ѻ҆ц҃а̀ сн҃ъ, и҆ сн҃а дх҃ъ є҆́сть: ты́ же  дх҃а, ѽ васі́лїе, нескве́рнено зерца́ло, до́мъ же всеѧ̀  трⷪ҇цы. бл҃же́нна па́мѧть твоѧ̀, и҆ сла́вѧщїи ю҆̀  воспрославлѧ́ютсѧ. 
Оу҆глꙋби́въ оу҆́мъ во глꙋбины̑ бж҃їѧ  непостижи̑мыѧ, и҆ собра́въ многоцѣ́нный ты̀ би́серъ  ра́зꙋма, напо́лнилъ є҆сѝ мі́ръ премꙋ́дростїю, и҆ зва́ти  наꙋчи́лъ є҆сѝ: бл҃гослове́нъ є҆сѝ, бж҃е ѻ҆ц҃ъ на́шихъ. 
Ѽ є҆ди́но дохнове́нїе оу҆ма̀ сщ҃е́нныхъ сопрꙋ́гъ,  ꙗ҆́коже є҆ди́на дꙋша̀ во двою̀ тѣлесѣ́хъ нераздѣ́льнѡ,  въ григо́рїи (с. 22) васі́лїй, жела́нїемъ бжⷭ҇твеннымъ  совокꙋ́плени, въ васі́лїи же григо́рїй, ны́нѣ моли́те  хрⷭ҇та̀ ѡ҆ ста́дѣ ва́шемъ. 
Ѻ҆ц҃ъ сиро́тъ, и҆ вдѡ́въ защи́тникъ, и҆ бога́тство  ни́щихъ, болѧ́щихъ оу҆тѣше́нїе, и҆ сꙋ́щихъ въ бога́тствѣ  ѡ҆кормле́нїе, ста́рости же́злъ ꙗ҆ви́лсѧ є҆сѝ и҆  наказа́нїе ю҆́ности, и҆ мона́шествꙋющихъ добродѣ́тели  пра́вило, васі́лїе. 
Ѡ҆чи́стивъ ѿ всѧ́кагѡ ти́ннагѡ скверне́нїѧ  оу҆́мъ, васі́лїе, сразсмотри́лъ є҆сѝ дх҃ѡ́внаѧ жела́ннымъ  твои́мъ дх҃омъ. тѣ́мже, воспѣва́ѧ трⷪ҇цꙋ, со  дерзнове́нїемъ взыва́лъ є҆сѝ: бл҃гослове́нъ є҆сѝ, бж҃е  ѻ҆ц҃ъ на́шихъ. 
Бг҃оро́диченъ: 
Тѧ̀ кꙋпинꙋ̀ мѡѷсе́й въ горѣ̀ сїна́йстѣй  ѻ҆гнепали́мꙋ, чⷭ҇таѧ, прови́дѧше, прїе́мшꙋю неѡпа́льнѡ  нестерпи́мꙋю зарю̀ неизглаго́ланнагѡ сꙋщества̀,  соедини́вшагѡсѧ дебельствꙋ̀ пло́ти, є҆ди́ныѧ въ не́мъ  ст҃ы́хъ ѵ҆поста́сей. 
Катава́сїа: 
Ю҆́ношы бл҃гочести̑выѧ, пе́щи ѻ҆́гненнѣй  приѡбщи́вшыѧсѧ, шꙋмѧ́щъ дх҃ъ ро́сный невреди́мы сохранѝ, и҆  бж҃їѧ а҆́гг҃ла снисхожде́нїе. тѣ́мже, въ пла́мени  ѡ҆роша́еми, благода́рственнѡ воспѣва́хꙋ: препѣ́тый  ѻ҆тє́цъ гдⷭ҇и и҆ бж҃е, бл҃гослове́нъ є҆сѝ. 
Дрꙋгі́й: 
Ѡ҆палѝ стрꙋе́ю ѕмі́євы главы̑ пе́щный высо́кїй  пла́мень, ю҆́ношы носѧ́щъ благочести̑выѧ, оу҆ти́шивый  неꙋдободержи́мꙋю мглꙋ̀ и҆з̾ грѣха̀, всю́ же ѡ҆мыва́етъ  росо́ю дх҃а. 
Пѣ́снь и҃. І҆рмо́съ: 
Неизрече́нною мꙋ́дростїю соста́вльшаго всѧ́чєскаѧ  бг҃а сло́ва, и҆ ѿ не сꙋ́щихъ во є҆́же бы́ти приве́дшаго,  бл҃гослови́те дѣла̀, ꙗ҆́кѡ гдⷭ҇а, и҆ превозноси́те во всѧ̑  вѣ́ки. 
Во ѻ҆смы́й де́нь ѡ҆брѣ́зꙋетсѧ, ꙗ҆́кѡ младе́нецъ,  влⷣка: і҆и҃са же прїе́млетъ и҆менова́нїе, ꙗ҆́кѡ мі́ра  є҆́сть сп҃съ и҆ гдⷭ҇ь. 
Ко хрⷭ҇то́вꙋ ржⷭ҇твꙋ̀ досто́йнѡ ѻ҆смы́й спрѧже́сѧ,  (с. 23) ст҃и́телѧ всесла́внаѧ па́мѧть, ю҆́же почита́юще  вѣ́рою, пое́мъ гдⷭ҇а и҆ превозно́симъ во вѣ́ки. 
Преподо́бнагѡ: 
Несказа́ннымъ про́мысломъ дарова́вшаго васі́лїа  мі́рꙋ, свѣ́тъ бл҃гоче́стїѧ, трꙋбꙋ́ же бг҃осло́вїѧ,  бл҃гослови́те, дѣла̀ гдⷭ҇нѧ, гдⷭ҇а. 
Бога́тнымъ дѣ́йствомъ все́льшасѧ въ мꙋ́драго  васі́лїа, и҆ тѣ́мъ бл҃гоче́стнѡ бг҃осло́вившаго,  бл҃гослови́те, дѣла̀ гдⷭ҇нѧ, гдⷭ҇а. 
Бж҃е́ственныхъ твои́хъ слове́съ наслади́вшїисѧ,  васі́лїе, непреста́ннѡ въ твое́й па́мѧти торжествꙋ́юще,  вопїе́мъ: бл҃гослови́те, дѣла̀ гдⷭ҇нѧ, гдⷭ҇а. 
Лꙋчы̀ слове́съ и҆спꙋсти́лъ є҆сѝ, васі́лїе, мі́рꙋ,  свѣ́томъ наставлѧ́ющыѧ є҆ди́но чествова́ти трⷪ҇ческое  є҆стество̀: бл҃гослови́те, дѣла̀ гдⷭ҇нѧ, гдⷭ҇а. 
Бг҃оро́диченъ: 
И҆з̾ ѻ҆ц҃а̀ проше́дшаго пре́жде вѣ̑къ, и҆  безлѣ́тнаго бг҃а сло́ва, и҆ въ послѣ̑днѧѧ возсїѧ́вша и҆з̾  дв҃ы, бл҃гослови́те, дѣла̀ гдⷭ҇нѧ, гдⷭ҇а. 
Катава́сїа: 
Та́йнꙋ пресла́внꙋю вавѷлѡ́нскаѧ показа̀ пе́щь,  и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше невеще́ственный  ѻ҆́гнь воспрїѧ́ти і҆ѻрда́нъ, и҆ ѡ҆б̾ѧ́ти пло́тїю  креща́ема зижди́телѧ, є҆го́же благословѧ́тъ лю́дїе, и҆  превозно́сѧтъ во всѧ̑ вѣ́ки. 
Дрꙋгі́й: 
Свобо́дна оу҆́бѡ тва́рь познава́етсѧ, и҆ сы́нове  свѣ́та пре́жде ѡ҆мраче́ннїи: є҆ди́нъ сте́нетъ тмы̀  предста́тель. ны́нѣ да благослови́тъ оу҆се́рднѡ  вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дїе. 
На ѳ҃-й пѣ́сни Чⷭ҇тнѣ́йшꙋю не пое́мъ, но пое́мъ  припѣ́вы ѡ҆брѣ́занїѧ: Велича́й, дꙋшѐ моѧ̀, по зако́нꙋ  пло́тїю ѡ҆брѣ́завшагосѧ гдⷭ҇а. 
Пѣ́снь ѳ҃. І҆рмо́съ: 
Ꙗ҆́же пре́жде со́лнца свѣти́льника бг҃а  возсїѧ́вшаго, пло́тски къ на́мъ прише́дшаго, и҆з̾ бокꙋ̀  дв҃и́чꙋ, неизрече́ннѡ воплоти́вшаѧ, бл҃гослове́ннаѧ  всечⷭ҇таѧ, тѧ̀, бцⷣе, велича́емъ. (с. 24) 
Та́же вторы́й ли́къ пое́тъ то́йже припѣ́въ и҆  і҆рмо́съ. Про́чыѧ же трѝ припѣва́емъ къ тропарє́мъ. 
Велича́й, дꙋшѐ моѧ̀, во ѻ҆смы́й де́нь ѡ҆брѣ́занїе  прїемлю́ща. 
Два́жды. 
Дне́сь влⷣка ѡ҆брѣ́зꙋетсѧ пло́тїю, ꙗ҆́кѡ  младе́нецъ, и҆сполнѧ́ѧ зако́нъ. 
Є҆ди́ножды. 
Дне́сь влⷣка пло́тїю ѡ҆брѣ́засѧ, і҆и҃съ нарече́сѧ. 
Є҆ди́ножды. 
Преше́дъ предѣ́лы хрⷭ҇то́съ человѣ́ческагѡ всегѡ̀  є҆стества̀, преесте́ственнѡ и҆з̾ дв҃ы ражда́етсѧ: и҆  писа́нїе зако́нное ꙗ҆́коже повелѣва́етъ, пло́тїю  ѡ҆брѣ́заетсѧ, и҆ и҆спо́лнитель зако́на ꙗ҆влѧ́етсѧ. 
Прїиди́те, влⷣки сла̑внаѧ хрⷭ҇тѡ́ва и҆менова̑нїѧ во  свѧты́ни торжествꙋ́имъ: і҆и҃съ бо бг҃олѣ́пнѡ нарече́сѧ  дне́сь. съ си́миже и҆ па́мѧть ст҃и́телѧ велича́емъ. 
Та́же ст҃а́гѡ припѣ́вы къ тропарє́мъ є҆гѡ̀. 
Велича́й, дꙋшѐ моѧ̀, во і҆ера́рсѣхъ васі́лїа  вели́каго. Два́жды. 
Велича́й, дꙋшѐ моѧ̀, вселе́нныѧ пресвѣ́тлаго  свѣти́льника. Два́жды. 
Велича́й, дꙋшѐ моѧ̀, ѿ кесарі́и васі́лїа  вели́каго. Два́жды. 
Се́й же вмѣ́стѡ сла́вы: 
Велича́й, дꙋшѐ моѧ̀, оу҆краси́вшаго хрⷭ҇то́вꙋ  цр҃ковь. 
Вмѣ́стѡ И҆ ны́нѣ: 
Велича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ  во́инствъ, дв҃ꙋ пречⷭ҇тꙋю бцⷣꙋ. 
Пе́рвагѡ па́стырѧ, ꙗ҆́кѡ ѻ҆вча̀ вѣ́рное  хрⷭ҇то́во, васі́лїе, живонѡ́снымъ стопа́мъ послѣ́довалъ  є҆сѝ: мꙋчи́телю бо твою̀ дꙋ́шꙋ, ѻ҆́ч҃е, преда́лъ є҆сѝ,  до́блественнѣ предбѣ́дствꙋѧ ѡ҆ цр҃кви, всеблаже́нне. 
Цр҃ко́вное всесщ҃е́нное хрⷭ҇то́во ви́дѣвъ  совокꙋпле́нїе, твои́мъ оу҆кра́шено ст҃и́тельствомъ, мꙋ́дре,  всегꙋби́тель, ꙗ҆́кѡ ѿ гро́ма, треснове́нъ бы́въ, паде́сѧ  мꙋчи́тель: сꙋ́щїѧ бо въ тебѣ̀ дх҃а зарѝ не стерпѣ̀,  васі́лїе. (с. 25) 
А҆пⷭ҇толѡвъ сѣда́лища, ли́ка же страда́лєцъ  хрⷭ҇то́выхъ, патрїа́рхѡвъ ски́нїи, и҆ пра́ведныхъ сла́дости,  и҆ ра́дости прⷪ҇ро́кѡвъ сподо́билсѧ є҆сѝ, васі́лїе: бцⷣы  бо слꙋжи́тель и҆ трⷪ҇цы таи́нникъ бы́лъ є҆сѝ. 
Превы́спрєннѧѧ вода́ми покрыва́ѧй є҆ди́нъ гдⷭ҇ь,  возстѧзꙋ́ѧй мо́ре, бє́здны же и҆зсꙋша́ѧй и҆зъ тебє̀,  чⷭ҇таѧ, пло́ть воспрїе́мый, ѿ виѳлее́ма тщи́тсѧ ко  і҆ѻрда́нꙋ крⷭ҇ти́тисѧ пло́тїю. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый  припѣ́въ пра́здника, и҆ і҆рмо́съ: 
Недоꙋмѣ́етъ всѧ́къ ѧ҆зы́къ благохвали́ти по  достоѧ́нїю, и҆з̾ꙋмѣва́етъ же оу҆́мъ и҆ премі́рный пѣ́ти  тѧ̀, бцⷣе. ѻ҆ба́че, бл҃га́ѧ сꙋ́щи, вѣ́рꙋ прїимѝ: и҆́бо  любо́вь вѣ́си бжⷭ҇твеннꙋю на́шꙋ: ты́ бо хрⷭ҇тїа́нъ є҆сѝ  предста́тельница, тѧ̀ велича́емъ. 
Та́же припѣ́въ: 
Велича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ  во́инствъ, дв҃ꙋ пречⷭ҇тꙋю бцⷣꙋ. 
И҆ і҆рмо́съ: 
Ѽ па́че оу҆ма̀ ржⷭ҇тва̀ твоегѡ̀ чꙋде́съ! невѣ́сто  всечⷭ҇таѧ, мт҃и бл҃гослове́ннаѧ, є҆́юже полꙋчи́вше  всесоверше́нное спасе́нїе, досто́йнѡ хва́лимъ, ꙗ҆́кѡ  благодѣ́телѧ, да́ръ носѧ́ще пѣ́снь благодаре́нїѧ. 
Свѣти́ленъ. Подо́бенъ: Дх҃омъ во ст҃и́лищи: 
Любомꙋ́дрїѧ жела́нїемъ ѡ҆брѣ́залъ є҆сѝ, ѻ҆́ч҃е,  дꙋшѝ твоеѧ̀ покрыва́ло, и҆ мі́рꙋ показа́лсѧ є҆сѝ, ꙗ҆́кѡ  со́лнце, чꙋдесы̀, и҆ вѣ́рныхъ ѡ҆зари́лъ є҆сѝ мы̑сли,  бг҃омꙋ́дре, трⷪ҇цы таи́нниче, ѽ васі́лїе мꙋ́дре, и҆  слꙋжи́телю бцⷣы! 
Два́жды. 
Сла́ва, и҆ ны́нѣ: пра́здника: 
Пло́тїю ѡ҆брѣ́зꙋетсѧ зако́нъ и҆спо́лнивый, ꙗ҆́кѡ  младе́нецъ ѻ҆смодне́венъ, вѣкѡ́въ зижди́тель: и҆ пелена́ми  повива́етсѧ, ꙗ҆́кѡ человѣ́къ: и҆ млеко́мъ пита́етсѧ, и҆́же  всѧ̑ безмѣ́рною крѣ́постїю, ꙗ҆́кѡ бг҃ъ, содержа́й, и҆  манове́нїемъ возводѧ́й. (с. 26) 
На хвали́техъ стїхи̑ры, на ѕ҃, гла́съ є҃. Подо́бенъ:  Ра́дꙋйсѧ: 
Терпи́тъ ѡ҆брѣ́занїе пло́тїю, и҆з̾ ѻ҆ц҃а̀ кромѣ̀  сѣче́нїѧ же и҆ тлѣ́нїѧ неизрече́ннѡ ро́ждсѧ, ꙗ҆́кѡ  сло́во, и҆ ꙗ҆́кѡ бг҃ъ ѿ бг҃а, въ непрело́жнѣмъ  пребыва́ѧй бжⷭ҇твѣ̀: тѣ́мъ, по зако́нꙋ па́че зако́на  бы́вый, клѧ́твы зако́нныѧ и҆збавлѧ́етъ всѧ̑, и҆ свы́ше  бл҃гослове́нїе да́рꙋетъ. Тѣ́мже, преблаго́е є҆гѡ̀  схожде́нїе восхвалѧ́юще, пое́мъ и҆ бл҃года́рственнѡ  прославлѧ́емъ, того̀ молѧ́ще, дꙋша́мъ на́шымъ дарова́ти  ве́лїю ми́лость. 
Два́жды. 
По бл҃года́ти сн҃ъ бж҃їй бы́въ, возрожде́нїемъ  бжⷭ҇твеннагѡ кр҃ще́нїѧ, є҆стество́мъ и҆ и҆́стиною, и҆  первовѣ́чна сн҃а бж҃їѧ и҆ сло́ва, є҆диносꙋ́щна ѻ҆ц҃ꙋ̀ и҆  собезнача́льна, и҆сповѣ́далъ є҆сѝ, преподо́бне:  є҆ретїкѡ́въ же незатворє́ннаѧ оу҆ста̀ свѣ́тлостїю  твои́хъ слове́съ загради́лъ є҆сѝ, тѣ́мже и҆ въ црⷭ҇тва  вы̑шнѧѧ всели́лсѧ є҆сѝ, сцрⷭ҇твꙋѧй є҆ди́номꙋ и҆  є҆сте́ственнѣ црⷭ҇твꙋющемꙋ хрⷭ҇тꙋ̀, бога́тнѡ раздаю́щемꙋ  мі́рꙋ ве́лїю ми́лость. 
Внꙋ́трь нбⷭ҇нагѡ хра́ма, ꙗ҆́кѡ ст҃и́тель  свѧще́ненъ, вмѣсти́лсѧ є҆сѝ, дѣѧ́нїемъ и҆ видѣ́нїемъ,  премꙋ́дрости нача́лами, ꙗ҆́кѡ ѻ҆де́ждею ст҃о́ю,  ѡ҆бложе́нъ. И҆ ны́нѣ, въ вы́шнѣмъ же́ртвенницѣ, прпⷣбне,  свѧще́нствꙋѧ, и҆ бг҃ꙋ предстоѧ̀, и҆ невеще́ственнꙋю слꙋ́жбꙋ  соверша́ѧ, помина́й ми́лостивнѡ, всеблаже́нне васі́лїе,  соверша́ющыѧ па́мѧть сщ҃е́ннꙋю твою̀ и҆ всечестнꙋ́ю, хрⷭ҇та̀  молѧ̀, подаю́щаго мі́рови ве́лїю ми́лость. 
Ве́сь ѡ҆сщ҃е́нъ бг҃ꙋ, и҆ всеѻбра́знѡ ѿ дѣ́тства  возложе́нъ, мꙋ́дрости пребжⷭ҇твенныѧ ѡ҆зари́всѧ зарѧ́ми,  сꙋ́щихъ разꙋмѣ́нїе оу҆ѧсни́лъ є҆сѝ, свѣ́тлѡ сказꙋ́ѧ и҆  мꙋ́дрѣ повѣ́даѧ, є҆́же въ сꙋ́щихъ бл҃гочи́нїе творѧ̀,  позна́нїѧ бжⷭ҇твеннѣйшагѡ дѣ́ла. Тѣ́мже тѧ̀  бг҃оглаго́лива и҆ бжⷭ҇твенна оу҆чт҃лѧ и҆ свѣтоно́сна  свѣти́льника цр҃ко́внаго проповѣ́дꙋемъ, хрⷭ҇та̀ молѧ́ща,  подаю́щаго мі́рꙋ ве́лїю ми́лость. (с. 27) 
Стра́хомъ оу҆тверди́всѧ бж҃їимъ, нача́ло  премꙋ́дрости разꙋмѣ́лъ є҆сѝ, васі́лїе: стра́хъ  премꙋ́дростїю и҆ житїѧ̀ пра́востїю превозше́лъ є҆сѝ,  ѻ҆́ч҃е: любо́вїю же бг҃ꙋ сраствори́всѧ, и҆  сво́йственнѣйшїй бы́лъ є҆сѝ. Тѣ́мже, бжⷭ҇твєннымъ  наказа́всѧ ѡ҆правда́нїємъ и҆ сꙋдьба́мъ, человѣ́кѡвъ  и҆з̾ꙋчи́лъ є҆сѝ ѻ҆бы́чаи, и҆ оу҆краси́лъ є҆сѝ  вѣ́рныхъ ра́зꙋмы, закопоположе́ньми дх҃о́вными оу҆ѧсни́въ  собо́ръ. хрⷭ҇та̀ оу҆̀бо молѝ, дꙋша́мъ на́шымъ дарова́ти  ве́лїю ми́лость. 
Сла́ва, гла́съ ѕ҃: 
И҆злїѧ́сѧ бл҃года́ть во оу҆стна́хъ твои́хъ,  прпⷣбне ѻ҆́ч҃е, и҆ бы́лъ є҆сѝ па́стырь хрⷭ҇то́вы цр҃кве,  оу҆чѧ̀ словє́сныѧ ѻ҆́вцы вѣ́ровати въ трⷪ҇цꙋ  є҆диносꙋ́щнꙋю во є҆ди́номъ бжⷭ҇твѣ̀. 
И҆ ны́нѣ, гла́съ и҃: 
Сходѧ́й сп҃съ къ ро́дꙋ человѣ́ческомꙋ, прїѧ́тъ  пелена́ми пови́тїе, не возгнꙋша́сѧ плотска́гѡ ѡ҆брѣ́занїѧ,  ѻ҆смодне́венъ по мт҃ри, безнача́льный по ѻ҆ц҃ꙋ̀. Томꙋ̀  вѣ́рнїи возопїи́мъ: ты̀ є҆сѝ бг҃ъ на́шъ, поми́лꙋй на́съ. 
Славосло́вїе вели́кое. По трист҃о́мъ тропа́рь  васі́лїа. Сла́ва, и҆ ны́нѣ, пра́здника, є҆ктєнїѝ, и҆  ѿпꙋ́стъ. 
И҆ зна́менꙋютсѧ бра́тїѧ є҆ле́емъ ѿ канди́ла  ст҃а́гѡ, а҆́ще и҆зво́литъ настоѧ́тель, и҆ пое́мъ стїхи́рꙋ  самогла́снꙋ. На а҃-мъ часѣ̀ тропа́рь пра́здника:  Сла́ва, васі́лїа: И҆ ны́нѣ, бг҃оро́диченъ часѡ́въ. По  трист҃о́мъ конда́къ пра́здника. И҆ прѡ́чаѧ. И҆  соверше́нный ѿпꙋ́стъ. 
На часѣ́хъ кондакѝ глаго́лемъ пра́здника и҆  ст҃а́гѡ, премѣнѧ́юще. 
На лїтꙋргі́и: Блажє́нна, ѿ канѡ́на пра́здника,  пѣ́снь г҃: и҆ ст҃а́гѡ, пѣ́снь ѕ҃. По вхо́дѣ тропа́рь  пра́здника и҆ ст҃а́гѡ. Сла́ва, конда́къ ст҃а́гѡ: И҆ ны́нѣ,  пра́здника. Прокі́менъ, гла́съ ѕ҃: Спасѝ, гдⷭ҇и,  лю́ди твоѧ̑: Сті́хъ: Къ тебѣ̀, гдⷭ҇и: И҆ ст҃а́гѡ,  гла́съ а҃: Оу҆ста̀ моѧ̑ возглаго́лютъ: А҆пⷭ҇лъ къ  колосса́ємъ, зача́ло сн҃д. И҆ ст҃а́гѡ ко є҆вре́ємъ,  зача́ло ти҃і. А҆ллилꙋ́їа, гла́съ и҃: Пасы́й і҆и҃лѧ:  Сті́хъ: Оу҆ста̀ пра́веднагѡ поꙋча́тсѧ премꙋ́дрости:  Є҆ѵⷢ҇лїе лꙋкѝ, (с. 28) зача́ло ѕ҃. И҆ ст҃а́гѡ,  зача́ло к҃д. И҆ про́чее. Соверша́етсѧ бжⷭ҇твеннаѧ  лїтꙋргі́а вели́кагѡ васі́лїа. И҆ пое́мъ за  Досто́йно, Ѡ҆ тебѣ̀ ра́дꙋетсѧ: Прича́стенъ:  Хвали́те гдⷭ҇а съ нб҃съ: Дрꙋгі́й: Въ па́мѧть  вѣ́чнꙋю: 
[Зрѝ] А҆́ще слꙋчи́тсѧ ѡ҆брѣ́занїе гдⷭ҇не, и҆ ст҃а́гѡ  васі́лїа вели́кагѡ въ недѣ́лю. 
Твори́мъ бдѣ́нїе. На ма́лѣй вече́рни стїхи̑ры  воскрⷭ҇ны по ѻ҆бы́чаю: На стїхо́внѣ стїхи́ра воскрⷭ҇на  гла́са є҆ди́на. Та́же стїхѡ́вныѧ стїхи̑ры васі́лїа,  вели́кїѧ вече́рни, гла́съ а҃, самогла́сны, съ припѣ́вы  и҆́хъ: Сла́ва, гла́съ ѕ҃. И҆злїѧ́сѧ благода́ть: И҆  ны́нѣ: Не оу҆стыдѣ́сѧ всеблагі́й бг҃ъ: По  трист҃о́мъ, тропа́рь воскрⷭ҇нъ: Сла́ва, ст҃а́гѡ: И҆ ны́нѣ,  пра́здника. И҆ ѿпꙋ́стъ. 
На вели́цѣй вече́рни: на Гдⷭ҇и, воззва́хъ,  пое́мъ стїхи̑ры воскрⷭ҇ны г҃, и҆ пра́здника г҃, и҆ ст҃а́гѡ,  на д҃. Сла́ва, ст҃а́гѡ: Премꙋ́дрости рачи́тель: И҆  ны́нѣ: бг҃оро́диченъ а҃-й гла́са. Вхо́дъ, прокі́менъ.  И҆ чтє́нїѧ г҃. На лїті́и стїхи́ра хра́ма: И҆ ст҃а́гѡ  васі́лїа. Сла́ва, ст҃а́гѡ: И҆ ны́нѣ, пра́здника. На  стїхо́внѣ стїхи̑ры ѻ҆ктѡ́иха: Сла́ва, ст҃а́гѡ: И҆ ны́нѣ,  пра́здника. На бл҃гослове́нїи хлѣ́бѡвъ тропа́рь ст҃а́гѡ  два́жды: и҆ Бцⷣе дв҃о, є҆ди́ножды. И҆ чте́нїе въ  посла́нїихъ а҆пⷭ҇льскихъ. 
На оу҆́трени: На Бг҃ъ гдⷭ҇ь, тропа́рь  воскре́сенъ, два́жды: Сла́ва, ст҃а́гѡ: И҆ ны́нѣ,  пра́здника. По каѳі́смахъ сѣда́льны воскрⷭ҇ны съ  бг҃оро́дичны и҆́хъ. И҆ чте́нїе во є҆ѵⷢ҇лїи толково́мъ,  недѣ́лѧ пред̾ бг҃оѧвле́нїемъ. По полѷеле́и тропарѝ:  А҆́гг҃льскїй собо́ръ: и҆ ѵ҆пакоѝ гла́са, и҆ сѣда́льны  ст҃а́гѡ всѝ, по є҆ди́ножды: Сла́ва, сѣда́ленъ по  полѷеле́и: И҆ ны́нѣ, пра́здника. И҆ чте́нїе въ  бг҃осло́вѣ, сло́во надгро́бное ѡ҆ вели́комъ васі́лїи.  Степє́нна, и҆ прокі́менъ гла́са. Всѧ́кое дыха́нїе:  Є҆ѵⷢ҇лїе воскре́сное. Воскресе́нїе хрⷭ҇то́во: и҆  ѱало́мъ н҃. Стїхи́ра воскрⷭ҇на. Канѡ́нъ воскрⷭ҇нъ  со і҆рмосо́мъ на д҃: и҆ пра́здника на д҃: и҆ ст҃а́гѡ, на ѕ҃.  Катава́сїа: Глꙋбины̀ ѿкры́лъ є҆́сть дно̀: и҆  Ше́ствꙋетъ морскꙋ́ю: кі́йждо ли́къ сво́й і҆рмо́съ.  По г҃ пѣ́сни (с. 29) конда́къ пра́здника и҆ сѣда́ленъ  ст҃а́гѡ, два́жды: Сла́ва, и҆ ны́нѣ, пра́здника. По ѕ҃  пѣ́сни конда́къ ст҃а́гѡ, и҆ і҆́косъ. И҆ чте́мъ про́логъ.  На ѳ҃ пѣ́сни пое́мъ Честнѣ́йшꙋю. Припѣ́вы же  пра́здника, и҆ ст҃а́гѡ не пое́мъ. Свѣти́ленъ  воскре́сенъ: Сла́ва, ст҃а́гѡ: И҆ ны́нѣ, пра́здника. На  хвали́техъ стїхи̑ры воскрⷭ҇ны, д҃: и҆ ст҃а́гѡ подо́бны, д҃,  со ѻ҆бы́чными припѣ̑вы є҆гѡ̀. Сла́ва, стїхи́ра  є҆ѵⷢ҇льскаѧ: И҆ ны́нѣ: Преблагослове́нна є҆сѝ:  Славосло́вїе вели́кое, тропа́рь воскре́сенъ.  Є҆ктєнїѝ, и҆ ѿпꙋ́стъ. И҆ ѡ҆глаше́нїе  стꙋді́тово. Дае́тсѧ же и҆ є҆ле́й по ѻ҆бы́чаю ѿ  канди́ла ст҃а́гѡ, и҆ и҆схожде́нїе въ притво́ръ, и҆ ча́съ а҃- й. И҆ коне́чный ѿпꙋ́стъ. На часѣ́хъ тропа́рь  воскре́сенъ: Сла́ва, пра́здника: И҆ ны́нѣ, бг҃оро́диченъ  часѡ́въ. По трист҃о́мъ, конда́къ пра́здника. На г҃- мъ часѣ̀ тропа́рь воскрⷭ҇нъ: Сла́ва, ст҃а́гѡ: И҆ ны́нѣ,  бг҃оро́диченъ часѡ́въ. По трист҃о́мъ, конда́къ ст҃а́гѡ,  и҆ пра́здника, премѣнѧ́юще глаго́лемъ. 
На лїтꙋргі́и Блажє́нна гла́са, на д҃: и҆  пра́здника пѣ́снь г҃, на д҃: и҆ ст҃а́гѡ ѕ҃-ѧ, на д҃. По  вхо́дѣ тропа́рь воскре́сенъ, и҆ пра́здника, и҆ ст҃а́гѡ:  Сла́ва, конда́къ ст҃а́гѡ: И҆ ны́нѣ, пра́здника.  Прокі́менъ недѣ́ли пред̾ просвѣще́нїемъ, гла́съ ѕ҃:  Спасѝ, гдⷭ҇и, лю́ди твоѧ̑: Сті́хъ: Къ тебѣ̀,  гдⷭ҇и, воззовꙋ̀: И҆ ст҃а́гѡ, гла́съ а҃: Оу҆ста̀ моѧ̑  возглаго́лютъ премꙋ́дрость: А҆пⷭ҇лъ недѣ́ли пред̾  просвѣще́нїемъ, къ тїмоѳе́ю, зача́ло сч҃и. Дрꙋгі́й  а҆пⷭ҇лъ къ колосса́ємъ, зача́ло сн҃д. А҆ллилꙋ́їа,  гла́съ и҃, недѣ́ли пред̾ просвѣще́нїемъ: Бж҃е,  оу҆ще́дри ны̀: Сті́хъ: Пасы́й і҆и҃лѧ: Є҆ѵⷢ҇лїе  недѣ́ли пред̾ просвѣще́нїемъ, ма́рка, зача́ло а҃: И҆  ѡ҆брѣ́занїѧ, лꙋкѝ, зача́ло ѕ҃. Прича́стенъ:  Хвали́те гдⷭ҇а: Дрꙋгі́й: Въ па́мѧть вѣ́чнꙋю:  Лїтꙋргі́а васі́лїа вели́кагѡ. За Досто́йно,  Ѡ҆ тебѣ̀ ра́дꙋетсѧ: 
[Зрѝ] Сꙋббѡ́та пред̾ бг҃оѧвле́нїемъ. 
На лїтꙋргі́и А҆пⷭ҇лъ къ тїмоѳе́ю, зача́ло сп҃д.  Є҆ѵⷢ҇лїе матѳе́а, зача́ло є҃. 
[Зрѝ] Недѣ́лѧ пред̾ бг҃оѧвле́нїемъ: 
Прокі́менъ, гла́съ ѕ҃: Спасѝ, гдⷭ҇и, лю́ди  твоѧ̑: Сті́хъ: Къ тебѣ̀, гдⷭ҇и, воззовꙋ̀, бж҃е мо́й.  А҆пⷭ҇лъ въ тїмоѳе́ю, зача́ло сч҃и. А҆ллилꙋ́їа, (с.  30) гла́съ и҃: Бж҃е, оу҆ще́дри ны̀: Є҆ѵⷢ҇лїе  ма́рка, зача́ло а҃. Прича́стенъ: Хвали́те гдⷭ҇а съ  небе́съ: 


(с. 30) 
Мѣ́сѧца тогѡ́же во в҃-й де́нь. 
Предпра́зднство просвѣще́нїѧ: 
И҆ па́мѧть, и҆́же во ст҃ы́хъ, ѻ҆ц҃а̀ на́шегѡ  сїльве́стра, па́пы ри́мскагѡ. 
И҆ прпⷣбнагѡ ѻ҆ц҃а̀ на́шегѡ серафі́ма саро́вскагѡ,  чꙋдотво́рца. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Предпра́зднствєнныѧ пѣ̑сни ꙳ бл҃гоче́стнѡ  предвозгласи́мъ ꙳ чⷭ҇тна́гѡ креще́нїѧ бг҃а на́шегѡ: ꙳ се́ бо  хо́щетъ, ꙗ҆́кѡ человѣ́къ, ꙳ пло́тїю прїитѝ къ прⷣте́чи  своемꙋ̀, ꙳ и҆ проси́ти креще́нїѧ спаси́тельнагѡ, ꙳ въ  назда́нїе всѣ́хъ, ꙳ вѣ́рою свѧще́ннѡ просвѣща́емыхъ ꙳ и҆  прича́стникѡвъ дх҃а. 
Хрⷭ҇то́съ показꙋ́етсѧ, ꙳ бг҃ъ ꙗ҆влѧ́етсѧ, ꙳  ꙗ҆́коже дв҃дъ преднаписа̀ ꙗ҆́вственнѣйше, ꙳ и҆ къ рабꙋ̀,  кр҃ще́нїѧ просѧ̀, грѧде́тъ. ꙳ І҆ѻрда́не рѣко̀, весе́лїѧ  и҆спо́лнисѧ: ꙳ землѧ̀ и҆ мо́ре, ꙳ го́ры и҆ хо́лми, ꙳ и҆  человѣ́чєскаѧ ны́нѣ и҆гра́йте сердца̀, ꙳ свѣ́тъ  мы́сленный воспрїе́млюще. 
Рѣкꙋ̀ мі́ра тѧ̀, ꙳ и҆ пото́къ, ꙗ҆́коже пи́шетъ, ꙳  пи́щи сꙋ́ща, всеси́льне, ꙳ ка́кѡ тѧ̀ рѣ̑чныѧ стрꙋи̑ ꙳  прїи́мꙋтъ, гдⷭ҇и, ꙳ восходѧ́ща на́га, ꙳ не́бо ѡ҆блага́ющаго  ѻ҆́блаки, ꙳ и҆ ѡ҆бна́жша всѧ́кꙋ ѕло́бꙋ вра́жїю, ꙳ и҆  нетлѣ́нїемъ земнорѡ́дныѧ ѡ҆дѣва́юща; 
И҆́ны стїхи̑ры ст҃а́гѡ, гла́съ и҃. Подо́бенъ: Ѽ  пресла́внагѡ чꙋдесѐ! 
Ѻ҆́ч҃е ст҃и́телю сїльве́стре, ꙳ сщ҃е́нства  свѣ́томъ ꙳ сщ҃еннопросвѣща́емь, ꙳ вѣ̑рныѧ просвѣти́лъ  є҆сѝ свѣтолꙋ́чными (с. 31) оу҆чє́нїи, ꙳ є҆ди́ницꙋ  є҆стество́мъ трїѷпоста́сное сꙋщество̀ чествова́ти, ꙳ и҆  ѿгна́лъ є҆сѝ тмꙋ̀ є҆ресе́й. Тѣ́мже свѣтоно́снꙋю  дне́сь ꙳ ꙗ҆́снѡ па́мѧть твою̀ ꙳ ра́дꙋющесѧ торжествꙋ́емъ. 
Ѻ҆́ч҃е бг҃оно́се сїльве́стре, ꙳ сто́лпъ ꙗ҆ви́лсѧ  є҆сѝ ѻ҆́гненъ, ꙳ сщ҃е́ннѡ предводѧ̀ сщ҃е́нный собо́ръ: ꙳  и҆ ѻ҆́блакъ ѡ҆сѣнѧ́ющь, ꙳ ѿ є҆гѵ́петскїѧ ле́сти  вѣ̑рныѧ и҆з̾има́ющь, ꙳ и҆ къ бжⷭ҇твеннѣй землѝ  преносѧ́щь ꙳ неле́стными твои́ми оу҆чє́нїи всегда̀. ꙳  Тѣ́мже бл҃госла́внꙋю и҆ всесвѧще́ннꙋю ꙳ па́мѧть твою̀  чти́мъ. 
Ѻ҆́ч҃е бг҃оглаго́ливе сїльве́стре, ꙳ стрꙋѧ́ми  твои́хъ моли́твъ, ꙳ многоѻбра́знаго ѕмі́ѧ тве́рдѡ  затвори́лъ є҆сѝ, ꙳ свѧщенноꙋдивлѧ́емь. ꙳ Є҆́ллинѡвъ  мно́жество бг҃ꙋ приве́лъ є҆сѝ, ꙳ є҆вре́євъ же сꙋровство̀  смири́лъ є҆сѝ, ꙳ чꙋдеса̀ вє́лїѧ творѧ̀ пред̾ ни́ми  ꙗ҆́вѣ. ꙳ Тѣ́мже тѧ̀ чти́мъ и҆ оу҆блажа́емъ. 
Сла́ва, и҆ ны́нѣ, гла́съ ѕ҃: 
Грѧде́тъ ко і҆ѻрда́нꙋ хрⷭ҇то́съ и҆́стина,  крⷭ҇ти́тисѧ ѿ і҆ѡа́нна, и҆ гл҃го́летъ къ немꙋ̀: а҆́зъ  тре́бꙋю ѿ тебє̀ крести́тисѧ, и҆ ты́ ли грѧде́ши ко мнѣ̀;  не смѣ́ю сѣ́но прикоснꙋ́тисѧ ѻ҆гню̀, ты́ мѧ ѡ҆ст҃ѝ,  влⷣко, бж҃е́ственнымъ ꙗ҆вле́нїемъ твои́мъ. 
На стїхо́внѣ стїхи̑ры самогла́сны, гла́съ а҃.  І҆ѡа́нна мона́ха: 
Свѣ́телъ оу҆́бѡ мимоше́дшїй пра́здникъ,  свѣтлѣ́йшїй же, сп҃се, приходѧ́щїй: ѻ҆́нъ а҆́гг҃ла  и҆мѣ́ѧше бл҃говѣ́стника, и҆ се́й прⷣте́чꙋ ѡ҆брѣ́те  пред̾ꙋгото́вителѧ. Ѻ҆́нъ кро́вємъ и҆злива́ємымъ, ꙗ҆́кѡ  безча́денъ, рыда́ше виѳлее́мъ: и҆ се́й, вода́мъ  благословє́ннымъ, многоча́дна познава́етсѧ кꙋпѣ́ль. Тогда̀  ѕвѣзда̀ волхвѡ́мъ возвѣстѝ, ны́нѣ же ѻ҆ц҃ъ мі́рꙋ тѧ̀  показа̀: воплоти́выйсѧ и҆ па́ки грѧды́й ꙗ҆́вѣ гдⷭ҇и,  сла́ва тебѣ̀. 
Гла́съ в҃: 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. (с. 32) 
А҆ндре́а і҆еросолѵ́мскагѡ: 
Па́ки і҆и҃съ мо́й ѡ҆чища́етсѧ во і҆ѻрда́нѣ, па́че  же ѡ҆чища́етъ грѣхѝ на́шѧ: грѧде́тъ бо вои́стиннꙋ на  креще́нїе, ѡ҆мы́ти хотѧ̀ а҆да́мово рꙋкописа́нїе. И҆ речѐ ко  і҆ѡа́ннꙋ: грѧдѝ, послꙋжѝ, ѽ крⷭ҇ти́телю, та́инства  стра́ннагѡ глави́знѣ. Грѧдѝ, прострѝ рꙋ́кꙋ твою̀ ско́рѡ,  и҆ прикосни́сѧ верхꙋ̀ сте́ршагѡ ѕмі́евꙋ главꙋ̀, и҆  ѿве́рзшагѡ ра́й, є҆го́же затворѝ престꙋпле́нїе ле́стїю  ѕмі́евою, вкꙋше́нїемъ дре́ва и҆ногда̀. 
Гла́съ г҃: 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Ꙗ҆́сенъ оу҆́бѡ мимоше́дшїй пра́здникъ,  сла́внѣйшїй же настоѧ́щїй де́нь: во ѻ҆́нъ сп҃сꙋ волсвѝ  поклони́шасѧ, въ се́мъ же влⷣкꙋ ра́бъ сла́венъ крⷭ҇тѝ.  Та́мѡ па́стырїе свирѧ́юще ви́дѣвше, и҆ чꙋдѧ́хꙋсѧ: здѣ́ же  гла́съ ѻ҆́ч҃їй є҆диноро́днаго сн҃а проповѣ́да. 
Сла́ва, и҆ ны́нѣ, гла́съ то́йже: 
Прїиди́те, всѝ вѣ́рнїи, і҆ꙋде́йскꙋю странꙋ̀  ѡ҆ста́вивше, пре́йдемъ пꙋсты́ню і҆ѻрда́нскꙋю, и҆ оу҆́зримъ  дне́сь та́мѡ на́съ ра́ди ꙗ҆́вльшагосѧ пло́тїю, кр҃ще́нїѧ  просѧ́ща во стрꙋѧ́хъ і҆ѻрда́нскихъ, крⷭ҇ти́телѧ  ѿрица́ющасѧ и҆ вопїю́ща со стра́хомъ: не смѣ́ю  рꙋкоположи́ти бре́нною дла́нїю ѻ҆гнѧ̀. І҆ѻрда́нъ и҆ мо́ре  бѣжа́ша, сп҃се, и҆ возврати́шасѧ, и҆ а҆́зъ ка́кѡ положꙋ̀ на  ве́рхъ тво́й рꙋ́кꙋ, є҆гѡ́же трепе́щꙋтъ серафі́ми; побѣжѐ  і҆ѻрда́нъ, ꙗ҆́кѡ прїѧ́тъ є҆лїссе́й и҆лїинꙋ̀ ми́лѡть.  Ка́кѡ не за́йде въ про́пасть и҆ глꙋбинꙋ̀, ви́дѧй на́га тѧ̀  во стрꙋѧ́хъ; ка́кѡ же не ѡ҆пали́тъ мѧ̀, всего̀ ѿ тебє̀  разгара́ема; что̀ косни́ши, крⷭ҇ти́телю, крⷭ҇ти́ти гдⷭ҇а  моего̀; і҆ѻрда́нъ вопїе́тъ ко і҆ѡа́ннꙋ: что̀ мно́гихъ  возбранѧ́еши ѡ҆чище́нїе; всю̀ тва́рь ѡ҆свѧтѝ, ѡ҆ста́ви  ѡ҆свѧти́ти и҆ менѐ, и҆ водно́е є҆стество̀, ꙗ҆́кѡ на сїѐ  ꙗ҆ви́сѧ. 
Тропа́рь сїльве́стра, гла́съ д҃: 
Пра́вило вѣ́ры и҆ ѻ҆́бразъ кро́тости, воздержа́нїѧ  (с. 33) оу҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же веще́й  и҆́стина. Сегѡ̀ ра́ди стѧжа́лъ є҆сѝ смире́нїемъ высѡ́каѧ,  нището́ю бога̑таѧ, ѻ҆́ч҃е сїльве́стре: молѝ хрⷭ҇та̀ бг҃а,  спасти́сѧ дꙋша́мъ на́шымъ. 
Сла́ва, и҆ ны́нѣ, предпра́зднства, гла́съ то́йже: 
Гото́висѧ, завꙋлѡ́не, и҆ красꙋ́йсѧ, нефѳалі́ме,  і҆ѻрда́не рѣко̀, ста́ни, под̾имѝ взыгра́ѧ крⷭ҇ти́тисѧ  грѧдꙋ́ща влⷣкꙋ, весели́сѧ, а҆да́ме, съ прама́терїю, не  кры́йта себѐ, ꙗ҆́коже въ раѝ пре́жде: и҆́бо, на́ги  ви́дѣвъ вы̀, ꙗ҆ви́сѧ, да ѡ҆блече́тъ въ пе́рвꙋю ѻ҆де́ждꙋ.  хрⷭ҇то́съ ꙗ҆ви́сѧ, всю̀ тва́рь хотѧ̀ ѡ҆бнови́ти. 
На повече́рїи пое́мъ трипѣ́снецъ. І҆рмосы̀ по  два́жды, тропарѝ на ѕ҃, и҆ послѣдѝ і҆рмо́съ ѻ҆́ба ли̑ка  вкꙋ́пѣ. А҆́ще же двоїрмо́сенъ трипѣ́снецъ, и҆ пое́мъ а҃-гѡ  творца̀ і҆рмо́съ два́жды, тропари́ же ѻ҆бои́хъ творцѡ́въ на  ѕ҃: и҆ послѣдѝ і҆рмо́съ в҃-гѡ канѡ́на ѻ҆́ба ли̑ка  вкꙋ́пѣ. Си́це пое́мъ канѡ́нъ, и҆ і҆рмосы̀, и҆ на про́чїихъ  повече́рїѧхъ. 
Трипѣ́снецъ, є҆гѡ́же краегране́сїе: Второ́мꙋ же. 
Гла́съ в҃. Пѣ́снь а҃. І҆рмо́съ: 
Непроходи́мое волнѧ́щеесѧ мо́ре бж҃їимъ свои́мъ  велѣ́нїемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀  і҆и҃льтєскїѧ лю́ди наста́вльшемꙋ, гдⷭ҇еви пои́мъ: сла́внѡ  бо просла́висѧ. 
Припѣ́въ: Сла́ва тебѣ̀, бж҃е на́шъ, сла́ва тебѣ̀. 
Неизрече́нное зижди́телѧ соше́ствїе, пе́рвѣе ѿ  дв҃ы возсїѧ́вша, мі́ръ ѡ҆зари́ло є҆́сть: са́мъ же па́ки  хрⷭ҇то́съ, дрꙋго́е та́инство ны́нѣ соверша́ѧ, грѧде́тъ на  і҆ѻрда́нъ земны̑мъ въ стра́нное возрожде́нїе. 
Слꙋжа̀ дѣ́лꙋ стра́шномꙋ, предгрѧде́тъ ко і҆ѻрда́нꙋ  прⷣте́ча ны́нѣ, словесѐ гла́съ, ѡ҆бнища́вшаго а҆да́ма  ѡ҆богаща́ѧй бж҃ество́мъ, дх҃омъ бо богатѧ̀, грѧде́тъ  хрⷭ҇то́съ да́ромъ кр҃ще́нїѧ. 
Пѣ́снь и҃. І҆рмо́съ: 
Оу҆страши́сѧ ѻ҆трокѡ́въ бл҃гочести́выхъ  соѻбра́знагѡ дꙋшѝ нескве́рнагѡ тѣ́ла, и҆ оу҆страни́сѧ  воспита́нный въ безмѣ́рномъ (с. 34) веществѣ̀ неꙋтрꙋжде́нъ  ѻ҆́гнь, присноживꙋ́щꙋ же и҆з̾ꙋвѧ́дшꙋ пла́меню вѣ́чнꙋющаѧ  пѣ́снь воспѣва́шесѧ: гдⷭ҇а всѧ̑ дѣла̀ по́йте, и҆  превозноси́те во всѧ̑ вѣ́ки. 
Ва́съ, моѧ̑ сосꙋ́ды и҆збра̑нныѧ, тогда̀ позна́ю,  а҆́ще моегѡ̀ дарова́нїѧ печа́ть воѡбрази́тсѧ въ ва́съ,  трисїѧ́нный ѡ҆блиста́ющи свѣ́тъ ко креще́нїю, хрⷭ҇то́съ  сло́во речѐ въ лѣ́ности оу҆ны́нїѧ пребыва́ющымъ: въ се́мъ  бо пꙋ́ть спасе́нїѧ пода́мъ, и҆ свобожде́нїѧ жи́знь всѣ̑мъ  да́рꙋю. 
Чи́на проти́вна въ тебѣ̀ є҆сте́ственнагѡ є҆́сть  ве́щь соверша́ема ны́нѣ: ме́ншее бо твоегѡ̀ бл҃гослове́нїѧ  тре́бꙋю лꙋ́чшагѡ. Тѣ́мже оу҆боѧ́хсѧ верхꙋ̀ прикоснꙋ́тисѧ  твоемꙋ̀, и҆зба́вителю, возопѝ прⷣте́ча: нелѣ́по бо, да  прибли́житсѧ ѻ҆́гнь сѣ́нꙋ, ты́ мѧ па́че ѡ҆свѧтѝ, твоего̀  раба̀. 
Дрꙋгі́й двоепѣ́снецъ, є҆гѡ́же краегране́сїе:  Тре́тїемꙋ же. 
Гла́съ то́йже. І҆рмо́съ: 
Велѣ́нїю мꙋчи́телевꙋ: 
Оу҆ны́нїѧ со́нъ дꙋше́вный ѿтрѧ́сше серде́чною  бо́дростїю, грѧдꙋ́щемꙋ ѡ҆чи́стити дꙋ́шы во стрꙋѧ́хъ  возопїи́мъ: благослови́те, дѣла̀ гдⷭ҇нѧ, гдⷭ҇а. 
Да оу҆довли́тсѧ дѣѧ́нїе въ на́съ дꙋшѝ въ  высо́цѣмъ зрѣ́нїи, ꙗ҆́кѡ да сꙋгꙋ́бѡ ꙗ҆ви́вшесѧ свѣ́тли,  всѧ̑ ѡ҆чища́ющемꙋ бжⷭ҇твенными стрꙋѧ́ми, влⷣцѣ ꙗ҆ви́мсѧ  всѝ. 
Тала́нтъ сло́вомъ дѣ́ѧтельнымъ оу҆краси́вше въ  сꙋгꙋ́бомъ дѣ́ланїи, вѣ́рою да́вшемꙋ влⷣцѣ вѣ́рнїи,  ꙗ҆́кѡ рабѝ, принесе́мъ крести́тисѧ грѧдꙋ́щемꙋ дꙋша́мъ на  ѡ҆бновле́нїе. 
Вмѣ́стѡ Сла́вы, глаго́лемъ: 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
А҆ къ послѣ́днемꙋ тропарю̀ глаго́лемъ: И҆ ны́нѣ: 
Та́же, на схо́дѣ пое́мъ: 
Хва́лимъ, бл҃гослови́мъ, покланѧ́емсѧ гдⷭ҇еви,  пою́ще и҆ превозносѧ́ще во всѧ̑ вѣ́ки. (с. 35) 
И҆ пое́мъ і҆рмо́съ: 
Велѣ́нїю мꙋчи́телевꙋ преподо́бнїи трїѐ ѻ҆́троцы  не повинꙋ́вшесѧ, въ пе́щь вве́ржени, бг҃а и҆сповѣ́дахꙋ,  пою́ще: благослови́те, дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Возвели́чилъ є҆сѝ, хрⷭ҇тѐ, ро́ждшꙋю тѧ̀ бцⷣꙋ,  ѿ неѧ́же, созда́телю на́шъ, въ подобостра́стное на́мъ  ѡ҆бле́клсѧ є҆сѝ тѣ́ло, на́шихъ прегрѣше́нїй  рѣши́тельное: сїю̀ оу҆блажа́юще, всѝ ро́ди тебѐ  велича́емъ. 
Скве́рнꙋ всѧ́кꙋ стра́стнꙋю ѿтрѧ́сше, досто́йнѡ  кр҃ще́нїѧ бжⷭ҇твеннагѡ ѻ҆́бразъ прїими́те мы́сленнѡ:  грѧде́тъ бо зижди́тель ѡ҆чище́нїе дарова́ти стра́нное, во  стрꙋѧ́хъ креща́ѧсѧ, всѣ̑мъ же но́вое показа́ти  и҆змѣне́нїе. 
Взира́юще на хрⷭ҇та̀, смирѧ́ющагосѧ во́лею да́же и҆  до ра́бїѧ ѻ҆́браза, подъ крѣ́пкꙋю є҆гѡ̀ рꙋ́кꙋ ны́нѣ  смири́мсѧ, дх҃омъ взе́мшесѧ: ꙗ҆́кѡ да креща́ема сего̀  чи́стыми дѣ̑лы почти́мъ. 
И҆́нъ. І҆рмо́съ: Невмѣсти́маго бг҃а: 
Грѣхо́внꙋю мглꙋ̀ всѝ ѿложи́вше, чи́сти, всѧ̑  ѡ҆чища́ющемꙋ стрꙋѧ́ми бжⷭ҇твенными, ꙗ҆ви́мсѧ влⷣцѣ. 
Во і҆ѻрда́нѣ рѣцѣ̀ крести́тисѧ грѧдꙋ́щемꙋ  хрⷭ҇тꙋ̀, прїиди́те, прибли́жимсѧ, сле́зными ѡ҆чи́щшесѧ  стрꙋѧ́ми. 
Вмѣ́стѡ досто́йна, пое́мъ і҆рмо́съ: 
Невмѣсти́маго бг҃а во чре́вѣ вмѣсти́вшаѧ, и҆  ра́дость мі́рꙋ роди́вшаѧ, тѧ̀ пое́мъ, бцⷣе дв҃о. 
И҆ покло́нъ. 
По трист҃о́мъ конда́къ предпра́зднства. Си́це  глаго́лемъ на повече́рїѧхъ, и҆ до пра́здника. 
На оу҆́трени, на Бг҃ъ гдⷭ҇ь, Тропа́рь  предпра́зднства два́жды. Сла́ва, ст҃а́гѡ: И҆ ны́нѣ,  предпра́зднства. 
По а҃ стїхоло́гїи, сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Ѡ҆дѣ́ѧвсѧ въ мою̀, і҆и҃се мо́й, нищетꙋ̀,  предгрѧде́ши, тебѐ съ рабы̑ смѣша́ѧ, и҆ кр҃ще́нїѧ просѧ̀  ѿ раба̀, (с. 36) чл҃вѣколю́бче. Тѣ́мже ви́дѣвъ тѧ̀  і҆ѡа́ннъ вопїѧ́ше: ка́кѡ крещꙋ́ тѧ, скве́рны весьма̀ не  и҆мꙋ́ща, бж҃е преблагі́й; 
Сла́ва, и҆ ны́нѣ, подо́бенъ то́йже: 
Предгрѧде́тъ хрⷭ҇то́съ бл҃гостїю къ стрꙋѧ́мъ  рѣ́чнымъ і҆ѻрда́нскимъ, и҆ въ тѣ́хъ на́ше ѡ҆бновле́нїе  содѣ́лати хо́щетъ бл҃года́тїю: бжⷭ҇твенный прⷣте́че, сего̀  прїимѝ ра́дꙋѧсѧ, и҆ въ вода́хъ того̀ восхотѣ́вша ѡ҆мы́й,  є҆ди́наго человѣколю́бца. 
По в҃-й стїхоло́гїи, сѣда́ленъ, гла́съ д҃. Подо́бенъ:  Ско́рѡ предварѝ: 
Ѡ҆бнища́въ бога́тый за милосе́рдїе мно́гое, на́съ,  ѡ҆бнища́вшихъ невоздержа́нїемъ и҆ногда̀, ѡ҆богати́ти хотѧ̀,  грѧде́тъ вни́ти во і҆ѻрда̑нскїѧ стрꙋи̑, и҆ ѿ і҆ѡа́нна  ꙗ҆́вственнѡ крⷭ҇ти́тисѧ: воспои́мъ, вѣ́рнїи, тогѡ̀  кра́йнее смире́нїе. 
Сла́ва, и҆ ны́нѣ, подо́бенъ то́йже: 
Соверши́сѧ дне́сь и҆са́їи гла́съ вопїю́щагѡ:  оу҆гото́вите пꙋ́ть гдⷭ҇ень, и҆ стєзѝ сотвори́те:  возгласи́ бо, ꙗ҆́коже речѐ, пꙋстынолю́бнаѧ трꙋба̀, всѧ̑  созыва́ющи, і҆ѡа́ннъ вели́кїй. Тѣ́мже стеце́мсѧ кꙋ́пнѡ, и҆  пресла̑внаѧ оу҆ви́димъ. 
Канѡ́нъ предпра́зднства со і҆рмосо́мъ на и҃, і҆рмо́съ  по два́жды, тропари́ же на ѕ҃: и҆ ст҃а́гѡ на д҃. 
Канѡ́нъ предпра́зднства, є҆гѡ́же краегране́сїе по  а҆лфави́тꙋ, і҆ѡ́сифъ. 
Гла́съ в҃. Пѣ́снь а҃. І҆рмо́съ: 
Непроходи́мое волнѧ́щеесѧ мо́ре, бж҃їимъ свои́мъ  велѣ́нїемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀  і҆и҃льтєскїѧ лю́ди наста́вльшемꙋ, гдⷭ҇еви пои́мъ: сла́внѡ  бо просла́висѧ. 
Вѣ́дый гдⷭ҇не прише́ствїе, и҆зъ пꙋсты́ни прихо́дитъ  бжⷭ҇твенный предте́ча, вопїѧ̀ свѣ́тлѡ: прибли́жисѧ,  ꙗ҆ви́сѧ и҆збавле́нїе, пока́йтесѧ и҆ водо́ю ѡ҆чи́ститесѧ. 
Погрꙋже́нна мѧ̀ грѣхѡ́въ волно́ю, сло́ве, ѻ҆ц҃ꙋ̀  собезнача́льне, всего̀ ѡ҆чи́сти покаѧ́нїѧ кропле́нїемъ,  и҆́же (с. 37) креще́нїемъ твои́мъ вѣ̑рнымъ и҆збавле́нїе  при́снѡ да́рꙋѧ, за милосе́рдїе безмѣ́рное. 
Землѧ̀, ꙗ҆́коже пи́шетъ, завꙋлѡ́нѧ незаходи́мый  ви́дѣвши свѣ́тъ, ѡ҆зари́сѧ: се́ бо прїи́де на  і҆ѻрда̑нскїѧ стрꙋи̑, и҆ сꙋ́щаго надъ всѣ́ми бг҃а пое́тъ,  зовꙋ́щи: гдⷭ҇еви воспои́мъ, сла́внѡ бо просла́висѧ. 
Наро́дъ ве́сь бг҃оглаго́ливый предте́ча ви́дѧ  прише́дшъ, си̑мъ вѣща́ше: кто̀ показа̀ ва́мъ ѿ грѧдꙋ́щагѡ  гнѣ́ва бѣжа́ти; сотвори́те покаѧ́нїѧ плоды̀, бл҃года́тїю  спаса́емїи. 
И҆́нъ канѡ́нъ ст҃а́гѡ, є҆гѡ́же краегране́сїе: 
Пѣ́ти тѧ̀ вѣ́рою, бл҃года́ть да́ждь, бл҃же́нне.  І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль. Пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Сн҃оположи́всѧ бл҃года́тїю, сїльве́стре, бг҃ꙋ  ѻ҆ц҃ꙋ̀, чи́сто житїѐ ѡ҆блобыза́въ, и҆ бжⷭ҇твенными  блиста̑нїи дꙋше́ю свѣтови́дѣнъ бы́въ, преше́лъ є҆сѝ къ  свѣ́тꙋ, зовы́й, невече́рнемꙋ: гдⷭ҇ꙋ воспои́мъ, сла́внѡ бо  просла́висѧ. 
Велемꙋ́дреннѡ стра̑сти оу҆держа́лъ є҆сѝ, и҆  пло́ть по́стнымъ житїе́мъ повинꙋ́лъ є҆сѝ дꙋ́хꙋ, мꙋ́дре, и҆  бжⷭ҇твенное жили́ще трⷪ҇цы бы́въ свѣ́тло, лꙋка́вствїѧ  дꙋ́хи, гдⷭ҇ꙋ поѧ̀, смири́лъ є҆сѝ, сла́внѡ бо просла́висѧ. 
Зако́нꙋ бжⷭ҇твенномꙋ бжⷭ҇твеннѣ повинꙋ́ѧсѧ, и҆  бг҃одꙋхнове́ннагѡ писа́нїѧ ра́зꙋмомъ оу҆кра́шенъ,  є҆́ллинскїѧ мꙋдрецы̀ и҆́стинѣ наказа́лъ є҆сѝ, хрⷭ҇та̀  и҆сповѣ́дати со ѻ҆ц҃е́мъ и҆ дх҃омъ, вопїю́щыѧ: гдⷭ҇ꙋ  воспои́мъ, сла́внѡ бо просла́висѧ. 
Во ѵ҆поста́си є҆ди́нѣй познава́ема, вопло́щшагосѧ  хрⷭ҇та̀, блаже́нне, проповѣ́далъ є҆сѝ во двꙋ́хъ во́лѧхъ  и҆ дѣ́йствїихъ, сїльве́стре, разꙋмѣва́ема, и҆ вѣ́рою  томꙋ̀ ѡ҆божи́вша зовꙋ́щыѧ: гдⷭ҇ꙋ воспои́мъ, сла́внѡ бо  просла́висѧ. (с. 38) 
Бг҃оро́диченъ: 
Да ни̑жнїѧ съ вы́шними совокꙋпи́тъ, є҆ди́ный  всѣ́хъ бг҃ъ, во чре́во неискꙋсобра́чныѧ вни́де, и҆ въ  подо́бїи пло́тстѣмъ ꙗ҆ви́сѧ, вражды̀ средогра́дїе разо́рь,  ми́ръ введѐ, и҆ жи́знь подадѐ, и҆ бжⷭ҇твенное  и҆збавле́нїе. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ, пою́щихъ тѧ̀. 
Ꙗ҆ви́сѧ хрⷭ҇то́съ, вопїе́тъ прⷣте́ча, и҆ на стрꙋи̑  восхо́дитъ і҆ѻрда̑нскїѧ: срѣ́сти сего̀ потщи́мсѧ, чи́стыми  помышлє́нїи просвѣща́еми. 
И҆щѧ́ мѧ, безпꙋ́тїемъ заблꙋ́ждшаго, бж҃е мо́й,  нището́ю бога́тною ѡ҆дѣ́ѧвсѧ, предстои́ши крⷭ҇ти́тисѧ,  всѣ́хъ и҆збавле́нїе. 
Землѧ̀ и҆ не́бо ны́нѣ да ликꙋ́ютъ, всѣ́хъ  кр҃ща́етсѧ бл҃годѣ́тель, въ вода́хъ погрꙋжа́ѧ на́ше  мно́жество безмѣ́рныхъ прегрѣше́нїй. 
И҆́нъ. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ, и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. 
Оу҆ма̀ чистотꙋ̀ стѧжа́въ, ст҃и́тель бы́лъ є҆сѝ,  пома́занїе ст҃о́е воспрїе́мъ. Тѣ́мъ тѧ̀, бг҃оно́се ѻ҆́ч҃е,  восхвалѧ́емъ. 
На крестѣ̀ просте́ршаго дла̑ни пло́тїю бг҃а сло́ва  оу҆ѧсни́лъ є҆сѝ слове́сными твои́ми показа́ньми, и҆  і҆ꙋде́йское сꙋровство̀ погꙋби́лъ є҆сѝ, всебл҃же́нне. 
Въ чꙋдесѣ́хъ вели́къ бы́въ, ѿгонѧ́еши дꙋ́хи, и҆  ѡ҆чища́еши недꙋ́ги вѣ́рою просѧ́щымъ, сїльве́стре  бг҃омꙋ́дре. 
Бг҃оро́диченъ: 
Дв҃а чⷭ҇таѧ по ржⷭ҇твѣ̀ всест҃а́ѧ пребыла̀ є҆сѝ,  бг҃а бо сло́ва родила̀ є҆сѝ, на́мъ оу҆подо́бльшасѧ,  кромѣ̀ грѣха̀. 
Конда́къ ст҃а́гѡ, гла́съ д҃. Подо́бенъ: Вознесы́йсѧ: 
Во сщ҃е́нницѣхъ сщ҃е́нникъ ꙗ҆ви́лсѧ є҆сѝ, цр҃ѧ̀  и҆ бг҃а, бг҃оно́се, по́стникѡмъ собесѣ́дникъ бы́въ:  ѿѻнꙋ́дꙋже (с. 39) сра́дꙋешисѧ ны́нѣ ликѡ́мъ  а҆́гг҃льскимъ, ѻ҆́ч҃е, веселѧ́сѧ въ нбⷭ҇ныхъ, сїльве́стре,  сла́вне па́стырю, спаса́й любо́вїю соверша́ющыѧ па́мѧть  твою̀. 
Сѣда́ленъ, гла́съ и҃. Подо́бенъ: Премꙋ́дрости: 
Рѣка̀ бл҃гоче́стїѧ ꙗ҆ви́всѧ, оу҆че́нїй твои́хъ  стрꙋѧ́ми всю̀ зе́млю напои́лъ є҆сѝ, сїльве́стре, ꙗ҆́кѡ  ст҃и́тель бж҃е́ственный, и҆ чꙋде́съ тꙋ́чами страсте́й  скве́рнꙋ ѡ҆мы́лъ є҆сѝ, и҆ пи́щный пото́къ досто́йнѡ  наслѣ́довалъ є҆сѝ. Тѣ́мже соше́дшесѧ бл҃гоче́стнѡ тѧ̀  чти́мъ пѣ́сньми дне́сь, и҆ вѣ́рнѡ вопїе́мъ тѝ: молѝ  хрⷭ҇та̀ бг҃а, прегрѣше́нїй ѡ҆ставле́нїе пода́ти чтꙋ́щымъ  любо́вїю ст҃ꙋ́ю па́мѧть твою̀. 
Сла́ва, и҆ ны́нѣ, гла́съ то́йже. Подо́бенъ:  Свирѣ́лей па́стырскихъ: 
Неви́димый бж҃е, непостижи́мый сло́ве, роди́лсѧ  є҆сѝ ѿ ѻ҆ц҃а̀ па́че є҆стества̀ и҆ сло́ва: па́ки же въ  послѣ̑днѧѧ ѿ дв҃ы, не и҆змѣни́въ є҆́же бѣ̀, грѧде́ши  и҆ во стрꙋѧ́хъ і҆ѻрда́нскихъ ны́нѣ крⷭ҇ти́тисѧ пло́тїю,  бл҃говоли́вый спастѝ, ꙗ҆́кѡ бг҃ъ, ро́дъ человѣ́ческїй. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и. 
Чꙋди́тсѧ твоемꙋ̀, і҆и҃се бл҃годѣ́телю, прихо́дꙋ  вели́кїй прⷣте́ча, и҆ оу҆жаса́ѧсѧ вопїе́тъ тебѣ̀: ѻ҆́гнь  сы́й, влⷣко, да не ѡ҆пали́ши менѐ, сѣ́но сꙋ́ща. 
Стоѧ́ща въ вода́хъ си́хъ во́лею, зрѧ́ мѧ ны́нѣ,  пристꙋпѝ, ѽ і҆ѡа́нне! и҆ крестѝ, ꙗ҆́кѡ да водо́ю  бл҃года́ть человѣ́ческомꙋ ро́дꙋ содѣ́лаю. 
Кры́ющеесѧ ꙗ҆́кѡ во ѻ҆́блацѣхъ тѧ̀ позна́хъ  со́лнце, бж҃е мо́й, пло́тїю: ка́кѡ оу҆́бѡ на́га тѧ̀ вода́ми  ны́нѣ ѡ҆дѣ́ѧна зрю̀; і҆ѡа́ннъ вопїѧ́ше, оу҆дивлѧ́ѧсѧ. 
Просвѣща́етсѧ человѣ́ческое є҆стество̀, и҆  и҆збавле́нїе тмы̀ (с. 40) прїе́млетъ грѣхо́вныѧ, и҆ свы́ше  бжⷭ҇твенною ѡ҆дѣва́етсѧ нетлѣ́нїѧ ѻ҆де́ждою, ѡ҆бнажа́емꙋ  мнѣ̀. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Свѧти́тель бг҃опрїѧ́тенъ, помазꙋ́ѧ сщ҃е́нники  бжⷭ҇твеннымъ дх҃омъ, показа́лсѧ є҆сѝ, ѻ҆́ч҃е сїльве́стре,  и҆ лю́ди просвѣща́ѧй, свѧще́ннѣйше. 
Содѣ́йствомъ дх҃а недꙋ́ги ѿгонѧ́ѧ, стра̑сти  неисцѣ̑льныѧ и҆сцѣли́лъ є҆сѝ, пребога́те, ѡ҆браща́ѧ ѿ  ле́сти заблꙋждє́нныѧ. 
Є҆ресе́й, сїльве́стре, ле́сть ѿгна́лъ є҆сѝ,  па́ствꙋ оу҆па́слъ є҆сѝ на вода́хъ бл҃гоче́стїѧ, на  ѕла́цѣ бжⷭ҇твеннагѡ позна́нїѧ. 
И҆злїѧ́сѧ во оу҆стна́хъ твои́хъ бл҃года́ть  бжⷭ҇твеннагѡ дх҃а: сегѡ̀ ра́ди тѧ̀ свѧще́нника лю́демъ  свои̑мъ бг҃ъ, всебл҃же́нне ѻ҆́ч҃е, пома́за. 
Бг҃оро́диченъ: 
И҆сцѣлѝ, ѻ҆трокови́це, ꙗ҆́звы се́рдца моегѡ̀, и҆  наведѝ дꙋшѝ моеѧ̀ движє́нїѧ къ бж҃їимъ, дв҃о,  хотѣ́нїємъ. 
Пѣ́снь є҃. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Пока́йтесѧ, вопїѧ̀, црⷭ҇твїе бж҃їе прибли́жисѧ:  свѧще́нный прⷣте́ча ꙗ҆ви́сѧ и҆зъ пꙋсты́ни, ѡ҆пꙋстѣ́вшыѧ  въ ѕлы́хъ ѡ҆бновлѧ́ѧ. 
Зако́нъ є҆го́же дре́вле речѐ и҆ прⷪ҇рѡ́къ  сщ҃е́нное сосло́вїе, прїи́де хрⷭ҇то́съ, на́съ ѡ҆бновлѧ́ѧ  бжⷭ҇твеннымъ кр҃ще́нїемъ, ѡ҆бветша́вшыѧ мно́гими  прегрѣше́ньми. 
Стра̑нна, речѐ, и҆ оу҆жа̑сна, і҆ѡа́ннъ, зрю̀  дне́сь: ны́нѣ бо и҆сто́чникъ безсме́ртїѧ прїи́де ѿ ма́лыѧ  ка́пли бжⷭ҇твенное проси́ти креще́нїе. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. (с. 41) 
Плете́ньми твои́хъ слове́съ, ве́сь разрѣши́лъ  є҆сѝ сꙋ́етенъ соꙋ́зъ, и҆ къ бж҃е́ственнѣй вѣ́рѣ,  ле́стїю свѧ̑занныѧ свѧза́лъ є҆сѝ, ѿверза́ѧ, ѻ҆́ч҃е,  си́хъ оу҆́мъ прочита́нїемъ писа́нїй, ст҃и́телю бл҃же́нне. 
Се́рдце твоѐ, ѻ҆́ч҃е, непоро́чно бы́сть во  ѡ҆правда́нїихъ ѻ҆́бщагѡ влⷣки, є҆гѡ́же вожделѣ́въ,  пло́ть оу҆держа́лъ є҆сѝ, и҆ чꙋде́съ бл҃года́тїю  ѡ҆бога́щсѧ, недꙋ́ги и҆сцѣлѧ́еши и҆ дꙋшє́вныѧ лю̑тыѧ  ꙗ҆́звы. 
Бѣсѧ̑щаѧсѧ сердца̀ недꙋ́гомъ дꙋшегꙋ́бнымъ, лю̑тыѧ  є҆́рєси го́рькагѡ ма́нента, ско́рыми лѣчба́ми слове́съ  твои́хъ, бг҃оно́се, оу҆ста́вилъ є҆сѝ, ꙗ҆́кѡ вра́чь,  бл҃года́тїю бж҃е́ственною честны́мъ ѿгна́лъ є҆сѝ дх҃омъ. 
Бг҃оро́диченъ: 
Ра́дꙋйсѧ, є҆ди́на ро́ждшаѧ преси́льнаго, пло́тїю  ѡ҆бнища́вшаго: ра́дꙋйсѧ, па́дшагѡ мі́ра и҆справле́нїе,  всенепоро́чнаѧ: ра́дꙋйсѧ, печа́ли разрѣше́нїе: ра́дꙋйсѧ,  вѣ́рныхъ спасе́нїе: ра́дꙋйсѧ, престо́ле бж҃їй превысо́кїй. 
Пѣ́снь ѕ҃. І҆рмо́съ: 
Бе́здна согрѣше́нїй ѡ҆бы́де мѧ̀ послѣ́днѧѧ: но,  ꙗ҆́кѡ прⷪ҇ро́ка і҆ѡ́нꙋ, гдⷭ҇и, гдⷭ҇и, возведѝ и҆зъ  и҆стлѣ́нїѧ живо́тъ мо́й. 
Ѡ҆дождѝ согрѣше́нїй на́шихъ, чл҃вѣколю́бче,  разрѣше́нїе, и҆́же і҆ѻрда́нскими стрꙋѧ́ми погрꙋзи́вый  прегрѣшє́нїѧ земноро́дныхъ, за ми́лость вели́кꙋю. 
Пꙋчи́на сы́й, хрⷭ҇тѐ, пра́вды, предгрѧде́ши ны́нѣ  на і҆ѻрда́нскꙋю рѣкꙋ̀ потопи́ти ѕмі́ѧ, и҆ а҆да́мово  престꙋпле́нїе и҆зсꙋши́ти. 
Стрꙋю́ тѧ нетлѣ́нїѧ, хрⷭ҇тѐ, сꙋ́ща вои́стиннꙋ,  стрꙋи̑ ка́кѡ вмѣстѧ́тъ рѣ̑чныѧ; вопїѧ́ше прⷣте́ча, сла́вѧ  твоѐ мно́гое бл҃гоꙋтро́бїе. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. (с. 42) 
Неисхо́дна и҆ въ темни́цѣ вѣ́чнѣ затворе́нна  содѣ́лалъ є҆сѝ моли́твами твои́ми лꙋка́ваго,  погꙋблѧ́ющаго за́вистїю приходѧ́щыѧ, бл҃же́нне, ѕмі́ѧ, и҆  ꙗ҆́кѡ двє́ри же, и҆ ꙗ҆́кѡ верєѝ, крⷭ҇та̀ зна́менїе  положи́въ. 
Глагѡ́лъ твои́хъ медото́чныхъ вѣща́нїе, во  всѧ́чєскаѧ и҆зы́де, всебл҃же́нне, и҆ оу҆че́нїй въ концы̀  всеѧ̀ вселе́нныѧ сїѧ́нїе ѡ҆блиста̀, чꙋде́съ же свѣ́тлость,  и҆ дѣ́лъ бжⷭ҇твенное показа́нїе. 
И҆сцѣлє́нїѧ и҆ дарова̑нїѧ бжⷭ҇твєннаѧ тꙋ́чами  и҆сточа́ѧ бога́тнѡ вседѣ́телѧ, ст҃и́телю всебл҃же́нне, и҆  всест҃а́гѡ всегда̀ дх҃а вѣ́рою тебѣ̀ чи́стою пристꙋпа́ющыѧ  цѣли́ти бл҃года́тїю. 
Бг҃оро́диченъ: 
Разꙋмѣ́вше бг҃оглаго́ливїи прⷪ҇ро́цы та́инства  твоегѡ̀, дв҃о, глꙋбинꙋ̀, прⷪ҇ро́чески провозвѣсти́ша сїѐ,  наставлѧ́еми бж҃е́ственнымъ дх҃омъ: и҆ ны́нѣ мы̀,  прера́достнѡ сбытїѧ̑ зрѧ́ще вѣ́рꙋемъ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Во стрꙋѧ́хъ дне́сь і҆ѻрда́нскихъ бы́въ, гдⷭ҇ь  і҆ѡа́ннꙋ вопїе́тъ: не оу҆бо́йсѧ крⷭ҇ти́ти мѧ̀, спасти́ бо  прїидо́хъ а҆да́ма первозда́ннаго. 
І҆́косъ: 
Не и҆стѧзꙋ́ю тѧ̀, крⷭ҇ти́телю, предѣ́лы преходи́ти.  Не гл҃го́лю тебѣ̀: рцы́ ми, ꙗ҆̀же глаго́леши  беззакѡ́ннымъ, и҆ оу҆чи́ши грѣ́шники. То́чїю крⷭ҇ти́ мѧ  молча̀, и҆ ча́ѧ ꙗ҆̀же ѿ кр҃ще́нїѧ: прїи́меши бо сегѡ̀  ра́ди досто́инство, є҆́же не бы́сть а҆́гг҃лѡмъ: и҆́бо  всѣ́хъ прⷪ҇ро́кѡвъ бо́льша тѧ̀ сотворю̀. Ѡ҆ ѻ҆́ныхъ  оу҆́бѡ ни є҆ди́нъ ꙗ҆́вѣ мѧ̀ ви́дѣ, но во ѻ҆́бразѣхъ  и҆ сѣ́нехъ, и҆ гада́нїихъ, ты́ же предъ тобо́ю стоѧ́ща  ви́дѣлъ є҆сѝ: спасти́ бо прїидо́хъ а҆да́ма  первозда́ннаго. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ (с. 43) ѻ҆́троцы небрего́ша безбо́жнагѡ  велѣ́нїѧ: посредѣ́ же ѻ҆гнѧ̀ вве́ржени ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Во ѻ҆де́ждꙋ свѧще́ннꙋю ѡ҆дѣва́ѧ мѧ̀, хрⷭ҇тѐ,  ѡ҆бнажи́вшагосѧ совѣ́томъ льсти́вагѡ, на́гъ проитѝ  сквозѣ̀ во́ды прише́лъ є҆сѝ, бла́гости бога́тствомъ.  Воспѣва́ю твоѐ милосе́рдїе, и҆ покланѧ́юсѧ чꙋ́дномꙋ  твоемꙋ̀ смотре́нїю. 
Что̀ сїѐ, хрⷭ҇тѐ, мно́гое твоѐ, є҆́же къ на́мъ,  смотре́нїе; что̀ нищета̀; что̀ неизрече́нное и҆ па́че  оу҆ма̀ сни́тїе; речѐ, є҆гда́ тѧ ви́дѣ і҆ѡа́ннъ  ѡ҆бнаже́на, и҆ крⷭ҇ти́тисѧ ѿ негѡ̀ повелѣва́юща. 
Возже́глъ є҆сѝ, хрⷭ҇тѐ, ꙗ҆́коже свѣти́льникъ,  чⷭ҇тнꙋ́ю пло́ть твою̀ средѝ і҆ѻрда́на, и҆ взыска́лъ є҆сѝ  погребе́нный страстьмѝ и҆ грѣхо́мъ ѻ҆́бразъ, и҆  ѡ҆брѣ́тъ, оу҆добри́лъ є҆сѝ креще́нїемъ твои́мъ, бл҃же:  тѣ́мже пое́мъ тѧ̀. 
И҆́нъ. І҆рмо́съ: 
Ѿ і҆ꙋде́и доше́дше ѻ҆́троцы, въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Пра́ведникъ, ꙗ҆́коже фі́нїѯъ, въ домꙋ̀ гдⷭ҇ни,  ѻ҆́ч҃е, процвѣ́лъ є҆сѝ плоды̀ пра́вды, и҆́миже чтꙋ́щїи  тѧ̀ пита́ютсѧ, пою́ще: ѻ҆тцє́въ на́шихъ бж҃е,  бл҃гослове́нъ є҆сѝ. 
Крѣ́пкими твои́хъ слове́съ ꙗ҆вле́ньми ѡ҆бличи́лъ  є҆сѝ сꙋемꙋ́дренники, недꙋ́гꙋющыѧ невѣ́рїемъ, и҆ ра́дꙋѧсѧ  пое́ши, пресла́вне сїльве́стре: ѻ҆ц҃є́въ на́шихъ бж҃е,  бл҃гослове́нъ є҆сѝ. 
Пребыва́етъ сла́ва во вѣ́ки твоѧ̀, ѻ҆́ч҃е, и҆  па́мѧть со всѣ́ми првⷣными, съ ни́миже на́съ, вѣ́рою  пою́щихъ, помина́й: ѻ҆ц҃є́въ на́шихъ бж҃е, бл҃гослове́нъ  є҆сѝ. 
Сла́вный свѧти́тель, дх҃о́вною заре́ю просвѣща́емь,  тмꙋ̀ ѕло́бы разорѝ, и҆ всѧ̑ пою́щыѧ просвѣтѝ: ѻ҆ц҃є́въ  на́шихъ бж҃е, бл҃гослове́нъ є҆сѝ. 
Бг҃оро́диченъ: 
Пречꙋ́днаѧ ѻ҆трокови́це, сꙋ́щаго пре́жде всѣ́хъ  вѣкѡ́въ (с. 44) родила̀ є҆сѝ, на́мъ оу҆подо́бльшагосѧ,  за кра́йнее бл҃гоꙋтро́бїе, да спасе́тъ пою́щыѧ: ѻ҆ц҃є́въ  на́шихъ бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Гла́съ вопїю́щагѡ въ пꙋсты́ни ꙗ҆́вственнѡ  предста́въ і҆ѡа́ннъ, ѡ҆браща́ѧ сердца̀ пока́ѧвшихсѧ те́плѣ,  сла́вити ꙗ҆́вльшагосѧ во і҆ѻрда́нѣ сп҃са и҆ влⷣкꙋ. 
Пото́къ є҆сѝ пи́щный, и҆́же морѧ̀, и҆сто́чники  содѣ́лавый, и҆ ка́кѡ на во́ды восхо́диши; что̀ ѿмы́ти  и҆ща́й, и҆́же всѣ́хъ ѡ҆мове́нїе и҆ ѡ҆чище́нїе  пѣсносло́вѧщихъ тѧ̀, хрⷭ҇тѐ, во вѣ́ки; 
И҆зсꙋши́ти стрꙋи̑ и҆ща́й ѕло́бы вра́жїѧ, и҆ морѧ̀  страсте́й оу҆ста́вити, и҆ вѣ̑рнымъ ѡ҆чище́нїе и҆сточи́ти  и҆ ѡ҆ставле́нїе, влⷣко, грѧде́ши крести́тисѧ во стрꙋѧ́хъ  і҆ѻрда́нскихъ. 
Часѡ́въ и҆ лѣ́тъ тво́рче, подъ лѣ́ты бы́въ за  бл҃гоꙋтро́бїе, безлѣ́тнѡ возсїѧ́въ и҆з̾ пребезнача́льнагѡ  ѻ҆ц҃а̀, прише́лъ є҆сѝ лѣ̑тнѧѧ прегрѣшє́нїѧ всѣ́хъ  ѿмы́ти во стрꙋѧ́хъ і҆ѻрда́нскихъ. 
И҆́нъ. І҆рмо́съ: 
Побѣди́тели мꙋчи́телѧ и҆ пла́мене бл҃года́тїю  твое́ю бы́вше, за́повѣдемъ твои́мъ ѕѣлѡ̀ прилѣжа́ще,  ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Є҆ди́но є҆стество̀, ѻ҆́ч҃е, є҆ди́нагѡ бжⷭ҇тва̀  бг҃осло́вивъ, въ тре́хъ ли́цѣхъ разꙋмѣва́емаго пѣ́лъ  є҆сѝ непреста́ннѡ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
И҆́стины, ѻ҆́ч҃е, и҆́стиненъ оу҆чи́тель наре́клсѧ  є҆сѝ. тѣ́мже лжеиме́нныѧ льстѝ ѡ҆бличи́лъ є҆сѝ ле́сть,  поѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Верхо́вникъ ꙗ҆ви́лсѧ є҆сѝ свѧще́ннагѡ собо́ра,  (с. 45) сщ҃еннотаи́нниче, и҆ верхо́внагѡ оу҆ченикѡ́въ  оу҆краси́лъ є҆сѝ престо́лъ, вопїѧ̀: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Добродѣ́тельми бжⷭ҇твенными, ѻ҆́ч҃е, се́рдце твоѐ  оу҆добри́лъ є҆сѝ, ве́сь оу҆краси́всѧ, и҆ съ вы́шними  чи́нми, вопїѧ̀, совокꙋпи́лсѧ є҆сѝ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Бг҃оро́диченъ: 
Глаго́лѡмъ твои̑мъ бжⷭ҇твєннымъ послѣ́дꙋюще ро́ди  человѣ́честїи, оу҆блажа́емъ тѧ̀ приснобл҃же́ннꙋю, и҆  воспѣва́емъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи є҆диномꙋ́дреннѡ пѣ́сньми велича́емъ. 
Ви́дѣвъ тѧ̀ і҆ѡа́ннъ къ себѣ̀ бл҃годѣ́телѧ  грѧдꙋ́ща, и҆ просѧ́ща ѿ негѡ̀ смире́нїемъ кр҃ще́нїѧ,  оу҆ди́вльсѧ, оу҆жасе́сѧ, ника́коже рꙋко́ю прикоснꙋ́тисѧ  смѣ́ѧ прикаса́ющагѡсѧ всѣ̑мъ гора́мъ, и҆ воздымѧ́тсѧ. 
Ꙗ҆́кѡ ла́стовица пречестна́ѧ, провозвѣща́ющаѧ  ве́снꙋ мы́сленнꙋю, предста̀ крⷭ҇ти́тель, въ зимѣ̀ сꙋ́щымъ  безмѣ́рныхъ прегрѣше́нїй, и҆ бꙋ́рю терпѧ́щымъ при́снѡ  сопроти́вныхъ дꙋхѡ́въ, лꙋка́выхъ страсте́й. 
Тѧ̀, ѡ҆заре́нїе сла́вы ѻ҆́ч҃їѧ, просїѧ́вшее во  тмѣ̀ сѣдѧ́щымъ лю́тыхъ, незаходи́мое сл҃нце, гдⷭ҇и, и҆  грѧдꙋ́ща всѧ̑ просвѣти́ти свѧще́ннымъ твои́мъ креще́нїемъ,  ꙗ҆́кѡ бг҃а и҆ сп҃са, пѣ́сньми велича́емъ. 
Сме́ртнаѧ сѣки́ра, при ко́рени лежа́щи, ꙗ҆́кѡ  дре́вꙋ, прети́тъ и҆зсѣче́нїемъ, непло́дїе твоѐ ви́дѧщи. Не  оу҆̀бо безпло́дна пребꙋ́ди, дꙋшѐ моѧ̀, но возопі́й бг҃ꙋ  те́плымъ покаѧ́нїемъ: согрѣши́хъ тѝ, спаси́ мѧ. 
Гла́съ вопїю́щагѡ слы́шанъ бы́сть въ пꙋсты́хъ  сердца́хъ: (с. 46) возвесели́тесѧ, предста̀ хрⷭ҇то́съ,  ѡ҆ставле́нїе всѣ̑мъ да́рꙋѧ. Ѡ҆свѧти́тесѧ всѧ̑: мо́ре,  и҆сто́чницы и҆ рѣ́ки, и҆ оу҆дѡ́лїѧ, и҆ лꙋ̑жнаѧ мѣ̑ста и҆  всѧ̀ подсо́лнечнаѧ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Свѧще́нствовавъ оу҆се́рднѡ самаго̀ себѐ,  всеблаже́нне, сласте́й оу҆мерщвле́нїемъ, и҆ бы́лъ є҆сѝ  на́съ ра́ди оу҆мертви́вшемꙋсѧ же́ртва бл҃гопрїѧ́тна. 
Ꙗ҆́кѡ бжⷭ҇твенный верхо́вникъ сщ҃е́нныхъ  ѻ҆тцє́въ, сщ҃е́нное оу҆че́нїе оу҆тверди́въ, є҆ретїкѡ́въ  загради́лъ є҆сѝ безбѡ́жнаѧ оу҆ста̀. 
Совокꙋпи́лсѧ є҆сѝ съ ли̑ки безпло́тныхъ,  безплѡ́тныѧ врагѝ съ тѣ́ломъ свѣ́тлѡ, ст҃и́телю,  побори́въ. 
Па́мѧть твоѧ̀ мі́рꙋ, ѻ҆́ч҃е ст҃и́телю, ꙗ҆́кѡ  свѣтоза́рное возсїѧ̀ сл҃нце, свѣтоводѧ́щи вѣ́рою  восхвалѧ́ющыѧ тѧ̀. 
Бг҃оро́диченъ: 
Бл҃голюби́ваѧ дв҃о, ѡ҆ѕло́бленнꙋю грѣхмѝ дꙋ́шꙋ  мою̀ оу҆блажѝ, бл҃га́го ро́ждшаѧ бг҃а и҆ гдⷭ҇а. 
Свѣти́ленъ. Подо́бенъ: Жєны̀ оу҆слы́шите: 
Гла́съ вопїю́щагѡ возгласѝ, и҆ го́ры взыгра́йте,  ликꙋ́й, ро́де человѣ́ческїй: и҆́бо пребезнача́льное сло́во  пло́ть прїе́мъ, ꙗ҆́кѡ человѣ́къ, прїи́де, креща́ѧсѧ ѿ  рꙋ́къ, ꙗ҆̀же созда̀, во і҆ѻрда́нѣ погрꙋжа́ѧй мі́ра  грѣ́хъ. 
Сла́ва, и҆ ны́нѣ: 
Ка́кѡ стрꙋи̑ тѧ̀ рѣ̑чныѧ прїи́мꙋтъ,  человѣколю́бче, рѣ́ки и҆ морѧ̀ сотво́ршаго ѿ не сꙋ́щихъ;  ка́кѡ на ве́рхъ пречⷭ҇тый тво́й де́рзнетъ прⷣте́ча рꙋ́кꙋ  положи́ти, влⷣко; пое́мъ трепе́щꙋще, сло́ве, твоеѧ̀ нищеты̀  высотꙋ̀. 
На хвали́техъ стїхи̑ры на д҃, и҆́хже краегране́сїе: 
Пѣ́сни ѳеофа́новы на свѣ́ты. Гла́съ ѕ҃.  Подо́бенъ: А҆́гг҃льскїѧ: 
А҆́гг҃льскїѧ пред̾иди́те си̑лы ѿ виѳлее́ма ко  стрꙋѧ́мъ і҆ѻрда̑нскимъ: предгрѧдѝ, і҆ѡа́нне, ѡ҆ста́вль  пꙋсты́ню: (с. 47) ра́дꙋйсѧ, рѣко̀, и҆ оу҆гото́висѧ, всѧ́  же землѧ̀ да ра́дꙋетсѧ: хрⷭ҇то́съ грѧде́тъ грѣ́хъ а҆да́мовъ  ѡ҆чи́стити, ꙗ҆́кѡ благоꙋтро́бенъ. 
Оу҆сты̑ чи́стыми и҆ дꙋша́ми и҆змове́нными,  прїиди́те, та́йнѡ виѳлее́мъ ѡ҆ста́вльше, и҆ ко і҆ѻрда́нꙋ со  хрⷭ҇то́мъ и҆дꙋ́ще, воспои́мъ є҆мꙋ̀ съ весе́лїемъ,  ѻ҆ч҃єствїѧ земна̑ѧ всѧ̑, вѣ́рнѡ глаго́люще: благослове́нъ  прише́дый бж҃е на́шъ, сла́ва тебѣ̀. 
Ве́лїе и҆ стра́шное та́инство є҆́сть, ꙗ҆́кѡ бг҃ъ  человѣ́кѡмъ оу҆подо́бисѧ, и҆ грѣха̀ ѿню́дъ не вѣ́дый,  ꙗ҆́кѡ пови́ненъ, ѿ і҆ѡа́нна крⷭ҇ти́тисѧ въ рѣцѣ̀  і҆ѻрда́нстѣй про́ситъ дне́сь: благослове́нъ ꙗ҆вле́йсѧ,  бж҃е на́шъ, сла́ва тебѣ̀. 
Цвѣ́тъ дв҃довъ возсїѧ́въ и҆зъ дв҃ы, прїи́де  хрⷭ҇то́съ ко стрꙋѧ́мъ і҆ѻрда̑нскимъ грѣхѝ ѡ҆мы́ти  пра́ѻц҃а вода́ми. Ликꙋ́й, а҆да́ме, весели́сѧ, є҆́ѵо, нб҃о  да ра́дꙋетсѧ, лю́дїе рце́мъ: бл҃гослове́нъ прише́дый, бж҃е  на́шъ, сла́ва тебѣ̀. 
Сла́ва, гла́съ и҆ подо́бенъ то́йже: 
Трепе́щетъ рꙋко́ю, оу҆жаса́ѧсѧ рꙋкоположи́ти,  ра́дꙋетсѧ дꙋше́ю, помышлѧ́ѧ і҆ѡа́ннъ, ꙗ҆́кѡ ве́рхъ тво́й  подклони́ти благоволи́лъ є҆сѝ, въ ра́бїй зра́къ ѡ҆дѣ́ѧнъ,  да человѣ́ки ѿ рабо́ты и҆зба́виши вра́жїѧ, зовꙋ́щыѧ:  благослове́нъ прише́дый, бж҃е на́шъ, сла́ва тебѣ̀. 
И҆ ны́нѣ: 
Всѧ̀ землѧ̀ та́йнѡ да ра́дꙋетсѧ ны́нѣ проро́чески,  и҆ го́ры да и҆гра́ютъ: возвратѝ стрꙋи̑, і҆ѻрда́не,  ꙗ҆́коже пи́шетъ, оу҆жасни́сѧ ѿ лица̀ влⷣчнѧ, ꙗ҆́кѡ  бг҃ъ, вочеловѣ́чивсѧ, человѣ́ки всѧ̑ ѿ грѣха̀ а҆да́млѧ  ѡ҆чи́стити прїи́де. 
На стїхо́внѣ стїхи̑ры самогла́сны, гла́съ ѕ҃: 
Свѣтлѣ́йшїй со́лнца бы́сть преше́дшїй пра́здникъ  ржⷭ҇тва̀ хрⷭ҇то́ва, ꙗ҆́сенъ и҆ пресвѣ́телъ показа́сѧ  приходѧ́й бжⷭ҇твеннагѡ ꙗ҆вле́нїѧ є҆гѡ̀. Во ѻ҆́нъ  па́стырїе, со а҆́гг҃лы славосло́вѧще, поклони́шасѧ бг҃ꙋ  вочл҃вѣ́чшемꙋсѧ: въ се́мъ же (с. 48) влⷣцѣ і҆ѡа́ннъ  прикоснꙋ́всѧ десно́ю рꙋко́ю, съ тре́петомъ глаго́лаше:  ѡ҆свѧтѝ менѐ и҆ во́ды, є҆ди́ный и҆мѣ́ѧй ве́лїю млⷭ҇ть. 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. 
Гото́висѧ, і҆ѻрда́не рѣко̀: се́ бо прихо́дитъ  хрⷭ҇то́съ бг҃ъ крⷭ҇ти́тисѧ ѿ і҆ѡа́нна, да ѕмїє́въ  неви̑димыѧ главы̑ сокрꙋши́тъ бжⷭ҇тво́мъ въ вода́хъ твои́хъ.  Ра́дꙋйсѧ, пꙋсты́не і҆ѻрда́нскаѧ: го́ры, и҆гра́йте съ  весе́лїемъ, прихо́дитъ бо вѣ́чный живо́тъ воззва́ти  а҆да́ма. Гла́съ вопїю́щагѡ возопі́й, ѽ і҆ѡа́нне прⷣте́че:  оу҆гото́вайте пꙋти̑ гдⷭ҇ни, и҆ стєзѝ є҆гѡ̀ пра̑вы  содѣ́лайте. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Да возра́дꙋетсѧ пꙋсты́нѧ і҆ѻрда́нова, и҆ да  процвѣте́тъ, ꙗ҆́кѡ крі́нъ: гла́съ бо вопїю́щагѡ  оу҆слы́шасѧ въ не́й: оу҆гото́вайте пꙋ́ть гдⷭ҇ень. Го́ры бо  положи́вый мѣ́риломъ, и҆ мѣ̑ста дꙋбра̑внаѧ вѣ́сомъ, всѧ̑  и҆сполнѧ́ѧй, ꙗ҆́кѡ бг҃ъ, кр҃ща́етсѧ ѿ раба̀: ѡ҆бнищава́ти  нача́тъ бога̑тныѧ да́ры да́рꙋѧй. Оу҆слы́ша є҆́ѵа: въ  печа́лѣхъ роди́ши ча̑да, ны́нѣ же оу҆слы́ша дв҃а:  ра́дꙋйсѧ, ѡ҆бра́дованнаѧ, гдⷭ҇ь съ тобо́ю, и҆мѣ́ѧй ве́лїю  млⷭ҇ть. 
Сла́ва, и҆ ны́нѣ, гла́съ и҃. А҆нато́лїево: 
І҆ѡа́нне крⷭ҇ти́телю, во оу҆тро́бѣ позна́вый мѧ̀  а҆́гнца, на рѣцѣ̀ мнѣ̀ послꙋжѝ, со а҆́гг҃лы мнѣ̀  слꙋ́жбꙋ принесѝ: просте́ръ, косни́сѧ дла́нїю верхꙋ̀ моемꙋ̀  пречⷭ҇томꙋ, и҆ є҆гда̀ оу҆́зриши го́ры трепе́щꙋщыѧ, и҆  і҆ѻрда́на возвраща́ющасѧ, съ си́ми возопі́й: воплоти́выйсѧ  и҆зъ дв҃ы, въ на́ше спасе́нїе, гдⷭ҇и, сла́ва тебѣ̀. 
На лїтꙋргі́и блажє́нна предпра́зднства, пѣ́снь г҃ и҆  ѕ҃-ѧ. По вхо́дѣ тропа́рь предпра́зднства, и҆ хра́ма бцⷣы,  а҆́ще є҆́сть, и҆ хра́ма ст҃а́гѡ: та́же тропа́рь ст҃а́гѡ, и҆  конда́къ хра́ма бцⷣы, а҆́ще є҆́сть, и҆лѝ хра́ма ст҃а́гѡ.  Сла́ва, конда́къ ст҃а́гѡ: И҆ ны́нѣ, конда́къ  предпра́зднства. (с. 49) 
Си́це глаго́лемъ тропарѝ и҆ кондакѝ, въ  предпра́зднствѣ бг҃оѧвле́нїѧ по всѧ̑ дни̑, кромѣ̀  недѣ́ли, и҆ полѷеле́а ст҃а́гѡ. 
Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. А҆пⷭ҇лъ ко є҆вре́ємъ, зача́ло ти҃і.  А҆ллилꙋ́їа, гла́съ в҃: Оу҆ста̀ пра́веднагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.  Сті́хъ: Зако́нъ бг҃а є҆гѡ̀ въ се́рдцѣ є҆гѡ̀, и҆ не  за́пнꙋтсѧ стѡпы̀ є҆гѡ̀. Є҆ѵⷢ҇лїе і҆ѡа́нна, зача́ло н҃.  Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 49) 
Мѣ́сѧца тогѡ́же въ г҃-й де́нь. 
Предпра́зднство просвѣще́нїѧ: 
И҆ ст҃а́гѡ прⷪ҇ро́ка малахі́и: 
И҆ ст҃а́гѡ мч҃ника горді́а. 
На Гдⷭ҇и, воззва́хъ, стїхи̑ры прⷪ҇ро́ка, г҃, и҆  мч҃ника, г҃. 
Прⷪ҇ро́ка стїхи̑ры, гла́съ и҃. Подо́бенъ: Гдⷭ҇и,  а҆́ще и҆ на сꙋди́щи: 
Гл҃го́лы ꙳ бг҃одви́жимагѡ твоегѡ̀ ѧ҆зы́ка ꙳  сбыва́емы зрѧ̀, ꙳ тѧ̀ ны́нѣ оу҆блажа́ю, прⷪ҇ро́че,  и҆́стинѣ оу҆дивлѧ́емь: ꙳ ты́ бо гла́сомъ свѣ́тлымъ ꙳  мі́ръ ѡ҆блиста́лъ є҆сѝ, ꙳ гдⷭ҇не провозглаша́ѧ ꙳  прише́ствїе сп҃си́тельное. 
А҆́гг҃лъ, ꙳ а҆гг҃лоподо́бнымъ твои́мъ житїе́мъ, ꙳ на  землѝ бы́лъ є҆сѝ, ꙳ и҆ прозва́нїемъ а҆́гг҃ла ꙳  всеподо́бнѡ ѡ҆богати́лсѧ є҆сѝ, ꙳ добро́тꙋ дꙋше́внꙋю ꙳  добро́тѣ тѣле́снѣй ꙳ сꙋгꙋ́бѡ сочета́въ, ꙳ малахі́е  всеблаже́нне. 
Гдⷭ҇и, ꙳ къ тебѣ̀ твоего̀ прⷪ҇ро́ка, ꙳ моле́бника  и҆ моли́твенника предлага́ю. ꙳ є҆гѡ́же мольба́ми, ще́дре,  и҆ (с. 50) моли́твами, ꙳ ꙗ҆́кѡ бл҃гоꙋтро́бенъ, ꙳  ѿча́ѧнныѧ дꙋшѝ ꙳ согрѣшє́нїѧ разрѣшѝ, ꙳ сꙋще́ственнꙋю  и҆мѣ́ѧ ꙳ и҆ є҆сте́ственнꙋю бл҃госты́ню. 
И҆́ны стїхи̑ры мч҃ника, гла́съ то́йже. Подо́бенъ: Ѽ  пресла́внагѡ чꙋдесѐ! 
Превозвы́шеннꙋю ви́дѣвъ ꙳ пре́лести мглꙋ̀, ꙳  бѣ́гаѧ оу҆дали́лсѧ є҆сѝ, ꙳ страстоте́рпче горді́е, ꙳  бг҃а ѡ҆жида́ѧ, ꙳ мно́гими же болѣ́зньми и҆скꙋша́емь, ꙳ и҆  а҆́лчбами томи́мь, ꙳ ꙗ҆́коже вѣ́дый свою̀ си́лꙋ  подви́жникъ, ꙳ оу҆стреми́лсѧ є҆сѝ самозва́нъ къ  противобо́рцꙋ. 
Вельмѝ оу҆пова́въ, ꙳ прише́лъ є҆сѝ къ  проти́вныхъ мно́жествꙋ, ꙳ всесла́вный горді́е, въ ничто́же  вмѣни́въ беззако́нныхъ собо́рище: ꙳ и҆ ста́въ посредѝ  проповѣ̑дникъ самовла́стенъ, велегла́снѡ хрⷭ҇та̀  проповѣ́далъ є҆сѝ, ꙳ зижди́телѧ и҆ гдⷭ҇а, ꙳ ѻ҆ц҃ꙋ̀  собезнача́льна и҆ чⷭ҇тно́мꙋ дх҃ꙋ ꙳ є҆диноче́стна и҆  соприсносꙋ́щна. 
Мече́мъ во главꙋ̀ оу҆сѣка́емь, ꙳ ѿ жи́зни въ  жи́знь ꙳, ѿ сме́рти въ безсме́ртїе, ꙳ и҆ ѿ тлѣ́нїѧ къ  нетлѣ́нїю проѧвле́ннѡ прише́лъ є҆сѝ, ꙳ не пожда́въ  є҆стества̀ ме́ртвости, ꙳ но самоизво́льнѡ ведо́мь  оу҆мре́ти. ꙳ Ѽ подвигѡ́въ твои́хъ, страстоно́сче горді́е,  ꙳ и҆́миже хрⷭ҇та̀, мꙋ́чениче, возвели́чилъ є҆сѝ, ꙳  є҆ди́наго бл҃гоꙋтро́бнаго! 
Сла́ва, и҆ ны́нѣ гла́съ д҃. І҆ѡа́нна мона́ха: 
Ѽ пресла́внагѡ чꙋдесѐ! и҆́же дх҃омъ ст҃ы́мъ  креща́ѧй и҆ ѻ҆гне́мъ на і҆ѻрда́нъ грѧде́тъ крⷭ҇ти́тисѧ ѿ  і҆ѡа́нна: бг҃ъ не на́гъ, нижѐ человѣ́къ про́стъ, но во  двою̀ є҆стєствꙋ̀, є҆ди́нъ то́йжде сн҃ъ є҆диноро́дный,  и҆ща́й оу҆́бѡ креще́нїѧ, ꙗ҆́кѡ человѣ́къ, ѿ сме́ртнагѡ,  взима́ѧ же, ꙗ҆́кѡ бг҃ъ, грѣ́хъ мі́ра, и҆ подаѧ̀ всѣ̑мъ  ве́лїю ми́лость. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Сѐ просвѣще́нїе вѣ́рныхъ, сѐ ѡ҆чище́нїе на́ше  вни́ти хо́щетъ во стрꙋи̑ рѣ̑чныѧ, ꙗ҆́кѡ да скве́рнꙋ  ѿмы́етъ ѕло́бы человѣ́ческїѧ, и҆ ѡ҆бнови́тъ сокрꙋшє́нныѧ  ны̀. (с. 51) 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. 
Ꙗ҆́кѡ ви́дѣ тѧ̀ грѧдꙋ́ща прⷣте́ча тво́й, гдⷭ҇и,  и҆ просѧ́ща крести́тисѧ ѿ негѡ̀, со стра́хомъ вопїѧ́ше:  бж҃е мо́й, содѣ́телю мо́й, ка́кѡ тѧ̀ крещꙋ̀ нескве́рнаго; 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Сни́демсѧ, вѣ́рнїи, оу҆́мнѣ ко і҆ѻрда̑нскимъ  стрꙋѧ́мъ, ꙗ҆́кѡ да чꙋ́до ве́лїе ви́димъ ꙗ҆́вѣ: зижди́тель  бо всѣ́хъ ꙗ҆ви́сѧ зри́мь, и҆ крⷭ҇ти́тисѧ прише́лъ є҆́сть. 
Сла́ва, и҆ ны́нѣ, гла́съ є҃: 
На і҆ѻрда́нскꙋю рѣкꙋ̀ хрⷭ҇то́съ бг҃ъ на́шъ  прихо́дитъ ко креще́нїю ѡ҆чи́стити хотѧ́ ны ѿ беззако́нїй  на́шихъ свои́мъ ꙗ҆вле́нїемъ, ꙗ҆́кѡ є҆ди́нъ бл҃гъ и҆  чл҃вѣколю́бецъ. 
Тропа́рь, мꙋ́ченика, гла́съ д҃: 
Мч҃никъ тво́й, гдⷭ҇и, горді́й, во страда́нїи свое́мъ  вѣне́цъ прїѧ́тъ нетлѣ́нный ѿ тебє̀, бг҃а на́шегѡ:  и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ  и҆ де́мѡнѡвъ немощны̑ѧ де́рзѡсти. тогѡ̀ мл҃твами спасѝ  дꙋ́шы на́шѧ. 
Тропа́рь, предпра́зднства, гла́съ то́йже: 
Гото́висѧ, завꙋлѡ́не, и҆ красꙋ́йсѧ, нефѳалі́ме:  і҆ѻрда́не рѣко̀, ста́ни: под̾имѝ взыгра́ѧ крⷭ҇ти́тисѧ  грѧдꙋ́ща влⷣкꙋ: весели́сѧ, а҆да́ме съ прама́терїю, не  кры́йта себѐ, ꙗ҆́коже въ раѝ пре́жде: и҆́бо на́ги  ви́дѣвъ вы̀ ꙗ҆ви́сѧ, да ѡ҆блече́тъ въ пе́рвꙋю ѻ҆де́ждꙋ.  хрⷭ҇то́съ ꙗ҆ви́сѧ, всю̀ тва́рь хотѧ̀ ѡ҆бнови́ти. 
На повече́рїи трипѣ́снецъ. І҆рмосы̀ по два́жды:  тропари́ же на ѕ҃. 
Гла́съ в҃. Є҆гѡ́же краегране́сїе: Четве́ртомꙋ пою̀. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑. Возвесели́босѧ дꙋ́хъ  мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть пра́веденъ, па́че тебє̀, гдⷭ҇и. (с. 52) 
Сꙋ́етное бы́сть оу҆мышле́нїе и҆́рѡдово, хотѧ́щагѡ  оу҆лꙋчи́ти свобо́дꙋ, беззако́ннѡ оу҆бива́ющагѡ дѣ́ти:  хрⷭ҇то́съ бо, и҆зба́витель на́шъ, жи́знь да́рꙋетъ всѣ̑мъ  неꙋбі́йственнꙋ, креща́ѧсѧ. 
Лю́тое совѣща́нїе и҆́рѡдово младе́нцєвъ пе́рвѣе  оу҆бѝ но́вый во́зрастъ, виѳлее́мъ кровмѝ и҆спо́лнивъ:  ны́нѣ же хрⷭ҇то́съ грѧде́тъ цр҃кве ча̑да мнѡ́гаѧ  креще́нїемъ сотвори́ти. 
Дрꙋгі́й трипѣ́снецъ, є҆гѡ́же краегране́сїе:  Предсꙋббѡ́тїе же. 
Гла́съ ѕ҃. Пѣ́снь є҃. І҆рмо́съ: 
Къ тебѣ̀ оу҆́тренюю, бл҃гоꙋтро́бїѧ ра́ди, себѐ  и҆стощи́вшемꙋ непрело́жнѡ, и҆ раба̀ рꙋко́ю крести́тисѧ  восхотѣ́вшемꙋ, сло́ве бж҃їй: ми́ръ пода́ждь мѝ па́дшемꙋ,  чл҃вѣколю́бче. 
Ѡ҆чи́стивше оу҆мы̀, и҆ пред̾измы́вшесѧ та́инства  прича́стїемъ стра́шнагѡ смотре́нїѧ, всѝ вѣ́рнїи, грѧдꙋ́ща  хрⷭ҇та̀ срѧ́щемъ і҆ѻрда́нскими стрꙋѧ́ми ѡ҆чи́стити ны̀. 
Зри́те, дрꙋ́зи, гла́съ сло́ва, сл҃нца свѣти́льника,  дрꙋ́га женихо́ва, пока́йтесѧ, лю́демъ вопїю́ща, и҆  потщи́тесѧ ѡ҆чи́ститисѧ зижди́телѧ на срѣ́тенїе. 
Пѣ́снь и҃. І҆рмо́съ: 
Глаго́лъ мꙋчи́телевъ поне́же превозмо́же,  седмери́цею пе́щь разже́на бы́сть и҆ногда̀: въ не́йже  ѻ҆́троцы не ѡ҆пали́шасѧ, царе́во попра́вше велѣ́нїе, но  вопїѧ́хꙋ: всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те  во всѧ̑ вѣ́ки. 
И҆злїѧ́вше слє́зныѧ и҆сто́чники, вѣ́рнїи, ѿ  ѻ҆че́съ, ѡ҆чи́стимъ всѧ́кꙋ скве́рнꙋ дꙋше́внꙋю, и҆ свѣ́тъ  во свѣ́тѣ свѣ́томъ оу҆́зримъ, крⷭ҇ти́тисѧ хрⷭ҇тꙋ̀  грѧдꙋ́щꙋ. Є҆мꙋ́же присвидѣ́тельствꙋетъ ѻ҆ц҃ъ съ нб҃сѐ,  и҆ дх҃а ст҃а́гѡ блиста́етъ прише́ствїе голꙋби́нымъ ви́домъ. 
Слезꙋ̀ всѧ́кꙋю хрⷭ҇то́съ ѿе́млѧ ѿ всѧ́кагѡ лица̀  предгрѧде́тъ, дꙋ́шъ многоболѣ́знєнныѧ недꙋ́ги  неболѣ́зненнѡ водо́ю оу҆ставлѧ́ѧ, и҆ ѡ҆бветша́вшыѧ  человѣ́ки ѡ҆бновлѧ́ѧ пакибытїе́мъ, превозносѧ́щыѧ є҆го̀ во  вѣ́ки. (с. 53) 
Свѧщеннодѣ́йствꙋютсѧ дꙋ́шы креще́нїѧ бг҃ода́нною  ба́нею, и҆ дх҃а ѻ҆гне́мъ, стра̑сти ѡ҆чища́ющагѡ, и҆ ве́щь  попалѧ́ющагѡ всю̀ скве́рныѧ ѕло́бы, и҆ благода́ть даю́щагѡ  вопи́ти во оу҆миле́нїи: тѧ̀ превозно́симъ, хрⷭ҇тѐ, во  вѣ́ки. 
И҆́нъ. І҆рмо́съ: 
Столпꙋ̀ ѕло́бы лю́тагѡ и҆́рѡда: 
Ѿ вѣ́ждей дꙋше́вныхъ ѕло́бы со́нъ ѿтрѧ́сше,  лꙋка̑вствїѧ ѿи́мемъ, вѣ́рнїи, ѿ серде́цъ на́шихъ, и҆  слеза́ми те́плыми ѡ҆мы́емъ смы́слы, ꙗ҆́кѡ да зри́телїе  ꙗ҆́вльшагѡсѧ ꙗ҆ви́мсѧ, хрⷭ҇та̀ сла́вѧще во вѣ́ки. 
Скве́рно сло́во лꙋка́выхъ помышле́нїй да не  внесе́мъ: сло́вꙋ же бжⷭ҇твенномꙋ поꙋчи́вшесѧ, пѣ̑сни да  принесе́мъ сло́вꙋ, на́съ ра́ди пло́тїю ꙗ҆́вльшемꙋсѧ, и҆  просвѣща́ющемꙋ сꙋ́щыѧ во тмѣ̀. є҆го́же всѧ̀ тва́рь  благосло́витъ, сла́вѧщи во вѣ́ки. 
Глꙋбина̀ премꙋ́дрости сокрове́ннагѡ та́инства ны́нѣ  ꙗ҆влѧ́етсѧ человѣ́кѡмъ, бж҃їихъ сꙋде́бъ бе́здна ны́нѣ  вѣ̑рнымъ ѿкрыва́етсѧ, бг҃ꙋ съ пло́тїю на землѝ  ꙗ҆́вльшꙋсѧ на ѡ҆бновле́нїе человѣ́ческагѡ ро́да. є҆го́же  всѧ̀ тва́рь бл҃госло́витъ, сла́вѧщи во вѣ́ки. 
Ѿрица́ешисѧ, і҆ѡа́нне, є҆́же да содѣ́лаеши  вско́рѣ, повинꙋ́ѧсѧ мнѣ̀: ѡ҆ста́ви оу҆́бѡ ны́нѣ, та́кѡ  бо подоба́етъ на́мъ всѧ́кꙋ и҆спо́лнити вои́стиннꙋ пра́вдꙋ,  влⷣка рабꙋ̀ речѐ. є҆го́же всѧ̀ тва́рь бл҃госло́витъ,  сла́вѧщи во вѣ́ки. 
Та́же: 
Хва́лимъ, благослови́мъ, покланѧ́емсѧ гдⷭ҇еви,  пою́ще и҆ превозносѧ́ще во всѧ̑ вѣ́ки. 
І҆рмо́съ: 
Столпꙋ̀ ѕло́бы лю́тагѡ и҆́рѡда всѝ порꙋга́вшесѧ, на  і҆ѻрда́нъ прїиди́те: и҆́демъ, вѣ́рнїи, да оу҆́зримъ  хрⷭ҇та̀, и҆зба́вителѧ, ѿ прⷣте́чи креща́емаго пло́тїю во  стрꙋѧ́хъ. є҆го́же всѧ̀ тва́рь благослови́тъ, сла́вѧщи во  вѣ́ки. (с. 54) 
Пѣ́снь ѳ҃. І҆рмо́съ: 
Дꙋша́ми чи́стыми и҆ нескве́рными оу҆стна́ми,  прїиди́те, возвели́чимъ нескве́рнꙋю и҆ пречⷭ҇тꙋю мт҃рь  є҆мманꙋ́илевꙋ: є҆́юже, и҆з̾ неѧ̀ къ рожде́нномꙋ  приносѧ́ще моли́твꙋ, пощадѝ дꙋ́шы на́шѧ, хрⷭ҇тѐ бж҃е, и҆  спасѝ на́съ. 
Неразꙋ́менъ никто́же, и҆ ко хрⷭ҇тꙋ̀ неблагода́ренъ  да бꙋ́детъ, долготерпѣ́нїе пожда́нїѧ є҆гѡ̀ и҆ бла́гость  оу҆корѧ́ѧ, да не преѡби́дитъ: но со стра́хомъ и҆ ра́достїю  да порабо́таемъ є҆мꙋ̀, пою́ще: пощадѝ дꙋ́шы на́шѧ, хрⷭ҇тѐ  бж҃е, и҆ спасѝ на́съ. 
Глаго́летъ лю́демъ непокори̑вымъ прⷣте́ча: кто̀  ва́мъ показа̀ ѿ гнѣ́ва оу҆бѣжа́ти грѧдꙋ́щагѡ,  є҆хі́днѡва и҆сча̑дїѧ; покаѧ́нїѧ оу҆́бѡ плоды̀ покажи́те  достѡ́йны, вопїю́ще: пощадѝ дꙋ́шы на́шѧ, хрⷭ҇тѐ бж҃е, и҆  спасѝ на́съ. 
Ѽ слѣ́потнагѡ неразꙋ́мїѧ де́рзости! є҆мꙋ́же бо  и҆ноплемє́нницы, ꙗ҆́кѡ и҆зба́вителю хрⷭ҇тꙋ̀, поклони́шасѧ,  съ да́ры почествова́вше: дома́шнїи же неи́стовнѣ и҆ска́хꙋ  оу҆би́ти рожде́ннаго. пощадѝ дꙋ́шы на́шѧ, хрⷭ҇тѐ бж҃е, и҆  спасѝ на́съ. 
И҆́нъ. І҆рмо́съ: Честнѣ́йшꙋю херꙋві̑мъ: 
Всегꙋби́тельное паде́нїе а҆да́мово ны́нѣ  и҆справлѧ́ѧ, ꙗ҆ви́сѧ но́вый а҆да́мъ, свобожде́нїе па́ки  бытїѧ̀ подаѧ̀ пресла́внѡ креще́нїемъ. 
Зако́нъ и҆ прⷪ҇ро́ки и҆сполнѧ́ѧ и҆ пра́вдꙋ  скончава́ѧ, всѣ́хъ сп҃съ ны́нѣ под̾ дла́нь прекланѧ́етсѧ  раба̀, ѿ рабо́ты восхища́ѧ вра́жїѧ человѣ́ка. 
Ꙗ҆зы́кѡмъ возсїѧ̀ вели́кїй свѣ́тъ, ѡ҆мрачє́ннымъ  бжⷭ҇твеннаѧ просїѧ̀ зарѧ̀, въ сѣ́ни дре́вле сме́ртнѣй  сѣдѧ́щымъ сл҃нце сла́вы хрⷭ҇то́съ возсїѧ̀. 
Ѡ҆крꙋжа́хꙋ а҆́гг҃льскаѧ вѡ́инства во і҆ѻрда́нѣ  креща́емаго и҆зба́вителѧ, и҆ тре́петомъ вели́кое та́инство  воспѣва́хꙋ, сегѡ̀ неизглаго́ланное соше́ствїе. (с. 55) 
Та́же і҆рмо́съ: 
Честнѣ́йшꙋю херꙋві̑мъ, и҆ сла́внѣйшꙋю без̾  сравне́нїѧ серафі̑мъ, без̾ и҆стлѣ́нїѧ бг҃а сло́ва  ро́ждшꙋю, сꙋ́щꙋю бцⷣꙋ тѧ̀ велича́емъ. 
И҆ покло́нъ. 
На оу҆́трени, на Бг҃ъ гдⷭ҇ь, тропа́рь  предпра́зднства, два́жды. 
Сла́ва, мꙋ́ченика: И҆ ны́нѣ, предпра́зднства. 
По а҃ стїхоло́гїи, сѣда́ленъ, гла́съ г҃. Подо́бенъ:  Красотѣ̀ двⷭ҇тва: 
Неѡпи́санъ сы́й бжⷭ҇тво́мъ, ѡ҆пи́санъ ве́щїю  тѣле́сною хо́щетъ прїитѝ вода́ми і҆ѻрда́нскими  крести́тисѧ. Сего̀ чистото́ю мы́сленною прїи́мемъ: всѣ̑мъ  бо содѣ́лати ѡ҆бновле́нїе хо́щетъ. Къ немꙋ́же возопїи́мъ со  стра́хомъ: сла́ва, хрⷭ҇тѐ, ꙗ҆вле́нїю твоемꙋ̀. 
Сла́ва, и҆ ны́нѣ, подо́бенъ то́йже: 
Ꙗ҆́вльшꙋсѧ тебѣ̀ во і҆ѻрда́нѣ, сп҃се, въ вода́хъ  крести́тисѧ пло́тїю, а҆́гг҃льскаѧ вѡ́инства оу҆жаса́хꙋсѧ,  зрѧ́ще рабꙋ̀ предстоѧ́ща влⷣкꙋ тва́ри: свы́ше проповѣ́да  тѧ̀ ѻ҆ц҃ъ пребезнача́льный. Тѣ́мже съ весе́лїемъ вопїе́мъ  тѝ: сла́ва бг҃ꙋ крести́вшемꙋсѧ. 
По в҃ стїхоло́гїи, сѣда́ленъ, гла́съ є҃. Подо́бенъ:  Собезнача́льное сло́во: 
Є҆диноче́стное сло́во ѻ҆ц҃ꙋ̀ и҆ дх҃ꙋ, воплоще́нно  за милосе́рдїе и҆ креща́емо, а҆́гг҃льстїи ли́цы, ви́дѧще,  трепета́хꙋ: и҆ і҆ѻрда́нскаѧ рѣка̀, оу҆стыдѣ́вшисѧ и҆  оу҆боѧ́вшисѧ, возврати́сѧ вспѧ́ть, на́съ возводѧ̀ къ  высотѣ̀ спасе́нїѧ, страстьмѝ и҆стлѣ́вшыѧ. 
Сла́ва, и҆ ны́нѣ, то́йже подо́бенъ: 
Собезнача́льное сло́во ѻ҆ц҃ꙋ̀ и҆ дх҃ꙋ, воѡбра́жсѧ  за милосе́рдїе ны́нѣ въ чꙋжде́е, крести́тисѧ, на́съ ра́ди,  оу҆жѐ грѧде́тъ. Оу҆срѧ́щемъ є҆го̀ мы́слїю чи́стою,  бл҃гослове́нъ є҆сѝ, вопїю́ще, хрⷭ҇тѐ, сп҃се  бл҃годѣ́телю, ѡ҆ст҃и́ти на́съ приходѧ́й. (с. 56) 
Канѡ́ны трѝ: предпра́зднства со і҆рмосо́мъ на ѕ҃: и҆  прⷪ҇ро́ка на д҃: и҆ мꙋ́ченика на д҃. 
Канѡ́нъ предпра́зднства, є҆гѡ́же краегране́сїе по  а҆лфави́тꙋ, і҆ѡ́сифъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̑ чꙋдеса̀. 
Бє́здны повелѣ́нїемъ сотвори́въ, чл҃вѣколю́бче,  и҆́же зе́млю на вода́хъ повѣ́сивый, гдⷭ҇и, смирѧ́ѧсѧ,  предгрѧде́ши крести́тисѧ рѣ́чными стрꙋѧ́ми, ѡ҆мыва́ѧ мѧ̀  ѿ скве́рныхъ страсте́й. 
Хотѣ́нїемъ ѡ҆бнища́лъ є҆сѝ, самово́льнѡ  ѡ҆бнища́вшаго ѕлы́ми дѣѧ́ньми менѐ ѡ҆богаща́ѧ, хрⷭ҇тѐ, и҆  къ вода́мъ предгрѧде́ши і҆ѻрда̑нскимъ, креще́нїѧ просѧ̀,  безгрѣ́шный. 
Ѡ҆бветша́вшїй прегрѣше́ньми мі́ръ ѡ҆бновлѧ́ѧ,  человѣколю́бче, стра́нно порожде́нїе грѧде́ши сотвори́ти  водо́ю и҆ дх҃омъ человѣ́кѡмъ. тѣ́мже твоѐ сла́вимъ  ꙗ҆вле́нїе. 
Дв҃дъ, бж҃е́ственнымъ дх҃омъ предвозглаша́ѧ,  вѣща́ше: что́ ти є҆́сть мо́ре, ꙗ҆́кѡ побѣ́гло є҆сѝ; и҆  ты́ же, ꙗ҆́кѡ возврати́лсѧ є҆сѝ, і҆ѻрда́не, хрⷭ҇та̀  ви́дѣвъ на́га, стоѧ́ща въ тебѣ̀; 
И҆́нъ канѡ́нъ прⷪ҇ро́ка, є҆гѡ́же краегране́сїе: 
Малахі́ева мно́ю сла́ва да сла́витсѧ. Творе́нїе  ѳеофа́ново. 
Гла́съ и҃. Пѣ́снь а҃. І҆рмо́съ: 
Посѣ́ченый несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ: лю́таго врага̀ вода̀  потопѝ, и҆ непроходи́мое про́йде і҆и҃ль. Пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Го́рнемꙋ ли́кꙋ сра́дꙋѧсѧ, и҆ семꙋ̀ сликовствꙋ́ѧ и҆  свеселѧ́сѧ, и҆ бж҃е́ственнагѡ просвѣще́нїѧ досто́йнѡ  насыща́ѧсѧ, бг҃одꙋхнове́нне, вѣ́рою твою̀ честнꙋ́ю па́мѧть  пра́зднꙋющыѧ, гдⷭ҇ꙋ пою́щыѧ, моли́твою твое́ю сохранѝ. (с.  57) 
А҆гг҃лоѻбра́зныѧ дꙋшѝ красото́ю и҆ добро́тою  сїѧ́ѧ, па́ки тѣле́сною, вы́шнюю зарю̀ бж҃е́ственнагѡ  сїѧ́нїѧ прїѧ́лъ є҆сѝ, бг҃оглаго́ливе, свѣ́тлѡ, и҆  ра́дꙋѧсѧ взыва́лъ є҆сѝ: гдⷭ҇ꙋ пои́мъ, сла́внѡ бо  просла́висѧ. 
Непоро́чно соверша́ѧ житїѐ твоѐ, и҆ ѻ҆́бразомъ  бл҃гоꙋкраше́нїѧ оу҆краша́ѧсѧ, и҆ нра́вы бл҃ги́ми,  пребл҃же́нне, чи́стѧ себѐ, прⷪ҇ро́къ бл҃гоче́стїѧ  и҆́стиннагѡ зовы́й бы́лъ є҆сѝ: гдⷭ҇ꙋ пои́мъ, сла́внѡ бо  просла́висѧ. 
Бг҃оро́диченъ: 
Чи́стаѧ мт҃и бг҃а вседержи́телѧ, ꙗ҆́же ѿ  ца́рскагѡ колѣ́на, влⷣчце, возра́стши, и҆ є҆ди́наго бг҃а,  всѣ́ми црⷭ҇твꙋющаго, ро́ждши пло́тїю па́че є҆стества̀, ѿ  бѣ́дъ мѧ̀ спасѝ, сн҃ꙋ твоемꙋ̀ пою́ща: сла́внѡ бо  просла́висѧ. 
Канѡ́нъ мꙋ́ченика, є҆гѡ́же краегране́сїе: 
Мꙋ́ченика горді́а пѣ́сньми сла́дкими пою̀.  Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̀ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Свидѣ́тель и҆́стины, горді́е всебл҃же́нне,  познава́емь, свѣтоно́снꙋю мнѣ̀ бл҃года́ть съ нб҃сѐ  пода́ждь моли́твами твои́ми. 
Пои́мъ гдⷭ҇еви, страстоте́рпца оу҆крѣ́пльшемꙋ на  противобѡ́рныѧ и҆ вѣнце́мъ побѣ́ды оу҆краси́вшемꙋ. 
Си́лою и҆ всеѻрꙋ́жїемъ всѣ́хъ цр҃ѧ̀  оу҆крѣплѧ́емь, мꙋчи́телей низложи́лъ є҆сѝ враждꙋ̀,  всесла́вный горді́е. 
Бг҃оро́диченъ: 
Воды̀, текꙋ́щїѧ въ безсме́ртїе, ꙗ҆ви́ласѧ є҆сѝ  селе́нїе, и҆сточа́ющагѡ всѣ̑мъ человѣ́кѡмъ жи́знь,  бг҃оневѣ́сто. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дх҃о́внѡ  оу҆твердѝ, въ бж҃е́ственнѣй твое́й сла́вѣ вѣнцє́въ  сла́вы сподо́би. (с. 58) 
Возвесели́сѧ пꙋсты́нѧ жа́ждꙋщаѧ, человѣ́ческое  є҆стество̀ всѐ: сѐ, вода̀ ꙗ҆влѧ́етсѧ жи́зненнаѧ,  напаѧ́ющи тѧ̀ новора́сленною бл҃года́тїю, хрⷭ҇то́съ, всѣ́хъ  ѡ҆бновле́нїе. 
Взыска́ти мѧ̀, ра́зꙋмомъ заблꙋ́ждшаго, предгрѧде́ши  на во́ды, хрⷭ҇тѐ: въ нѧ́же вше́дъ, потоплѧ́еши моѧ̑  прегрѣшє́нїѧ, и҆ и҆зъ глꙋбины̀ возво́диши мѧ̀ всѧ́кїѧ  ѕло́бы, ꙗ҆́кѡ бл҃гоꙋтро́бенъ. 
Со́лнце, зрѣ́ти тѧ̀ и҆мꙋ́щее, сло́ве, ѡ҆бнаже́на,  сокрыва́етъ зари̑: грѧде́ши бо ѡ҆бнаже́на мѧ̀ ле́стїю  ѕмїи́ною, чⷭ҇тны́мъ креще́нїемъ во ѻ҆де́ждꙋ ѡ҆блещѝ  спаси́тельнꙋю. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ра́дꙋешисѧ ны́нѣ, зрѧ̀ прорече́нїй сбытїѐ,  бл҃же́нне, твои́хъ и҆ соверше́нїе, малахі́е бг҃опрїѧ́тне. 
И҆сцѣле́нїе въ крила́хъ и҆мѣ́ѧй, возсїѧ̀ со́лнце  мы́сленное пра́вды, ꙗ҆́коже проре́клъ є҆сѝ,  бг҃одохнове́нне. 
Бг҃оро́диченъ: 
Всю̀ наде́ждꙋ мою̀ на тѧ̀, всенепоро́чнаѧ, возлага́ю  всю̀ къ тебѣ̀, ра́дꙋѧсѧ, простира́ю и҆ дꙋ́шꙋ и҆  помышле́нїе. 
И҆́нъ. І҆рмо́съ: 
Нѣ́сть ст҃ъ, ꙗ҆́кѡ гдⷭ҇ь, и҆ нѣ́сть пра́веденъ,  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ, па́че тебє̀, гдⷭ҇и. 
Текꙋ́щихъ нестоѧ́тельное помышлѧ́ѧ, и҆ пребыва́ющихъ  состоѧ́нїе, мꙋ́чениче сла́вне, воспомина́ѧ, бл҃же́нне, без̾  стра́ха въ сꙋди́лище вше́лъ є҆сѝ страда́нїѧ. 
Ѿстꙋпи́лъ є҆сѝ привре́меннагѡ сꙋ́етства, и҆  приложи́лсѧ є҆сѝ, всебога́тне, при́снѡ пребыва́ющымъ: и҆  бѣ́гаѧ ѿ человѣ̑къ, а҆́гг҃лѡмъ є҆динокро́вникъ,  бг҃омꙋ́дре, бы́лъ є҆сѝ. 
Земна̑ѧ мꙋдрова̑нїѧ ѡ҆ста́вивъ, жи́тельство нбⷭ҇ное,  (с. 59) мꙋ́чениче, ѡ҆брѣ́лъ є҆сѝ: зрѣ́ти бо не терпѧ̀  пре́лести шата́нїѧ, въ пꙋсты́ню оу҆дали́лсѧ є҆сѝ. 
Бг҃оро́диченъ: 
Нѣ́сть непоро́чны, ꙗ҆́коже ты̀, влⷣчце, и҆  нѣ́сть пречи́сты, па́че тебє̀, всенепоро́чнаѧ: во  оу҆тро́бѣ бо зижди́телѧ всѣ́хъ вмѣсти́ла є҆сѝ,  є҆ди́наго многоми́лостиваго. 
По г҃-й пѣ́сни конда́къ прⷪ҇ро́ка, гла́съ д҃.  Подо́бенъ: Ꙗ҆ви́лсѧ є҆сѝ: 
Прⷪ҇ро́чества дарова́нїемъ богатѣ́ѧ, прⷪ҇ро́че,  хрⷭ҇то́во предвозвѣсти́лъ є҆сѝ прише́ствїе ꙗ҆́вѣ, и҆  мі́рови спасе́нїе, є҆гѡ́же сїѧ́нїемъ мі́ръ просвѣти́сѧ. 
Дрꙋгі́й конда́къ мꙋ́ченика, гла́съ и҃. Подо́бенъ:  Ꙗ҆́кѡ нача́тки: 
Твоѧ̑ по́ты, пресла́вне, всю̀ зе́млю напои́ша, и҆  чⷭ҇тны́ми кровьмѝ, горді́е, мі́ръ ве́сь возвесели́лъ  є҆сѝ. Мл҃твами твои́ми, бг҃омꙋ́дре, спаса́й всѧ̑, вѣ́рою  тѧ̀ воспѣва́ющыѧ и҆ оу҆блажа́ющыѧ, вопїю́щыѧ пѣ́снь  досто́йнꙋю, всехва́льне, ꙗ҆́кѡ многострада́лецъ. 
Сѣда́ленъ прⷪ҇ро́ка, гла́съ и҃. Подо́бенъ:  Премꙋ́дрости: 
Прⷪ҇ро́чествїѧ бл҃года́тїю ѡ҆бога́щсѧ, бꙋ́дꙋщихъ  зна́нїю бг҃олѣ́пнѡ наꙋчи́лсѧ є҆сѝ дх҃омъ, малахі́е  бг҃одохнове́нне, и҆ предглаго́леши всѣ̑мъ хрⷭ҇то́во  прише́ствїе, и҆ ꙗ҆зы́кѡвъ, пребога́те, бжⷭ҇твенное  призва́нїе: тѣ́мже честнꙋ́ю твою̀ пра́зднꙋемъ па́мѧть, и҆  любо́вїю пое́мъ тѧ̀, и҆ вѣ́рнѡ оу҆блажа́емъ, взыва́юще  тебѣ̀, сла́вне: молѝ хрⷭ҇та̀ бг҃а, грѣхѡ́въ ѡ҆ставле́нїе  пода́ти чтꙋ́щымъ любо́вїю ст҃ꙋ́ю па́мѧть твою̀. 
Сла́ва мꙋ́ченика, гла́съ то́йже. 
Разже́гсѧ любо́вїю і҆и҃совою, самово́льнымъ  хотѣ́нїемъ, мꙋ́чениче мꙋ́дре, оу҆се́рднѡ на сме́рть себѐ  преда́лъ є҆сѝ, и҆ посредѝ сꙋди́ща самозва́нъ ста́лъ  є҆сѝ, вопїѧ̀ мꙋчи́телємъ: сѐ, а҆́зъ прїидо́хъ. Тѣ́мже,  и҆ ле́сть дерзнове́нїемъ ѡ҆бличи́въ, мече́мъ во главꙋ̀  оу҆сѣ́ченъ є҆сѝ, сла́вне, и҆ къ жи́зни безконе́чнѣй  преста́вилсѧ є҆сѝ, всехва́льне. Молѝ (с. 60) хрⷭ҇та̀  бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю  ст҃ꙋ́ю па́мѧть твою̀. 
И҆ ны́нѣ, пра́здника, гла́съ то́йже. Подо́бенъ:  Свирѣ́лей па́стырскихъ: 
Ли́къ прⷪ҇ро́ческїй ра́дꙋетсѧ, проповѣ́дꙋѧ  кр҃ще́нїе хрⷭ҇то́во, живо́тъ и҆сточа́ющее, зове́тъ и҆са́їа:  почерпи́те во́дꙋ чисти́тельнꙋю. пи́шетъ бг҃оѻц҃ъ: ка́кѡ ѿ  лица̀ бѣжи́тъ мо́ре бл҃говоле́нїемъ спаса́ющагѡ бг҃а ро́дъ  человѣ́ческїй; 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы,  воплоще́нїѧ тебє̀ вы́шнѧгѡ прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Оу҆́жасомъ содержи́тсѧ нб҃о, и҆ а҆́гг҃льскаѧ  вѡ́инства, раболѣ́пнѡ тѧ̀ и҆дꙋ́ща, хрⷭ҇тѐ, къ твоемꙋ̀  рабꙋ̀ ви́дѧще, и҆ просѧ́ща креще́нїѧ. 
І҆ѡа́нне, взыгра́й: грѧде́тъ бо всѣ́хъ и҆збавлѧ́ѧй  гдⷭ҇ь преклони́тисѧ рꙋцѣ̀ твое́й смире́ннѡ, ꙗ҆́кѡ да  смире́ннаго мѧ̀ бжⷭ҇твеннымъ вознесе́тъ кр҃ще́нїемъ. 
Преклони́въ нб҃са̀, сше́лъ є҆сѝ въ дв҃ꙋ,  человѣколю́бче, и҆ і҆ѡа́ннꙋ прекланѧ́еши ве́рхъ, просѧ̀  креще́нїѧ. сла́ва мно́гомꙋ бл҃гоꙋтро́бїю твоемꙋ̀. 
Разрѣша́ѧ безмѣ̑рныѧ моѧ̑, сло́ве, плени̑цы  согрѣше́нїй, на во́ды і҆ѻрда̑нскїѧ тщи́шисѧ прїитѝ, и҆  крⷭ҇ти́тисѧ, влⷣко. сла́ва мно́гомꙋ бл҃гоꙋтро́бїю твоемꙋ̀. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Прⷪ҇ро́къ бы́въ бг҃онача́льныѧ, бл҃же́нне, бл҃гости,  всѣ̑мъ ꙗ҆зы́кѡмъ проповѣ́далъ є҆сѝ бы́вшее  и҆збавле́нїе. 
Наꙋчи́всѧ дх҃омъ преесте́ственномꙋ сло́ва  воплоще́нїю, неизглаго́ланное та́инство, малахі́е блаже́нне,  провозгласи́лъ є҆сѝ. (с. 61) 
Бг҃оро́диченъ: 
На тѧ̀ возложи́хъ всѧ́ко ча́ѧнїе спасе́нїѧ моегѡ̀ и҆  житїѧ̀ ѡ҆кормле́нїе, ѡ҆бра́дованнаѧ мт҃и дв҃о. 
И҆́нъ. І҆рмо́съ: 
И҆з̾ горы̀ приѡсѣне́нныѧ, сло́ве, прⷪ҇ро́къ  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧще си́лꙋ твою̀. 
Речє́нїѧ хрⷭ҇тѡ́ва, всеблаже́нне, оу҆слы́шавъ,  ра́дꙋѧсѧ тлѣ́нное ѡ҆ста́вилъ є҆сѝ во́инство, и҆ цр҃ю̀  вво́инилсѧ є҆сѝ нбⷭ҇номꙋ, вѣнцено́сче, мꙋ́чениче горді́е. 
Сокрꙋши́шасѧ, мꙋ́чениче, го́ры мꙋчи́телей,  растаѧ́шасѧ же хо́лми і҆́дѡльстїи терпѣли́внымъ твои́мъ  страда́нїемъ, и҆ со дерзнове́нїемъ, вѣнцено́сче,  прибли́жившасѧ. 
Оу҆крѣпи́лсѧ є҆сѝ крⷭ҇та̀ бж҃е́ственною си́лою  собо́рꙋ ѕлочести́вомꙋ вопи́ти велегла́снѡ: не и҆́щꙋщымъ  ѡ҆брѣто́хсѧ, не вопроша́ющымъ ны́нѣ оу҆пова́въ  ꙗ҆влѧ́юсѧ. 
Ве́сь на тѧ̀, бг҃омꙋ́дре, мꙋчи́телѧ воздви́глъ  є҆сѝ неꙋдержи́мый гнѣ́въ, оу҆ди́вльшасѧ, всеблаже́нне,  оу҆мышле́нїю, и҆ дꙋшѝ твоеѧ̀ воста́нїю. 
Бг҃оро́диченъ: 
Невѣ́сто бж҃їѧ, мр҃і́е бцⷣе, и҆зба́ви мѧ̀ лю́тыхъ  прегрѣше́нїй и҆ бѣ́дъ, и҆ къ ти́хомꙋ приста́нищꙋ и҆  спаси́тельномꙋ твои́ми моли́твами наста́ви. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Дале́че человѣ́чество ѿ бг҃а бы́вшее сло́во бж҃їе  оу҆ще́дривъ, чл҃вѣ́къ ꙗ҆ви́сѧ и҆ креще́нїемъ  бг҃одѣ́льнымъ сїѐ присвоѧ́етъ бг҃олѣ́пнѡ, и҆ къ  первоѻбра́зномꙋ возво́дитъ достоѧ́нїю. (с. 62) 
Ме́ртвы бы́вшыѧ ны̀ престꙋпле́ньми грѧде́ши,  живода́вче всеще́дрый, ѡ҆живи́ти і҆ѻрда́нскими стрꙋѧ́ми.  Тѣ́мже твоѐ сла́вимъ вѣ́рнѡ ны́нѣ ꙗ҆вле́нїе и҆  неизрече́ннꙋю млⷭ҇ть. 
Диви́тсѧ всѧ́ка дꙋша̀, помышлѧ́ющи твоѐ, сло́ве,  стра́шное смотре́нїе: ка́кѡ, назда́ти всѧ̑ хотѧ̀, грѧде́ши  вни́ти въ рѣ̑чныѧ стрꙋи̑ ѡ҆бнаже́нъ, и҆́же свѣ́томъ  ѡ҆дѣва́ѧйсѧ. 
И҆́нъ. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  человѣколю́бїѧ твоегѡ̀, гдⷭ҇и. 
Стра́шный де́нь хрⷭ҇то́ва прише́ствїѧ  провозвѣсти́лъ є҆сѝ, малахі́е бг҃омꙋ́дре, бжⷭ҇твеннымъ  просвѣща́емь дх҃омъ. 
Дꙋ́шъ скве́рнꙋ ѿе́млѧ, и҆ ѡ҆мыва́ѧ бл҃года́тїю,  ꙗ҆́коже бѣли́ломъ перꙋ́щихъ, си́це тѧ̀, бг҃омꙋ́дре,  просла́ви. 
Бг҃оро́диченъ: 
Держа́вꙋ сме́рти, ѻ҆трокови́це, живоно́снымъ  твои́мъ ржⷭ҇тво́мъ разори́ла є҆сѝ, всест҃а́ѧ дв҃о, и҆  жи́знь и҆сточи́ла є҆сѝ неразори́мꙋ. 
И҆́нъ. І҆рмо́съ то́йже. 
Вше́дъ безъ стра́ха и҆ до́блественнѣ, ꙗ҆́кѡ ле́въ,  въ позо́рище, ꙗ҆́коже ка́менїе бездꙋ́шное, бл҃же́нне,  вмѣни́лъ є҆сѝ безꙋ̑мныѧ. 
Нака́занъ, мч҃ниче, бг҃одꙋхнове́ннагѡ писа́нїѧ  оу҆че́нїемъ, всѧ̑ ко спасе́нїю ѡ҆брѣ́лъ є҆сѝ ведꙋ̑щаѧ,  горді́е. 
Разꙋмѣ́въ, бг҃омꙋ́дре, тве́рдое твоѐ мꙋчи́тель  противле́нїе, ꙗ҆́коже ѡ҆ ка́мень волна̀, твое́ю разсѣ́десѧ  тве́рдостїю. 
Бг҃оро́диченъ: 
И҆́же и҆зъ твоеѧ̀ оу҆тро́бы пресꙋ́щественнѡ, дв҃о,  воплоща́ѧйсѧ, мі́ръ бг҃оразꙋ́мїѧ заре́ю просвѣтѝ,  пречⷭ҇таѧ. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃омт҃ре, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. (с. 63) 
И҆̀же во тмѣ̀ дре́вле сѣдѧ́щїи, свѣ́тъ прише́дшъ  зрѧ́ще, ра́дости и҆спо́лнитесѧ: сѐ, ꙗ҆ви́сѧ гдⷭ҇ь,  і҆ѻрда́нскими стрꙋѧ́ми ѡ҆дѣ́ѧнъ. 
Ка́кѡ оу҆́зритъ тѧ̀ и҆дꙋ́ща прⷣте́ча, сп҃се, и҆  просѧ́ща бжⷭ҇твеннагѡ кр҃ще́нїѧ; ка́кѡ тѧ̀ во́ды прїи́мꙋтъ  і҆ѻрда̑нскїѧ, во́дꙋ сꙋ́щꙋ ѡ҆ставле́нїѧ; 
Да кропѧ́тъ веселѧ́щесѧ ѻ҆́блацы мы́сленное  ра́дованїе: сѐ, прїи́де крⷭ҇ти́тисѧ гдⷭ҇ь, разорѧ́ѧ  тє́мныѧ ѻ҆́блаки серде́цъ на́шихъ. 
И҆́нъ. І҆рмо́съ: 
Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли  моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й  а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ,  бж҃е, возведи́ мѧ. 
Просвѣ́щшисѧ твоѧ̀ мꙋ́драѧ мы́сль ѿ самагѡ̀  бж҃е́ственнагѡ свѣтозаре́нїѧ, и҆ до́льныхъ ѿлꙋчи́лсѧ  є҆сѝ веще́й, бꙋ́дꙋщихъ сподо́бисѧ ра́зꙋма: зва́нїе бо  ꙗ҆зы́кѡвъ и҆ зако́на преста́тїе проре́клъ є҆сѝ. 
Прїи́де вои́стиннꙋ гдⷭ҇ь, є҆го́же мы̀ ра́достнѡ  и҆ска́хомъ, во хра́мъ, є҆го́же са́мъ ѿ дв҃ы  бл҃гослове́нныѧ мꙋ́дрѣ созда̀, ꙗ҆́коже речѐ, ѿ бг҃а  ѡ҆сїѧ́всѧ, малахі́й сла́вный. 
Бг҃оро́диченъ: 
Безнача́льный ѻ҆ц҃ꙋ̀ и҆ є҆диноро́дный, то́йже  є҆диноча́дый ѿ дв҃ы вопло́щсѧ, и҆ неизрече́ннѡ роди́сѧ,  и҆ ро́ждшꙋю дв҃ꙋ сохранѝ: бг҃ъ бо бѣ̀ и҆́стиненъ, а҆́ще и҆  є҆стество̀ человѣ́ческое прїѧ́тъ. 
И҆́нъ. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆з̾ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ человѣколю́бецъ, и҆ оу҆пра́ви живо́тъ  мо́й, молю́сѧ. 
Сщ҃еннодѣ́йствꙋетсѧ же́ртва, и҆ прїѧ́тно  приноше́нїе тебѣ̀ прино́ситсѧ, и҆ска́паѧ кро́вїю горді́й,  влⷣко, во́льнѣй стрⷭ҇ти твое́й подо́бѧсѧ. 
Несмы́сленный оу҆мо́мъ тебѣ̀ тлѣ́ннꙋю  ѡ҆бѣщава́етъ (с. 64) сла́вицꙋ, сла́вою нетлѣ́нною,  горді́е, ѡ҆бога́щшемꙋсѧ, и҆ безсме́ртное бога́тство  сокры́вшемꙋ. 
Напра́влєна оу҆пова̑нїѧ къ бг҃ꙋ и҆мѣ́ѧ, прете́клъ  є҆сѝ житїѧ̀ нестоѧ́тельное, и҆ мече́мъ посѣка́емь, къ  простра́ннѣй широтѣ̀ преше́лъ є҆сѝ. 
Бг҃оро́диченъ: 
Оу҆мерщвле́нный оу҆́мъ мо́й страсте́й  треволне́ньми возста́ви, жи́знь вѣ́чнꙋю хрⷭ҇та̀ ро́ждшаѧ,  подаю́щаго всѣ̑мъ и҆сцѣлє́нїѧ. 
Конда́къ предпра́зднства, гла́съ д҃ Подо́бенъ:  Ꙗ҆ви́лсѧ є҆сѝ дне́сь: 
Во стрꙋѧ́хъ дне́сь і҆ѻрда́нскихъ бы́въ гдⷭ҇ь,  і҆ѡа́ннꙋ вопїе́тъ: не оу҆бо́йсѧ крести́ти мѧ̀, спасти́ бо  прїидо́хъ а҆да́ма первозда́ннаго. 
І҆́косъ: 
Не и҆стѧзꙋ́ю тѧ̀, крⷭ҇ти́телю, предѣ́лы преходи́ти,  не глаго́лю тебѣ̀: рцы́ ми, ꙗ҆̀же глаго́леши  беззакѡ́ннымъ, и҆ оу҆чи́ши грѣ́шники, то́чїю крести́ мѧ  молчѧ̀, и҆ ча́ѧ, ꙗ҆̀же ѿ кр҃ще́нїѧ: прїи́меши бо сегѡ̀  ра́ди досто́инство, є҆́же не бы́сть а҆́гг҃лѡмъ, и҆́бо  всѣ́хъ прⷪ҇ро́кѡвъ бо́льша тѧ̀ сотворю̀. ѿ ѻ҆́ныхъ  оу҆́бѡ ни є҆ди́нъ ꙗ҆́вѣ мѧ̀ ви́дѣ, но во ѻ҆́бразѣхъ  и҆ сѣ́нѣхъ и҆ гада́нїихъ, ты́ же пред̾ тобо́ю стоѧ́ща  ви́дѣлъ є҆сѝ: спасти́ бо прїидо́хъ а҆да́ма  первозда́ннаго. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ  є҆сѝ. 
Сокрꙋше́на мѧ̀ прегрѣше́ньми, и҆ лежа́ща во тмѣ̀,  гдⷭ҇и, престꙋпле́нїѧ, поми́ловавъ, оу҆ще́дрилъ є҆сѝ за  бл҃госты́ню: и҆ въ вода́хъ і҆ѻрда́нскихъ, влⷣко, грѧде́ши  крести́тисѧ. 
Что̀ стра́нное сїѐ видѣ́нїе, возопи́ша  а҆́гг҃льстїи чи́ни: є҆зе́ра и҆ рѣ́ки сотвори́вый  велѣ́нїемъ, і҆ѻрда́нскими стрꙋѧ́ми грѧде́тъ ѡ҆дѣ́ѧтисѧ;  си́ми бо а҆да́ма ѡ҆бновлѧ́етъ. (с. 65) 
Высота̀ неизрече́нна и҆ глꙋбина̀ неизмѣ́рна  є҆́сть, влⷣко, смотре́нїѧ твоегѡ̀, всѧ́ко преходѧ̀ оу҆ма̀  постиже́нїе: ка́кѡ водо́ю и҆ всест҃ы́мъ дх҃омъ земны̑ѧ  ѡ҆чища́еши; 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ты̀ влады́чествꙋющагѡ всѣ́ми всечⷭ҇тно́е проре́клъ  є҆сѝ прише́ствїе, малахі́е, прⷪ҇ро́че сла́вне, зовы́й:  бл҃гослове́нъ є҆сѝ, гдⷭ҇и бж҃е, во вѣ́ки. 
Прїимѝ молѧ́щагосѧ, ще́дре, сла́внаго прⷪ҇ро́ка  малахі́ю, ѡ҆ и҆̀же бл҃гоче́стнѡ пою́щихъ и҆ вопїю́щихъ:  бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Всемꙋ̀ мнѣ̀ ве́сь неслїѧ́ннѡ по ѵ҆поста́си  соедини́лсѧ є҆сѝ, бж҃їй сло́ве, ѿ дв҃ы чи́стыѧ ѡ҆бо́лксѧ  въ мѧ̀, ще́дре, бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Ѻ҆́троки ѡ҆роси́вый въ пещѝ, и҆ дв҃ꙋ сохрани́вый  ро́ждшꙋю тѧ̀ по ржⷭ҇твѣ̀, бл҃гослове́нъ є҆сѝ, бж҃е ѻ҆ц҃ъ  на́шихъ. 
Мꙋче́нїѧ сла́вꙋ стѧжа́въ, со а҆́гг҃лы ликꙋ́еши  вѣнцено́сче, хрⷭ҇тꙋ̀ взыва́ѧ: бл҃гослове́нъ є҆сѝ, гдⷭ҇и,  бж҃е ѻ҆ц҃ъ на́шихъ. 
Благочести́вое дерзнове́нїе и҆мѣ́ѧ ѕлочести̑выѧ  ѡ҆блича́еши, воспѣва́ѧ велегла́снѡ: бл҃гослове́нъ є҆сѝ,  гдⷭ҇и, бж҃е ѻ҆ц҃ъ на́шихъ. 
И҆зба́витисѧ прегрѣше́нїй ны́нѣ молѝ, вѣ́рою  чтꙋ́щымъ твою̀ честнꙋ́ю па́мѧть, и҆ пою́щымъ велегла́снѡ:  бл҃гослове́нъ бг҃ъ ѻ҆ц҃ъ на́шихъ. 
Бг҃оро́диченъ: 
Ꙗ҆доме́тное те́рнїе грѣха̀ и҆сцѣле́нїй  ѡ҆дожде́нїемъ твои́хъ ѿмыва́еши, бг҃ороди́тельнице  бл҃гослове́ннаѧ, всечⷭ҇таѧ, бг҃а безсѣ́меннѡ ро́ждшаѧ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ (с. 66)  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Гла́съ роди́телевъ съ высоты̀ сн҃а  свидѣ́тельствꙋетъ є҆диносꙋ́щна, входѧ́ща въ во́ды, и҆  бл҃гослове́нїе твоѐ си̑мъ предпосыла́юща, бл҃гослове́нне  хрⷭ҇тѐ, и҆ дх҃ъ тѧ̀ ст҃ы́й всѣ̑мъ проповѣ́дꙋетъ бг҃а  воплоще́нна. 
Ликꙋ́й, тва́ре, оу҆ви́дѣвши бж҃їе ст҃о́е  ꙗ҆вле́нїе, а҆́гг҃ли по́йте, мо́ре весели́сѧ, є҆зе́ра и҆  и҆сто́чницы взыгра́йте, и҆ рѣ́ки та́йнѡ восплещи́те  пѣ́сньми: предста̀ бг҃ослове́ньми ва́съ хрⷭ҇то́съ  просвѣща́ѧй. 
Пое́мъ гдⷭ҇ꙋ во хвале́нїи, ꙗ҆́вльшемꙋсѧ на вода́хъ,  и҆ сокрꙋше́нїе на́ше си́ми ѡ҆бно́вльшемꙋ, и҆ главы̑  сте́ршемꙋ неви́димыхъ врагѡ́въ, и҆ воззове́мъ: по́йте дѣла̀  гдⷭ҇а, и҆ превозноси́те є҆го̀ во всѧ̑ вѣ́ки. 
Ѽ чꙋ́до чꙋде́съ! ка́кѡ всѧ́кїѧ тва́ри вы́шши бг҃ъ  на́шъ зи́ждетсѧ, и҆ ѡ҆бновлѧ́етсѧ ѿ бг҃ороди́тельницы, и҆  ѡ҆бновлѧ́етъ во́лею, и҆ назида́етъ на́съ водо́ю и҆ дх҃а  ѡ҆бновле́нїемъ чꙋ́днымъ є҆ди́ный бл҃годѣ́тель; 
И҆́нъ. І҆рмо́съ: 
Побѣди́тели мꙋчи́телѧ и҆ пла́мене бл҃года́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Ѿчꙋжди́всѧ всѧ́кагѡ ве́щнагѡ ꙗ҆вле́нїѧ,  сщ҃енноѧвле́нне, бжⷭ҇твенныѧ зарѝ ꙗ҆ви́лсѧ є҆сѝ  нескве́рно зерца́ло, поѧ̀: бл҃гослови́те, всѧ̑ дѣла̀ гдⷭ҇а,  и҆ превозноси́те є҆го̀ во вѣ́ки. 
Неизрече́нныѧ сла́вы зри́тель ты̀ бы́лъ є҆сѝ, и҆  та́инъ нбⷭ҇ныхъ, бл҃же́нне, проповѣ́дникъ бы́въ, поѧ̀  непреста́ннѡ: бл҃гослови́те, всѧ̑ дѣла̀ гдⷭ҇а, и҆  превозноси́те є҆го̀ во вѣ́ки. 
Бг҃оро́диченъ: 
Жи́зни тѧ̀ мт҃рь и҆ бж҃їю роди́тельницꙋ позна́вше,  правосла́вною вѣ́рою всѝ бл҃жи́мъ, дв҃о мт҃и,  бл҃гословѧ́ще вкꙋ́пѣ ржⷭ҇тво̀ твоѐ пречⷭ҇тое, и҆  превозносѧ́ще, чⷭ҇таѧ, во всѧ̑ вѣ́ки. (с. 67) 
И҆́нъ. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ,  гдⷭ҇а. 
Вослѣ́дꙋющаѧ тебѣ̀ бл҃года́ть, неви́димѡ  просвѣ́щши, мч҃ниче, до́блести и҆спо́лни, бл҃гослови́те,  вопїю́ща, всѧ̑ дѣла̀ гдⷭ҇нѧ, гдⷭ҇а. 
Тече́нїемъ ско́рымъ гонѧ̀, страда́льче, къ  жела́емомꙋ концꙋ̀ црⷭ҇твїѧ дости́глъ є҆сѝ, зовы́й:  бл҃гослови́те, дѣла̀ гдⷭ҇нѧ, гдⷭ҇а. 
Въ непроходи̑мыѧ вѣ́ки пребыва́етъ мч҃никѡвъ  твои́хъ сла́ва и҆ безсме́ртное бл҃гохвале́нїе: бл҃гослови́мъ  тѧ̀, всѧ̑ дѣла̀, ꙗ҆́кѡ гдⷭ҇а. 
Бг҃оро́диченъ: 
Воплоще́нно сло́во заче́нши, пе́рвѣе безпло́тное,  є҆́ѵинꙋ клѧ́твꙋ дре́внюю ѿврати́ла є҆сѝ,  бл҃гослове́нїе, дв҃о, мі́рꙋ ро́ждши. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чи́стаѧ  приснодв҃о. 
Сѐ а҆́гнецъ, взе́млѧй прегрѣшє́нїѧ  человѣ́чества, прїи́де и҆ предста̀ къ рабꙋ̀, просѧ̀  креще́нїѧ, раболѣ́пнѡ предстои́тъ, свободи́ти и҆ща́й  порабощє́нныѧ ны̀ ѿ льсти́вагѡ, и҆ добро́тꙋ пе́рвꙋю  погꙋ́бльшыѧ. 
Ꙗ҆ви́сѧ ꙗ҆́вственнѡ бг҃ъ воплоща́емь за бл҃гость,  и҆ і҆ѻрда́нскими ѡ҆дѣ́ѧтисѧ грѧде́тъ вода́ми, ѡ҆дѣва́ѧй  нб҃о ѻ҆́блаки вои́стиннꙋ: сегѡ̀ всѝ ны́нѣ предпра́зднꙋимъ  чⷭ҇тно́е ра́достїю ꙗ҆вле́нїе. 
Взыгра́й ра́достнѡ, и҆ пред̾ꙋгото́висѧ под̾ѧ́ти  во́дꙋ текꙋ́щꙋю, ѽ і҆ѻрда́не! въ вѣ́чнꙋю жи́знь: рѣ́ки,  ликꙋ́йте, ви́дѧще ны́нѣ пи́щнаго пото́ка, во стрꙋи̑  і҆ѻрда̑нскїѧ входѧ́ща, и҆ ѕло́бы и҆злїѧ́нїе и҆зсꙋша́юща.  (с. 68) 
Ѡ҆зари́сѧ на́мъ де́нь спаси́тельный, въ нощѝ  лю́тыхъ всегда̀ спѧ́щымъ: и҆́бо предста̀ хрⷭ҇то́съ, гдⷭ҇ь,  пра́вды сл҃нце сы́й и҆ разꙋмѣва́емый, подклони́ти главꙋ̀  свою̀ рабꙋ̀, и҆ пло́тїю крести́тисѧ во́лею. 
Оу҆жаса́ютсѧ херꙋві́ми, и҆ всѐ нбⷭ҇ное  є҆стество̀, всенепоро́чнаѧ, па́че постиже́нїѧ чⷭ҇тна́гѡ  твоегѡ̀ ржⷭ҇тва̀, оу҆подо́бльшагѡсѧ на́мъ за благоꙋтро́бїе  неизглаго́ланное, и҆ кре́щшагѡсѧ пло́тїю: є҆гѡ́же  бжⷭ҇твенное всѝ ꙗ҆вле́нїе пра́зднꙋемъ ны́нѣ ра́дꙋющесѧ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Наста̀ бг҃осїѧ́нный прⷪ҇ро́ка пра́здникъ и҆  честны́й, ѡ҆зарѧ́ѧ приходѧ́щыѧ вѣ́рою и҆ пою́щыѧ,  проро́ческими блиста̑нїи, и҆ всѣ̑мъ точа́щїй дꙋша́мъ  и҆сцѣлє́нїѧ, и҆ просвѣща́ющїй ꙗ҆́снѡ бг҃омꙋ̑дрыѧ. 
Соблюдѝ живонача́льною десни́цею твое́ю держа́вною,  многоми́лостиве, цр҃ковь твою̀, мольба́ми твоегѡ̀  оу҆го́дника, проре́кшагѡ на́мъ твоѐ вочл҃вѣ́ченїе, и҆́мже  возсїѧ̀ спасе́нїе и҆ дꙋша́мъ и҆збавле́нїе. 
Зрѣ́лꙋ ѡ҆б̾е́млю жи́знь, неврежде́нъ дре́вомъ  ра́зꙋма: ты́ бо, всенепоро́чнаѧ, жи́зни дре́во хрⷭ҇та̀  прозѧбла̀ є҆сѝ, вхо́ды живота̀ всѣ̑мъ показа́вшаго.  Тѣ́мъ тѧ̀, всечи́стаѧ, бцⷣꙋ, вѣ́рнїи, возвѣща́емъ. 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Млⷭ҇тива бы́ти молѝ влⷣкꙋ вѣ́рою тѧ̀ чтꙋ́щымъ, и҆  тво́й свѣтоно́сный и҆ чⷭ҇тны́й пра́здникъ соверша́ющымъ,  горді́е, мꙋ́ченикѡвъ оу҆краше́нїе. 
Ны́нѣ нетлѣ́нныѧ пи́щи и҆ бг҃овидѣ́нїѧ  насыща́ѧсѧ, (с. 69) горді́е, и҆ свѣ́та невече́рнѧгѡ, въ  жили́щахъ вѣ́чныхъ прїе́млеши приплѡ́дїѧ по́двигѡвъ  твои́хъ. 
Сла́вꙋ мимотекꙋ́щꙋю, и҆ тлѣ́ннꙋю, и҆ попира́емꙋю  презрѣ́въ, бг҃омꙋ́дре мꙋ́чениче, присносꙋ́щныѧ ны́нѣ  сла́вы и҆ ра́дости вои́стиннꙋ наслажда́ешисѧ, прⷭ҇то́лꙋ  влⷣчнемꙋ предстоѧ̀. 
Бг҃оро́диченъ: 
Ꙗ҆́кѡ спа́сшесѧ, дв҃о, пе́рвыѧ клѧ́твы твои́мъ  бжⷭ҇твеннымъ ржⷭ҇тво́мъ, досто́йнѡ пою́ще, гла́сы  немо́лчными вопїе́мъ: ра́дꙋйсѧ, бцⷣе, наде́жда на́ша. 
Свѣти́ленъ. Подо́бенъ: Дх҃омъ во ст҃и́лищи: 
Виѳлее́мъ ѡ҆ста́вивше, пресла́вное чꙋ́до, ко  і҆ѻрда́нꙋ теце́мъ дꙋше́ю те́плою, и҆ та́мѡ оу҆́зримъ  стра́шное та́инство: бг҃олѣ́пнѡ бо предста̀ ѡ҆бнажи́всѧ  хрⷭ҇то́съ мо́й, ѡ҆дѣва́ѧ мѧ̀ во ѻ҆де́ждꙋ нбⷭ҇нагѡ  црⷭ҇твїѧ. 
Сла́ва, и҆ ны́нѣ, то́йже. 
На хвали́техъ стїхи̑ры на д҃, гла́съ ѕ҃. Подо́бенъ:  А҆́гг҃льскїѧ: 
Прⷭ҇то́лъ нб҃о и҆мѣ́ѧ влⷣка, прїи́де на зе́млю  вопло́щсѧ ѿ дв҃ы, и҆ на і҆ѻрда́нѣ предста́въ, ѡ҆чище́нїѧ  всѣ́хъ про́ситъ ѿ і҆ѡа́нна. ѻ҆те́чєствїѧ землѝ всеѧ̀,  томꙋ̀ пое́мъ: бл҃гослове́нъ ꙗ҆вле́йсѧ, бж҃е на́шъ, сла́ва  тебѣ̀. 
Приспѣ̀ хрⷭ҇то́съ ко стрꙋѧ́мъ і҆ѻрда̑нскимъ,  кр҃ще́нїѧ просѧ̀ ѡ҆чища́ѧй грѣхѝ. Всѧ̀ землѧ̀ да  и҆гра́етъ, нб҃са̀ да веселѧ́тсѧ: ра́дꙋйсѧ, ꙗ҆зы́ческаѧ  цр҃ковь, цр҃ю̀ оу҆невѣ́стившисѧ, вѣ́рнѡ возопі́й:  бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀. 
Го́ры сла́дость весе́лїѧ да ка́плютъ, рꙋка́ми  та́инственнѡ ны́нѣ восплещи́те ꙗ҆зы́цы, пꙋсты́нѧ да  процвѣте́тъ. І҆ѻрда́не, под̾имѝ: грѧдѝ, крести́телю,  та́инствꙋ и҆зба́вителѧ послꙋжѝ, ра́дꙋѧсѧ. Лю́дїе воспои́мъ:  бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀. 
Свѣ́тъ и҆з̾ свѣ́та пре́жде лѣ́тъ возсїѧ́вый, въ  нощѝ (с. 70) сѣдѧ́щымъ ꙗ҆ви́сѧ, и҆ тмꙋ̀ грѣха̀ ѡ҆чи́сти,  и҆ просвѣтѝ: ликꙋ́й, а҆да́ме, и҆ весели́сѧ, є҆́ѵо,  и҆збавле́нїе хрⷭ҇то́съ прїи́де. дв҃де, возопі́й:  бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀. 
Сла́ва, гла́съ и҆ подо́бенъ то́йже: 
Ѕвѣзда̀ и҆зъ і҆а́кѡва возсїѧ̀ мі́рꙋ, и҆ пла́менный  человѣ́кѡвъ грѣ́хъ воспрїи́мъ, погреба́етъ во  і҆ѻрда́нскихъ вода́хъ, сїѧ́ѧ бж҃ества̀ сїѧ́нїемъ, и҆  просвѣще́нїе бг҃оразꙋ́мїѧ подава́ѧ ꙗ҆зы́кѡмъ:  бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀. 
И҆ ны́нѣ, подо́бенъ то́йже: 
Зако́на и҆спо́лнитель по пло́ти бы́въ, прїи́де  хрⷭ҇то́съ нача́токъ спасе́нїѧ на і҆ѻрда́нъ соверши́ти,  ꙗ҆́кѡ бл҃госе́рдъ, и҆ крⷭ҇ти́телю подклонѧ́етъ ве́рхъ,  вѣ́рнѡ вопїю́щꙋ, лю́дїе, зове́мъ: бл҃гослове́нъ ꙗ҆вле́йсѧ,  бж҃е на́шъ, сла́ва тебѣ̀. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѿ виѳлее́ма ꙳ на і҆ѻрда́нъ пре́йдемъ, ꙳ та́мѡ бо  свѣ́тъ сꙋ́щымъ во тмѣ̀ ꙳ ѡ҆зарѧ́ти оу҆жѐ начина́етъ. 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. 
Землѧ̀ завꙋлѡ́нѧ, ꙳ сꙋ́щїи ѡ҆б̾ ѻ҆́нъ по́лъ  і҆ѻрда́на ꙳ оу҆слы́шите, ꙳ приближа́етсѧ хрⷭ҇то́съ, ꙳  спасе́нїе, свѣ́тъ и҆ и҆збавле́нїе. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Оу҆гото́ви и҆ ты̀, ꙳ і҆ѻрда́не, стрꙋи̑, ꙳  ѻ҆гне́мъ бо креща́ѧй ꙳ приближа́етсѧ ѡ҆бнови́ти ꙳  сокрꙋше́нное созда́нїе. 
Сла́ва, и҆ ны́нѣ, гла́съ и҆ подо́бенъ то́йже: 
Ꙗ҆ви́сѧ сла́вы ꙳ ѻ҆́ч҃ее сїѧ́нїе ꙳ во стрꙋѧ́хъ  і҆ѻрда́нскихъ, ꙳ креще́нїемъ ѡ҆чища́ѧ ꙳ скве́рнꙋ дꙋ́шъ  на́шихъ. 
На лїтꙋргі́и: Блажє́нна, ѿ канѡ́на предпра́зднства  пѣ́снь г҃-ѧ и҆ ѕ҃. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ: Сті́хъ: Оу҆слы́ши, бж҃е, гла́съ  мо́й, внегда̀ моли́тимисѧ къ тебѣ̀. А҆пⷭ҇лъ къ тїмоѳе́ю,  зача́ло сч҃в. А҆ллилꙋ́їа. Пра́ведникъ, ꙗ҆́кѡ фі́нїѯъ,  процвѣте́тъ: и҆ ꙗ҆́кѡ ке́дръ, и҆́же въ лїва́нѣ,  оу҆мно́житсѧ. Є҆ѵⷢ҇лїе матѳе́а, зача́ло л҃ѕ.  Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 71) 
Мѣ́сѧца тогѡ́же въ д҃-й де́нь. 
Предпра́зднство просвѣще́нїѧ: 
И҆ собо́ръ ст҃ы́хъ седми́десѧти а҆пⷭ҇тѡлъ: 
И҆ прпⷣбнагѡ ѻ҆ц҃а̀ на́шегѡ ѳеокті́ста и҆гꙋ́мена,  и҆́же въ кꙋкꙋ́мѣ сїкелі́йстѣмъ. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Да́лъ є҆сѝ зна́менїе: 
Клео́пꙋ, а҆ндроні́ка, ꙳ сїлꙋа́на же и҆ а҆га́ва, ꙳  а҆на́нїю, и҆ фїлі́ппа: ꙳ про́хѡра, нїканѡ́ра, ꙳ рꙋ́фа и҆  сѡсѳе́на: ꙳ лі́на же и҆ стахѵ́а, стефа́на, ті́мѡна: ꙳  є҆́рма, фле́гонта, ма́рка, лꙋкꙋ̀: ꙳ сѡсїпа́тра, і҆а́ссѡна  и҆ га́їа, ꙳ и҆ тѷхі́ка, и҆ фїлимо́на ꙳ сщ҃е́нными  пѣ́сньми, вѣ́рнїи, оу҆блажи́мъ. 
Нарки́ссъ и҆ трофі́мъ, ꙳ ке́сарь, зи́на и҆  а҆рїста́рхъ, ꙳ ма́ркъ, сі́ла и҆ га́їй, є҆рмі́й и҆  а҆сѷгкрі́тъ: ꙳ а҆поллѡ́съ и҆ ки́фа, кли́мъ и҆ і҆ꙋ́стъ, ꙳  кꙋа́ртъ, є҆ра́стъ, лꙋка̀, ѻ҆нисі́форъ ꙳, ка́рпъ и҆  є҆ѵо́дъ матѳі́й и҆ і҆а́кѡвъ, ꙳ оу҆рва́нъ и҆ а҆рїстовꙋ́лъ,  ꙳ тѷхі́къ и҆ а҆рїста́рхъ, ꙳ досто́йнѡ да почтѧ́тсѧ. 
Пꙋ́да, и҆рѡдїѡ́на и҆ а҆рте́мꙋ, ꙳ фїлоло́га,  ѻ҆лѵ́мпа же и҆ родїѡ́на, ꙳ а҆пе́лла и҆ а҆мплі́а ꙳, патро́ва  и҆ ма́рка, ꙳ (с. 72) те́ртїа и҆ ѳадде́а, ꙳ є҆пене́та  чꙋ́днаго, а҆ха́їка же, а҆кѵ́лꙋ, лꙋкі́а, варна́вꙋ ꙳ и҆  фꙋртꙋна́та, и҆ а҆по́лла сла́внаго, и҆ крі́спа ꙳ почти́мъ  честны̑ѧ бг҃опроповѣ́дники. 
И҆́ны стїхи̑ры преподо́бнагѡ, гла́съ в҃. Подо́бенъ:  Є҆гда̀ ѿ дре́ва: 
Є҆гда̀ оу҆ѧзви́лъ є҆сѝ дꙋ́шꙋ жела́нїемъ  бжⷭ҇твеннымъ, всебл҃же́нне, ра́дꙋѧсѧ взѧ́лъ є҆сѝ тво́й  крⷭ҇тъ, и҆ послѣ́довалъ є҆сѝ хрⷭ҇тꙋ̀, и҆ оу҆мертви́въ  мꙋдрова́нїе плотско́е воздержа́нїемъ, дх҃а дѣ́йство жи́во  воспрїѧ́лъ є҆сѝ, рѣши́ти недꙋ́гѡвъ зи́мꙋ теплото́ю  моли́твъ твои́хъ бл҃гопрїѧ́тныхъ: тѣ́мже тѧ̀ согла́снѡ  оу҆бл҃жа́емъ. 
Є҆гда̀ прилѣ́жными моли́твами и҆ твердѣ́йшимъ  поще́нїемъ, зри́тельное дꙋшѝ, ѻ҆́ч҃е, ѡ҆чи́стилъ є҆сѝ,  хра́мъ бы́лъ є҆сѝ трисо́лнечнагѡ бжⷭ҇тва̀, и҆ свѧще́нства  пома́занїе бжⷭ҇твенное ст҃о́е прїи́мъ, внꙋ́трь невхо́дныхъ  вше́лъ є҆сѝ, закала́ѧ тебє̀ ра́ди закла́вшагосѧ, ра́ди  сше́ствїѧ неизглаго́ланнагѡ. 
Кро́токъ, неѕло́бивъ ꙗ҆́вльсѧ, въ цѣ́лости нра́ва,  ѻ҆́ч҃е ѳеокті́сте, наслѣ́довалъ є҆сѝ кро́ткихъ  вои́стиннꙋ зе́млю: и҆ прича́стїемъ ѡ҆божа́емь, пи́щи  наслажда́ешисѧ, и҆ ра́дости и҆ весе́лїѧ и҆́стиннагѡ.  И҆дѣ́же помина́ѧ не преста́й и҆́скреннѡ тѧ̀ почита́ющихъ,  и҆ твоѐ соверша́ющихъ бжⷭ҇твенное оу҆спе́нїе. 
Сла́ва, и҆ ны́нѣ, гла́съ г҃: 
Ꙗ҆́сенъ оу҆́бѡ мимоше́дшїй пра́здникъ,  сла́внѣйшїй же настоѧ́щїй де́нь: во ѻ҆́нъ сп҃сꙋ волсвѝ  поклони́шасѧ, въ се́й же влⷣкꙋ ра́бъ сла́венъ крестѝ.  Та́мѡ па́стырїе свирѧ́юще ви́дѣвше и҆ чꙋдѧ́хꙋсѧ, здѣ́ же  гла́съ ѻ҆́ч҃їй є҆диноро́днаго сн҃а проповѣ́да. 
На стїхо́внѣ стїхи̑ры, гла́съ и҃. Подо́бенъ:  Мч҃ницы твоѝ, гдⷭ҇и: 
Сы́й ѻ҆́гнь нестерпи́мый, бре́нїю и҆ сѣ́нꙋ мнѣ̀  сꙋ́щꙋ, хрⷭ҇тѐ мо́й, что̀ ст҃ꙋ́ю твою̀ преклонѧ́еши главꙋ̀,  є҆ѧ́же а҆́гг҃льскаѧ трепе́щꙋтъ мно́жєства; речѐ і҆ѡа́ннъ  ко творцꙋ̀, (с. 73) є҆гда̀ крⷭ҇ти́тисѧ прїи́де. вели́ко  твоѐ є҆́сть, бл҃гоꙋтро́бне жизнода́вче, низше́ствїе. 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. 
Сѐ просвѣще́нїе на́ше, и҆збавле́нїе, спасе́нїе,  хотѧ̀ предгрѧде́тъ на і҆ѻрда́нѣ ѡ҆бнажи́тисѧ ꙗ҆́вѣ, и҆  ѡ҆дѣ́ѧтисѧ, ꙗ҆́кѡ ри́зою, вода́ми, ѡ҆бнаже́нїе ѡ҆дѣва́ѧ  всѣ́хъ ѡ҆бна́жшихсѧ ѕмі́ѧ совѣ́томъ сопроти́внымъ. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Ѻ҆́гнь нестерпи́мый вои́стиннꙋ, хотѧ̀ предгрѧде́тъ  ко і҆ѻрда́нꙋ ѡ҆чи́стити мѧ̀ сокрꙋше́ннаго, престꙋпле́нїемъ  лꙋка́вымъ. До́ждь нбⷭ҇ный прїе́млетъ, посредѝ во́дъ ѡ҆мы́ти  мѧ̀ ѿ скве́рны мно́гихъ мои́хъ прегрѣше́нїй, ꙗ҆́кѡ  ще́дръ и҆ многомлⷭ҇тивъ. 
Сла́ва, и҆ ны́нѣ, гла́съ ѕ҃: 
Грѧде́тъ ко і҆ѻрда́нꙋ хрⷭ҇то́съ, и҆́стина,  крⷭ҇ти́тисѧ ѿ і҆ѡа́нна, и҆ речѐ къ немꙋ̀: а҆́зъ тре́бꙋю  ѿ тебє̀ крⷭ҇ти́тисѧ, и҆ ты́ ли грѧде́ши ко мнѣ̀; не  смѣ́ю сѣ́но прикоснꙋ́тисѧ ѻ҆гню̀: ты́ мѧ ѡ҆свѧтѝ,  влⷣко, бж҃е́ственнымъ ꙗ҆вле́нїемъ твои́мъ. 
Тропа́рь, гла́съ г҃: 
А҆пⷭ҇ли ст҃і́и, моли́те млⷭ҇тиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, предпра́зднства: 
Гото́висѧ, завꙋлѡ́не, и҆ красꙋ́йсѧ, нефѳали́ме,  і҆ѻрда́не рѣко̀, ста́ни, под̾имѝ взыгра́ѧ крⷭ҇ти́тисѧ  грѧдꙋ́ща влⷣкꙋ, весели́сѧ, а҆да́ме, съ прама́терїю, не  кры́йта себѐ, ꙗ҆́коже въ раѝ пре́жде: и҆́бо на́ги  ви́дѣвъ вы̀ ꙗ҆ви́сѧ, да ѡ҆блече́тъ въ пе́рвꙋю ѻ҆де́ждꙋ,  хрⷭ҇то́съ ꙗ҆ви́сѧ, всю̀ тва́рь хотѧ̀ ѡ҆бнови́ти. (с. 74) 
На повече́рїи канѡ́нъ, є҆гѡ́же краегране́сїе: 
Вели́кагѡ четвертка̀ до́лгꙋю пѣ́снь пою̀. 
Гла́съ ѕ҃: і҆рмосы̀ по два́жды, тропарѝ на ѕ҃. Та́же  і҆рмо́съ ѻ҆́ба ли̑ка вкꙋ́пѣ. 
Пѣ́снь а҃. І҆рмо́съ: 
Сѣ́ченое сѣче́тсѧ мо́ре чермно́е, волнопита́емаѧ  же и҆зсꙋша́етсѧ глꙋбина̀, та́ѧжде кꙋ́пнѡ без̾ѻрꙋ̑жнымъ  бы́вши проходи́ма, и҆ всеѻрꙋ̑жнымъ гро́бъ. Пѣ́снь же  бг҃окра́снаѧ воспѣва́шесѧ: сла́внѡ просла́висѧ хрⷭ҇то́съ  бг҃ъ на́шъ. 
Всевино́внаѧ и҆ пода́тельнаѧ жи́зни, безмѣ́рнаѧ  мꙋ́дрость бж҃їѧ, созда̀ хра́мъ себѣ̀ и҆зъ чи́стыѧ  неискꙋсомꙋ́жныѧ мт҃ре: ко і҆ѻрда̑нскимъ же ны́нѣ стрꙋѧ́мъ  грѧде́тъ, ѡ҆богаща́ѧ бж҃ество́мъ земны́хъ на ѡ҆бновле́нїе. 
Тайново́дствꙋющи всѧ̑ созыва́етъ сꙋ́щыѧ ѿ ꙗ҆зы̑къ  бж҃їѧ мꙋ́дрость къ свѣ́тꙋ, во тмѣ̀ пре́жде невѣ́дѣнїѧ  несвѣ́тлой лежа́щыѧ въ позна́нїе и҆́стины возводѧ́щи, къ  свѣ́тꙋ кр҃ще́нїемъ, сердца̀ ѡ҆чища́ющимъ, и҆ созида́ющимъ  дх҃омъ. 
Да послꙋ́шаемъ ны́нѣ прⷪ҇ро́ческихъ, соверша́емыхъ  дх҃омъ, гласѡ́въ: креща́ѧй бо въ дс҃ѣ и҆ ѻ҆гнѝ, и҆́детъ  хрⷭ҇то́съ ко і҆ѻрда́нꙋ. Прїиди́те къ немꙋ̀ и҆  просвѣти́тесѧ: ва̑ша бо ли́ца не постыдѧ́тсѧ. 
Пѣ́снь г҃. І҆рмо́съ: 
Гдⷭ҇ь сы́й всѣ́хъ и҆ зижди́тель бг҃ъ, созда́нное  безстра́стный, ѡ҆бнища́въ, себѣ̀ соедини́лъ є҆сѝ, и҆  стрꙋѧ́ми, и҆́миже хотѣ́лъ є҆сѝ прїитѝ, са́мъ сы́й  лю́демъ провозглаша́лъ є҆сѝ: во́дꙋ жи́зни почерпи́те, и҆  вѣ́рою оу҆тверди́тесѧ. 
Рѣши́тельнꙋю дꙋ́шъ и҆ тѣле́съ кꙋ́пнѡ, креще́нїѧ  бл҃года́ть, сп҃се, грѧде́ши дарова́ти: сегѡ̀ ра́ди  подава́еши ны́нѣ на́мъ и҆ бл҃года́ть вмѣ́стѡ бл҃года́ти,  зовы́й: во́дꙋ жи́зни почерпи́те, и҆ вѣ́рою оу҆тверди́тесѧ.  (с. 75) 
Безꙋ́менъ мꙋ́жъ, невѣ́дый бг҃а, растлѣва́етсѧ:  и҆́бо безмѣ́стными начина́ньми лиша́етсѧ ѿ всѧ́кагѡ  бла́га, и҆ всѧ́кагѡ ѿпа́даетъ спасе́нїѧ: є҆гѡ́же ча́сти  всѝ хрⷭ҇та̀ вѣ́дѧщїи да и҆зба́вимсѧ. 
Пѣ́снь д҃. І҆рмо́съ: 
Прови́дѧ прⷪ҇ро́къ та́йны твоеѧ̀ неизрече́нное,  хрⷭ҇тѐ, провозгласѝ: положи́лъ є҆сѝ крѣ́пкꙋю креще́нїѧ  бл҃года́ть, вѣ́рою сїѐ прїе́млющымъ всѣ̑мъ, во  и҆збавле́нїе грѣхѡ́въ на́шихъ. 
На креще́нїе тща́сѧ, смє́ртнымъ и҆сточа́ющее  ѡ҆ставле́нїе, ѡ҆бременє́нныѧ всѧ̑ прегрѣше́ньми зове́ши,  ѕлѣ̀ въ нечистотѣ̀ пожи́вшыѧ, дꙋше́вный поко́й тѣ̑мъ,  ꙗ҆́кѡ ще́дръ, пода́ти ѡ҆бѣщава́ѧ. 
Причаща́ешисѧ пло́ти мое́й, да твоегѡ̀ бжⷭ҇тва̀  пода́си мѝ: ѻ҆́бразъ бо неизмѣ́ненъ сы́й твоегѡ̀ ѻ҆ц҃а̀,  вмѣща́ешисѧ подъ рꙋ́ки твоегѡ̀, сп҃се, созда́нїѧ, кромѣ̀  грѣха̀ чл҃вѣ́къ ꙗ҆́вльсѧ, подо́бнымъ ѡ҆чища́ѧ, сло́ве,  подо́бное. 
Питїѐ и҆ пома́занїе, и҆ дх҃ъ твоеѧ̀ печа́ти, сп҃се,  позна́нїѧ, и҆ та̑йнаѧ дарова̑нїѧ, и҆ дарѡ́въ бж҃е́ственныхъ  досторачи̑тельнаѧ дѣла̀: и҆́бо є҆диноро́днаго тѧ̀  ѡ҆чище́нїе ѻ҆ц҃ъ въ мі́ръ посла̀. 
Пѣ́снь є҃. І҆рмо́съ: 
Сою́зомъ боѧ́зни содержи́мь ны́нѣ предте́ча,  ѿрица́етсѧ крести́ти, бл҃гоговѣ́йнѡ хрⷭ҇та̀ ви́дѣвъ,  на́га стоѧ́ща на водѣ̀, водо́ю покрыва́ющаго  превы́спрєннѧѧ. 
Неѡдержи́мꙋю держа́щаѧ и҆ превы́спреннюю на  воздꙋ́сѣ во́дꙋ, бє́здны ѡ҆бꙋздава́ющаѧ, и҆ морѧ̀  востѧзꙋ́ющаѧ, бж҃їѧ мꙋ́дрость грѧде́тъ ко і҆ѻрда́нꙋ,  креще́нїе прїе́млѧ ѿ рꙋкѝ раба̀. 
Воѡбрази́въ человѣ́ческое є҆стество̀, кр҃ще́нїемъ  ны́нѣ грѧде́тъ ѡ҆чи́стити хрⷭ҇то́съ, ѻ҆́блаки нб҃о  ѡ҆блага́ѧ, и҆ ѡ҆дѣва́ѧйсѧ свѣ́томъ, на́гъ зри́тсѧ во  і҆ѻрда́нскихъ стрꙋѧ́хъ, и҆ рꙋко́ю держи́тсѧ всѧ̑ носѧ́й.  (с. 76) 
Пѣ́снь ѕ҃. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  волне́нїѧ не ктомꙋ̀ терпѧ̀, ꙗ҆́кѡ і҆ѡ́на, влⷣцѣ вопїю́  ти: ѿ тли́ мѧ возведѝ. 
Гдⷭ҇а тѧ̀ вѣ́дѧще, нб҃са̀ повѣ́даютъ землѝ твою̀,  сп҃се, сла́вꙋ въ твое́мъ ржⷭ҇твѣ̀: ны́нѣ же ѻ҆ц҃ъ тѧ̀  проповѣ́дꙋетъ сн҃а возлю́бленна кр҃ща́емаго. 
Скве́рнꙋ всѧ́къ носѧ́й, да ѡ҆мы́етъ ю҆̀ сле́зными  ка́плѧми, и҆ хрⷭ҇тꙋ̀ съ тре́петомъ да пристꙋ́питъ, ѻ҆гне́мъ  и҆ дх҃омъ бж҃е́ственнымъ ѡ҆чи́стити и҆дꙋ́щемꙋ є҆стество̀  на́ше. 
Пѣ́снь з҃. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени ѡ҆роша́еми  поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆ц҃ъ на́шихъ. 
Помава́ѧ главо́ю ко враждѣ̀, никто́же ле́стнѡ да  дви́жетъ, и҆́скреннемꙋ ѕло̀ возда́ти, ѕлѣ̀ вмѣ́стѡ ѕла̀  поꙋча́ѧсѧ: но въ любвѝ гдⷭ҇а ꙗ҆́вльшагосѧ да почестви́мъ. 
Вы̀ хрⷭ҇то́вы ꙗ҆́кѡ дрꙋ́зи ма́лѡ спостражди́те  воѡбра́жшемꙋсѧ, и҆ грѧдꙋ́щемꙋ креще́нїе прїѧ́ти, и҆  ꙗ҆́вльшемꙋсѧ по на́мъ ѻ҆́браза на ѡ҆чище́нїе, и҆  прегрѣше́нїй на и҆збавле́нїе. 
Со мно́ю а҆́ще кто̀ сни́детъ и҆ спогребе́тсѧ  креще́нїемъ, со мно́ю сла́вы наслади́тсѧ и҆ воскрⷭ҇нїѧ,  хрⷭ҇то́съ ны́нѣ возвѣща́етъ, є҆го́же вѣ́рнѡ да  оу҆срѧ́щимъ. 
Пѣ́снь и҃. І҆рмо́съ: 
За зако́ны ѻ҆те́чєскїѧ блаже́ннїи въ вавѷлѡ́нѣ  ю҆́ношы, предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Гости́телїе бж҃їѧ пи́щи въ виѳлее́мѣ мꙋ́дрѣ  напита́вшесѧ, со а҆́гг҃лы же просла́вльше, и҆ па́стырьми и҆  волхвы̀, вопло́щшагосѧ, ны́нѣ ко і҆ѻрда́нꙋ та́инственнѡ  и҆́демъ, (с. 77) ви́дѧще та́инство ве́лїе, є҆́же хрⷭ҇то́съ  са́мъ соверша́етъ: є҆го́же превозно́симъ во всѧ̑ вѣ́ки. 
Зако́на соблюда́юще глави́знꙋ и҆ прⷪ҇рѡ́къ, любо́вїю  оу҆тве́рждшесѧ, подо́бницы хрⷭ҇та̀ бꙋ́демъ, за любо́вь  кра́йнюю пло́ть прїи́мшагѡ, и҆ кр҃ще́нїемъ на́съ ѻ҆ц҃ꙋ̀  примири́вшагѡ и҆ наꙋчи́вшагѡ пѣ́ти: гдⷭ҇а по́йте дѣла̀, и҆  превозноси́те во всѧ̑ вѣ́ки. 
Прїима́ше грѧдꙋ́щаго грѣхѝ мі́ра ѡ҆чи́стити  водо́ю, но семꙋ̀ возбранѧ́ше, сопрѧ́тꙋемь стра́хомъ: а҆́зъ  бо тре́бꙋю крести́тисѧ ѿ тебє̀, женихꙋ̀ противоречѐ  дрꙋ́гъ, гла́съ же сло́вꙋ и҆ со́лнцꙋ свѣти́льникъ. Тѧ̀  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Стра́нствїѧ влⷣчнѧ и҆ безсме́ртныѧ трапе́зы во  оу҆бо́зѣмъ верте́пѣ пре́жде наслади́вшесѧ, ны́нѣ на  і҆ѻрда́нъ теце́мъ, та́йнꙋ зрѧ́ще стра́ннꙋ, го́рнїѧ  свѣ́тлости хода́тайственнꙋ. 
И҆ди́те ѿ виѳлее́ма питѡ́мицы чꙋде́съ къ странѣ̀  і҆ѻрда́нстѣй, и҆ та́мѡ ви́дите дѣла̀ та́инственнѡ  соверша́єма, креще́нїемъ же хрⷭ҇та̀ прише́дша а҆да́ма  ѡ҆бнови́ти, и҆́бо воплоти́сѧ. 
Содѣ́тель ро́ждсѧ и҆зъ ѻ҆ц҃а̀ пре́жде вѣкѡ́въ,  роди́сѧ напослѣ́докъ непрело́жнѡ вопло́щсѧ и҆зъ дв҃ы  чⷭ҇тыѧ, бг҃оѻтрокови́цы, сꙋгꙋ́бъ, бг҃ъ и҆ человѣ́къ  пребыва́ѧ, а҆да́ма ѡ҆бнови́ти креще́нїемъ. 
Ꙗ҆́кѡ человѣ́къ, прише́лъ є҆сѝ сꙋщество́мъ, не  мечта́нїемъ, ꙗ҆́кѡ є҆ди́нъ посредѝ всѣ́хъ, просѧ́й  креще́нїѧ, є҆ди́нъ є҆стество́мъ непови́нный: погребсти́ бо  вины̑ прише́лъ є҆сѝ человѣ́чєскїѧ, въ вода́хъ креща́емь. 
Та́же і҆рмо́съ: Стра́нствїѧ влⷣчнѧ: И҆  покло́нъ. 
На оу҆́трени, на Бг҃ъ гдⷭ҇ь, тропа́рь  предпра́зднства два́жды. Сла́ва, а҆пⷭ҇лѡвъ: И҆ ны́нѣ,  предпра́зднства. 
По а҃-й стїхоло́гїи, сѣда́ленъ, гла́съ д҃. Подо́бенъ:  Ско́рѡ предварѝ: 
Сѐ прихо́дитъ ко і҆ѻрда́нꙋ хрⷭ҇то́съ, приглаша́етъ  же (с. 78) прⷣте́чꙋ: грѧдѝ и҆ крестѝ вѣ́рнѡ ве́сь  ѡ҆чища́ющаго мі́ра грѣ́хъ рѣ́чными стрꙋѧ́ми, прострѝ  твою̀ рꙋ́кꙋ къ верхꙋ̀ моемꙋ̀ бж҃е́ственномꙋ, рꙋки́ бо  прегрѣше́нїе прїидо́хъ и҆сцѣли́ти. 
Сла́ва, и҆ ны́нѣ, гла́съ то́йже. Подо́бенъ:  Вознесы́йсѧ: 
Цр҃ѧ̀ всѣ́хъ и҆ влⷣкꙋ на креще́нїе, вѣ́рнїи,  зрѧ́ще бг҃олѣ́пнѡ грѧдꙋ́ща, воспои́мъ є҆го̀, стєзѝ  серде́цъ на́шихъ оу҆гото́вимъ любо́вїю, сквє́рны  ѿмыва́юще лю́тыхъ прегрѣше́нїй: се́ бо спастѝ ро́дъ  человѣ́ческїй на і҆ѻрда̑нскїѧ стрꙋи̑ прихо́дитъ. 
По в҃-й стїхоло́гїи, сѣда́ленъ, гла́съ и҃. Подо́бенъ:  Воскре́се: 
Вели́кїй крⷭ҇ти́телю гдⷭ҇ень, ра́дꙋйсѧ: прїи́де бо  хрⷭ҇то́съ ѿ тебє̀ крести́тисѧ. Трепе́щеши, ꙗ҆́кѡ  слꙋжи́тель: влⷣка бо главꙋ̀ преклонѧ́етъ тебѣ̀.  Прикосни́сѧ бжⷭ҇твенномꙋ верхꙋ̀ содержа́щагѡ рꙋко́ю  всѧ́чєскаѧ, и҆ бл҃говоле́нїемъ спаса́ющагѡ бг҃а ро́дъ  человѣ́ческїй. 
Сла́ва, и҆ ны́нѣ, гла́съ то́йже: 
Торжество̀ свѣ́тлое предсоверша́юще всѝ  просвѣще́нїѧ хрⷭ҇то́ва, добродѣ́тельми ѡ҆блиста́емсѧ:  прихо́дитъ бо и҆́же надъ всѣ́ми ѿ галїле́и ко і҆ѡа́ннꙋ,  креще́нїе и҆сточи́ти спасе́нїѧ ѻ҆гне́мъ дх҃а, во  і҆ѻрда́нскихъ стрꙋѧ́хъ, ꙗ҆́кѡ бг҃ъ, ро́дꙋ человѣ́ческомꙋ. 
Канѡ́ны трѝ: предпра́зднства со і҆рмосо́мъ на ѕ҃:  а҆пⷭ҇лѡвъ на д҃: и҆ преподо́бнагѡ на д҃. 
Канѡ́нъ предпра́зднства, є҆гѡ́же краегране́сїе по  а҆лфави́тꙋ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
Да ра́дꙋетсѧ тва́рь, ѻ҆те́чєствїѧ ꙗ҆зы́кѡвъ да  пою́тъ: і҆и҃съ, цр҃ь всеѧ̀ землѝ, предгрѧде́тъ стрꙋѧ́ми  і҆ѻрда́нскими на́ше сотвори́ти ѡ҆чище́нїе. (с. 79) 
Въ ца́рскꙋю багрѧни́цꙋ и҆зъ дѣ́вственныхъ крове́й,  гдⷭ҇и, ѡ҆дѣ́ѧвсѧ пло́тїю, къ рѣчны̑мъ тече́нїємъ на́гъ  прихо́диши, мою̀ ѡ҆дѣва́ѧ наготꙋ̀. 
Сн҃ъ ѻ҆ц҃а̀ пребезнача́льнагѡ ты̀ сы́й, къ сы́нꙋ,  бл҃гоꙋтро́бне, заха́рїинꙋ смире́ннѡ прихо́диши, креще́нїѧ  просѧ̀: ꙗ҆́кѡ да бл҃года́тїю сы́ны бж҃їѧ сотвори́ши ны̀. 
И҆́нъ канѡ́нъ а҆пⷭ҇лѡвъ, є҆гѡ́же краегране́сїе: 
Хрⷭ҇то́вы оу҆ченикѝ вторы̑ѧ да похвалю̀.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Хрⷭ҇то́вы оу҆ч҃ницы̀ бы́вше, на́съ ра́ди ве́щїю  тѣле́сною ꙗ҆́вльшагѡсѧ, всехва́льнїи, просвѣти́сте мі́ръ  ве́сь заре́ю бл҃гоче́стїѧ, тмꙋ̀ разори́вше безбо́жїѧ. 
Тлѣ́нныхъ ѡ҆ста́вльше ѡ҆скверне́нное и҆  нестоѧ́нное, хрⷭ҇тꙋ̀ послѣ́доваша крі́спъ, и҆ про́хѡръ, и҆  а҆ндроні́къ, ѳадде́й и҆ нїкано́ръ, свѣти́льницы бы́вше  бг҃ови́днѣйшїи. 
Крѣ́пость гꙋби́телѧ побѣди́сте, сла́внїи  крѣ́постїю дх҃а: неи́стовствомъ же безбо́жїѧ коне́чнѣ  ѡ҆сла́блєнныѧ крѣ́пости и҆спо́лнисте и҆ бжⷭ҇твеннагѡ  разꙋмѣ́нїѧ. 
Пло́ти подо́бїемъ ꙗ҆́вльшагосѧ гдⷭ҇а а҆мплі́й  проповѣ́да, стахѵ́й и҆ фїлі́ппъ, ꙗ҆́кѡ а҆пⷭ҇ли, ꙗ҆́кѡ  бж҃е́ственнїи і҆ера́рси, ꙗ҆́кѡ вои́стиннꙋ слꙋжи́телїе  сꙋ́щихъ па́че оу҆ма̀. 
Бг҃оро́диченъ: 
Бжⷭ҇твеннꙋю пала́тꙋ цр҃е́вꙋ почти́мъ, въ ню́же  всели́сѧ, ꙗ҆́коже восхотѣ̀, неискꙋсомꙋ́жнꙋю и҆ є҆ди́нꙋ  бцⷣꙋ, є҆ѧ́же ра́ди ѡ҆божи́хомсѧ, воспѣсносло́вимъ. 
И҆́нъ канѡ́нъ прпⷣбнагѡ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀, фараѡни́тское  всево́инство (с. 80) преѡрꙋже́ннаѧ си́ла, вопло́щшеесѧ же  сло́во всеѕло́бный грѣ́хъ потреби́ло є҆́сть,  препросла́вленный гдⷭ҇ь, сла́внѡ бо просла́висѧ. 
Сла́дости пото́къ хрⷭ҇то́съ къ вода́мъ прихо́дитъ  раболѣ́пнѡ і҆ѻрда̑нскимъ ѡ҆мы́тисѧ: го́ры, взыгра́йте  ра́достїю, хо́лми, препоѧ́шитесѧ, ѡ҆скверне́ннїи, ко  ѡ҆чище́нїю бжⷭ҇твенномꙋ оу҆гото́витесѧ. 
Свѣтоно́снаѧ па́мѧть твоѧ̀ на́мъ дне́сь возсїѧ̀  со́лнєчныѧ лꙋчѝ, ѳеокті́сте, и҆справле́нїй твои́хъ,  страсте́й оу҆́бѡ на́шихъ ѿгонѧ́щи ѻ҆́блакъ: ю҆́же  соверша́юще, вѣ́рою тѧ̀ и҆ любо́вїю блажи́мъ. 
Впери́всѧ любо́вїю хрⷭ҇то́вою, бы́лъ є҆сѝ вы́шшїй,  мїрска́гѡ ѿстꙋпи́въ смꙋще́нїѧ: тѣ́мже ѿлꙋчи́всѧ къ  по́стничества болѣ́знєннымъ трꙋдѡ́мъ и҆ воздержа́нїємъ,  ꙗ҆́коже а҆́гг҃лъ пожи́лъ є҆сѝ. 
Бг҃оро́диченъ: 
Чи́стꙋю чи́стымъ оу҆мо́мъ, прїиди́те, оу҆бл҃жи́мъ  добро́тꙋ і҆а́кѡвлю, ю҆́же возлюбѝ бг҃ъ и҆збра́въ, въ ню́же  всели́сѧ: ꙗ҆́кѡ ски́нїю свѧще́нїѧ, ꙗ҆́кѡ честнѣ́йшꙋю  всѣ́хъ тва́рей воспои́мъ. 
Пѣ́снь г҃. І҆рмо́съ: 
Нѣ́сть ст҃ъ, ꙗ҆́коже ты̀, гдⷭ҇и, бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Влⷣчествꙋѧй всѣ́ми, ꙗ҆́кѡ бг҃ъ, раба̀ но́сиши  ѻ҆́бразъ: и҆ къ рабꙋ̀, ще́дре, прихо́диши пло́тски,  креще́нїемъ бг҃одѣ́льнымъ ѿ рабо́ты вра́жїѧ и҆зима́ѧ ны̀. 
Прише́лъ є҆сѝ на стрꙋи̑ чесѡ̀ ра́ди; ко́е  ѡ҆чище́нїе хотѧ̀; кꙋ́ю скве́рнꙋ ѿмы́ти преблагі́й и҆ща́й;  пою̀ твоѐ, є҆́же па́че оу҆ма̀ за милосе́рдїе, сло́ве,  снизхожде́нїе. 
И҆щѧ̀ ѻ҆вча̀, хрⷭ҇тѐ, є҆́же ди́вїй во́лкъ  расто́ргне ле́стїю, на і҆ѻрда́нскихъ стрꙋѧ́хъ стои́ши,  взыва́ѧ прⷣте́чи: грѧдѝ, крести́ мѧ, ты̀. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ (с. 81) себѣ̀ совокꙋ́пльшыѧ дх҃о́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Ꙗ҆́коже рѣ́ки, ва́съ сло́во посла̀ во всю̀ зе́млю,  наполнѧ́ющыѧ сїю̀, всемꙋ́дрїи, напоє́нїи бжⷭ҇твеннагѡ дх҃а,  и҆ пла́мень ѿе́млющыѧ безбо́жїѧ бл҃года́тїю. 
Воспои́мъ ті́мѡна бжⷭ҇твеннаго, сі́лꙋ же и҆  сїлꙋа́на, и҆ вѣ́рою восхва́лимъ є҆пене́та сла́внаго, и҆  оу҆рва́на и҆ а҆га́ва, и҆́стинныѧ хрⷭ҇топроповѣ́дники. 
Бл҃же́ни оу҆жѐ бы́вше, ꙗ҆́кѡ и҆́стиннѡ  бл҃же́ннаго бг҃а оу҆чт҃лѧ стѧжа́вше: и҆̀же пе́рвѣе  ѡ҆каѧ̑нныѧ, всемꙋ́дрїи, прича̑стницы показа́сте бжⷭ҇твеннагѡ  бл҃же́нства. 
Бг҃оро́диченъ: 
Чиста̀ пре́жде ржⷭ҇тва̀, и҆ въ ржⷭ҇твѣ̀, и҆ по  ржⷭ҇твѣ̀ вои́стиннꙋ, дв҃о мт҃и, была̀ є҆сѝ: бг҃а бо  породила̀ є҆сѝ, є҆го́же а҆пⷭ҇лѡвъ сосло́вїе пресвѣ́тлѡ  проповѣ́да. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть пра́веденъ па́че тебє̀, гдⷭ҇и. 
Бє́здны повелѣ́нїемъ сотвори́вый, вода́ми  покрыва́ѧй превы́спрєннѧѧ, въ вода́хъ предгрѧде́тъ  крести́тисѧ: дꙋшѐ, бо́дрствꙋй, ѿ страсте́й ѡ҆чи́стисѧ,  добродѣ́телей приносѧ́щи прозѧбє́нїѧ. 
Ꙗ҆́кѡ шипо́къ сладково́ненъ дѣ́ланїемъ дх҃а, во  цвѣ́тницѣ поще́нїѧ процвѣ́лъ є҆сѝ, ѳеокті́сте,  благоꙋха́нїѧ и҆сполнѧ́ѧй бжⷭ҇твеннагѡ пою́щыѧ всегда̀:  ꙗ҆́кѡ нѣ́сть ст҃ъ па́че тебє̀, гдⷭ҇и. 
Ꙗ҆́кѡ ма́слина плодови́та въ домꙋ̀ гдⷭ҇ни прозѧ́блъ  є҆сѝ, є҆ле́емъ трꙋдѡ́въ твои́хъ, ѳеокті́сте, оу҆маща́ѧ  на̑ша ли́ца пою́щихъ, прпⷣбне: ꙗ҆́кѡ нѣ́сть ст҃ъ па́че  тебє̀, гдⷭ҇и. 
Бг҃оро́диченъ: 
Мно́зи борю́щїи мѧ̀ ѿ высоты̀, въ болѣ́зни  ѡ҆скꙋдѣ̀ (с. 82) жи́знь моѧ̀, понро́хъ въ про́пасть  прегрѣше́нїй: спаси́ мѧ, влⷣчце, не пре́зри менє̀,  предста́тельницꙋ бо тѧ̀ непобѣ́днꙋ и҆́мамъ. 
Конда́къ предпра́зднства, гла́съ д҃. Подо́бенъ:  Ꙗ҆ви́лсѧ є҆сѝ: 
Во стрꙋѧ́хъ дне́сь і҆ѻрда́нскихъ бы́въ гдⷭ҇ь,  і҆ѡа́ннꙋ вопїе́тъ: не оу҆бо́йсѧ крⷭ҇ти́ти мѧ̀, спасти́ бо  прїидо́хъ а҆да́ма первозда́ннаго. 
І҆́косъ: 
Не и҆стѧзꙋ́ю тѧ̀, крⷭ҇ти́телю, предѣ́лы преходи́ти:  не глаго́лю тебѣ̀: рцы́ ми, ꙗ҆̀же глаго́леши  беззакѡ́ннымъ, и҆ оу҆чи́ши грѣ́шники: то́чїю крести́ мѧ  молчѧ̀, и҆ ча́ѧ, ꙗ҆̀же ѿ кр҃ще́нїѧ: прїи́меши бо сегѡ̀  ра́ди досто́инство, є҆́же не бы́сть а҆́гг҃лѡмъ: и҆́бо  всѣ́хъ прⷪ҇ро́кѡвъ бо́льша тѧ̀ сотворю̀. ѿ ѻ҆́нѣхъ  оу҆́бѡ ни є҆ди́нъ ꙗ҆́вѣ мѧ̀ ви́дѣ, но во ѻ҆́бразѣхъ,  и҆ сѣ́нехъ, и҆ гада́нїихъ: ты́ же пред̾ тобо́ю стоѧ́ща  ви́дѣлъ є҆сѝ: спасти́ бо прїидо́хъ а҆да́ма  первозда́ннаго. 
Та́же сѣда́ленъ а҆пⷭ҇толѡвъ, гла́съ г҃. Подо́бенъ:  Бжⷭ҇твенныѧ вѣ́ры: 
Столпѝ непоколеби́мїи цр҃кве, ѡ҆снова̑нїѧ  благоче́стїѧ бы́вше оу҆ченицы̀ бг҃а на́шегѡ, соблюди́те  сїю̀ невре́днꙋ, ѿгонѧ́ще льсти́вагѡ собла́зны, и҆ молѧ́ще  хрⷭ҇та̀ бг҃а всегда̀ дарова́ти на́мъ ве́лїю ми́лость. 
Сла́ва, прпⷣбнагѡ, гла́съ а҃. Подо́бенъ: Ка́мени  запеча́танꙋ: 
Оу҆па́съ бг҃оꙋго́днѡ гдⷭ҇ню па́ствꙋ свирѣ́лїю  сло́ва, бг҃оно́сне ѳеокті́сте, на па̑жити безстра́стїѧ и҆  жи́зни приве́лъ є҆сѝ спаса́емꙋю бг҃ꙋ, и҆ къ семꙋ̀  ѿше́дъ, мздꙋ̀ трꙋдѡ́въ прїѧ́лъ є҆сѝ досто́йнꙋю. Сла́ва  да́вшемꙋ тебѣ̀ крѣ́пость, сла́ва вѣнча́вшемꙋ тѧ̀, сла́ва  дѣ́йствꙋющемꙋ тобо́ю всѣ̑мъ и҆сцѣлє́нїѧ. 
И҆ ны́нѣ, гла́съ и҆ подо́бенъ то́йже: 
І҆и҃сꙋ ро́ждшꙋсѧ ѿ дв҃ы мр҃і́и, и҆ во і҆ѻрда́нѣ  кре́щшꙋсѧ ѿ і҆ѡа́нна, дх҃ъ сни́де на него̀, зри́мый въ  ви́дѣ голꙋби́нѣ. Сегѡ̀ ра́ди прⷪ҇ро́къ со а҆́гг҃лы  глаго́лаше, зовы́й: сла́ва (с. 83) прише́ствїю твоемꙋ̀,  хрⷭ҇тѐ, сла́ва црⷭ҇твїю твоемꙋ̀, сла́ва смотре́нїю твоемꙋ̀,  є҆ди́не чл҃вѣколю́бче. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, чⷭ҇тна́ѧ  цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста ѡ҆  гдⷭ҇ѣ пра́зднꙋющи. 
Є҆гда̀ ви́дѣ тѧ̀ стрꙋѧ̀, гдⷭ҇и, і҆ѻрда́нскаѧ,  возврати́сѧ: мно́гими же страстьмѝ низложе́нное є҆стество̀  на́ше къ небесє́мъ ѡ҆брати́сѧ, поклони́всѧ тебѣ̀. 
Оу҆жаса́етсѧ со́лнце, зрѧ̀ тебѐ сл҃нца, пло́тски  ѡ҆бна́жшасѧ, и҆ та́инственнѡ всѐ ѡ҆зарѧ́юща, ѡ҆бна́жшеесѧ  мра́чнымъ престꙋпле́нїемъ є҆стество̀, влⷣко. 
Сѐ ѡ҆чище́нїе, сѐ и҆збавле́нїе, и҆ ѡ҆бновле́нїе  всѣ́хъ, просвѣще́нїе прїи́де во своѧ̑: да присво́имсѧ  оу҆́бѡ є҆мꙋ̀ житїѧ̀ чистото́ю. 
И҆́нъ. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы,  воплоще́нїѧ тебє̀ вы́шнѧгѡ прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Мо́ре возмꙋти́ша ꙗ҆зы́ческое, въ сїѐ вше́дше,  всемꙋ́дрїи, ꙗ҆́коже ко́ни, сп҃сови оу҆ченицы̀, и҆ вѣ̑рныѧ  спасо́ша водо́ю ст҃о́ю и҆ дх҃омъ. 
Ѡ҆блиста́ша, ꙗ҆́кѡ со́лнце на землѝ, пꙋ́дъ,  а҆пе́ллїй и҆ фїлоло́гъ, и҆ и҆рѡдїѡ́нъ, рꙋ́фъ же и҆ патро́въ:  и҆ вѣ̑рныѧ просвѣти́ша, ѿ тмы̀ невѣ́дѣнїѧ и҆зба́вльше. 
Напрѧ́гъ посла̀ стрѣ́лы вы̀, ꙗ҆́кѡ и҆з̾ѡщре́нны,  бл҃гоꙋтро́бный, стрѣ́лы сокрꙋша́ющѧ вра̑жїѧ, и҆ лю́тѣ  оу҆ѧ́звлєнныѧ, сла́внїи, благода́тїю бж҃їею и҆сцѣлѧ́ющѧ. 
Хвалꙋ̀ принесе́мъ и҆зба́вителю, пѣсносло́вѧще  рѡдїѡ́на бг҃оглаго́ливаго, и҆ є҆рмі́а сла́внаго, и҆  мꙋ́драго а҆сѷгкрі́та, лі́на же бжⷭ҇твеннаго и҆ га́їа. 
Бг҃оро́диченъ: 
Тѧ̀, бл҃же́ннѣйшїй дре́вле ли́къ прⷪ҇ро́чествꙋющихъ  дх҃омъ, бг҃оглагѡ́ланїи сщ҃е́нными, бг҃олѣ́пнѡ и҆менꙋ́етъ,  всечⷭ҇таѧ, две́рь же и҆ го́рꙋ приѡсѣне́ннꙋю. (с. 84) 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и. 
И҆ска́паша сла́дость болѣ́зней по́тове твоѝ,  го́ресть ѿе́млюще де́мѡнскꙋю, сла́вне, недꙋ́ги ѿгонѧ́ще  сла́ныѧ ѡ҆кропле́нїемъ, досточꙋ́дне. 
Ѡ҆божа́емь непреста́нными ѡ҆чищє́нїи, прпⷣбне,  свѣти́льникъ бы́лъ є҆сѝ мона́шествꙋющихъ свѣтлѣ́йшїй,  ѻ҆́бразъ и҆звѣ́стнѣйшїй, и҆ наста́вникъ, и҆ сто́лпъ  непоколеби́мь. 
Расто́рглъ є҆сѝ страсте́й морѧ̀, ѳеокті́сте,  жезло́мъ вѣ́ры, и҆ фараѡ́на неви́димаго, ѻ҆́ч҃е,  потопи́въ, ко ѡ҆бѣтова́ннѣй землѝ дости́глъ є҆сѝ,  прпⷣбне. 
Бг҃оро́диченъ: 
Воззовꙋ̀ въ нощѝ и҆ во днѝ, всенепоро́чнаѧ, къ  тебѣ̀, и҆ спасꙋ́сѧ: и҆ сласте́й преидꙋ̀ стѣ́нꙋ, и҆  и҆зба́влюсѧ и҆скꙋше́нїй де́мѡнскихъ хода́тайствомъ твои́мъ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Плодопринесе́мъ хрⷭ҇тꙋ̀ житїѐ чи́стое: грѧде́тъ бо  ѡ҆чища́ѧй вода́ми грѣхѡ́въ скве́рнꙋ бл҃года́тїю, є҆ди́нъ  бл҃годѣ́тель и҆ безгрѣ́шный. 
Лю́дїе во тмѣ̀ скорбе́й дре́вле сѣдѧ́щїи, свѣ́тъ  ꙗ҆ви́сѧ ва́мъ незаходѧ́щїй, ви́дите, и҆ бжⷭ҇твенными  зарѧ́ми просвѣти́тесѧ, и҆ ꙗ҆́вльшагѡсѧ бл҃года́ть  воспо́йте. 
Ве́лїе та́инство соверша́ѧ, къ вели́комꙋ прⷣте́чи  твоемꙋ̀, ѽ великодарови́те гдⷭ҇и, грѧде́ши, оу҆ма́лившеесѧ  человѣ́чество неизглаго́ланнѡ велича́ѧ креще́нїемъ. 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, (с. 85) и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Вѧза́ти же, всехва́льнїи, и҆ рѣши́ти, ꙗ҆́кѡ  а҆пⷭ҇толи, прїи́мше вы̀ вла́сть, свѧ̑занныѧ ѕловѣ́рїѧ  оу҆́зами разрѣши́сте. тѣ́мже ва́шꙋ па́мѧть пра́зднꙋемъ,  вѣ́рнѡ ликꙋ́юще. 
Бж҃е́ственными а҆рїста́рхъ да почти́тсѧ  пѣснопѣ́ньми, те́ртїй, і҆ассѡ́нъ и҆ сѡсѳе́нъ, ке́сарь и҆  ма́ркъ, лꙋка̀, сѡсїпа́тръ, кꙋа́ртъ и҆ бж҃е́ственный  а҆пе́ллїй, кли́мъ и҆ є҆пафроді́тъ и҆ всемꙋ́дрый є҆ра́стъ. 
Ва́съ, ꙗ҆́кѡ двана́десѧть, посла̀ гдⷭ҇ь всѐ  и҆скоренѧ́ющыѧ безбо́жїе, всѣ̑мъ человѣ́кѡмъ насажда́ющыѧ  зна́нїе бж҃е́ственное свѣ́тлѡ, сла́внїи а҆пⷭ҇толи,  моли́твєнницы ѡ҆ дꙋша́хъ на́шихъ. 
Бг҃оро́диченъ: 
Ѻ҆́чи просвѣтѝ, дв҃о, се́рдца моегѡ̀, ѡ҆сїѧ́й мѝ  зарю̀ покаѧ́нїѧ: тмы́ мѧ и҆зба́ви вѣ́чнꙋющїѧ, две́ре  свѣ́та, хрⷭ҇тїа́нъ всѣ́хъ прибѣ́жище, вѣ́рнѡ  воспѣва́ющихъ тѧ̀. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ, сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Моли́твъ ра́ломъ ѡ҆бнови́въ зе́млю се́рдца, сїю̀  насѣ́ѧлъ є҆сѝ сло́ва сѣ́менемъ, ѻ҆́ч҃е бг҃омꙋ́дре, и҆  кла́съ пожа́лъ є҆сѝ бл҃гопло́дїѧ, восхвалѧ́ющихъ тѧ̀,  всѣ́хъ благочести́выхъ дꙋ́шы пита́ющїй. 
Бо́дръ оу҆́мъ всегда̀ приносѧ̀, ѻ҆́ч҃е бг҃омꙋ́дре,  стра̑сти оу҆спи́лъ є҆сѝ дꙋшетлѣ̑нныѧ, къ бжⷭ҇твенномꙋ  оу҆́трꙋ тща́сѧ дости́гнꙋти, къ незаходи́магѡ свѣ́та  свѣ́тлости, веселѧ́щихсѧ въ не́мже є҆́сть жили́ще. 
Ꙗ҆́кѡ свѣтоза́рный и҆ свѣтоно́сецъ, и҆ по́лнъ  дарова́нїй дх҃а бжⷭ҇твеннагѡ сы́й, ѻ҆́ч҃е, неѕло́бїѧ чи́стъ  ѻ҆бы́чай (с. 86) ꙗ҆влѧ́ѧ, всѣ̑мъ пока́зовалсѧ є҆сѝ,  ꙗ҆́коже а҆́гг҃лъ живы́й съ тѣ́ломъ. 
Бг҃оро́диченъ: 
Съ высоты̀ восто́ка ꙗ҆́вльшагѡсѧ показа́ласѧ є҆сѝ  две́рь, и҆ прⷭ҇то́лъ превознесе́нъ цр҃е́въ, небомѣ́рнаѧ и҆  высо́каѧ лѣ́ствица, на ню́же взы́де хрⷭ҇то́съ, пречⷭ҇таѧ,  и҆ ѿриновє́ннымъ человѣ́кѡмъ приѡбщи́сѧ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многомлⷭ҇тиве. 
Во́дъ сы́й и҆спо́лненъ та́йныхъ, ꙗ҆́кѡ рѣка̀  ми́ра, є҆ди́не гдⷭ҇и, къ рѣцѣ̀ прише́лъ є҆сѝ, ѿ  ма́лыѧ ка́пли просѧ̀ крести́тисѧ, є҆ди́не безгрѣ́шне. 
Диви́тсѧ свы́ше а҆́гг҃льскїй ли́къ, смотрѧ́ѧ  ѡ҆бнаже́на, ѻ҆́блаки покрыва́ющаго не́бо, и҆ взыва́етъ:  что̀ сїѐ твоѐ мно́гое къ человѣ́кѡмъ снизше́ствїе; 
По́лный и҆стощи́сѧ, неви́димый сѐ вопло́щсѧ  ꙗ҆ви́сѧ: і҆ѻрда́не, рѣко̀, возвесели́сѧ, стрꙋи̑ твоѧ̑  и҆спо́лни, ꙗ҆́кѡ да ѡ҆мы́еши всѣ́хъ возрожде́нїе. 
И҆́нъ. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Въ ве́сь мі́ръ кропитѐ во́дꙋ жи́зни спаси́тельнꙋю,  ѻ҆́блацы ѡ҆дꙋшевле́ннїи ꙗ҆́вльшесѧ, а҆пⷭ҇толи, и҆  вѣ́рныхъ сердца̀ ѡ҆роси́сте. 
Глагѡ́лъ бжⷭ҇твенныхъ си́ла ва́ша ри́торѡвъ побѣдѝ  мно́гꙋю лю́тость, и҆ немꙋ̑дрыѧ оу҆мꙋдрѝ, ѡ҆б̾юродѣ́вшыѧ  ра́зꙋмомъ пре́лести, всемꙋ́дрїи. 
Бжⷭ҇твенный пꙋ́дъ и҆ трофі́мъ, фїлимѡ́нъ сла́вный,  и҆ а҆рїста́рхъ, ѻ҆нисі́форъ же и҆ тѷхі́къ  всеизрѧ́днѣйшїй, ꙗ҆́кѡ оу҆ченицы̀ сло́ва да  возвели́чатсѧ. 
Бг҃оро́диченъ: 
Пою́ тѧ, є҆ди́на всепѣ́таѧ, сла́влю тѧ̀ при́снѡ,  (с. 87) бг҃осла́внаѧ, и҆ блажꙋ́ тѧ, ю҆́же ро́ди бл҃жа́тъ  родѡ́въ, дв҃о бг҃облаже́ннаѧ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Въ ра́бїй зра́къ ѡ҆дѣ́ѧвсѧ, грѧде́тъ къ рабꙋ̀  хрⷭ҇то́съ, просѧ̀ креще́нїѧ, порабощє́нныѧ страстьмѝ  свобо́дны показꙋ́ѧ бл҃года́тїю. 
Лꙋка́вствїѧ покори́лъ є҆сѝ дꙋ́хи, дх҃а ст҃а́гѡ  ꙗ҆ви́всѧ сосꙋ́дъ, си́лꙋ тебѣ̀ вдохнꙋ́вшагѡ, бг҃оно́се  всеблаже́нне ѳеокті́сте. 
Слове́сною па́лицею твое́ю, преподо́бне, на па́жити  по́стничества, ѻ҆́ч҃е, воспита́лъ є҆сѝ слове́снꙋю твою̀  па́ствꙋ, и҆ ко ѡ҆гра́дѣ нбⷭ҇нѣй напра́вилъ є҆сѝ. 
Бг҃оро́диченъ: 
Нб҃о простры́й манове́нїемъ, и҆но́е на землѝ нб҃о  тѧ̀ показа̀, бг҃ороди́тельнице непоро́чнаѧ, и҆з̾ тебє̀  сꙋ́щымъ во тмѣ̀ ꙗ҆ви́сѧ. 
Конда́къ а҆пⷭ҇толѡвъ, гла́съ в҃. Подо́бенъ: Вы́шнихъ  и҆щѧ̀: 
Хрⷭ҇то́выхъ оу҆ч҃нкѡ́въ ли́къ се́дмьдесѧтъ  бжⷭ҇твеннѡ, вѣ́рнїи, въ пѣ́снехъ восхва́лимъ: тѣ́ми бо  всѝ навыко́хомъ трⷪ҇цꙋ почита́ти нераздѣ́льнꙋю, и҆  пребыва́ютъ свѣти́льницы бжⷭ҇твенныѧ вѣ́ры. 
І҆́косъ: 
Се́дмьдесѧти а҆пⷭ҇лѡвъ ли́къ согла́снѡ, вѣ́рнїи,  сщ҃е́нными пѣснопѣ́ньми да восхва́лимъ: стефа́на, про́хѡра  же и҆ сі́лꙋ, и҆ нїкано́ра: ті́мѡна, и҆ а҆мплі́а, и҆  парме́на: а҆пе́ллїа же, і҆а́кѡва, фїлі́ппа, а҆рїста́рха, и҆  ма́рка, и҆ матѳі́а, и҆ и҆рѡдїѡ́на. Криске́нта и҆ фле́гонта,  варна́вꙋ, лі́на и҆ ѻ҆лі́мпа, а҆на́нїю, лꙋкꙋ̀ и҆  а҆сѷгкрі́та, и҆ про́чыѧ: пребыва́ютъ бо свѣти́льницы  бжⷭ҇твенныѧ вѣ́ры. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆ц҃ъ на́шихъ. (с. 88) 
Ка́кѡ тѧ̀ стрꙋи̑ под̾и́мꙋтъ рѣ̑чныѧ, сла́дости  сꙋ́ща пото́ка, хрⷭ҇тѐ; ка́кѡ прⷣте́ча простре́тъ рꙋ́кꙋ на  тѧ̀, рꙋко́ю созда́вшаго є҆го̀, и҆ ѿ рꙋкѝ льсти́вагѡ  и҆зба́вльшаго ны̀; 
Стрꙋѧ̀, гдⷭ҇и, сы́й бл҃гости, ко стрꙋѧ́мъ  і҆ѻрда̑нскимъ ка́кѡ прихо́диши, нетлѣ́нїѧ вода́ми и҆щѧ̀  напои́ти, вкꙋше́нїемъ лꙋка́вымъ низложє́нныѧ во тлю̀  за́вистїю ѕмі́ѧ; 
Да ка́плютъ го́ры ра́дованїе, и҆ хо́лми да  взыгра́ютъ, веселѧ́щесѧ, рѣ́ки да воспле́щꙋтъ рꙋко́ю:  ꙗ҆ви́сѧ, грѧде́тъ хрⷭ҇то́съ въ рѣцѣ̀ человѣ́чєскаѧ  погрꙋзи́ти прегрѣшє́нїѧ. 
И҆́нъ. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆ц҃є́въ гдⷭ҇ь и҆ бг҃ъ бл҃гослове́нъ  є҆сѝ. 
Оу҆лови́вше сло́вомъ, и҆звлеко́сте и҆з̾ глꙋбины̀  безбо́жїѧ ꙗ҆зы́ки многоразсѣ̑ѧнныѧ, зна́меньми и҆ чꙋдесы̀  оу҆тверди́вше мꙋдрова̑нїѧ си́хъ, мꙋ́дрїи а҆пⷭ҇ли,  пꙋтевождѝ заблꙋ́ждшихъ. 
Вше́дше въ приста́нище тиша́йшее, волнꙋ́ющымсѧ въ  мо́ри лю́тыхъ спаси́телїе ꙗ҆ви́стесѧ и҆ прави́телїе  мꙋ́дрїи, воспѣва́юще: ѻ҆ц҃є́въ гдⷭ҇ь и҆ бг҃ъ  бл҃гослове́нъ є҆сѝ. 
Всѝ є҆ѵо́да и҆ ка́рпа оу҆блажи́мъ, и҆ тѷхі́ка и҆  ки́фꙋ, і҆ꙋ́ста и҆ а҆рте́мꙋ, зи́нꙋ же сла́внаго, ꙗ҆́кѡ  хрⷭ҇то́вы оу҆ченикѝ, воспѣва́юще: ѻ҆ц҃є́въ гдⷭ҇ь и҆  бг҃ъ бл҃гослове́нъ є҆сѝ. 
Молнїезра́чнїи дх҃омъ бы́вше хрⷭ҇то́вы а҆пⷭ҇толи  ѡ҆держи̑мыѧ но́щїю невѣ́дѣнїѧ и҆зба́висте, и҆ къ свѣ́тꙋ  жи́зни наста́висте вопїю́щыѧ всегда̀: бж҃е, бл҃гослове́нъ  є҆сѝ. 
Бг҃оро́диченъ: 
Ѡ҆чисти́лище, всенепоро́чнаѧ, была̀ є҆сѝ  грѣша́щихъ при́снѡ, ро́ждши преесте́ственнѡ мі́ра  взе́млющаго грѣ́хъ, хрⷭ҇та̀, є҆мꙋ́же зове́мъ: ѻ҆ц҃є́въ  гдⷭ҇ь и҆ бг҃ъ бл҃гослове́нъ є҆сѝ. (с. 89) 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ,  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Пꙋсты́нѧ дне́сь і҆ѻрда́нова да процвѣте́тъ:  грѧде́тъ бо всѣ́хъ и҆збавле́нїе, ѻ҆гне́мъ бжⷭ҇тва̀,  погрꙋзи́ти на́съ водо́ю и҆ дх҃омъ, лю́тѣ сокрꙋше́нныхъ  грѣхопаде́ньми. 
Сле́зъ пролїѧ́ньми погаси́лъ є҆сѝ страсте́й  разжжє́нїѧ, ѳеокті́сте блаже́нне, чꙋде́съ и҆сточи́лъ є҆сѝ  стрꙋи̑ присноживѡ́тныѧ, и҆́миже ѿмыва́ютсѧ дꙋ́шъ же и҆  тѣле́съ недꙋ́ги, пресла́вне. 
Дв҃довѣ кро́тости, ѻ҆́ч҃е, поревнова́лъ є҆сѝ,  стѧжа́въ непоро́чно і҆́ѡвлево безстра́стїе, і҆а́кѡвлю  простотꙋ̀, и҆ вѣ́рꙋ а҆враа́мовꙋ, петро́вꙋ теплотꙋ̀. съ  ни́миже всели́всѧ, на́съ помина́й. 
Бг҃оро́диченъ: 
Жи́знь ѵ҆поста́снꙋю на́мъ ро́ждши, сме́ртїю сме́рть,  дв҃о, оу҆праздни́вшꙋю, лю́тыми ѡ҆бꙋрева́ньми оу҆мерщвле́на  мѧ̀ ѡ҆живѝ мольба́ми твои́ми, чи́стаѧ, благослове́ннаѧ и҆  препросла́вленнаѧ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Рѣ̑чныѧ стрꙋи̑ ми́лѡтїю разсѣка́ше є҆лїссе́й,  благода́ть креще́нїѧ предсѣннопиша̀: ю҆́же хрⷭ҇то́съ  содѣ́лаетъ, на сїѧ̑ восходѧ̀, є҆ди́нъ бл҃годѣ́тель. 
Назна́меноваше и҆ногда̀ прⷪ҇ро́къ сла́вный кр҃ще́нїѧ  бл҃года́ть, со́лїю во́ды безплѡ́дныѧ пе́рвѣе содѣ́лавъ  многоплѡ́дны ꙗ҆́вльшагѡсѧ бг҃а на́шегѡ си́лою. 
Де́брь всѧ́ка бж҃е́ственныхъ дарѡ́въ и҆спо́лнитсѧ,  и҆ хо́лмъ проти́вный смири́тсѧ, и҆ стро́пѡтнаѧ въ пра̑ваѧ  ѡ҆братѧ́тсѧ воплоще́ннагѡ бг҃а ꙗ҆вле́нїемъ. (с. 90) 
И҆́нъ. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Ѡ҆бно́вльше ра́зꙋмы ѡ҆лѧденѣ́вшыѧ, ра́ломъ сло́ва,  всесла́внїи, и҆ въ ни́хъ спаси́тєльнаѧ сѣ́мена насѣ́ѧсте,  и҆ благоче́стїѧ кла́съ стори́чный пожа́сте, спа́сшихсѧ  мно́жество, гдⷭ҇ни а҆пⷭ҇толи всемꙋ́дрїи. 
Похвала́ми і҆а́кѡва бжⷭ҇твенными, клеѡ́пꙋ, варна́вꙋ  же и҆ стефа́на, наркі́сса всемꙋ́драго, ма́рка, а҆рїстовꙋ́ла,  и҆ а҆пе́ллїа почти́мъ а҆пⷭ҇толы хрⷭ҇то́вы, вопїю́ще: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Крⷭ҇тъ вмѣ́стѡ бронѧ̀ носѧ́ще, ко всѣ̑мъ мꙋ́жески  ѡ҆полчи́стесѧ полкѡ́мъ ѕмі́ѧ, всемꙋ́дрїи а҆пⷭ҇ли и҆ ты́ѧ  погꙋби́вше: ꙗ҆̀же плѣнѝ человѣ́ки, оу҆лови́сте вѣ́рою,  и҆ жизнода́вцꙋ приведо́сте влⷣцѣ. 
Бг҃оро́диченъ: 
Ѽ чꙋ́до вы́шше чꙋде́съ! ка́кѡ ражда́еши, и҆  пребыва́еши дѣ́вствꙋющи, всечⷭ҇таѧ бг҃оневѣ́сто; сло́во бо  родила̀ є҆сѝ ѻ҆ц҃ꙋ̀ собезнача́льное. Є҆мꙋ́же всѝ  пое́мъ: гдⷭ҇а по́йте дѣла̀, и҆ превозноси́те во всѧ̑  вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Просвѣще́нїе и҆ ѡ҆чище́нїе дꙋ́шъ ꙗ҆ви́лсѧ є҆сѝ  на і҆ѻрда́нѣ, и҆сто́чникъ, сп҃се, мꙋ́дрости: воды̀ жи́вы  пи́щный пото́къ подава́ѧ на́мъ, вода́ми погрꙋжа́еши на́шѧ  грѣхѝ. 
Въ неѕло́бїи жи́знь препроводи́въ вои́стиннꙋ,  бг҃омꙋ́дре ѻ҆́ч҃е, вра́жїю ѕло́бꙋ соверше́ннѣйшимъ  оу҆мо́мъ низложи́лъ є҆сѝ, по́йте, вопїѧ̀, дѣла̀ всѧ̑,  гдⷭ҇а, и҆ превозноси́те є҆го̀ во вѣ́ки. (с. 91) 
Ны́нѣ сѣки́ра дꙋша́мъ прети́тъ посѣче́нїе, дꙋшѐ  моѧ̀, потщи́сѧ, и҆ страсте́й тє́рнїѧ ѿсѣ́кши, плоды̀  зрѣ́лы гдⷭ҇ꙋ принесѝ, бг҃оно́снагѡ моли́твами спаса́ющисѧ. 
Бг҃оро́диченъ: 
Ѿ всѣ́хъ тѧ̀ родѡ́въ и҆збра̀ хрⷭ҇то́съ въ жили́ще  себѣ̀, бцⷣе, ѡ҆бновлѧ́ѧ ны̀, и҆стлѣ́вшыѧ соедине́нїемъ  лꙋ́чшимъ: тѣ́мъ тѧ̀ пое́мъ во всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ небе́сными вѡ́и тѧ̀ оу҆блажа́емъ. 
Рꙋка́ми созда́вый, хрⷭ҇тѐ, человѣ́ка, подъ рꙋкꙋ̀  прⷣте́чевꙋ подклонѧ́ешисѧ, ꙗ҆́кѡ человѣ́къ, смирѧ́ѧсѧ,  ꙗ҆́кѡ да возвы́сиши мѧ̀, дре́вле смири́вшасѧ и҆ поги́бша.  Сла́ва сла́вномꙋ и҆ стра́шномꙋ строе́нїю твоемꙋ̀. 
Дꙋ́шъ ѡ҆чище́нїе гото́витсѧ, просвѣще́нїе,  рѣше́нїе лю́тыхъ прїи́де: і҆ѻрда́не, рѣко̀, возвесели́сѧ,  возликꙋ́й, всѧ̀ тва́рь: землѧ́ же и҆ мо́ре, восплещѝ,  сла́вѧщи хрⷭ҇та̀ пребл҃га́го. 
Ꙗ҆́кѡ сы́й всѣ́хъ до́брыхъ и҆сполне́нїе, грѧде́ши,  вопїѧ̀ и҆спо́лненномꙋ ст҃ы́ни рабꙋ̀ твоемꙋ̀, оу҆ди́вльшꙋсѧ  твоемꙋ̀ снизхожде́нїю: прибли́жисѧ, крести́ мѧ, хощꙋ́ бо  и҆спо́лнити є҆стество̀ земны́хъ ѡ҆сщ҃е́нїѧ и҆ ѡ҆чище́нїѧ. 
И҆́нъ. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чи́стаѧ  приснодв҃о. 
И҆сцѣлѝ на̑ша, хрⷭ҇тѐ, сокрꙋшє́нїѧ сердє́чнаѧ,  моли́твами возлюби́вшихъ тѧ̀, и҆ проповѣ́давшихъ во всѣ́хъ  ꙗ҆зы́цѣхъ бг҃а кꙋ́пнѡ и҆ гдⷭ҇а, содѣ́телѧ всѣ́хъ, и҆  і҆́дѡльское всѐ ѡ҆мраче́нїе ѿгна́вшихъ свѣ́томъ  проповѣ́данїѧ. (с. 92) 
Ꙗ҆́коже мо́лнїѧ мі́ръ ѡ҆свѣти́ша, лꙋка̀ вкꙋ́пѣ и҆  є҆́рмъ, ма́ркъ и҆ а҆на́нїа, и҆ съ матѳі́емъ свѧще́нный  ѻ҆лѵ́мпъ, и҆ вѣ́рныхъ и҆сполне́нїе ꙗ҆́вѣ просвѣти́ша,  ꙗ҆̀же вѣ́рою дне́сь почти́мъ сщ҃е́нными и҆ честны́ми  пѣснопѣ́ньми. 
Ста́немъ бл҃гоговѣ́йнѡ въ домꙋ̀ бг҃а на́шегѡ, и҆  оу҆блажи́мъ сщ҃еннопроповѣ́дники и҆ оу҆чи́тели, и҆  а҆гг҃ломꙋ̑дрыѧ, и҆ богати́тели, спаси́тели же и҆ защи́тники,  и҆ предста́тели всѣ́хъ сꙋ́щыѧ, чтꙋ́щихъ и҆́хъ па̑мѧти. 
Ѡ҆зари́шасѧ свѣ́томъ невеще́ственнымъ дх҃а а҆кѵ́ла,  а҆ха́їкъ, лꙋкі́й сла́вный и҆ фꙋртꙋна́тъ, съ шестїю́десѧть и҆  шестїю̀ хрⷭ҇то́выми оу҆гѡ́дники и҆ сщ҃е́нными оу҆ченикѝ:  и҆ сердца̀ всѣ́хъ ѡ҆зарѧ́ютъ свѣтоно́сною и҆́хъ па́мѧтїю  дне́сь. 
Бг҃оро́диченъ: 
Сїѧ́нїе блиста́нїѧ ржⷭ҇тва̀ твоегѡ̀ просїѧ̀, и҆  оу҆ѧснѝ всю̀ подсо́лнечнꙋю, и҆ предста́телѧ тмы̀ погꙋбѝ,  бг҃ороди́тельнице всечⷭ҇таѧ, а҆́гг҃лѡвъ хвало̀, и҆  человѣ́кѡвъ всѣ́хъ спасе́нїе, непреста́нными гла́сы  восхвалѧ́ющихъ тѧ̀. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Бж҃їе зда́нїе бы́лъ є҆сѝ, ѳеокті́сте, чи́стое, не  ѡ҆скверни́въ дш҃ѝ твоеѧ̀ добро́ты, преподо́бне, грѣхѡ́въ  ка́ломъ, по тебѐ самаго̀ всего̀ оу҆краси́лъ є҆сѝ  до́брыми пода̑нїи: сегѡ̀ ра́ди тѧ̀ почита́емъ. 
Добродѣ́тельми оу҆кра́шенъ, любо́вїю  просвѣща́емь, до́брыхъ ви́ды ѡ҆блиста́емь, къ твои̑мъ  преста́вилсѧ є҆сѝ ѻ҆ц҃є́мъ, ѻ҆́ч҃е мꙋ́дре, въ ста́рости  масти́тѣй, ꙗ҆́коже пшени́ца зрѣла̀ въ сокро́вищахъ  бжⷭ҇твенныхъ блюдо́мь. 
Па́ства твоѧ̀ дне́сь ликꙋ́етъ, пра́зднꙋющи  свѣтоно́снꙋю па́мѧть твоегѡ̀ оу҆спе́нїѧ, ю҆́же бл҃гословѧ̀  съ нб҃сѐ и҆ по (с. 93) преставле́нїи не преста́й,  требл҃же́нне, бг҃ꙋ предстоѧ̀ со а҆́гг҃лы, всебл҃же́нне. 
Бг҃оро́диченъ: 
Жи́знь ро́ждшаѧ земны̑мъ на и҆збавле́нїе,  оу҆ме́ршꙋю, дв҃о, прегрѣше́ньми ѡ҆живѝ, чи́стаѧ, дꙋ́шꙋ  мою̀, ꙗ҆́кѡ сострада́тельна, ꙗ҆́кѡ є҆ди́на  предста́тельница прибѣга́ющихъ въ тво́й кро́въ,  всенепоро́чнаѧ. 
Свѣти́ленъ а҆пⷭ҇толѡвъ. Подо́бенъ: Жєны̀  оу҆слы́шите: 
А҆пⷭ҇ли всехва́льнїи хрⷭ҇та̀ всеще́драгѡ, и҆  оу҆чн҃цы̀, и҆ бг҃ови́дцы, не премолчи́те, молѧ́ще ѡ҆ на́съ,  любо́вїю ва́шꙋ па́мѧть соверша́ющихъ, да прегрѣше́нїй  ѡ҆ставле́нїе и҆ бж҃е́ственнꙋю ѡ҆брѧ́щемъ бл҃года́ть въ де́нь  сꙋда̀. 
Сла́ва, и҆ ны́нѣ, предпра́зднства. Подо́бенъ:  Посѣти́лъ ны̀: 
Гото́висѧ, завꙋлѡ́не, нефѳали́ме, оу҆краси́сѧ,  под̾имѝ, і҆ѻрда́не, зижди́телѧ всѣ́хъ и҆ бг҃а, пло́тїю  къ тебѣ̀ грѧдꙋ́ща, на́шѧ грѣхѝ и҆змы́ти хотѧ́щаго. 
На хвали́техъ стїхи̑ры, на д҃, гла́съ ѕ҃. Подо́бенъ:  А҆́гг҃льскїѧ: 
Є҆гѡ́же гла́съ вопїю́щагѡ пред̾ѧвлѧ́ше, прїи́де  хрⷭ҇то́съ на стрꙋи̑ і҆ѻрда̑нскїѧ, и҆ прⷣте́чи речѐ:  грѧдѝ, ѡ҆мы́й мѧ̀ вода́ми, крести́ мѧ ны́нѣ снизше́дшаго:  а҆да́ма бо ѡ҆мы́ти прїидо́хъ ѿ пе́рвагѡ паде́нїѧ.  Бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀. 
Высоты̀ нбⷭ҇ныѧ ника́коже и҆зслѣ́дихъ, ѕвѣ́здъ  число̀, нижѐ зе́млю и҆змѣ́рихъ, и҆ ка́кѡ верхꙋ̀ твоемꙋ̀,  влⷣцѣ прⷣте́ча речѐ, коснꙋ́сѧ рꙋко́ю; ка́кѡ же крещꙋ̀  носѧ́щаго го́рстїю тва́рь; тѣ́мже зовꙋ̀ тѝ: бл҃гослове́нъ,  ꙗ҆вле́йсѧ бж҃е на́шъ, сла́ва тебѣ̀. 
Сопрⷭ҇то́ленъ ѻ҆ц҃ꙋ̀ и҆ дх҃ꙋ сы́й, а҆́гг҃льскими  вѡ́инствы дорѷношꙋ́сѧ: но въ ма́лѣмъ верте́пѣ  стра́нствꙋѧ, роди́хсѧ въ виѳлее́мѣ за бл҃гоꙋтро́бїе.  Тѣ́мже и҆ ны́нѣ десни́цꙋ твою̀ мнѣ̀ взаи́мствꙋй, да  ѿмы́ю во мнѣ̀ мі́ра прегрѣшє́нїѧ. (с. 94) 
Потопи́лъ є҆сѝ и҆ногда̀ грѣ́хъ при нѡ́и, сло́вомъ  разве́рзый хлѧ́би нбⷭ҇ныѧ: и҆ ка́кѡ тѧ̀ і҆ѻрда́нъ ви́дѣвъ  стерпи́тъ; оу҆же́ бо стрꙋю̀ ѿврати́тъ. Позна́ тѧ тва́рь  всѧ̀, и҆ а҆́зъ зовꙋ̀ тебѣ̀: бл҃гослове́нъ, ꙗ҆вле́йсѧ бж҃е  на́шъ, сла́ва тебѣ̀. 
Сла́ва, гла́съ и҆ подо́бенъ то́йже: 
Да и҆спо́лнитсѧ ѻ҆́ч҃ее бл҃говоле́нїе, прїидо́хъ на  зе́млю, ѡ҆дѣ́ѧвсѧ въ нищетꙋ̀: нб҃о мнѣ̀ престо́лъ, землѧ́  же подно́жїе: тебѣ́ же вы́ю преклонѧ́ю, на сїе́ бо  прїидо́хъ, менѐ крестѝ, во мнѣ̀ человѣ́кѡвъ ѡ҆чища́юща  прегрѣшє́нїѧ. 
И҆ ны́нѣ, гла́съ и҆ подо́бенъ то́йже: 
Ты̀ і҆и҃лѧ столпо́мъ и҆ ѻ҆́блакомъ пе́рвѣе  свѣтоводѧ̀, и҆ ѡ҆роша́ѧ въ пꙋсты́ни: ты̀ влады́чествꙋѧй  всѣ́ми, є҆стество́мъ несказа́нный въ ра́бїй зра́къ ка́кѡ  ѡ҆дѣ́ѧлсѧ є҆сѝ; не прикоснꙋ́сѧ тебѣ̀ ѻ҆гню̀ сѣ́но:  са́мъ мѧ̀ крестѝ, а҆́зъ бо тре́бꙋю ѿ тебє̀ ѡ҆чище́нїе  прїѧ́ти. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ꙗ҆ви́сѧ ꙳ ѻ҆ч҃еское ѡ҆заре́нїе сла́вы ꙳ на  і҆ѻрда́нскихъ стрꙋѧ́хъ, ꙳ креще́нїемъ ѡ҆чища́ѧ ꙳ скве́рнꙋ  дꙋ́шъ на́шихъ. 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. 
Прїимѝ раболѣ́пнѡ, ꙳ прⷪ҇ро́че і҆ѡа́нне, ꙳  и҆зба́вителѧ мі́ра, ꙳ и҆ крестѝ зижди́телѧ, ꙳ земны́хъ на  возрожде́нїе. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Прїи́де просвѣще́нїе, ꙳ и҆збавле́нїе ꙗ҆ви́сѧ: ꙳ на  і҆ѻрда́нъ прїиди́те, ꙳ сни́демсѧ ѡ҆чи́ститисѧ, ꙳ и҆ пѣ́ти  предпра́зднствєннаѧ. 
Сла́ва, и҆ ны́нѣ, гла́съ и҆ подо́бенъ то́йже: 
Дне́сь хрⷭ҇то́съ ꙳ спаси́тельное человѣ́кѡмъ ꙳  рѣше́нїе да́рꙋетъ, ꙳ дꙋ́шъ ѡ҆чища́ѧ скве́рнꙋ ꙳ ѻ҆гне́мъ  креще́нїѧ. 
На лїтꙋргі́и, бл҃жє́нна ѿ канѡ́на предпра́зднства  пѣ́снь г҃-ѧ, и҆ а҆пⷭ҇лѡвъ пѣ́снь ѕ҃. Прокі́менъ, гла́съ  и҃: Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. Сті́хъ: Нб҃са̀ (с. 95)  повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀  возвѣща́етъ тве́рдь. А҆пⷭ҇лъ къ ри́млѧнѡмъ, зача́ло ч҃ѕ.  А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̑,  гдⷭ҇и. Є҆ѵⷢ҇лїе ѿ лꙋкѝ, зача́ло н҃. Прича́стенъ: Во  всю̀ зе́млю: 


(с. 95) 
Мѣ́сѧца тогѡ́же въ є҃-й де́нь. 
Предпра́зднство просвѣще́нїѧ: 
И҆ ст҃ы́хъ мꙋ́чєникъ, ѳеопе́мпта и҆ ѳеѡ́ны: 
И҆ прпⷣбныѧ сѷгклїтикі́и. 
На Гдⷭ҇и, воззва́хъ, стїхи̑ры мч҃никѡвъ г҃, гла́съ  д҃. Подо́бенъ: Ꙗ҆́кѡ до́блѧ: 
Ѳеѡ́нꙋ и҆ ѳеопе́мпта ꙳ мꙋ̑дрыѧ воспои́мъ: ꙳  хрⷭ҇тѡ́вымъ бо догма́тѡмъ повинꙋ́ющесѧ, ꙳ слꙋже́нїе всѧ́ко  нечести́вое свѣ́тлѡ оу҆праздни́вше, ꙳ ст҃ѣ и҆ че́стнѣ и҆  бл҃гонаде́жднѣ послꙋжи́ша, ꙳ є҆ди́наго бг҃а и҆ гдⷭ҇а ꙳  пред̾ лице́мъ мꙋчи́телей ꙳ бл҃годерзнове́ннѡ  и҆сповѣ́дающе, ꙳ и҆ вѣнча́еми свы́ше. 
Житїѧ̑ до́лꙋ влекꙋ̑щаѧ, ꙳ и҆ пи́щи наслажде́нїе, ꙳  и҆ цвѣтꙋ́щꙋю сла́вꙋ, всехва́льнїи, ꙳ ѡ҆ста́вивше, ꙗ҆́кѡ  привре́меннꙋ, ꙳ хрⷭ҇тꙋ̀ прилѣпи́стесѧ, ꙳ тогѡ̀ добро́тою  кра́сною распала́еми, ꙳ и҆ принесо́стесѧ, ꙗ҆́кѡ  сладково́ннїи шипцы̀, ꙳ и҆ вѣнце́мъ нетлѣ́ннагѡ црⷭ҇твїѧ ꙳  бг҃олѣ́пнѡ вѣнча́стесѧ. 
И҆̀же мі́ръ возненави́дѣвше, ꙳ премі́рни  ꙗ҆ви́стесѧ, ꙳ въ цр҃кви перворо́дныхъ совокꙋпи́стесѧ, ꙳ и҆  со а҆́гг҃лы поетѐ пѣ́снь нетлѣ́ннꙋю, ꙳ предъ бг҃омъ  предстоѧ́ще вкꙋ́пѣ: ꙳ скве́рнꙋю і҆́дѡльскꙋю ꙳ ле́сть  ѿри́нꙋвше, ꙳ мꙋчи́телей безꙋ́мїе ꙳ мꙋ́ченически  посрами́сте. (с. 96) 
И҆́ны стїхи̑ры прпⷣбныѧ, гла́съ а҃. Подо́бенъ:  Нбⷭ҇ныхъ чинѡ́въ: 
Сла́вы ѻ҆ц҃є́въ вои́стиннꙋ возжела́вши, ꙳ сла́вꙋ  нетлѣ́ннꙋю возлюби́ла є҆сѝ: ꙳ тѣ́мже ѿстꙋ́пльши  сла́дкихъ, ꙳ тѣ́ло твоѐ болѣ́знемъ всѣ̑мъ ѿдала̀  є҆сѝ. ꙳ И҆ ны́нѣ болѣ́зней прїе́млеши возме́здїе, ꙳ со  хрⷭ҇то́мъ црⷭ҇твꙋющи. 
И҆́же і҆́ѡва попꙋсти́въ и҆спроси́вшемꙋ, ꙳ и҆ тѧ̀  и҆скꙋси́ти хотѧ̀, ꙳ ꙗ҆́кѡ зла́то, ѡ҆ста́ви ꙳ тѣ́ло твоѐ  нꙋ́ждею лꙋка́вагѡ: ꙳ тѣ́мже ты̀, посрами́вши терпѣ́нїемъ  недꙋ́гѡвъ и҆скꙋси́телѧ, ꙳ побѣ́ды вѣнце́мъ вѣнча́ласѧ  є҆сѝ. 
Жениха̀ кра́снꙋю добро́тꙋ возжела́вши хрⷭ҇та̀, ꙳ и҆  оу҆невѣ́ститисѧ семꙋ̀ ꙳ ты̀ восхотѣ́вши всѣ́ми ви̑ды  бл҃ги́хъ, ꙳ болѣ́зньми воздержа́нїѧ тебѐ оу҆краси́ла  є҆сѝ: ꙳ тѣ́мже ны́нѣ съ ни́мъ црⷭ҇твꙋеши ꙳ въ черто́зѣ  є҆гѡ̀. 
Сла́ва, и҆ ны́нѣ, гла́съ ѕ҃: 
Гото́висѧ, і҆ѻрда́не, рѣко̀: се́ бо прихо́дитъ  хрⷭ҇то́съ бг҃ъ крести́тисѧ ѿ і҆ѡа́нна, да ѕмїє́въ  неви̑димыѧ главы̑ сокрꙋши́тъ бж҃ество́мъ въ вода́хъ твои́хъ.  Ра́дꙋйсѧ, пꙋсты́не і҆ѻрда́нскаѧ, го́ры, и҆гра́йте съ  весе́лїемъ: прихо́дитъ бо вѣ́чный живо́тъ воззва́ти  а҆да́ма: гла́съ вопїю́щагѡ, возопі́й, ѽ і҆ѡа́нне прⷣте́че:  оу҆гото́вайте пꙋти̑ гдⷭ҇ни, и҆ стєзѝ є҆гѡ̀ пра́вы  содѣ́лайте. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Землѧ̀ и҆ назє́мнаѧ, ꙳ и҆гра́йте и҆ ра́дꙋйтесѧ, ꙳  пото́къ сла́дости ꙳ въ рѣцѣ̀ креща́етсѧ, ꙳ и҆злїѧ́нїе  и҆зсꙋша́ѧ ѕло́бы, ꙳ и҆ и҆сточа́етъ бж҃е́ственное  ѡ҆ставле́нїе. 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. 
Свѣ́та сы́й пода́тель і҆и҃съ, ꙳ не тре́бꙋѧ  крести́тисѧ, ꙳ пло́тїю восхо́дитъ на і҆ѻрда̑нскїѧ стрꙋи̑, ꙳  просвѣти́ти сꙋ́щыѧ во тмѣ̀ хотѧ̀. Вѣ́рою сего̀  оу҆се́рднѡ срѧ́щемъ. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Поне́съ раба̀ зра́къ, ꙳ предгрѧде́ши крести́тисѧ,  хрⷭ҇тѐ, ѿ (с. 97) раба̀ ꙳ во і҆ѻрда́нскихъ стрꙋѧ́хъ, ꙳  и҆збавлѧ́ѧ ѿ рабо́ты ве́тхагѡ грѣха̀, и҆ ѡ҆сщ҃а́ѧ и҆  просвѣща́ѧ на́съ. 
Сла́ва, и҆ ны́нѣ, гла́съ ѕ҃. 
Да возра́дꙋетсѧ пꙋсты́нѧ і҆ѻрда́нова, и҆ да  процвѣте́тъ, ꙗ҆́кѡ крі́нъ: гла́съ бо вопїю́щагѡ  оу҆слы́шанъ бы́сть въ не́й, оу҆гото́вайте пꙋ́ть гдⷭ҇ень.  го́ры бо поста́вивый ста́виломъ, и҆ оу҆дѡ́лїѧ мѣ́риломъ,  всѧ̑ и҆сполнѧ́ѧй, ꙗ҆́кѡ бг҃ъ, креща́етсѧ ѿ раба̀.  ѡ҆бнищева́ти нача́тъ, бога̑тныѧ да́ры да́рꙋѧй. оу҆слы́ша  є҆́ѵа: въ печа́лехъ роди́ши ча̑да. ны́нѣ же оу҆слы́ша  дв҃а: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, и҆мѣ́ѧй  ве́лїю ми́лость. 
Тропа́рь, гла́съ д҃: 
Возвраща́шесѧ и҆ногда̀ і҆ѻрда́нъ, рѣка̀, ми́лѡтїю  є҆лїсе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды  сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый,  во ѻ҆́бразъ вои́стиннꙋ кр҃ще́нїѧ, и҆́мже мы̀ текꙋ́щее  житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во  і҆ѻрда́нѣ ѡ҆свѧти́ти во́ды. 
На повече́рїи канѡ́нъ, є҆гѡ́же краегране́сїе: 
И҆ дне́сь же сꙋббѡ́тꙋ пою̀ вели́кꙋю. 
І҆рмо́съ по два́жды, тропари́ же на ѕ҃: и҆ па́ки  то́йже і҆рмо́съ ѻ҆́ба ли̑ка вкꙋ́пѣ. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю покры́вшаго дре́вле гони́телѧ  мꙋчи́телѧ, і҆ѻрда̑нскїѧ стрꙋи̑ спрѧ́товаетъ и҆ кры́етъ,  моѐ ны́нѣ ѡ҆чища́ѧ человѣ́ческимъ ѡ҆чище́нїемъ: сла́внѡ  бо просла́висѧ. 
Гдⷭ҇и, бж҃е мо́й, свѣтоиме́нное пѣ́нїе и҆  предпра́зднственнꙋю пѣ́снь тебѣ̀ пое́мъ, бжⷭ҇твеннымъ  ꙗ҆вле́нїемъ та́инственнѡ ѡ҆бно́вльшемꙋ на́съ, и҆ къ  свѣ́тлости бжⷭ҇твеннѣй возводѧ́щемꙋ. 
Горѣ̀ превѣ́чна и҆ до́лѣ но́вѡ ꙗ҆́вльшасѧ тѧ̀,  премі̑рнаѧ (с. 98) и҆ земна̑ѧ, сп҃се, оу҆жаса́хꙋсѧ зрѧ́ще,  и҆ є҆́же па́че сло́ва твоѐ воспѣва́хꙋ снизше́ствїе. 
Да твоеѧ̀ сла́вы всѧ́чєскаѧ и҆спо́лниши, тебѐ  самаго̀ и҆стощи́лъ є҆сѝ да́же и҆ до ра́бїѧ ѻ҆́браза:  ны́нѣ же дла́ни раба̀ подклонѧ́еши главꙋ̀ ра́бски, моѐ  назда́нїе благоꙋтро́бнѡ ѡ҆чища́ѧ. 
Пѣ́снь г҃. І҆рмо́съ: 
Тебѐ, на вода́хъ ѡ҆снова́вшаго всю̀ зе́млю  неѡдержи́мѡ, тва́рь, ви́дѣвши пло́тїю кры́емаго въ вода́хъ,  оу҆́жасомъ мно́гимъ содержа́шесѧ, нѣ́сть ст҃ъ, па́че  тебє̀, гдⷭ҇и, взыва́ющи. 
Ѻ҆́бразы пе́рвѣе прⷪ҇ро́ками показа́лъ є҆сѝ  твоегѡ̀ бг҃оѧвле́нїѧ, ны́нѣ же сокровє́ннаѧ дѣ́йствами  сказа́лъ є҆сѝ, ꙗ҆́вль та̑йны человѣ́кѡмъ дне́сь, подаѧ̀  но́вое возрожде́нїе. 
Прострѐ і҆ѻрда́нъ во́ды, ꙗ҆́кѡ плещи̑, съ  тре́петомъ прїѧ́ти зижди́телѧ, тѣле́снѡ креща́емаго, и҆  всѧ̑ ѡ҆свѧща́ющаго, нѣ́сть ст҃ъ, па́че тебє̀, гдⷭ҇и,  взыва́ющыѧ. 
Ве́лїе ко спасе́нїю напꙋ́тїе кр҃ще́нїемъ подае́тъ  хрⷭ҇то́съ чꙋ́вствꙋющымъ є҆гѡ̀ бжⷭ҇твенное ѡ҆сїѧ́нїе, съ  весе́лїемъ пою́щымъ: нѣ́сть ст҃ъ, па́че тебє̀, гдⷭ҇и,  чл҃вѣколю́бче. 
Пѣ́снь д҃. І҆рмо́съ: 
Є҆́же ко креще́нїю твоѐ прише́ствїе прови́дѧ  а҆ввакꙋ́мъ, оу҆жа́ссѧ вопїѧ́ше: на мо́ре ко́ни твоѧ̑, во́ды  мно́ги наве́лъ є҆сѝ, сп҃се, смꙋща́ющыѧ. 
Ꙗ҆́вльшꙋсѧ тебѣ̀ тѣ́ломъ, ѡ҆ст҃и́сѧ землѧ̀, во́ды  бл҃гослови́шасѧ, нб҃о просвѣти́сѧ: ро́дъ же человѣ́кѡвъ  го́рькагѡ мꙋчи́тельства вра́жїѧ и҆зба́висѧ. 
Глаго́ломъ бжⷭ҇твеннымъ ны́нѣ прⷣте́ча и҆зъ  пꙋсты́ни грѧде́тъ ко і҆ѻрда́нꙋ, глаго́лѧ: пока́йтесѧ,  прибли́жисѧ бо нбⷭ҇ное црⷭ҇тво, призыва́ѧ всѧ̑ къ сла́вѣ  бж҃їей. 
Превраще́й пе́рвѣе мо́ре въ сꙋ́шꙋ, и҆ и҆сто́чники  ѿ несѣко́магѡ и҆сточи́въ, прегрѣше́нїй ѡ҆чище́нїе ны́нѣ  содѣва́етъ во і҆ѻрда́нскихъ стрꙋѧ́хъ ѻ҆гне́мъ дх҃а. (с.  99) 
Пѣ́снь є҃. І҆рмо́съ: 
Бг҃оѧвле́нїѧ твоегѡ̀, хрⷭ҇тѐ, къ на́мъ ми́лостивнѡ  бы́вшагѡ, и҆са́їа, свѣ́тъ ви́дѣвъ невече́рнїй, и҆зъ но́щи  оу҆́треневавъ, взыва́ше: просвѣще́ннїи, прїиди́те,  ѡ҆мы́йтесѧ водо́ю бжⷭ҇твенною, и҆ дх҃омъ ꙗ҆́вѣ, и҆ дꙋ́шꙋ  и҆ тѣ́ло ѡ҆чи́стите. 
Новотвори́ши земнорѡ́дныѧ, но́въ а҆да́мъ бы́въ  содѣ́тель, ѻ҆гне́мъ и҆ дх҃омъ, и҆ водо́ю стра́нное  соверша́ѧ возрожде́нїе и҆ ѡ҆бновле́нїе чꙋ́дное, кромѣ̀  сокрꙋше́нїѧ и҆ горни́лъ кр҃ще́нїемъ бг҃одѣ́тельнымъ  новотворѧ̀. 
Дх҃омъ дꙋ́шы новотвори́ши, водо́ю же ѡ҆свѧща́еши  тѣ́ло сложе́ное, живо́тна назида́ѧ человѣ́ка: сꙋгꙋ́бомꙋ бо  срѡ́днаѧ потре́бно лѣчбы̀ мꙋ́дрымъ про́мысломъ прино́сиши,  ꙗ҆́кѡ вра́чь тѣле́съ и҆ дꙋ́шъ. 
Ѿ чи́стыѧ проше́дъ рожде́йсѧ и҆зъ ѻ҆ц҃а̀ пре́жде  вѣкѡ́въ къ сꙋ́щемꙋ и҆зъ непло́дныѧ прише́лъ є҆сѝ, просѧ̀,  ꙗ҆́кѡ человѣ́къ, кр҃ще́нїѧ: но ѿ воды̀ та́инственнѡ  дх҃омъ содѣ́лалъ є҆сѝ, сп҃се, многоча́днꙋ цр҃ковь,  пе́рвѣе безча́днꙋю. 
Пѣ́снь ѕ҃. І҆рмо́съ: 
Ꙗ҆́тъ бы́сть, но не оу҆держа́нъ стра́хомъ  бжⷭ҇твенный крⷭ҇ти́тель: а҆́ще бо и҆ спрѧтова́етсѧ  прибли́житисѧ ѻ҆гню̀ сѣ́но, но слы́шавъ, ѡ҆ста́ви ны́нѣ,  течѐ, повелѣ́нїе и҆сполнѧ́ѧ, ꙗ҆́кѡ ра́бъ: бжⷭ҇твенномꙋ же  свы́ше свидѣ́тельствꙋющемꙋ гла́сꙋ, оу҆слы́ша сн҃а  превѣ́чнаго. 
Написа́лсѧ, но не порабо́тилсѧ є҆сѝ ке́сарєвымъ  повелѣ́нїємъ повинꙋ́ѧсѧ: а҆́ще бо и҆ ѿ рабо́ты  оу҆тѣше́нїе на́мъ подаѧ̀, во́льнѡ повинꙋ́ешисѧ, и҆  да́ньствꙋеши дїдра́хмꙋ: но зако́номъ грѣха̀ пе́рвѣе  прода̑нныѧ ны̀ свободи́лъ є҆сѝ ны́нѣ, и҆ сн҃оположе́нїѧ  оу҆досто́илъ є҆сѝ. 
Ца́рствꙋеши, но не мі́рски, є҆стество́мъ сы́й цр҃ь:  а҆́ще бо и҆ по пло́ти ѿ пле́мене дв҃дова роди́всѧ,  прⷭ҇то́лъ црⷭ҇твїѧ, сп҃се, сегѡ̀ прїѧ́лъ є҆сѝ: но  сво́йственнꙋ и҆́маши держа́вꙋ црⷭ҇твїѧ со ѻ҆ц҃е́мъ пре́жде  вѣкѡ́въ при́снѡ, и҆ во вѣ́ки съ дх҃омъ. (с. 100) 
Цр҃ь оу҆́бѡ, мі́ра нача́льникъ и҆ сꙋ́щихъ въ  вода́хъ дре́вле пронарече́сѧ: но оу҆давлѧ́етсѧ твои́мъ  ѡ҆чище́нїемъ, и҆ низлага́етсѧ, ꙗ҆́кѡ є҆зе́рскїй пе́рвѣе  легеѡ́нъ, рꙋ́къ же твои́хъ, сп҃се, созда́нїе, порабоще́нное  ѿ негѡ̀, держа́вною твое́ю рꙋко́ю свобожде́нїѧ сподо́билъ  є҆сѝ. 
Пѣ́снь з҃. І҆рмо́съ: 
Неизрече́нное чꙋ́до: въ пещѝ и҆зба́вивый прпⷣбныѧ  ѻ҆́троки и҆зъ пла́мене преклонѧ́етъ ве́рхъ, и҆ про́ситъ  креще́нїѧ ѿ раба̀, ѡ҆чища́ѧ вопїю́щыѧ: и҆зба́вителю бж҃е,  бл҃гослове́нъ є҆сѝ. 
Сѣче́тсѧ стрꙋѧ̀ пе́рвѣе ми́лѡтїю і҆ѻрда́нскаѧ,  проѡбразꙋ́ющи кр҃ще́нїе твоѐ, и҆́мже и҆ страсте́й  растерза́етсѧ хїтѡ́нъ, и҆ нетлѣ́нїѧ ѻ҆де́жда самотвори́тсѧ  вопїю́щымъ бг҃ꙋ: бл҃гослове́нъ є҆сѝ. 
Бога́тна стрꙋѧ̀, въ себѣ́ бо прїе́мши креща́ема  содѣ́телѧ, показа́сѧ и҆сто́чникъ живо́тныѧ воды̀, на  спасе́нїе на́съ пѣснопою́щихъ: и҆зба́вителю бж҃е,  бл҃гослове́нъ є҆сѝ. 
Ме́ртвость бж҃е́ственнꙋю знамени́тельнѣ  ѡ҆бразꙋ́юще, погрꙋже́нїемъ въ водѣ̀ трикра́тнымъ въ  кр҃ще́нїи хрⷭ҇тꙋ̀ совостае́мъ, тридне́вномꙋ воста́нїю  приѡбща́ющесѧ, и҆ вопїю́ще хрⷭ҇тꙋ̀: бл҃гослове́нъ є҆сѝ во  вѣ́ки. 
Є҆ди́на бл҃года́ть ѻ҆ц҃а̀, сн҃а же и҆ дх҃а  соверша́ющаѧ, да́ромъ жела́ющыѧ вѣ́рнѡ бж҃е́ственнагѡ  кр҃ще́нїѧ, сыноположе́нїѧ воспрїе́мшыѧ вла́сть, є҆́же  вопи́ти: бж҃е, благослове́нъ є҆сѝ. 
Пѣ́снь и҃. І҆рмо́съ: 
Оу҆жасни́сѧ боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо водо́ю ѡ҆блачи́тсѧ ѡ҆пали́вый  водо́ю пре́жде пра́веднагѡ же́ртвꙋ пресла́внѡ. Є҆го́же  ѻ҆́троцы, бл҃гослови́те, сщ҃е́нницы, воспо́йте, лю́дїе,  превозноси́те во всѧ̑ вѣ́ки. 
И҆збавле́нїе грѧде́тъ хрⷭ҇то́съ креще́нїемъ пода́ти  всѣ̑мъ вѣ̑рнымъ: си́мъ бо а҆да́ма ѡ҆чища́етъ, па́дшаго  возвыша́етъ, низло́жшаго мꙋчи́телѧ посрамлѧ́етъ, нб҃са̀ (с.  101) ѿверза́етъ, дх҃а бж҃е́ственнаго низво́дитъ, и҆  нетлѣ́нїѧ прича́стїе да́рꙋетъ. 
Преста̀ ле́сть вра́жїѧ, гла́съ бо вопїю́щагѡ въ  пꙋсты́ни, пꙋ́ть гдⷭ҇ень, зове́тъ, оу҆гото́вайте, и҆ всѧ̑  стєзѝ є҆гѡ̀ пра̑вы твори́те, повелѣва́етъ: де́брь бо  смирѧ́етсѧ, є҆стество̀ земны́хъ возвыша́етсѧ, гора̀ и҆  хо́лмъ же врагѡ́въ понижа́етсѧ. 
Ѽ пресла́вныхъ дарѡ́въ! ѽ бжⷭ҇твенныѧ бл҃года́ти,  и҆ несказа́нныѧ любвѐ! се́ бо водо́ю ѡ҆чища́етъ мѧ̀,  ѻ҆гне́мъ просвѣща́етъ мѧ̀, и҆ дх҃омъ бж҃е́ственнымъ  соверша́етъ мѧ̀ содѣ́тель и҆ влⷣка, ны́нѣ во і҆ѻрда́нѣ  въ моѐ ѡ҆бле́ксѧ є҆стество̀ безгрѣ́шный. 
Пѣ́снь ѳ҃. І҆рмо́съ: 
Не рыда́йте всꙋ́е, ѿча́ѧнїѧ тенета́ми  оу҆давлѧ́еми человѣ́цы, пови́ннїи ѕлы́хъ: но во  оу҆миле́нїи дꙋшѝ пристꙋ́пимъ ѡ҆чища́ющемꙋ всѧ̑, ꙗ҆́кѡ  є҆ди́номꙋ, чи́стомꙋ, и҆ даю́щемꙋ проще́нїе креще́нїемъ. 
Во стра́ннѣмъ твое́мъ ржⷭ҇твѣ̀, пе́рвѣе и҆зъ дв҃ы  преесте́ственнѡ, оу҆диви́лъ є҆сѝ, сло́ве бж҃їй: ны́нѣ же  велича́емъ, ве́лїе та́инство соверша́ѧ пресла́внѡ  прича́стїемъ честны́мъ, кꙋпѣ́ль многоча́днꙋ бж҃е́ственнымъ  дх҃омъ. 
Землѧ̀ ѡ҆свѧти́сѧ ржⷭ҇тво́мъ твои́мъ ст҃ы́мъ,  сло́ве, повѣ́дающымъ нб҃сє́мъ ѕвѣздо́ю сла́вꙋ твою̀:  ны́нѣ же водно́е є҆стество̀ бл҃гослови́сѧ, тебѣ̀ пло́тїю  кре́щшꙋсѧ, и҆ ро́дъ земноро́дныхъ къ пе́рвомꙋ взы́де па́ки  бл҃горо́дїю. 
Да ра́дꙋетсѧ землѧ̀ всѧ̀, нб҃о да весели́тсѧ, мі́ръ  да и҆гра́етъ, рѣ́ки да пле́щꙋтъ рꙋко́ю, и҆сто́чницы и҆  є҆зе́ра, бє́здны, морѧ̀ да сра́дꙋютсѧ: прихо́дитъ бо  хрⷭ҇то́съ а҆да́ма ѡ҆чи́стити и҆ спастѝ бжⷭ҇твеннымъ  креще́нїемъ. 
И҆ па́ки і҆рмо́съ, и҆ покло́нъ. 
На оу҆́трени, на Бг҃ъ гдⷭ҇ь: Тропа́рь  предпра́зднства, три́жды. 
По а҃ стїхоло́гїи сѣда́ленъ, гла́съ а҃. Подо́бенъ:  Ли́къ а҆́гг҃льскїй: 
Весели́сѧ, рѣко̀ і҆ѻрда́не, къ тебѣ́ бо всѣ́хъ  творе́цъ (с. 102) прихо́дитъ во́лею, кр҃ще́нїе прїѧ́ти ѿ  раба̀, ꙗ҆́кѡ бл҃гоꙋтро́бенъ, красꙋ́йсѧ, ликꙋ́й, а҆да́ме и҆  є҆́ѵо прамт҃и: прїи́де и҆збавле́нїе всѣ́хъ, бг҃ъ  пребл҃гі́й. 
Сла́ва, и҆ ны́нѣ, гла́съ и҆ подо́бенъ то́йже: 
Пото́къ сла́дости влⷣка сы́й, предгрѧде́тъ во  стрꙋѧ́хъ рѣ́чныхъ крести́тисѧ, напои́ти мѧ̀ хотѧ̀  ѡ҆чище́нїѧ вода́ми, є҆го́же зрѧ̀, і҆ѡа́ннъ вопїѧ́ше: ка́кѡ  рꙋ́кꙋ мою̀ на ве́рхъ тво́й прострꙋ̀, є҆гѡ́же трепе́щꙋтъ  всѧ́чєскаѧ; 
По в҃ стїхоло́гїи сѣда́ленъ, гла́съ г҃. Подо́бенъ:  Красотѣ̀ двⷭ҇тва: 
А҆да́мовꙋ наготꙋ̀ ѡ҆дѣва́ѧ, бл҃гоꙋтро́бне, во  ѻ҆де́ждꙋ сла́вы, хо́щеши ѡ҆бнажи́тисѧ пло́тїю во  і҆ѻрда́нѣ рѣцѣ̀. Ѽ чꙋдесѐ пресла́внагѡ! ка́кѡ тѧ̀  под̾и́метъ вода̀, влⷣко гдⷭ҇и, вода́ми покрыва́ющаго  превы́спрєннѧѧ, ꙗ҆́коже пи́шетъ: пое́мъ, і҆и҃се  бл҃годѣ́телю, всѝ твоѐ ꙗ҆вле́нїе. 
Сла́ва, и҆ ны́нѣ. Подо́бенъ: Бжⷭ҇твенныѧ вѣ́ры: 
Ве́лїе сл҃нце во і҆ѻрда́нѣ просїѧ́ти грѧде́тъ,  є҆́же и҆зъ дв҃ы, и҆з̾ ѻ҆́блака возсїѧ́вшее, хрⷭ҇то́съ  бг҃ъ на́шъ, грѣхо́вный ѿгонѧ̀ мра́къ, и҆ мі́ра  просвѣща́ѧ концы̀: є҆гѡ́же ѡ҆сїѧ́нїѧ полꙋчи́ти  бл҃гоче́стнѡ помо́лимсѧ, просѧ́ще прїѧ́ти ве́лїю ми́лость. 
Канѡ́ны трѝ: предпра́зднства со і҆рмосо́мъ на ѕ҃:  мꙋ́ченикѡвъ на д҃: и҆ преподо́бныѧ на д҃. 
Канѡ́нъ предпра́зднства. 
Гла́съ а҃. Пѣ́снь а҃. І҆рмо́съ: 
Го́рькїѧ рабо́ты и҆зба́вльсѧ і҆и҃ль, непроходи́мое  про́йде, ꙗ҆́кѡ сꙋ́шꙋ, врага̀ зрѧ̀ потоплѧ́ема, пѣ́снь,  ꙗ҆́кѡ бл҃годѣ́телю, пое́тъ бг҃ꙋ, чꙋдодѣ́ющемꙋ мы́шцею  высо́кою, ꙗ҆́кѡ просла́висѧ. 
Хрⷭ҇то́съ грѧде́тъ ко креще́нїю, хрⷭ҇то́съ ко  і҆ѻрда́нꙋ прихо́дитъ, хрⷭ҇то́съ на́ши въ водѣ̀ погреба́етъ  ны́нѣ грѣхѝ, ꙗ҆́кѡ бл҃гъ, съ весе́лїемъ воспои́мъ  є҆мꙋ̀: ꙗ҆́кѡ просла́висѧ. (с. 103) 
Да кропѧ́тъ веселѧ́щесѧ ѻ҆́блацы весе́лїе вѣ́чное,  хрⷭ҇то́съ і҆и҃съ предгрѧде́тъ вода́ми і҆ѻрда́нскими,  пото́ки грѣхѡ́вныѧ потопи́ти, просвѣще́нїе всѣ̑мъ да́рꙋѧ. 
Сѐ свѣ́тъ ꙗ҆влѧ́етсѧ, сѐ ѡ҆чище́нїе показꙋ́етсѧ,  сѐ сп҃съ предстои́тъ просїѧ́ти сꙋ́щымъ во тмѣ̀  бжⷭ҇твєнныѧ зари̑: сего̀ помышле́ньми чи́стыми ра́достнѡ  под̾и́мемъ. 
И҆́нъ канѡ́нъ мꙋ́ченикѡвъ. 
Гла́съ з҃. Пѣ́снь а҃. І҆рмо́съ: 
Пои́мъ гдⷭ҇еви, погрꙋзи́вшемꙋ всю̀ си́лꙋ фараѡ́новꙋ  въ мо́ри, побѣ́днꙋю пѣ́снь, ꙗ҆́кѡ просла́висѧ. 
Грѧди́те, вѣ́рнїи, согла́снѡ пра́зднꙋимъ  препросла́вленнꙋю па́мѧть страда́льцєвъ, въ пѣ́снехъ  дх҃о́вныхъ славосло́вѧще хрⷭ҇та̀. 
Страстоте́рпцы хрⷭ҇тѡ́вы, и҆ вѣ́ры тве́рдїи  побо́рницы, на нече́стїе ѡ҆полчи́вшесѧ крѣ́пкѡ, врагѝ  побѣди́ша. 
Нечести́вый гони́тель, и҆ вѣ́ры хрⷭ҇то́вы чꙋ́ждь,  на страстоте́рпцы разгнѣ́вавсѧ ѕлочести́вый, вѣ́рою  оу҆пражнѧ́етсѧ. 
Бг҃оро́диченъ: 
Па́ствꙋ, ю҆́же стѧжа́ла є҆сѝ, бг҃ороди́тельнице,  сїю̀ спаса́й ѿ всѧ́кїѧ нꙋ́жды, молѧ́щи сп҃са и҆ бг҃а  на́шего. 
И҆́нъ канѡ́нъ преподо́бныѧ. 
Гла́съ в҃. І҆рмо́съ: 
Грѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Вѣнча́ти твою̀ пѣ́сньми па́мѧть прихождꙋ̀, тебѣ̀  (с. 104) надѣ́ѧвсѧ несмы́сленный и҆ ве́сь нечи́стый: но  да́ждь мѝ сло́во мꙋ́дрости и҆ ра́зꙋма твои́ми мольба́ми. 
Ве́сь оу҆́мъ къ бжⷭ҇твеннѣй высотѣ̀ взе́мши, и҆  благи́хъ бе́зднꙋ и҆ наслажде́нїй позна́вши бла́гость, всѧ̑  претерпѣ́ла є҆сѝ, приклю̑чшаѧсѧ тебѣ̀. 
Оу҆́мъ къ бг҃ꙋ впери́вши вы́шнемꙋ, тѣ́ло твоѐ,  влекꙋ́щее къ дѡ́льнимъ, воздержа́нїемъ и҆ болѣ́зньми  ѡ҆блегчи́ла є҆сѝ, жела́ющи вели́кїѧ сла́вы. 
Бг҃оро́диченъ: 
Пребы́въ є҆́же бѣ̀, и҆ воплоти́всѧ и҆зъ оу҆тро́бы  твоеѧ̀, є҆́же бѣ́хомъ дарова̀ на́мъ пе́рвое ѿ пе́рсти  бы́вшымъ, и҆зба́вивъ прегрѣше́нїй, бг҃ороди́тельнице. 
Пѣ́снь г҃. І҆рмо́съ: 
Не мꙋ́дростїю и҆ бога́тствомъ да хва́литсѧ сме́ртный  свои́мъ, но вѣ́рою гдⷭ҇нею, правосла́внѡ взыва́ѧ хрⷭ҇тꙋ̀  бг҃ꙋ, и҆ поѧ̀ при́снѡ: на ка́мени твои́хъ за́повѣдей  оу҆тверди́ мѧ, влⷣко. 
Пре́жде вѣкѡ́въ сѣдѧ́й со ѻ҆ц҃е́мъ и҆ дх҃омъ,  ны́нѣ въ послѣ̑днѧѧ и҆зъ дв҃ы вопло́щсѧ, ꙗ҆́коже вѣ́сть,  хрⷭ҇то́съ грѧде́тъ ко креще́нїю, безсме́ртїе бжⷭ҇твенною  ба́нею всѣ̑мъ подаѧ̀. 
Водо́ю погребстѝ на́шѧ грѣхѝ хотѧ̀ во  і҆ѻрда́нскихъ стрꙋѧ́хъ за милосе́рдїе ми́лости, хрⷭ҇то́съ  бг҃ъ предгрѧде́тъ, и҆ назида́етъ и҆стлѣ́вшыѧ ны̀  креще́нїемъ. 
Ѡ҆бнаже́нїе стꙋ́дное покрыва́ѧ а҆да́ма пра́ѻц҃а,  ѡ҆бнажа́ешисѧ во́льнѡ: и҆ стрꙋѧ́ми і҆ѻрда́нскими тебѐ  сама́го покрыва́еши, вода́ми превы́спрєннѧѧ покрыва́ѧ,  хрⷭ҇тѐ, є҆ди́не многомлⷭ҇тиве. 
И҆́нъ. І҆рмо́съ: 
Оу҆тверди́сѧ се́рдце моѐ въ гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Бл҃гоче́стїѧ и҆ вѣ́ры предста́тели, бжⷭ҇твєнныѧ  страда́льцы восхва́лимъ, ѳеопе́мпта и҆ ѳеѡ́нꙋ пресла́внаго.  (с. 105) 
Пра́вило, и҆ ѻ҆́бразъ, и҆ начерта́нїе, ꙗ҆́вльшесѧ  хрⷭ҇тѡ́вы великомꙋ́чєницы, ст҃ы́хъ бы́ша пꙋтевождѝ ко  страда́нїю. 
Ревнꙋ́юще си́хъ добродѣ́тельномꙋ жи́тельствꙋ,  мч҃ницы, кꙋ́пнѡ, на сꙋди́щи предстоѧ́ще, взыва́хꙋ:  хрⷭ҇тїа́не є҆смы̀ всѝ. 
Бг҃оро́диченъ: 
Роди́лсѧ є҆сѝ и҆зъ дв҃ы несказа́ннѡ, ꙗ҆ви́лсѧ  є҆сѝ, ꙗ҆́коже бл҃говоли́лъ є҆сѝ, чл҃вѣколю́бче, и҆  мі́ръ ѡ҆бнови́лъ є҆сѝ, гдⷭ҇и. 
И҆́нъ. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ, пою́щихъ тѧ̀. 
Не пощадѣ́ла є҆сѝ пло́ти мно́гими ꙗ҆́звами,  нижѐ весьма̀ неѡде́ржнѡ дрꙋча́емыѧ, къ болѣ́знемъ  воздержа́нїѧ, и҆скꙋси́тель въ ни́хже ѿрѣва́шесѧ. 
Ше́ствїе тѣ́сное, жи́зни хода́тайственно  нетлѣ́нныѧ и҆ бжⷭ҇твенныѧ, ты̀ и҆зво́лила є҆сѝ, широ́кое  ѡ҆плева́вши, є҆гѡ́же ничто́же го́рше вои́стиннꙋ оу҆́мъ  и҆мꙋ́щемꙋ. 
Горѧ́щꙋ ю҆́ностномꙋ цвѣ́тꙋ ѿбѣжѐ тѣсното́ю и҆  болѣ́зньми воздержа́нїѧ: и҆ пале́нїе ѻ҆че́съ твои́хъ  сле́зными течє́нїи оу҆гаси́ла є҆сѝ. 
Бг҃оро́диченъ: 
Сло́во вопло́щшеесѧ и҆зъ тебє̀, всечⷭ҇таѧ, пло́ти  скве́рнꙋ хотѧ̀ ѡ҆мы́ти, ѻ҆́бразомъ ѡ҆чище́нїѧ, тече́нїе  водно́е диви́тсѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Всѣ́хъ, хрⷭ҇тѐ, бл҃гоꙋтро́бнѣ ѿе́млѧй  прегрѣше́нїй мно́жество, ми́лости ра́ди безмѣ́рныѧ,  і҆ѻрда́нскими вода́ми крести́тисѧ грѧде́ши, ꙗ҆́кѡ  человѣ́къ, ѻ҆де́ждею мѧ̀ ѡ҆дѣва́ѧ, сла́вы дре́внїѧ  ѡ҆бнаже́нна лю́тѣ. 
Та́же сѣда́ленъ мꙋ́ченикѡвъ, гла́съ а҃. Подо́бенъ:  Гро́бъ тво́й: 
Ѳеопе́мптъ ꙗ҆ви́всѧ ст҃и́тель сꙋ́щихъ до́лѣ, съ  ѳеѡ́ною кꙋ́пнѡ тве́рдымъ, и҆ сострада́льцемъ, мꙋчи́телемъ,  противле́нїѧ не терпѧ́щимъ, оу҆ранѧ́етсѧ, тѧ̀ ра́дꙋѧсѧ,  вопїѧ̀, (с. 106) чтꙋ̀ є҆ди́наго погре́бшаго бо  і҆ѻрда́нскихъ стрꙋѧ́хъ земны́хъ прегрѣшє́нїѧ. 
И҆́нъ сѣда́ленъ прпⷣбныѧ, гла́съ є҃. Подо́бенъ:  Собезнача́льное: 
По́стныхъ превозшла̀ є҆сѝ ты̀ терпѣ́нїѧ  болѣ́знь, на нб҃сѣ́хъ наслажда́ешисѧ бо́льшїѧ ѻ҆би́тели,  и҆ лꙋ́чшїѧ зарѝ и҆спо́лниласѧ є҆сѝ: занѐ мꙋ́жески  жесто́кїй ше́ствовала є҆сѝ пꙋ́ть, побѣди́вши настоѧ̑щаѧ,  и҆ а҆́гг҃лѡмъ оу҆подо́биласѧ є҆сѝ, и҆ ны́нѣ сла́вы  причаща́ешисѧ тѣ́хъ. 
Сла́ва, и҆ ны́нѣ, предпра́зднства, гла́съ а҃.  Подо́бенъ: Гро́бъ тво́й, сп҃се: 
Вели́кїй до́ждь къ рѣ̑чнымъ стрꙋѧ́мъ предгрѧде́тъ,  пло́тїю крести́тисѧ восхотѣ́въ, къ немꙋ́же бж҃е́ственный  прⷣте́ча оу҆жаса́ѧсѧ, глаго́лаше: ка́кѡ крещꙋ́ тѧ,  скве́рны не и҆мꙋ́ща весьма̀; ка́кѡ прострꙋ̀ мою̀ десни́цꙋ на  главꙋ̀, є҆ѧ́же трепе́щꙋтъ всѧ́чєскаѧ; 
Пѣ́снь д҃. І҆рмо́съ: 
Слы́ша дре́вле а҆ввакꙋ́мъ, хрⷭ҇тѐ, чꙋ́дный тво́й  слꙋ́хъ, и҆ стра́хомъ взыва́ше: ѿ ю҆́га бг҃ъ прїи́детъ, и҆  ст҃ы́й ѿ горы̀ приѡсѣне́нныѧ ча́щи, спастѝ пома̑занныѧ.  Сла́ва си́лѣ твое́й, гдⷭ҇и. 
Во́дꙋ почерпи́те жи́зни, сѐ ны́нѣ прїи́де ми́ра  рѣка̀ и҆́стиннѡ, и҆зсꙋши́ти мꙋ̑тныѧ невѣ́рїѧ во́ды, и҆  просвѣще́нїе и҆сточи́ти пою́щымъ є҆мꙋ̀: сла́ва си́лѣ  твое́й, гдⷭ҇и. 
Весели́сѧ пꙋсты́нѧ, ꙗ҆́же пре́жде жа́ждꙋщаѧ,  є҆стество̀ всѐ человѣ́ческое: ны́нѣ ꙗ҆ви́сѧ пото́къ  сла́дости, і҆ѻрда́нскими вода́ми рѣша́ѧ зно́й грѣха̀,  є҆мꙋ́же пое́мъ вѣ́рнѡ: сла́ва си́лѣ твое́й, гдⷭ҇и. 
Вопїю́щагѡ гла́съ прⷪ҇ро́чески пꙋсты́мъ возшꙋмѣ̀  помышле́нїємъ, оу҆гото́вайте пꙋти̑ пра̑выѧ хрⷭ҇тꙋ̀  грѧдꙋ́щемꙋ, глаго́лющь: ꙗ҆́кѡ да креще́нїемъ ѡ҆чи́ститъ  ѡ҆бветша́вшыѧ ны̀, разрѣша́ѧ пе́рвое ѡ҆сꙋжде́нїе. 
И҆́нъ. І҆рмо́съ: 
Оу҆слы́шахъ слꙋ́хъ тво́й и҆ оу҆боѧ́хсѧ, разꙋмѣ́хъ  дѣла̀ твоѧ̑, и҆ оу҆жасо́хсѧ, гдⷭ҇и. (с. 107) 
Всю̀ напои́ша вселе́ннꙋю словесы̀ бжⷭ҇твенными,  хрⷭ҇тѡ́вы великомꙋ́чєницы, и҆ ле́сть оу҆праздни́ша. 
Бога́тство некра́домо ѡ҆брѣто́ша вои́стиннꙋ  стрⷭ҇тоте́рпцы, бога́тство, сла́вꙋ и҆ свѣ́тлость земны́хъ  ѡ҆плева́ша. 
Воѡрꙋжи́вшесѧ, стрⷭ҇тоте́рпцы, хрⷭ҇то́вымъ  ѻ҆рꙋ́жїемъ, мꙋчи́телево сꙋровство̀ всѐ въ се́мъ  низложи́ша. 
Бг҃оро́диченъ: 
Мт҃и чⷭ҇таѧ, бл҃гослове́ннаѧ ст҃а́ѧ дв҃о, пою́щыѧ  тѧ̀ спаса́й ѿ всѧ́кагѡ ѡ҆бстоѧ́нїѧ. 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и. 
Ты̀ тѣлесѐ преизрѧ́дствꙋющи добро́тами, была̀  є҆сѝ мнѡ́гимъ ѿречена̀, не полꙋ́чшымъ раче́нїѧ. Тѣ́мже  и҆знꙋри́вши себѐ, причасти́ласѧ є҆сѝ бж҃е́ственныѧ  красоты̀. 
Претерпѣ́ла є҆сѝ, ꙗ҆́кѡ і҆́ѡвъ, тѣле́сное  ѡ҆ѕлобле́нїе, не и҆зрекла̀ є҆сѝ сло́ва кончи́нꙋ  привлача́щагѡ, лѣ́томъ и҆ є҆стество́мъ же преше́дши,  бжⷭ҇твенное прїѧ́ла є҆сѝ жили́ще. 
Оу҆едини́сѧ ѿ сро́дникѡвъ, и҆ роди́телей, и҆  стѧжа́нїѧ, хрⷭ҇та̀ є҆ди́наго и҆́щꙋщи, некра́домо бога́тство  и҆ неиждива́емое, съ ни́мже вы́шнїѧ сла́вы ꙗ҆ви́ласѧ є҆сѝ  прича́стница. 
Бг҃оро́диченъ: 
Ржⷭ҇тво̀ твоѐ а҆да́ма ѿ тлѝ и҆зба́ви, кромѣ̀  тлѣ́нїѧ чл҃вѣкодѣ́льнагѡ: и҆́бо па́че человѣ́ка бы́сть  зача́тїе. тѣ́мже тлѣ́нїѧ и҆ ѕѡ́лъ мѧ̀, ѻ҆трокови́це,  и҆зба́ви. 
Пѣ́снь є҃. І҆рмо́съ: 
Свѣ́тъ тво́й незаходи́мый возсїѧ́й, хрⷭ҇тѐ, въ  сердца̀ вѣ́рнѡ пою́щихъ тѧ̀, ми́ръ подава́ѧй на́мъ, па́че  оу҆ма̀. Тѣ́мъ ѿ но́щи невѣ́дѣнїѧ, ко дню̀ свѣ́томъ  твои́мъ текꙋ́ще, славосло́вимъ тѧ̀, чл҃вѣколю́бче. 
Ми́ра, хрⷭ҇тѐ, сы́й цр҃ь, вражды̀ средостѣ́нїе  разори́лъ (с. 108) є҆сѝ, пло́ти подо́бїемъ ꙗ҆ви́всѧ  сꙋ́щымъ на землѝ: тѣ́мже прише́ствїе твоѐ ви́дѣвъ  і҆ѡа́ннъ, дивлѧ́шесѧ со стра́хомъ, рꙋкоположи́ти тѧ̀  повелѣва́емь. 
Ѕмїє́въ главы̑ сокрꙋши́ти хрⷭ҇то́съ спѣша̀ ны́нѣ  грѧде́тъ вода́ми, и҆ трепе́щꙋщемꙋ вопїе́тъ крⷭ҇ти́телю:  прострѝ твою̀ рꙋ́кꙋ, и҆ прикосни́сѧ верхꙋ̀ моемꙋ̀, и҆  оу҆́жасъ ѿтрѧсѝ, соверша́ѧ повелѣ́нное. 
Сказа́ше прⷪ҇ро́къ бл҃года́ть и҆ногда̀ креще́нїѧ  бж҃е́ственнымъ дх҃омъ, порази́въ і҆ѻрда̑нскїѧ стрꙋи̑  ми́лѡтїю, ꙗ҆̀же раздѣли́шасѧ, на́мъ пꙋтетворѧ́щыѧ  возрожде́нїе бжⷭ҇твенное, въ ни́хъ ꙗ҆́вльшагосѧ хрⷭ҇та̀. 
И҆́нъ. І҆рмо́съ: 
Оу҆́тренююще, сло́ве, въ сла́вꙋ твою̀ и҆ хвалꙋ̀,  восхвалѧ́емъ непреста́ннѡ ѻ҆́бразъ крⷭ҇та̀ твоегѡ̀,  є҆го́же да́лъ є҆сѝ на́мъ ѻ҆рꙋ́жїе въ по́мощь. 
Мꙋ́дрїи страда́льцы, вѣ́ры ѻ҆рꙋ́жницы, мꙋ̑ки  до́блественнѣ врагѡ́въ пребеззако́нныхъ побѣди́вше, кꙋ́пнѡ  вѣнцы̀ прїѧ́ша. 
Ни ласка́нїе, ни ле́сть, ни сла́ва земны́хъ возмо́же  ѿсѣщѝ вѣ́ры ва́шеѧ тече́нїе, страда́льцы: тѣ́мже и҆  ра́дꙋетесѧ. 
Предстоѧ́ще прⷭ҇то́лꙋ сла́вы гдⷭ҇ни, со а҆́гг҃лы  непреста́ннѡ моли́тесѧ, да́ти прегрѣше́нїй ѡ҆чище́нїе  вѣ́рою пою́щымъ ва́съ. 
Бг҃оро́диченъ: 
Всест҃а́ѧ дв҃о ѡ҆бра́дованнаѧ, ро́ждшаѧ въ лѣ́тѣ  сло́во па́че сло́ва, молѝ є҆го̀ спастѝ дꙋ́шы на́шѧ. 
И҆́нъ. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Хра́мъ была̀ є҆сѝ ѡ҆бита́ющагѡ въ чи́стыхъ дс҃ѣхъ  сло́ва, мꙋ́драѧ: ѡ҆сїѧ́ла бо є҆сѝ ты̀ воздержа́нїѧ  мно́гими болѣ́зньми дꙋшѝ твоеѧ̀ добро́тꙋ, пресла́внаѧ. 
Пло́ть оу҆мертви́ла є҆сѝ ѡ҆багре́ннꙋю  є҆сте́ственною (с. 109) бл҃года́тїю болѣ́зньми мно́гими,  оу҆ѧснѧ́ющи па́че свѣ́томъ добродѣ́телей, дꙋше́вный  ѻ҆́бразъ свѣ́тлѡ сїѧ́ющїй. 
Ве́щь тѣлесѐ дꙋшѝ твоеѧ̀ ко хрⷭ҇тꙋ̀ жела́нїемъ  распали́вши ты̀, ны́нѣ съ невеще́ственными невеще́ственнѡ  вои́стиннꙋ а҆́гг҃лы сра́дꙋешисѧ, бг҃а смотрѧ́ющи. 
Бг҃оро́диченъ: 
Главы̑ сокрꙋшѝ глава̀ благочести́выхъ, всечⷭ҇таѧ,  стрꙋѧ́ми ны́нѣ гнѣздѧ́щихсѧ ѕмїє́въ, рожде́йсѧ и҆зъ  твоеѧ̀ оу҆тро́бы безъ сѣ́мене вои́стиннꙋ. 
Пѣ́снь ѕ҃. І҆рмо́съ: 
Ве́сь ѿ страсте́й безмѣ́рныхъ содержꙋ́сѧ, и҆  ки́томъ ѕѡ́лъ снизпадо́хъ: но возведѝ и҆зъ и҆стлѣ́нїѧ мѧ̀,  бж҃е, ꙗ҆́коже пре́жде і҆ѡ́нꙋ, и҆ вѣ́рою безстра́стїе мѝ  да́рꙋй: ꙗ҆́кѡ да во гла́сѣ хвале́нїѧ и҆ спасе́нїѧ дх҃омъ  пожрꙋ́ ти. 
Милосе́рдїе щедро́тъ хрⷭ҇то́съ показꙋ́ѧ, въ ра́бїи  зра́цѣ непремѣ́нный прихо́дитъ къ рабꙋ̀, просѧ̀ креще́нїѧ,  ѿ рабо́ты восхища́ѧ человѣ́чество: є҆гѡ́же оу҆ди́вльсѧ  прише́ствїю, оу҆жаса́етсѧ и҆ стра́хомъ ѡ҆держи́мь быва́етъ. 
Ка́кѡ тѧ̀ рѣ̑чныѧ стрꙋи̑ прїи́мꙋтъ, нестерпи́маго  ѻ҆гнѧ̀ ны́нѣ и҆дꙋ́ща; ка́кѡ ѡ҆бнаже́нїе нбⷭ҇нїи ви́дѧтъ  а҆́гг҃ли; ка́кѡ рꙋ́кꙋ і҆ѡа́ннъ простре́тъ на тѧ̀, сло́ве  бж҃їй пребезнача́льне, того̀ ѿ землѝ созда́вшаго; 
Мо́ре раздѣлѧ́етсѧ бѣжа́щи, показа̀ нѡ́вымъ  лю́демъ бжⷭ҇твенное прехожде́нїе, є҆́же содѣ́ла въ  рѣцѣ̀, пло́тїю прише́дъ, и҆́же и҆зъ ка́мене пресла́внѡ  и҆сточи́въ во́дꙋ. Сего̀, ꙗ҆́кѡ бг҃а, просла́вимъ, на́ше  сокрꙋше́нїе назда́вшаго. 
И҆́нъ. І҆рмо́съ: 
І҆ѡ́на и҆зъ чре́ва а҆́дова вопїѧ́ше: возведѝ ѿ  тлѝ живо́тъ мо́й. мы́ же тебѣ̀ вопїе́мъ: всеси́льне сп҃се,  поми́лꙋй на́съ. 
Оу҆праздни́ша і҆́дѡльскꙋю ле́сть мꙋ́чєницы, на  сꙋди́щи стра́ждꙋще, и҆ нече́стїе всѐ потреби́ша ѿ землѝ  страда́нїемъ свои́мъ. (с. 110) 
Предпоста́ви вра́гъ и҆ гони́тель вѣ́ры своѧ̑  слꙋжи́тели, мечмѝ, ꙗ҆́коже а҆́гнцы, оу҆бива́ти ва́съ  го́рькѡ, мч҃ницы сла́внїи. 
Ꙗ҆́коже ви́дѣ ли́къ ст҃ы́хъ мꙋчи́тели,  воѡрꙋжє́нныѧ мечмѝ, мꙋ́жески вопїѧ́ше: во́ини хрⷭ҇то́вы  є҆смы̀, ѽ мꙋчи́телю! 
Бг҃оро́диченъ: 
Є҆го́же родила̀ є҆сѝ, бцⷣе, несказа́ннѡ бг҃а  на́шего, молѧ́щи не преста́й и҆зба́вити ѿ бѣ́дъ пою́щыѧ  тѧ̀, чⷭ҇таѧ приснодв҃о. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Просвѣти́вшисѧ заре́ю дх҃о́вною, всѧ́кое  наслажде́нїе ѿри́нꙋла є҆сѝ плотско́е, ꙗ҆́кѡ но́щно:  до́брыхъ бо оу҆ѧзви́ласѧ є҆сѝ жела́нїемъ. 
Ѡ҆блиста̀ твоѧ̀ свѣтоно́снаѧ дне́сь па́мѧть  и҆здале́ча, просвѣща́ющи дꙋ́шъ ѡ҆мраче́нїе, мона́хѡвъ  подвиза́ющихсѧ оу҆добре́нїе. 
Чистотꙋ̀ двⷭ҇тва соблюла̀ є҆сѝ, почита́ющи  черто́гъ нетлѣ́нный: хрⷭ҇та́ бо жела́нїемъ разжегла́сѧ  є҆сѝ, стра́ннагѡ жениха̀ твоегѡ̀. 
Бг҃оро́диченъ: 
Да сла́вы и҆спо́лнимсѧ, прїи́де въ безсла́вное  человѣ́чество сла́вы гдⷭ҇ь: ꙗ҆́коже человѣ́къ мы́емь,  тво́й сн҃ъ человѣ́ки просла́ви. 
Конда́къ предпра́зднства, гла́съ д҃: 
Во стрꙋѧ́хъ дне́сь і҆ѻрда́нскихъ бы́въ гдⷭ҇ь,  і҆ѡа́ннꙋ вопїе́тъ: не оу҆бо́йсѧ крести́ти мѧ̀, спасти́ бо  прїидо́хъ а҆да́ма первозда́ннаго. 
І҆́косъ: 
Не и҆стѧзꙋ́ю тѧ̀, крⷭ҇ти́телю, предѣ́лы преходи́ти:  не глаго́лю тебѣ̀, рцы́ ми, ꙗ҆̀же глаго́леши  беззакѡ́ннымъ, и҆ оу҆чи́ши грѣ́шники: то́чїю крести́ мѧ  молчѧ̀, и҆ ча́ѧ, ꙗ҆̀же ѿ кр҃ще́нїѧ: прїи́меши бо сегѡ̀  ра́ди досто́инство, є҆́же не бы́сть а҆́гг҃лѡмъ, и҆́бо  всѣ́хъ прⷪ҇ро́кѡвъ бо́льша тѧ̀ (с. 111) сотворю̀, ѿ  ѻ҆́ныхъ оу҆́бѡ ни є҆ди́нъ ꙗ҆́вѣ мѧ̀ ви́дѣ, но во  ѻ҆́бразѣхъ и҆ сѣ́нехъ, и҆ гада́нїихъ: ты́ же предъ тобо́ю  стоѧ́ща ви́дѣлъ є҆сѝ, спасти́ бо прїидо́хъ а҆да́ма  первозда́ннаго. 
Пѣ́снь з҃. І҆рмо́съ: 
Проидо́ша, ꙗ҆́кѡ черто́гъ, пе́щный пла́мень  нестерпи́мый, и҆̀же за благоче́стїе и҆ногда̀, ѻ҆́троцы  ст҃і́и показа́вшесѧ ꙗ҆́вѣ, и҆ согла́снѡ воспѣва́юще,  пѣ́снь поѧ́хꙋ: ѻ҆ц҃є́въ бж҃е, бл҃гослове́нъ є҆сѝ. 
Хрⷭ҇то́съ спасе́нїе ꙗ҆ви́сѧ, просвѣще́нїе да́рꙋѧ:  да ра́дꙋетсѧ не́бо, ѻ҆́блацы же да кропѧ́тъ и҆́стиннѡ  пра́вдꙋ, взыва́ющымъ: ѻ҆ц҃є́въ бж҃е, бл҃гослове́нъ є҆сѝ. 
Рꙋно̀, є҆́же прови́дѣ гедеѡ́нъ, полна̀ ча́ша воды̀  и҆ска́павшїѧ, ꙗ҆́вѣ твоѐ креще́нїе ска́зоваше, хрⷭ҇тѐ,  є҆́же подае́ши крести́всѧ воспѣва́ющымъ: ѻ҆ц҃є́въ бж҃е,  бл҃гослове́нъ є҆сѝ. 
Сла̑ныѧ безча́дствꙋющыѧ є҆лїссе́й и҆сцѣлѧ́ѧ во́ды,  бл҃гоча́дїе честны́ѧ кꙋпѣ́ли проѡбразѝ, хотѧ́щее бы́ти  та́инственнѡ воспѣва́ющымъ: ѻ҆ц҃є́въ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Пе́щь горѧ́щꙋю ѡ҆роси́лъ є҆сѝ, сп҃се, ѻ҆́троки  спа́слъ є҆сѝ пою́щыѧ и҆ глаго́лющыѧ: бл҃гослове́нъ є҆сѝ  во вѣ́ки, гдⷭ҇и бж҃е ѻ҆ц҃ъ на́шихъ. 
Коне́цъ мꙋче́нїѧ прїѧ́сте кꙋ́пнѡ, мече́мъ  оу҆мерщвлѧ́еми съ жена́ми и҆ дѣтьмѝ, хрⷭ҇тꙋ̀ вопїю́ще:  бл҃гослове́нъ є҆сѝ, гдⷭ҇и, бж҃е ѻ҆ц҃ъ на́шихъ. 
Ра́довахꙋсѧ ст҃і́и, зрѧ́ще себѐ мечи̑  скончава́ємыѧ, и҆ вѣ́рою взыва́хꙋ: бл҃гослове́нъ є҆сѝ,  гдⷭ҇и, бж҃е ѻ҆ц҃ъ на́шихъ. 
Нечести́выхъ свирѣ́пство потреби́сѧ ѿ землѝ, и҆  бо́зи падо́ша на зе́млю, и҆ сокрꙋши́шасѧ мꙋ́чєникъ  и҆сповѣ́данїемъ, и҆ вѣнцы̀ прїѧ́ша. 
Бг҃оро́диченъ: 
Спаса́й па́ствꙋ твою̀, всесвѧта́ѧ чⷭ҇таѧ, ѿ  всѧ́кагѡ ѡ҆бстоѧ́нїѧ: ꙗ҆́кѡ є҆ди́на предста́тельница ро́да  на́шегѡ, бл҃гослове́ннаѧ бцⷣе всепѣ́таѧ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ (с. 112) пла́мень вознесло̀ є҆́сть: хрⷭ҇то́съ же  прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Ѕлѣ̀ оу҆мышлѧ́ѧ сопроти́вный, дꙋшѝ твоеѧ̀  крѣ́пость оу҆мѧгчи́ти недꙋ́гами покꙋша́шесѧ: и҆ і҆́ѡва  прирази́выйсѧ терпѣ́нїю, мꙋ́дрѣ болѣ́зньми ѿража́шесѧ,  твои́мъ терпѣ́нїемъ, мꙋ́драѧ, оу҆ѧзвлѧ́ѧсѧ. 
Твоѧ̀ ны́нѣ оу҆клони́сѧ ѿ треволне́нїй житїѧ̀ къ  бл҃гоꙋти́шномꙋ дꙋша̀ приста́нищꙋ, бога́та сꙋ́щи добро́тами  въ бжⷭ҇твенныхъ пребыва́нїихъ, мꙋ́драѧ, и҆дѣ́же  проꙋгото́висѧ твои̑мъ терпѣливострада́нїємъ мнѡ́гимъ  поко́ище. 
Мꙋ́дрѣ наста́вила є҆сѝ во ѻ҆́бщемъ житїѝ,  мѣ́сто, гл҃го́лющи, и҆змѣни́ти никогда́же: вели́кихъ бо  хода́тайственно воздаѧ́нїй терпѣ́нїе, словесы́ же и҆  дѣлесы̀ по́льзовати мона́шествꙋющыѧ вои́стиннꙋ не  ѡ҆блѣни́ласѧ є҆сѝ. 
Бг҃оро́диченъ: 
Водно́е є҆стество̀ ѿ грѣха́ мѧ и҆змыва́етъ,  ржⷭ҇тва̀ твоегѡ̀ па́че є҆стества̀ мꙋ́дростїю: бг҃а бо  ѡ҆чище́нїе творца̀ свѣ́та, ѡ҆чища́етъ, бг҃оневѣ́сто,  мно́гими ѡ҆скверни́вшагосѧ, дв҃о, согрѣше́ньми. 
Пѣ́снь и҃. І҆рмо́съ: 
Чꙋ́да преесте́ственнагѡ показа̀ ѻ҆́бразъ  ѻ҆гнеро́снаѧ пе́щь дре́вле: ѻ҆́гнь бо не ѡ҆палѝ ю҆́ныѧ  дѣ́ти, хрⷭ҇то́во ꙗ҆влѧ́ѧ безсѣ́менное ѿ дв҃ы  бжⷭ҇твенное ржⷭ҇тво̀. Тѣ́мъ воспѣва́юще воспои́мъ: да  благослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Хвалꙋ̀ велегла́снѡ влⷣцѣ возсле́мъ, прїи́де,  ꙗ҆ви́сѧ: восхо́дитъ на во́ды, и҆ ѡ҆бнажа́етсѧ нб҃о  ѻ҆́блаки ѡ҆дѣва́ѧй, и҆ креща́етсѧ, ѡ҆чища́ѧ ны̀,  воспѣва́ющыѧ: да бл҃гослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Прїиди́те мы́сленнѡ, ко і҆ѻрда́нꙋ и҆́демъ,  видѣ́нїе ве́лїе въ не́мъ оу҆́зримъ: і҆и҃съ бо  просвѣще́нїе прихо́дитъ, и҆ раба̀ преклонѧ́етсѧ дла́ни, съ  тре́петомъ вопїю́ща: да бл҃гослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. (с. 113) 
Оу҆́гль, є҆го́же прови́дѣ и҆са́їа, въ вода́хъ  і҆ѻрда́нскихъ разгорѣ́всѧ, попалѝ ве́щь всю̀ грѣхѡ́въ,  и҆ подадѐ сокрꙋшє́ннымъ назда́нїе. Тѣ́мже воспѣва́юще  воспое́мъ: да бл҃гослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
И҆́нъ. І҆рмо́съ: 
Є҆ди́наго безнача́льнаго цр҃ѧ̀ сла́вы, є҆го́же  бл҃гословѧ́тъ небє́сныѧ си̑лы, и҆ трепе́щꙋтъ чи́ни  а҆́гг҃льстїи, по́йте свѧще́нницы, лю́дїе превозноси́те  є҆го̀ во вѣ́ки. 
Є҆ди́наго бл҃гоꙋтро́бнаго цр҃ѧ̀ сла́вы,  и҆сповѣ́дающе мꙋ́дрїи страда́льцы, прїѧ́ша по́чєсти  побѣ́ды, вопїю́ще бл҃годерзнове́ннѡ: лю́дїе, превозноси́те  є҆го̀ во вѣ́ки. 
Тве́рдѡ проти́вишасѧ хрⷭ҇тѡ́вы страда́льцы къ  мꙋчи́телємъ, стра́ждꙋще до́блественнѣ, побѣди́ша  і҆́дѡльскꙋю ле́сть, вопїю́ще благодерзнове́ннѡ: лю́дїе,  превозноси́те є҆го̀ во всѧ̑ вѣ́ки. 
Ꙗ҆́коже а҆дама́нти, до́блїи ѻ҆рꙋ́жницы, мꙋчи́телей  прещє́нїѧ и҆ мꙋ̑ки побѣди́вше, ра́достнѡ вопїѧ́хꙋ: по́йте  свѧще́нницы, лю́дїе, превозноси́те гдⷭ҇а во вѣ́ки. 
Бг҃оро́диченъ: 
Є҆ди́наго бл҃гоꙋтро́бнаго превѣ́чнаго сло́ва,  и҆з̾ дв҃ы въ послѣ̑днѧѧ ро́ждшагосѧ, и҆ спа́сшаго  человѣ́ческїй ро́дъ: по́йте свѧще́нницы, лю́дїе,  превозноси́те є҆го̀ во вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
На землѝ живꙋ́щи, къ землѝ блаже́нныхъ вои́стиннꙋ  дости́гнꙋти вожделѣ́ла є҆сѝ: и҆дѣ́же чи́ни а҆́гг҃льстїи,  преподо́бныхъ, и҆ по́стникѡвъ и҆ дѣ́въ, живꙋ́ще вѣ́чнѡ  пѣсносло́вѧтъ хрⷭ҇та̀ во вѣ́ки всѧ̑. 
Добро́тою є҆стества̀ лꙋ́чши мно́гихъ сꙋ́щи, ѡ҆  дꙋшѝ (с. 114) попекла́сѧ є҆сѝ, ꙗ҆́кѡ ви́дъ добро́ты  дꙋше́вныѧ мꙋ́дрѣ сохрани́вши: тѣ́мже добро́тꙋ тѣле́снꙋю  оу҆гаси́вши, распали́ласѧ є҆сѝ воздержа́нїемъ дꙋшѝ  твоеѧ̀. 
Бо́дръ оу҆́мъ къ бг҃ꙋ преꙋсе́рдїемъ дꙋше́внымъ ты̀  стѧжа́вши, кѡ́зни льсти́вагѡ мꙋдреца̀ ѕлы́хъ до конца̀  оу҆спи́ла є҆сѝ, сла́внаѧ: и҆ ны́нѣ, оу҆́спши, живе́ши  во вѣ́ки. 
Бг҃оро́диченъ: 
Ѡ҆бнови́ти земны̑ѧ сн҃ъ тво́й восхотѣ́въ, ко  і҆ѻрда́нꙋ, ꙗ҆́кѡ человѣ́къ, тщи́тсѧ, чⷭ҇таѧ, кра́йнїѧ  ра́ди любвѐ: та́мѡ бо всѣ́хъ сокрꙋ́шшаго сотрѐ,  ѡ҆бновлѧ́ѧ моли́твами твои́ми мі́ръ. 
Пѣ́снь ѳ҃. І҆рмо́съ: 
Неизглаго́ланное дв҃ы та́инство: нб҃о бо сїѧ̀, и҆  прⷭ҇то́лъ херꙋві́мскїй, и҆ свѣтоно́сный черто́гъ показа́сѧ  хрⷭ҇та̀ бг҃а вседержи́телѧ. Сїю̀ бл҃гоче́стнѡ, ꙗ҆́кѡ бцⷣꙋ,  велича́емъ. 
Та́инство стра́нное зрю̀ и҆ пресла́вное, і҆и҃съ  грѧде́тъ во́лею къ рѣцѣ̀ і҆ѻрда́нꙋ, вопїѧ̀ і҆ѡа́ннꙋ:  твою̀ десни́цꙋ мѝ, дрꙋ́же, взаи́мствꙋй, стра̑шнаѧ  соверша́ющемꙋ лю́демъ мои̑мъ въ снабдѣ́нїе. 
Пꙋсты̑ннаѧ і҆ѻрда̑нскаѧ да процвѣтꙋ́тъ: и҆̀же во  тмѣ̀ лежа́щїи, вели́къ ꙗ҆ви́сѧ ва́мъ свѣ́тъ, ви́дѣвше,  взыгра́йте: хрⷭ҇то́съ ѿ галїле́и приходѧ́й, пло́тїю  крⷭ҇ти́тисѧ ѿ раба̀ хо́щетъ. 
Возвесели́сѧ ны́нѣ, і҆ѻрда́не, и҆ ликꙋ́й,  і҆ѡа́нне, взыгра́й, всѧ̀ вселе́ннаѧ, ра́дꙋйсѧ: сѐ ꙗ҆ви́сѧ  хрⷭ҇то́съ, и҆ ѡ҆бнажа́етсѧ и҆ креща́етсѧ, во ѻ҆де́ждꙋ  ѡ҆блача́ѧ нетлѣ́нїѧ человѣ́чество. 
И҆́нъ. І҆рмо́съ: 
Па́че є҆стества̀ мт҃рь, и҆ по є҆стествꙋ̀ дв҃ꙋ,  є҆ди́нꙋ въ жена́хъ бл҃гослове́ннꙋю, пѣ́сньми, вѣ́рнїи,  бцⷣꙋ велича́емъ. 
Попра́вше всѧ̑ і҆дѡлослꙋжє́нїѧ вѣ́рою  страстоте́рпцы хрⷭ҇тѡ́вы, бжⷭ҇твенное тече́нїе сконча́вше  бл҃гоче́стнѡ и҆ вѣ́рою оу҆тверди́ша. (с. 115) 
Земна̑ѧ всѧ̑ презрѣ́вше вѣ́рою, стрⷭ҇тоте́рпцы  хрⷭ҇тѡ́вы, вкꙋ́пѣ оу҆се́рднѡ пострада́вше, ѿ бг҃а  прїѧ́ша врачева̑нїѧ. 
Стрⷭ҇тоте́рпцы, мꙋ́жески воѡрꙋжи́вшесѧ вѣ́рою,  гдⷭ҇нимъ крⷭ҇то́мъ ѡ҆полчє́нїѧ низложи́ша вра̑жїѧ, и҆  вѣнцы̀ прїѧ́ша. 
Бг҃оро́диченъ: 
Во чре́вѣ заче́ншаѧ непостижи́мое сло́во, и҆ сїѐ  безъ сѣ́мене на́мъ ро́ждшаѧ, молѝ прилѣ́жнѡ спасти́сѧ  дꙋша́мъ на́шымъ. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Оу҆ѧсни́вшисѧ добро́тами дѣ́вства, сла́внаѧ, тебѐ  самꙋ́ю оу҆краси́ла є҆сѝ вѣнце́мъ воздержа́тельнагѡ  житїѧ̀: тѣ́мже сꙋгꙋ́бымъ вѣнце́мъ вѣнча́ тѧ стра́нный  жени́хъ тво́й, є҆гѡ́же оу҆ѧзви́ласѧ є҆сѝ ты̀ любо́вїю. 
Наде́жда не посрамѝ, сѷгклитїкі́е, тѧ̀,  всечестна́ѧ, бꙋ́дꙋщихъ, ю҆́же и҆мѣ́ла є҆сѝ въ се́рдцѣ  твое́мъ: ны́нѣ бо прїѧ́ла є҆сѝ болѣ́зней воздаѧ̑нїѧ ѿ  сп҃са, за ꙗ҆̀же воздержа́нїѧ всѧ́къ ви́дъ прешла̀ є҆сѝ. 
Въ крѣ́пость и҆ оу҆твержде́нїе, чⷭ҇тна́ѧ, хрⷭ҇та̀  ѡ҆дѣ́ѧласѧ є҆сѝ, и҆ въ зе́млю ты̀ киче́нїе пони́зила  є҆сѝ глаго́лавшагѡ. а҆ высотꙋ̀ непра́вдꙋ. Тѣ́мже тѧ̀  вѣнце́мъ побѣ́ды оу҆красѝ побѣ́ды пода́тель і҆и҃съ. 
Бг҃оро́диченъ: 
Ѡ҆ тебѣ̀ пра́ѻц҃а паде́нїе крѣ́пость прїѧ́тъ,  поитѝ да́льше крѣ́пости не и҆мꙋ́щее: креще́нїемъ бо сн҃а  твоегѡ̀ всѧ́ка ѕло́ба ны́нѣ погрꙋзи́сѧ. тѣ́мже вино́внꙋ  тѧ̀ ѡ҆чище́нїѧ проповѣ́даемъ. 
Свѣти́ленъ. Подо́бенъ: Дх҃омъ во ст҃и́лищи: 
Ꙗ҆́кѡ ви́дѣ тѧ̀ ѡ҆бнаже́на і҆ѻрда́нъ, съ  тре́петомъ къ сꙋ́щемꙋ ѿ непло́дове речѐ: ѡ҆ста́ви, ѽ  і҆ѡа́нне! крести́тисѧ (с. 116) гдⷭ҇а, ѻ҆гне́мъ и҆ дх҃омъ  ѡ҆чища́ющаго всю̀ тва́рь: на сїе́ бо прїи́де, ѡ҆свѧти́ти  земны̑ѧ и҆ водно́е є҆стество̀. 
Сла́ва, и҆ ны́нѣ: 
И҆зъ дв҃ы возсїѧ́вый въ виѳлее́мѣ пло́тїю, ко  і҆ѻрда́нꙋ ны́нѣ тщи́тсѧ, скве́рнꙋ ѿмы́ти земноро́дныхъ,  къ свѣ́тꙋ приводѧ̀ во тмѣ̀ сꙋ́щыѧ, кр҃ще́нїемъ  бжⷭ҇твеннымъ. 
На хвали́техъ стїхи̑ры, на д҃, гла́съ ѕ҃. Подо́бенъ:  А҆́гг҃льскїѧ пред̾иди́те си̑лы: 
Что̀ не домышлѧ́ешисѧ, крести́телю, смотре́нїѧ,  є҆́же соверша́ю за всѣ́хъ спасе́нїе; дрє́внѧѧ ѡ҆ста́ви  ны́нѣ, и҆ помышлѧ́й полє́знаѧ. Вѣ́рꙋй бг҃ꙋ соше́дшемꙋ, и҆  престꙋпи́въ мнѣ̀ послꙋжѝ: бг҃ъ бо прїидо́хъ за  бл҃гоꙋтро́бїе а҆да́ма ѡ҆чи́стити ѿ паде́нїѧ. 
Взе́млѧй на́шѧ грѣхѝ на ра́мена, прише́лъ є҆сѝ,  і҆и҃се, къ стрꙋѧ́мъ і҆ѻрда̑нскимъ: а҆́зъ же оу҆жасо́хсѧ  твоегѡ̀ стра́шнагѡ прише́ствїѧ. Ка́кѡ оу҆́бѡ мѝ вели́ши  крести́ти тѧ̀; са́мъ мѧ̀ ѡ҆чи́стити прише́лъ є҆сѝ, и҆  ка́кѡ креще́нїѧ ѿ менє̀ про́сиши, всѣ́хъ ѡ҆чище́нїе; 
Є҆стества̀ моегѡ̀ непости́жное сло́во, въ ра́бїй же  зра́къ ѡ҆дѣ́ѧвсѧ, прїидо́хъ на і҆ѻрда́нъ, ника́коже менє̀  ѿрецы́сѧ, грѧдѝ, не бо́йсѧ, прибли́жисѧ ко мнѣ̀,  десни́цꙋ на ве́рхъ мо́й положи́въ, возопі́й: бл҃гослове́нъ  ꙗ҆вле́йсѧ, бж҃е на́шъ, сла́ва тебѣ̀. 
Ѽ па́че оу҆ма̀, безмѣ́рныѧ твоеѧ̀ нищеты̀, сло́ве  бж҃їй! менє̀ ра́ди па́дшагѡ, позна́хъ тѧ̀ за милосе́рдїе во  а҆да́ма ѡ҆бле́кшасѧ, и҆ сꙋ́щыѧ ѿ а҆да́ма ѡ҆бновлѧ́юща, и҆  повинꙋ́ѧйсѧ твоемꙋ̀ велѣ́нїю, вѣ́рнѡ зовꙋ̀ тебѣ̀:  бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀. 
Сла́ва, гла́съ и҆ подо́бенъ то́йже: 
Съ тре́петомъ слꙋжѧ̀ і҆ѡа́ннъ влⷣцѣ, ра́дꙋетсѧ  дꙋше́ю, и҆ вопїе́тъ съ весе́лїемъ: сра́дꙋйтесѧ мнѣ̀, всѝ  ро́ди (с. 117) пра́ѻц҃а, прїи́де бо ча́ѧнїе на́ше, прїи́де  на і҆ѻрда́нъ хрⷭ҇то́съ, всѧ̑ ѿ грѣха̀ а҆да́мова  ѡ҆чи́стити, ꙗ҆́кѡ бл҃гоꙋтро́бенъ. 
И҆ ны́нѣ, гла́съ и҆ подо́бенъ то́йже: 
Воспои́мъ, лю́дїе, рожде́нномꙋ ѿ дв҃ы и҆ въ  рѣцѣ̀ кре́щшемꙋсѧ і҆ѻрда́нѣ, и҆ къ немꙋ̀ возопїи́мъ:  цр҃ю̀ всѧ́кїѧ тва́ри, да́рꙋй на́мъ неѡсꙋжде́ннѡ чи́стою  со́вѣстїю вѣ́рнѡ дости́гнꙋти твоѐ ст҃о́е и҆з̾ ме́ртвыхъ  тридне́вное воста́нїе. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Сѐ цр҃ь, ꙳ сѐ ча́ѧнїе і҆и҃лево прїи́де: ꙳ лю́дїе,  ра́дꙋйтесѧ, ꙳ свѣ́тъ бо ꙗ҆влѧ́етсѧ. 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. 
Оу҆зрѣ́сѧ сꙋ́щымъ ꙳ на землѝ съ пло́тїю ꙳  бжⷭ҇твенный ны́нѣ свѣ́тъ, ꙳ сꙋ́щымъ во тмѣ̀ ꙗ҆ви́сѧ, ꙳  и҆ всѣ̑мъ бл҃года́ть возсїѧ̀. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Свѣти́льниче свѣ́тꙋ, ꙳ зарѐ сл҃нцꙋ, ꙳ прⷣте́че  сло́вꙋ, ꙳ дрꙋ́же женихꙋ̀, ꙳ прⷪ҇ро́че, послꙋжѝ. 
Сла́ва, и҆ ны́нѣ, гла́съ и҃. А҆нато́лїево: 
І҆ѡа́нне крⷭ҇ти́телю, во оу҆тро́бѣ позна́вый мѧ̀  а҆́гнца, на рѣцѣ́ ми послꙋжѝ, со а҆́гг҃лы мѝ слꙋ́жбꙋ  принесѝ: просте́ръ, косни́сѧ рꙋко́ю твое́ю верхꙋ̀ моемꙋ̀  пречⷭ҇томꙋ, и҆ є҆гда̀ оу҆́зриши го́ры трепе́щꙋщыѧ, и҆  і҆ѻрда́нъ возвраща́ющсѧ, съ си́ми возопі́й: воплоти́выйсѧ  ѿ дв҃ы въ на́ше спасе́нїе, гдⷭ҇и, сла́ва тебѣ̀. 
По Бл҃го є҆́сть: Трист҃о́е. По Ѻ҆́ч҃е на́шъ:  тропа́рь. Та́же, є҆ктенїа̀, и҆ ѿпꙋ́стъ. 
Ѡ҆ часѣ́хъ въ на́вечерїи ст҃ы́хъ бг҃оѧвле́нїй  подоба́етъ вѣ́дати: 
[Зрѝ] А҆́ще ли прилꙋчи́тсѧ бг҃оѧвле́нїе въ  недѣ́лю, и҆лѝ въ понедѣ́льникъ, часы̀ пое́мъ въ пѧто́къ,  а҆ ꙗ҆ди́мъ два́жды дне́мъ: мона́хи (с. 118) сы́ръ и҆  ма́сло, а҆ мїрѧ́не мѧ́со. А҆́ще ли бг҃оѧвле́нїе во  вто́рникъ, часы̀ пое́мъ въ понедѣ́льникъ. А҆́ще ли  бг҃оѧвле́нїе въ сре́дꙋ, часы̀ пое́мъ во вто́рникъ. А҆́ще  ли бг҃оѧвле́нїе въ четверто́къ, часы̀ пое́мъ въ сре́дꙋ.  А҆́ще ли бг҃оѧвле́нїе въ пѧто́къ, часы̀ пое́мъ въ  четверто́къ. Во всѧ̑ сїѧ̑ дни̑, ѿ понедѣ́льника, въ  наве́чєрїѧ предъ бг҃оѧвле́нїемъ держи́мъ по́стъ, ника́коже  сы́ра, ни ма́сла вкꙋша́емъ, но то́чїю штѝ съ со́комъ, да  кꙋтїю̀. 
ПОСЛѢ́ДОВАНІЕ ЧАСѠ́ВЪ, 
пѣва́емыхъ въ на́вечерїи просвѣще́нїѧ. 
Въ нача́лѣ втора́гѡ часа̀ зна́менꙋетъ въ кампа́нъ,  и҆ собра́вшесѧ во хра́мъ, ѡ҆блачи́тсѧ і҆ере́й въ фелѡ́нь,  дїа́конъ же въ стїха́рь. И҆ поставлѧ́етъ  параекклисїа́рхъ а҆нало́гїй, оу҆кра́шенъ, прѧ́мѡ црⷭ҇кихъ  вра́тъ, и҆ вжига́етъ свѣщꙋ̀ на свѣ́щницѣ. І҆ере́й же  и҆схо́дитъ со є҆ѵⷢ҇лїемъ во хра́мъ, и҆лѝ въ трапе́зꙋ,  црⷭ҇кими враты̀, предходѧ́щꙋ є҆мꙋ̀ дїа́конꙋ съ кади́ломъ.  И҆ полага́етъ і҆ере́й ст҃о́е є҆ѵⷢ҇лїе на а҆нало́гѣ, и҆  ста́въ предъ а҆нало́гомъ, твори́тъ нача́ло по ѻ҆бы́чаю, и҆  по нача́лѣ чте́цъ: Сла́ва тебѣ̀, бж҃е на́шъ, сла́ва  тебѣ̀. Цр҃ю̀ нбⷭ҇ный: и҆ прѡ́чаѧ. И҆ по возгла́сѣ,  кади́тъ і҆ере́й ст҃о́е є҆ѵⷢ҇лїе на а҆нало́гѣ ѻ҆́крестъ,  и҆ про́чыѧ і҆кѡ́ны, и҆ хра́мъ ве́сь, и҆ настоѧ́телѧ, и҆  бра́тїю: Чте́цъ же чте́тъ: 
Ѱало́мъ є҃. 
Глаго́лы моѧ̑ внꙋшѝ, гдⷭ҇и, разꙋмѣ́й зва́нїе моѐ.  Вонмѝ гла́сꙋ моле́нїѧ моегѡ̀, цр҃ю̀ мо́й и҆ бж҃е мо́й,  ꙗ҆́кѡ къ тебѣ̀ помолю́сѧ, гдⷭ҇и. Заꙋ́тра оу҆слы́ши гла́съ  мо́й, заꙋ́тра предста́нꙋ тѝ, и҆ оу҆́зриши мѧ̀. Ꙗ҆́кѡ бг҃ъ  не хотѧ́й беззако́нїѧ ты̀ є҆сѝ: не присели́тсѧ къ тебѣ̀  лꙋка́внꙋѧй, нижѐ пребꙋ́дꙋтъ беззакѡ́нницы предъ ѻ҆чи́ма  твои́ма: (с. 119) возненави́дѣлъ є҆сѝ всѧ̑, дѣ́лающыѧ  беззако́нїе. Погꙋби́ши всѧ̑, глаго́лющыѧ лжꙋ̀, мꙋ́жа крове́й  и҆ льсти́ва гнꙋша́етсѧ гдⷭ҇ь. А҆́зъ же, мно́жествомъ  ми́лости твоеѧ̀, вни́дꙋ въ до́мъ тво́й, поклоню́сѧ ко хра́мꙋ  ст҃о́мꙋ твоемꙋ̀, во стра́сѣ твое́мъ. Гдⷭ҇и, наста́ви мѧ̀  пра́вдою твое́ю, вра̑гъ мои́хъ ра́ди и҆спра́ви предъ тобо́ю  пꙋ́ть мо́й. Ꙗ҆́кѡ нѣ́сть во оу҆стѣ́хъ и҆́хъ и҆́стины,  се́рдце и҆́хъ сꙋ́етно, гро́бъ ѿве́рстъ горта́нь и҆́хъ,  ѧ҆зы́ки свои́ми льща́хꙋ. Сꙋдѝ и҆̀мъ, бж҃е, да ѿпадꙋ́тъ  ѿ мы́слей свои́хъ, по мно́жествꙋ нече́стїѧ и҆́хъ и҆зри́ни  ѧ҆̀, ꙗ҆́кѡ преѡгорчи́ша тѧ̀, гдⷭ҇и. И҆ да возвеселѧ́тсѧ  всѝ оу҆пова́ющїи на тѧ̀, во вѣ́къ возра́дꙋютсѧ, и҆  всели́шисѧ въ ни́хъ, и҆ похва́лѧтсѧ ѡ҆ тебѣ̀ лю́бѧщїи и҆́мѧ  твоѐ. Ꙗ҆́кѡ ты̀ бл҃гослови́ши пра́ведника, гдⷭ҇и: ꙗ҆́кѡ  ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ. 
Ѱало́мъ к҃в. 
Гдⷭ҇ь пасе́тъ мѧ̀, и҆ ничто́же мѧ̀ лиши́тъ. На  мѣ́стѣ ѕла́чнѣ, та́мѡ всели́ мѧ, на водѣ̀ поко́йнѣ  воспита́ мѧ. Дꙋ́шꙋ мою̀ ѡ҆братѝ, наста́ви мѧ̀ на стєзѝ  пра́вды, и҆́мене ра́ди своегѡ̀. А҆́ще бо и҆ пойдꙋ̀ посредѣ̀  сѣ́ни сме́ртныѧ, не оу҆бою́сѧ ѕла̀, ꙗ҆́кѡ ты̀ со мно́ю  є҆сѝ: же́злъ тво́й и҆ па́лица твоѧ̀, та̑ мѧ̀  оу҆тѣ́шиста. Оу҆гото́валъ є҆сѝ предо мно́ю трапе́зꙋ,  сопроти́въ стꙋжа́ющымъ мнѣ̀, оу҆ма́стилъ є҆сѝ є҆ле́омъ  главꙋ̀ мою̀, и҆ ча́ша твоѧ̀ оу҆поѧва́ющи мѧ̀, ꙗ҆́кѡ  держа́вна. И҆ ми́лость твоѧ̀ пожене́тъ мѧ̀ всѧ̑ дни̑ живота̀  моегѡ̀, и҆ є҆́же всели́тимисѧ въ до́мъ гдⷭ҇ень, въ долготꙋ̀  дні́й. 
Ѱало́мъ к҃ѕ. 
Гдⷭ҇ь просвѣще́нїе моѐ и҆ сп҃си́тель мо́й, когѡ̀  оу҆бою́сѧ; Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; Внегда̀ приближа́тисѧ на мѧ̀ ѕло́бꙋющымъ,  є҆́же снѣ́сти плѡ́ти моѧ̑: ѡ҆скорблѧ́ющїи мѧ̀ и҆ вразѝ  моѝ, ті́и (с. 120) и҆знемого́ша и҆ падо́ша. А҆́ще  ѡ҆полчи́тсѧ на мѧ̀ по́лкъ, не оу҆бои́тсѧ се́рдце моѐ:  а҆́ще воста́нетъ на мѧ̀ бра́нь, на него̀ а҆́зъ оу҆пова́ю.  Є҆ди́но проси́хъ ѿ гдⷭ҇а, то̀ взыщꙋ̀: є҆́же жи́ти мѝ въ  домꙋ̀ гдⷭ҇ни всѧ̑ дни̑ живота̀ моегѡ̀: зрѣ́ти мѝ красотꙋ̀  гдⷭ҇ню, и҆ посѣща́ти хра́мъ ст҃ы́й є҆гѡ̀. Ꙗ҆́кѡ скры́ мѧ  въ селе́нїи свое́мъ въ де́нь ѕѡ́лъ мои́хъ, покры́ мѧ въ  та́йнѣ селе́нїѧ своегѡ̀, на ка́мень вознесе́ мѧ. И҆ ны́нѣ  сѐ вознесѐ главꙋ̀ мою̀ на врагѝ моѧ̑, ѡ҆быдо́хъ и҆  пожро́хъ въ селе́нїи є҆гѡ̀ же́ртвꙋ хвале́нїѧ и҆  воскликнове́нїѧ, пою̀ и҆ воспою̀ гдⷭ҇еви. Оу҆слы́ши, гдⷭ҇и,  гла́съ мо́й, и҆́мже воззва́хъ: поми́лꙋй мѧ̀, и҆ оу҆слы́ши  мѧ̀. Тебѣ̀ речѐ се́рдце моѐ: гдⷭ҇а взыщꙋ̀. взыска̀ тебѐ  лицѐ моѐ, лица̀ твоегѡ̀, гдⷭ҇и, взыщꙋ̀. Не ѿвратѝ лица̀  твоегѡ̀ ѿ менє̀, и҆ не оу҆клони́сѧ гнѣ́вомъ ѿ раба̀  твоегѡ̀: помо́щникъ мо́й бꙋ́ди, не ѿри́ни менє̀ и҆ не  ѡ҆ста́ви менє̀, бж҃е, сп҃си́телю мо́й. Ꙗ҆́кѡ ѻ҆те́цъ мо́й  и҆ ма́ти моѧ̀ ѡ҆ста́виста мѧ̀: гдⷭ҇ь же воспрїѧ́тъ мѧ̀.  Законоположи́ ми, гдⷭ҇и, въ пꙋтѝ твое́мъ, и҆ наста́ви мѧ̀  на стезю̀ пра́вꙋю, вра̑гъ мои́хъ ра́ди. Не преда́ждь менє̀  въ дꙋ́шы стꙋжа́ющихъ мѝ: ꙗ҆́кѡ воста́ша на мѧ̀  свидѣ́телє непра́веднїи, и҆ солга̀ непра́вда себѣ̀.  Вѣ́рꙋю ви́дѣти бл҃га̑ѧ гдⷭ҇нѧ на землѝ живы́хъ. Потерпѝ  гдⷭ҇а, мꙋжа́йсѧ, и҆ да крѣпи́тсѧ се́рдце твоѐ, и҆ потерпѝ  гдⷭ҇а. Сла́ва, и҆ ны́нѣ, А҆ллилꙋ́їа, три́жды. Гдⷭ҇и,  поми́лꙋй, три́жды. 
Сла́ва, тропа́рь, гла́съ д҃: 
Возвраща́шесѧ и҆ногда̀ і҆ѻрда́нъ рѣка̀ ми́лѡтїю  є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды  сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый,  во ѻ҆́бразъ вои́стиннꙋ кр҃ще́нїѧ, и҆́мже мы̀ текꙋ́щее  житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во  і҆ѻрда́нѣ ѡ҆свѧти́ти во́ды. 
И҆ ны́нѣ, бг҃оро́диченъ: 
Что́ тѧ нарече́мъ, ѽ бл҃года́тнаѧ; нб҃о, ꙗ҆́кѡ (с.  121) возсїѧ́ла є҆сѝ сл҃нце пра́вды: ра́й, ꙗ҆́кѡ прозѧбла̀  є҆сѝ цвѣ́тъ нетлѣ́нїѧ: дв҃ꙋ, ꙗ҆́кѡ пребыла̀ є҆сѝ  нетлѣ́нна: чⷭ҇тꙋю мт҃рь, ꙗ҆́кѡ и҆мѣ́ла є҆сѝ на ст҃ы́хъ  твои́хъ ѡ҆б̾ѧ́тїѧхъ сн҃а, всѣ́хъ бг҃а. Того̀ молѝ  спасти́сѧ дꙋша́мъ на́шымъ. 
Та́же, тропарѝ сїѧ̑ пое́мъ по два́жды. гла́съ и҃. 
Творе́нїе сѡфро́нїа, патрїа́рха і҆ерⷭ҇ли́мскагѡ: 
Дне́сь во́дъ ѡ҆свѧща́етсѧ є҆стество̀, и҆  раздѣлѧ́етсѧ і҆ѻрда́нъ, и҆ свои́хъ во́дъ возвраща́етъ  стрꙋи̑, влⷣкꙋ зрѧ̀ крещае́ма. 
И҆ вторы́й ли́къ то́йже тропа́рь безъ припѣ́ва. 
И҆ па́ки пе́рвый ли́къ, припѣ́въ: 
Сті́хъ: Сегѡ̀ ра́ди помѧнꙋ́хъ тѧ̀ ѿ землѝ  і҆ѻрда́нски и҆ є҆рмѡнїи́мски. 
Ꙗ҆́кѡ чл҃вѣ́къ, на рѣкꙋ̀ прише́лъ є҆сѝ, хрⷭ҇тѐ  цр҃ю̀, и҆ ра́бское креще́нїе прїѧ́ти тщи́шисѧ, бл҃же, ѿ  прⷣте́чєвꙋ рꙋкꙋ̀, грѣ̑хъ ра́ди на́шихъ, чл҃вѣколю́бче. 
И҆ вторы́й ли́къ вторы́й припѣ́въ: 
Ви́дѣша тѧ̀ во́ды, бж҃е, ви́дѣша тѧ̀ во́ды, и҆  оу҆боѧ́шасѧ. 
И҆ па́ки то́йже тропа́рь. Сла́ва: 
Ко гла́сꙋ вопїю́щагѡ въ пꙋсты́ни: оу҆гото́вайте  пꙋ́ть гдⷭ҇ень, прише́лъ є҆сѝ, гдⷭ҇и, зра́къ ра́бїй  прїи́мъ, креще́нїѧ просѧ̀, не вѣ́дый грѣха̀: ви́дѣша тѧ̀  во́ды, и҆ оу҆боѧ́шасѧ. Тре́петенъ бы́сть прⷣте́ча, и҆  возопѝ глаго́лѧ: ка́кѡ просвѣти́тъ свѣти́льникъ свѣ́та;  ка́кѡ рꙋ́кꙋ положи́тъ ра́бъ на влⷣкꙋ; ѡ҆свѧтѝ менѐ и҆  во́ды, сп҃се, взе́млѧй мі́ра грѣ́хъ. 
И҆ ны́нѣ, па́ки то́йже. 
Та́же прокі́менъ, гла́съ д҃: И҆ возгремѣ̀ съ нб҃сѐ  гдⷭ҇ь, и҆ вы́шнїй дадѐ гла́съ сво́й. Сті́хъ: Возлюблю́  тѧ, гдⷭ҇и, крѣ́посте моѧ̀: гдⷭ҇ь оу҆твержде́нїе моѐ. 
Прⷪ҇ро́чества и҆са́їина чте́нїе. 
[Глава̀ л҃є] Та́кѡ гл҃го́летъ гдⷭ҇ь: да  возвесели́тсѧ пꙋсты́нѧ жа́ждꙋщаѧ да возра́дꙋетсѧ пꙋсты́нѧ,  и҆ процвѣте́тъ, ꙗ҆́кѡ крі́нъ, (с. 122) и҆ да прозѧ́бнетъ,  и҆ всѧ̑ возвеселѧ́тсѧ. И҆ возра́дꙋютсѧ пꙋсты̑ннаѧ  і҆ѻрда́нѡва, и҆ сла́ва лїва́нова дана̀ бы́сть є҆́й, и҆  че́сть карми́лова: и҆ лю́дїе моѝ оу҆́зрѧтъ сла́вꙋ гдⷭ҇ню  и҆ высотꙋ̀ бж҃їю. Оу҆крѣпи́тесѧ рꙋ́ки ѡ҆сла́блєнныѧ, и҆  колѣ̑на разсла́блєннаѧ оу҆тѣ́шитесѧ, и҆ рцы́те  малодꙋ̑шнымъ мы́слїю: оу҆крѣпи́тесѧ и҆ не бо́йтесѧ, сѐ  бг҃ъ на́шъ сꙋ́дъ воздае́тъ, то́й прїи́детъ и҆ спасе́тъ  на́съ. Тогда̀ ѿве́рзꙋтсѧ ѻ҆чеса̀ слѣпы́хъ, и҆ оу҆шеса̀  глꙋхи́хъ оу҆слы́шатъ: тогда̀ ско́читъ хромы́й, ꙗ҆́кѡ  є҆ле́нь, и҆ ꙗ҆́сенъ бꙋ́детъ ѧ҆зы́къ гꙋгни́выхъ, ꙗ҆́кѡ  прорази́сѧ въ пꙋсты́ни вода̀, и҆ де́брь въ землѝ жа́ждꙋщей.  И҆ бꙋ́детъ безво́днаѧ въ бла̑та, и҆ въ жа́ждꙋщей землѝ  и҆сто́чникъ воды̀ бꙋ́детъ: та́мѡ бꙋ́детъ весе́лїе пти́цъ,  водворе́нїе сѵ́рїнѡвъ, и҆ тро́стїй, и҆ бла́та. Та́мѡ бꙋ́детъ  пꙋ́ть чи́стъ, и҆ пꙋ́ть ст҃ъ нарече́тсѧ: и҆ не мимои́детъ  та́мѡ нечи́стъ, нижѐ бꙋ́детъ та́мѡ пꙋ́ть нечи́стый,  разсѣ́ѧннїи же по́йдꙋтъ по немꙋ̀, и҆ не заблꙋ́дѧтъ. И҆ не  бꙋ́детъ та́мѡ льва̀, нижѐ ѿ ѕвѣре́й лю́тыхъ взы́детъ  на́нь, нижѐ ѡ҆брѧ́щетсѧ та́мѡ: но по́йдꙋтъ по немꙋ̀  и҆зба́вленнїи и҆ собра́ннїи ѿ гдⷭ҇а, и҆ ѡ҆братѧ́тсѧ, и҆  прїи́дꙋтъ въ сїѡ́нъ съ весе́лїемъ и҆ ра́достїю, и҆ весе́лїе  вѣ́чное над̾ главо́ю и҆́хъ. хвала̀ и҆ ра́дованїе и҆  весе́лїе пости́гнетъ и҆̀хъ. ѿбѣжѐ болѣ́знь, печа́ль и҆  воздыха́нїе. 
Дѣѧ́нїй ст҃ы́хъ а҆пⷭ҇тѡлъ чте́нїе. 
[Зач. л҃г] Во дни̑ ѻ҆́ны, ꙗ҆́коже скончава́ше  і҆ѡа́ннъ тече́нїе, глаго́лаше: кого́ мѧ непщꙋ́ете бы́ти,  нѣ́смь а҆́зъ: но сѐ грѧде́тъ по мнѣ̀, є҆мꙋ́же нѣ́смь  досто́инъ разрѣши́ти реме́нь сапогꙋ̑ є҆гѡ̀. Мꙋ́жїе  бра́тїе, сы́нове ро́да а҆враа́млѧ, и҆ и҆̀же въ ва́съ  боѧ́щїисѧ бг҃а, ва́мъ сло́во спасе́нїѧ сегѡ̀ посла́сѧ.  Живꙋ́щїи бо во і҆ерⷭ҇ли́мѣ, и҆ кнѧ́зи и҆́хъ сегѡ̀ не  разꙋмѣ́вше, и҆ гла́сы прⷪ҇ро́чєскїѧ во всѧ̑ сꙋббѡ́ты  чтѡ́мыѧ, ѡ҆сꙋди́вше є҆го̀, и҆спо́лниша. И҆ ни є҆ди́ныѧ  вины̀ сме́ртныѧ (с. 123) ѡ҆брѣ́тше, проси́ша оу҆ пїла́та  оу҆би́ти є҆го̀. Ꙗ҆́коже сконча́ша всѧ̑, ꙗ҆̀же ѡ҆ не́мъ  пи̑сана, сне́мше съ дре́ва, положи́ша во гро́бѣ. Бг҃ъ же  воскресѝ є҆го̀ ѿ ме́ртвыхъ. И҆́же ꙗ҆ви́сѧ на дни̑  мнѡ́ги, совозше́дшымъ съ ни́мъ ѿ галїле́и во і҆ерⷭ҇ли́мъ,  и҆̀же ны́нѣ сꙋ́ть свидѣ́телїе є҆гѡ̀ къ лю́демъ. И҆ мы̀  ва́мъ бл҃говѣствꙋ́емъ ѡ҆бѣтова́нїе бы́вшее ко ѻ҆тцє́мъ,  ꙗ҆́кѡ сїѐ бг҃ъ и҆спо́лнилъ є҆́сть на́мъ, ча́дѡмъ и҆́хъ,  воздви́гъ і҆и҃са. 
Премꙋ́дрость, про́сти оу҆слы́шимъ ст҃а́гѡ  є҆ѵⷢ҇лїа. 
Ѿ матѳе́а ст҃а́гѡ є҆ѵⷢ҇лїа чте́нїе. 
[Зач. є҃] Во вре́мѧ ѻ҆́но, прїи́де і҆ѡа́ннъ  крⷭ҇ти́тель, проповѣ́дꙋѧ въ пꙋсты́ни і҆ꙋде́йстѣй, и҆  глаго́лѧ: пока́йтесѧ, прибли́жибосѧ црⷭ҇тво нбⷭ҇ное. Се́й бо  є҆́сть рече́нный и҆са́їемъ прⷪ҇ро́комъ, глаго́лющимъ:  гла́съ вопїю́щагѡ въ пꙋсты́ни, оу҆гото́вайте пꙋ́ть гдⷭ҇ень,  пра̑вы твори́те стєзѝ є҆гѡ̀. Са́мъ же і҆ѡа́ннъ и҆мѧ́ше  ри́зꙋ свою̀ ѿ вла̑съ велблꙋ̑ждь, и҆ по́ѧсъ оу҆сме́нъ ѡ҆  чреслѣ́хъ свои́хъ: снѣ́дь же є҆гѡ̀ бѣ̀ прꙋ́жїе и҆ ме́дъ  ди́вїй. Тогда̀ и҆схожда́ше къ немꙋ̀ і҆ерⷭ҇ли́ма, и҆ всѧ̀  і҆ꙋде́а, и҆ всѧ̀ страна̀ і҆ѻрда́нскаѧ. И҆ креща́хꙋсѧ во  і҆ѻрда́нѣ ѿ негѡ̀, и҆сповѣ́дающе грѣхѝ своѧ̑.  Ви́дѣвъ же і҆ѡа́ннъ мнѡ́ги фарїсє́и и҆ саддꙋкє́и,  грѧдꙋ́щыѧ на креще́нїе є҆гѡ̀, речѐ и҆̀мъ: рождє́нїѧ  є҆хі́днѡва, кто̀ сказа̀ ва́мъ бѣжа́ти ѿ бꙋ́дꙋщагѡ  гнѣ́ва; Сотвори́те оу҆̀бо плоды̀ достѡ́йны покаѧ́нїѧ. И҆  не начина́йте глаго́лати въ себѣ̀: ѻ҆ц҃а̀ и҆́мамы  а҆враа́ма. Глаго́лю бо ва́мъ, ꙗ҆́кѡ мо́жетъ бг҃ъ ѿ  ка́менїѧ сегѡ̀ воздви́гнꙋти ча̑да а҆враа́мꙋ. Оу҆же́ бо и҆  сѣки́ра при ко́рени дре́ва лежи́тъ: всѧ́ко оу҆̀бо дре́во,  є҆́же не твори́тъ плода̀ добра̀, посѣка́емо быва́етъ, и҆  во ѻ҆́гнь вметае́мо. А҆́зъ оу҆́бѡ креща́ю вы̀ водо́ю въ  покаѧ́нїе: грѧды́й же по мнѣ̀, крѣ́плїй менє̀ є҆́сть,  є҆мꙋ́же нѣ́смь досто́инъ сапогѝ понестѝ, то́й вы̀  крести́тъ дх҃омъ ст҃ы́мъ. (с. 124) 
Та́же: 
Стѡпы̀ моѧ̑ напра́ви по словесѝ твоемꙋ̀, и҆ да не  ѡ҆блада́етъ мно́ю всѧ́кое беззако́нїе. И҆зба́ви мѧ̀ ѿ  клеветы̀ человѣ́ческїѧ, и҆ сохраню̀ за́пѡвѣди твоѧ̑. Лицѐ  твоѐ просвѣтѝ на раба̀ твоего̀, и҆ наꙋчи́ мѧ  ѡ҆правда́нїємъ твои̑мъ. 
Да и҆спо́лнѧтсѧ оу҆ста̀ моѧ̑ хвале́нїѧ твоегѡ̀,  гдⷭ҇и, ꙗ҆́кѡ да воспою̀ сла́вꙋ твою̀, ве́сь де́нь  великолѣ́пїе твоѐ. 
Трист҃о́е. По Ѻ҆́ч҃е на́шъ: Свѧще́нникъ: Ꙗ҆́кѡ  твоѐ є҆́сть црⷭ҇тво: 
Конда́къ, гла́съ д҃: 
Во стрꙋѧ́хъ дне́сь і҆ѻрда́нскихъ бы́въ гдⷭ҇ь,  і҆ѡа́ннꙋ вопїе́тъ: не оу҆бо́йсѧ крести́ти мѧ̀, спасти́ бо  прїидо́хъ а҆да́ма первозда́ннаго. 
Гдⷭ҇и, поми́лꙋй, м҃. И҆ моли́твꙋ сїю̀: 
И҆́же на всѧ́кое вре́мѧ, и҆ на всѧ́кїй ча́съ, на  нб҃сѝ и҆ на землѝ, покланѧ́емый и҆ сла́вимый хрⷭ҇тѐ бж҃е,  долготерпѣли́ве, многомлⷭ҇тиве, многобл҃гоꙋтро́бне, и҆́же  пра́вєдныѧ любѧ́й, и҆ грѣ̑шныѧ ми́лꙋѧй, и҆́же всѧ̑ зовы́й  ко спасе́нїю, ѡ҆бѣща́нїѧ ра́ди бꙋ́дꙋщихъ бла̑гъ: са́мъ,  гдⷭ҇и, прїимѝ и҆ на́шѧ въ ча́съ се́й моли̑твы, и҆ и҆спра́ви  живо́тъ на́шъ къ за́повѣдемъ твои̑мъ. Дꙋ́шы на́шѧ ѡ҆свѧтѝ,  тѣлеса̀ ѡ҆чи́сти, помышлє́нїѧ и҆спра́ви, мы̑сли ѡ҆чи́сти:  и҆ и҆зба́ви на́съ ѿ всѧ́кїѧ ско́рби, ѕѡ́лъ и҆ болѣ́зней.  Ѡ҆градѝ на́съ ст҃ы́ми твои́ми а҆́гг҃лы, да ѡ҆полче́нїемъ  и҆́хъ соблюда́еми и҆ наставлѧ́еми, дости́гнемъ въ  соедине́нїе вѣ́ры, и҆ въ ра́зꙋмъ непристꙋ́пныѧ твоеѧ̀  сла́вы: ꙗ҆́кѡ бл҃гослове́нъ є҆сѝ во вѣ́ки вѣкѡ́въ,  а҆ми́нь. 
Гдⷭ҇и, поми́лꙋй, три́жды. Сла́ва, и҆ ны́нѣ: 
Честнѣ́йшꙋю херꙋві̑мъ, и҆ сла́внѣйшꙋю безъ  сравне́нїѧ серафі̑мъ, без̾ и҆стлѣ́нїѧ бг҃а сло́ва  ро́ждшꙋю, сꙋ́щꙋю бцⷣꙋ тѧ̀ велича́емъ. 
И҆́менемъ гдⷭ҇нимъ благословѝ, ѻ҆́ч҃е. 
Свѧще́нникъ возглаша́етъ: Бж҃е, оу҆ще́дри ны̀, и҆  бл҃гослови́ ны, просвѣтѝ лицѐ твоѐ на ны̀, и҆ поми́лꙋй  ны̀. (с. 125) 
Та́же, моли́тва: 
Хрⷭ҇тѐ, свѣ́те и҆́стинный, просвѣща́ѧй и҆  ѡ҆свѧща́ѧй всѧ́каго человѣ́ка, грѧдꙋ́щаго въ мі́ръ, да  зна́менаетсѧ на на́съ свѣ́тъ лица̀ твоегѡ̀, да въ не́мъ  оу҆́зримъ свѣ́тъ непристꙋ́пный: и҆ и҆спра́ви стѡпы̀ на́шѧ  къ дѣ́ланїю за́повѣдей твои́хъ, моли́твами пречⷭ҇тыѧ  твоеѧ̀ мт҃ре и҆ всѣ́хъ твои́хъ ст҃ы́хъ, а҆ми́нь. 
ЧА́СЪ ТРЕ́ТІЙ. 
Прїиди́те, поклони́мсѧ: три́жды: и҆ ѱало́мъ  к҃и. 
Принеси́те гдⷭ҇еви, сы́нове бж҃їи, принеси́те  гдⷭ҇еви сы́ны ѻ҆́вни, принеси́те гдⷭ҇еви сла́вꙋ и҆ че́сть.  Принеси́те гдⷭ҇еви сла́вꙋ и҆́мени є҆гѡ̀, поклони́тесѧ  гдⷭ҇еви во дворѣ̀ ст҃ѣ́мъ є҆гѡ̀. Гла́съ гдⷭ҇ень на  вода́хъ: бг҃ъ сла́вы возгремѣ̀, гдⷭ҇ь на вода́хъ мно́гихъ.  Гла́съ гдⷭ҇ень въ крѣ́пости: гла́съ гдⷭ҇ень въ  великолѣ́пїи. Гла́съ гдⷭ҇а, сокрꙋша́ющагѡ ке́дры, и҆  стры́етъ гдⷭ҇ь ке́дры лїва̑нскїѧ. И҆ и҆стни́тъ ѧ҆̀, ꙗ҆́кѡ  тельца̀ лїва́нска, и҆ возлю́бленный, ꙗ҆́кѡ сн҃ъ  є҆диноро́жь. Гла́съ гдⷭ҇а, пресѣца́ющагѡ пла́мень ѻ҆гнѧ̀:  Гла́съ гдⷭ҇а, стрѧса́ющагѡ пꙋсты́ню, и҆ стрѧсе́тъ гдⷭ҇ь  пꙋсты́ню кадді́йскꙋю. Гла́съ гдⷭ҇ень сверша́ющїй є҆ле́ни,  и҆ ѿкры́етъ дꙋбра̑вы, и҆ въ хра́мѣ є҆гѡ̀ всѧ́кїй  глаго́летъ сла́вꙋ. Гдⷭ҇ь пото́пъ населѧ́етъ. и҆ сѧ́детъ  гдⷭ҇ь цр҃ь въ вѣ́къ. Гдⷭ҇ь крѣ́пость лю́демъ свои̑мъ  да́стъ: гдⷭ҇ь бл҃гослови́тъ лю́ди своѧ̑ ми́ромъ. 
Ѱало́мъ м҃а. 
И҆́мже ѻ҆́бразомъ жела́етъ є҆ле́нь на и҆сто́чники  вѡдны́ѧ, си́це жела́етъ дꙋша̀ моѧ̀ къ тебѣ̀, бж҃е. Возжада̀  дꙋша̀ моѧ̀ къ бг҃ꙋ крѣ́пкомꙋ, живо́мꙋ: когда̀ прїидꙋ̀, и҆  ꙗ҆влю́сѧ лицꙋ̀ бж҃їю; Бы́ша сле́зы моѧ̑ мнѣ̀ хлѣ́бъ де́нь  и҆ но́щь, внегда̀ глаго́латисѧ мнѣ̀ на всѧ́къ де́нь: гдѣ́  є҆сть бг҃ъ тво́й; Сїѧ̑ помѧнꙋ́хъ, и҆ и҆злїѧ́хъ на мѧ̀ дꙋ́шꙋ  мою̀: ꙗ҆́кѡ (с. 126) пройдꙋ̀ въ мѣ́сто селе́нїѧ ди́вна,  да́же до до́мꙋ бж҃їѧ, во гла́сѣ ра́дованїѧ и҆  и҆сповѣ́данїѧ шꙋ́ма пра́зднꙋющагѡ. Вскꙋ́ю приско́рбна  є҆сѝ, дꙋшѐ моѧ̀; и҆ вскꙋ́ю смꙋща́еши мѧ̀; оу҆пова́й на  бг҃а, ꙗ҆́кѡ и҆сповѣ́мсѧ є҆мꙋ̀, спасе́нїе лица̀ моегѡ̀, и҆  бг҃ъ мо́й. Ко мнѣ̀ самомꙋ̀ дꙋша̀ моѧ̀ смѧте́сѧ, сегѡ̀ ра́ди  помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски, ѿ  горы̀ ма́лыѧ. Бе́здна бе́зднꙋ призыва́етъ во гла́сѣ хлѧ́бїй  твои́хъ: всѧ̑ высѡты̀ твоѧ̑ и҆ во́лны твоѧ̑ на мнѣ̀  преидо́ша. Въ де́нь заповѣ́сть гдⷭ҇ь ми́лость свою̀, и҆  но́щїю пѣ́снь є҆гѡ̀ ѿ менє̀, моли́тва бг҃ꙋ живота̀  моегѡ̀. Рекꙋ̀ бг҃ꙋ: застꙋ́пникъ мо́й є҆сѝ, почто́ мѧ  забы́лъ є҆сѝ; и҆ вскꙋ́ю сѣ́тꙋѧ хождꙋ̀, внегда̀  ѡ҆скорблѧ́етъ вра́гъ; Внегда̀ сокрꙋша́тисѧ косте́мъ мои̑мъ,  поноша́хꙋ мѝ вразѝ моѝ. внегда̀ глаго́лати и҆̀мъ мнѣ̀ на  всѧ́къ де́нь: гдѣ́ є҆сть бг҃ъ тво́й; Вскꙋ́ю приско́рбна  є҆сѝ, дꙋшѐ моѧ̀; и҆ вскꙋ́ю смꙋща́еши мѧ̀; оу҆пова́й на  бг҃а, ꙗ҆́кѡ и҆сповѣ́мсѧ є҆мꙋ̀, спасе́нїе лица̀ моегѡ̀, и҆  бг҃ъ мо́й. 
Ѱало́мъ н҃. 
Поми́лꙋй мѧ̀, бж҃е, по вели́цѣй ми́лости твое́й, и҆  по мно́жествꙋ щедро́тъ твои́хъ ѡ҆чи́сти беззако́нїе моѐ.  Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ грѣха̀  моегѡ̀ ѡ҆чи́сти мѧ̀: ꙗ҆́кѡ беззако́нїе моѐ а҆́зъ зна́ю, и҆  грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ  согрѣши́хъ, и҆ лꙋка́вое предъ тобо́ю сотвори́хъ: ꙗ҆́кѡ да  ѡ҆правди́шисѧ во словесѣ́хъ твои́хъ, и҆ побѣди́ши, внегда̀  сꙋди́ти тѝ. Се́ бо въ беззако́нїихъ зача́тъ є҆́смь, и҆ во  грѣсѣ́хъ роди́ мѧ ма́ти моѧ̀. Се́ бо и҆́стинꙋ возлюби́лъ  є҆сѝ: безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ  мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ:  ѡ҆мы́еши мѧ̀, и҆ па́че снѣ́га оу҆бѣлю́сѧ. Слꙋ́хꙋ моемꙋ̀  да́си ра́дость и҆ весе́лїе, возра́дꙋютсѧ кѡ́сти смирє́нныѧ.  Ѿвратѝ лицѐ твоѐ ѿ грѣ̑хъ мои́хъ, и҆ всѧ̑  беззакѡ́нїѧ моѧ̑ ѡ҆чи́сти. (с. 127) Се́рдце чи́сто сози́жди  во мнѣ̀, бж҃е, и҆ дꙋ́хъ пра́въ ѡ҆бновѝ во оу҆тро́бѣ  мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀  ст҃а́гѡ не ѿимѝ ѿ менє̀. Возда́ждь мѝ ра́дость  спасе́нїѧ твоегѡ̀, и҆ дх҃омъ влⷣчнимъ оу҆тверди́ мѧ.  Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ  тебѣ̀ ѡ҆братѧ́тсѧ. И҆зба́ви мѧ̀ ѿ крове́й, бж҃е, бж҃е  спасе́нїѧ моегѡ̀, возра́дꙋетсѧ ѧ҆зы́къ мо́й пра́вдѣ твое́й.  Гдⷭ҇и, оу҆стнѣ̀ моѝ ѿве́рзеши, и҆ оу҆ста̀ моѧ̑  возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ  є҆сѝ же́ртвы, да́лъ бы́хъ оу҆́бѡ: всесожже́нїѧ не  бл҃говоли́ши. Же́ртва бг҃ꙋ дꙋ́хъ сокрꙋше́нъ, се́рдце  сокрꙋше́нно и҆ смире́нно бг҃ъ не оу҆ничижи́тъ. Оу҆блажѝ,  гдⷭ҇и, бл҃говоле́нїемъ твои́мъ сїѡ́на, и҆ да сози́ждꙋтсѧ  стѣ́ны і҆ерⷭ҇ли̑мскїѧ. Тогда̀ бл҃говоли́ши же́ртвꙋ пра́вды,  возноше́нїе и҆ всесожега́ємаѧ, тогда̀ возложа́тъ на  ѻ҆лта́рь тво́й тельцы̀. 
Сла́ва, и҆ ны́нѣ, А҆ллилꙋ́їа, три́жды. Гдⷭ҇и,  поми́лꙋй, три́жды. 
Сла́ва, тропа́рь, гла́съ д҃: 
Возвраща́шесѧ и҆ногда̀ і҆ѻрда́нъ рѣка̀ ми́лѡтїю  є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды  сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый,  во ѻ҆́бразъ вои́стиннꙋ креще́нїѧ, и҆́мже мы̀ текꙋ́щее  житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во  і҆ѻрда́нѣ ѡ҆свѧти́ти во́ды. 
И҆ ны́нѣ, бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ, возрасти́вшаѧ  на́мъ пло́дъ живота̀, тебѣ̀ мо́лимсѧ, моли́сѧ, влⷣчце, со  ст҃ы́ми а҆пⷭ҇лы, поми́ловати дꙋ́шы на́шѧ. 
Та́же пое́мъ тропарѝ, гла́съ и҃: 
Прⷣте́чи и҆ крⷭ҇ти́телѧ, и҆ прⷪ҇ро́ка, и҆ па́че  всѣ́хъ почте́на прⷪ҇рѡ́къ, трепета́ше ны́нѣ рꙋка̀ десна́ѧ,  є҆гда̀ ви́дѣ тебѐ, а҆́гнца бж҃їѧ, ѡ҆чища́ющаго мі́рꙋ  согрѣшє́нїѧ, и҆ по́двигомъ ѡ҆держи́мь вопїѧ́ше: не смѣ́ю  прикоснꙋ́тисѧ, сло́ве, (с. 128) верхꙋ̀ твоемꙋ̀, са́мъ мѧ̀  ѡ҆ст҃ѝ, и҆ просвѣтѝ, ще́дре: ты́ бо є҆сѝ живо́тъ и҆  свѣ́тъ, и҆ ми́ръ мі́рови. 
Два́жды. 
Та́же сті́хъ. Гла́съ д҃: 
Сегѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆  є҆рмѡнїи́мски. 
Трⷪ҇ца бг҃ъ на́шъ, себѐ на́мъ дне́сь нераздѣ́льнѡ  ꙗ҆вѝ: и҆́бо ѻ҆ц҃ъ ꙗ҆вле́ннымъ свидѣ́тельствомъ  сро́дства возгласѝ, дх҃ъ же голꙋби́нымъ ѻ҆́бразомъ сни́де  съ нб҃съ, сн҃ъ, пречⷭ҇тый ве́рхъ сво́й прⷣте́чи преклонѝ,  и҆ кре́щсѧ, человѣ́чество ѿ рабо́ты и҆зба́ви, ꙗ҆́кѡ  чл҃вѣколю́бецъ. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
И҆ па́ки то́йже тропа́рь. Сла́ва, гла́съ є҃: 
Грѧды́й съ пло́тїю ко і҆ѻрда́нꙋ, гдⷭ҇и, крⷭ҇ти́тисѧ  хотѧ̀ во ѻ҆́бразѣ чл҃вѣ́ка, животода́вче, да  прельсти́вшихсѧ на́съ, ꙗ҆́кѡ бл҃гоꙋтро́бенъ, всѧ́кїѧ ко́зни  и҆ сѣ́ти ѕмі́евы и҆зба́вивъ, просвѣти́ши, ѿ ѻ҆ц҃а̀  свидѣ́тельствꙋемь: бж҃е́ственный же дх҃ъ голꙋби́нымъ  ви́домъ тебѣ̀ предста̀: но вселѝ въ дꙋ́шы на́шѧ того̀,  чл҃вѣколю́бче. 
И҆ ны́нѣ, то́йже. 
Та́же, прокі́менъ, гла́съ ѕ҃: Ви́дѣша тѧ̀ во́ды,  бж҃е, ви́дѣша тѧ̀ во́ды, и҆ оу҆боѧ́шасѧ. Сті́хъ:  Гла́сомъ мои́мъ ко гдⷭ҇ꙋ воззва́хъ, гла́сомъ мои́мъ къ  бг҃ꙋ, и҆ внѧ́тъ мѝ. 
Прⷪ҇ро́чества и҆са́їина чте́нїе. 
[Глава̀ а҃] Та́кѡ гл҃го́летъ гдⷭ҇ь: и҆змы́йтесѧ, и҆  чи́сти бꙋ́дете, ѿими́те лꙋка̑вствїѧ ѿ дꙋ́шъ ва́шихъ  предъ ѻ҆чи́ма мои́ма: преста́ните ѿ лꙋка́вствїй ва́шихъ.  Наꙋчи́тесѧ до́брое твори́ти, и҆зыщи́те сꙋда̀, и҆зба́вите  ѡ҆би́дима, сꙋди́те си́рꙋ, и҆ ѡ҆правди́те вдови́цꙋ. И҆  прїиди́те и҆стѧ́жимсѧ, гл҃го́летъ гдⷭ҇ь: и҆ а҆́ще бꙋ́дꙋтъ  грѣсѝ ва́ши, ꙗ҆́кѡ багрѧ́ное, ꙗ҆́кѡ снѣ́гъ, оу҆бѣлю̀:  а҆́ще же бꙋ́дꙋтъ, ꙗ҆́кѡ червле́ное, ꙗ҆́кѡ во́лнꙋ,  оу҆бѣлю̀. И҆ а҆́ще хо́щете, и҆ послꙋ́шаете менє̀, бл҃га̑ѧ  землѝ снѣ́сте. А҆́ще ли же не хо́щете, нижѐ послꙋ́шаете  менє̀, ме́чь ва́съ поѧ́стъ: оу҆ста́ бо гдⷭ҇нѧ гл҃го́лаша  сїѧ̑. (с. 129) 
Дѣѧ́нїй ст҃ы́хъ а҆пⷭ҇тѡлъ чте́нїе. 
[Зач. м҃в] Во дни̑ ѻ҆́ны, бы́сть, внегда̀ бы́ти  а҆поллѡ́сꙋ въ корі́нѳѣ па́ѵлꙋ же проше́дшꙋ вы̑шнїѧ страны̑,  прїитѝ во є҆фе́съ: и҆ ѡ҆брѣ́тъ нѣ̑кїѧ оу҆ченикѝ, речѐ  къ ни̑мъ: а҆́ще оу҆́бѡ дх҃ъ ст҃ъ прїѧ́ли є҆стѐ  вѣ́ровавше; ѻ҆ни́ же рѣ́ша къ немꙋ̀: но нижѐ, а҆́ще дх҃ъ  ст҃ы́й є҆́сть, слы́шахомъ. Рече́ же къ ни̑мъ: во что̀  оу҆́бѡ крести́стесѧ; ѻ҆ни́ же реко́ша: во і҆ѡа́нново  креще́нїе. Рече́ же па́ѵелъ: і҆ѡа́ннъ оу҆́бѡ крестѝ  креще́нїемъ покаѧ́нїѧ, лю́демъ глаго́лѧ: во грѧдꙋ́щаго по  не́мъ да вѣ́рꙋютъ, си́рѣчь, во хрⷭ҇та̀ і҆и҃са. Слы́шавше  же крести́шасѧ во и҆́мѧ гдⷭ҇а і҆и҃са. И҆ возло́жшꙋ па́ѵлꙋ на  нѧ̀ рꙋ́цѣ, прїи́де дх҃ъ ст҃ы́й на нѧ̀: глаго́лахꙋ же  ѧ҆зы̑ки, и҆ прⷪ҇ро́чествовахꙋ: бѧ́ше же всѣ́хъ мꙋже́й,  ꙗ҆́кѡ двана́десѧть. Вше́дъ же въ со́нмище, дерза́ше, не  ѡ҆бинꙋ́ѧсѧ трѝ мѣ́сѧцы бесѣ́дꙋѧ, и҆ оу҆вѣрѧ́ѧ, ꙗ҆̀же  ѡ҆ црⷭ҇твїи бж҃їи. 
Є҆ѵⷢ҇лїе ѿ ма́рка, зача́ло а҃. 
Зача́ло є҆ѵⷢ҇лїа і҆и҃са хрⷭ҇та̀, сн҃а бж҃їѧ,  ꙗ҆́коже є҆́сть пи́сано во прⷪ҇ро́цѣхъ: сѐ а҆́зъ посыла́ю  а҆́гг҃ла моего̀ предъ лице́мъ твои́мъ, и҆́же оу҆гото́витъ  пꙋ́ть тво́й предъ тобо́ю. Гла́съ вопїю́щагѡ въ пꙋсты́ни:  оу҆гото́вайте пꙋ́ть гдⷭ҇ень, пра̑вы твори́те стєзѝ  є҆гѡ̀. Бы́сть і҆ѡа́ннъ, крестѧ́й въ пꙋсты́ни, и҆  проповѣ́даѧ креще́нїе покаѧ́нїѧ во ѿпꙋще́нїе грѣхѡ́въ.  И҆ и҆схожда́ше къ немꙋ̀ всѧ̀ і҆ꙋде́йскаѧ страна̀ и҆  і҆ерⷭ҇ли́млѧне: и҆ креща́хꙋсѧ всѝ во і҆ѻрда́нѣ рѣцѣ̀  ѿ негѡ̀, и҆сповѣ́дающе грѣхѝ своѧ̑. Бѣ́ же і҆ѡа́ннъ,  ѡ҆болче́нъ власы̀ вельблꙋ̑жди, и҆ по́ѧсъ оу҆сме́нъ ѡ҆  чреслѣ́хъ є҆гѡ̀, и҆ ꙗ҆ды́й а҆крі́ды и҆ ме́дъ ди́вїй. И҆  проповѣ́даше, глаго́лѧ: грѧде́тъ крѣ́плїй менє̀, во  слѣ́дъ менє̀, є҆мꙋ́же нѣ́смь досто́инъ, прекло́нсѧ,  разрѣши́ти реме́нь сапѡ́гъ є҆гѡ̀. А҆́зъ оу҆́бѡ крести́хъ  вы̀ водо́ю: то́й же крести́тъ вы̀ дх҃омъ ст҃ы́мъ. (с. 130) 
Та́же: 
Гдⷭ҇ь бг҃ъ бл҃гослове́нъ, бл҃гослове́нъ гдⷭ҇ь де́нь  днѐ, поспѣши́тъ на́мъ бг҃ъ спасе́нїй на́шихъ, бг҃ъ на́шъ,  бг҃ъ спаса́ти. 
Трист҃о́е. по Ѻ҆́ч҃е на́шъ, і҆ере́й возгла́съ:  Ꙗ҆́кѡ твоѐ є҆́сть црⷭ҇тво. 
Конда́къ, гла́съ д҃: 
Во стрꙋѧ́хъ дне́сь і҆ѻрда́нскихъ бы́въ гдⷭ҇ь,  і҆ѡа́ннꙋ вопїе́тъ: не оу҆бо́йсѧ крести́ти мѧ̀, спасти́ бо  прїидо́хъ а҆да́ма первозда́ннаго. 
Гдⷭ҇и, поми́лꙋй, м҃. И҆ моли́тва: И҆́же на  всѧ́кое вре́мѧ: Гдⷭ҇и, поми́лꙋй, три́жды. Сла́ва, и҆  ны́нѣ: Честнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ, ѻ҆́ч҃е. І҆ере́й: Мл҃твами ст҃ы́хъ ѻ҆ц҃ъ  на́шихъ, гдⷭ҇и і҆и҃се хрⷭ҇тѐ, бж҃е на́шъ, поми́лꙋй на́съ. 
Та́же, моли́тва: 
Влⷣко бж҃е, ѻ҆́ч҃е вседержи́телю, гдⷭ҇и сн҃е  є҆диноро́дный, і҆и҃се хрⷭ҇тѐ, и҆ ст҃ы́й дш҃е, є҆ди́но  бжⷭ҇тво̀, є҆ди́на си́ла, поми́лꙋй мѧ̀ грѣ́шнаго: и҆  и҆́миже вѣ́си сꙋдьба́ми, спаси́ мѧ недосто́йнаго раба̀  твоего̀, ꙗ҆́кѡ бл҃гослове́нъ є҆сѝ во вѣ́ки вѣкѡ́въ,  а҆ми́нь. 
На тре́тїемъ и҆ шесто́мъ часѣ̀ кади́тъ дїа́конъ  є҆ѵⷢ҇лїе и҆ і҆кѡ́ны, и҆ настоѧ́телѧ, и҆ ли́ки то́кмѡ. 
ЧА́СЪ ШЕСТЫ́Й. 
Прїиди́те, поклони́мсѧ: три́жды. И҆ ѱало́мъ  ѻ҃г. 
Вскꙋ́ю, бж҃е, ѿри́нꙋлъ є҆сѝ до конца̀;  разгнѣ́васѧ ꙗ҆́рость твоѧ̀ на ѻ҆́вцы па́жити твоеѧ̀;  Помѧнѝ со́нмъ тво́й, є҆го́же стѧжа́лъ є҆сѝ и҆спе́рва:  и҆зба́вилъ є҆сѝ жезло́мъ достоѧ́нїѧ твоегѡ̀, гора̀ сїѡ́нъ  сїѧ̀, въ не́йже всели́лсѧ є҆сѝ: воздви́гни рꙋ́цѣ твоѝ на  горды̑ни и҆́хъ въ коне́цъ, є҆ли̑ка лꙋка́внова вра́гъ во  ст҃ѣ́мъ твое́мъ. И҆ восхвали́шасѧ ненави́дѧщїи тѧ̀  посредѣ̀ пра́здника твоегѡ̀: положи́ша зна́мєнїѧ своѧ̑,  зна́мєнїѧ, и҆ не позна́ша. Ꙗ҆́кѡ во (с. 131) и҆схо́дѣ  превы́ше, ꙗ҆́кѡ въ дꙋбра́вѣ дре́вѧнѣ сѣки́рами  разсѣко́ша двє́ри є҆гѡ̀ вкꙋ́пѣ: сѣ́чивомъ и҆  ѻ҆ско́рдомъ разрꙋши́ша и҆̀. Возжго́ша ѻ҆гне́мъ ст҃и́ло  твоѐ: на землѝ ѡ҆скверни́ша жили́ще и҆́мене твоегѡ̀.  Рѣ́ша въ се́рдцѣ свое́мъ ю҆́жики и҆́хъ вкꙋ́пѣ: прїиди́те,  и҆ ѿста́вимъ всѧ̑ пра́здники бж҃їѧ ѿ землѝ. Зна́мєнїѧ  и҆́хъ не ви́дѣхомъ: нѣ́сть ктомꙋ̀ прⷪ҇ро́ка и҆ на́съ не  позна́етъ ктомꙋ̀. Доко́лѣ, бж҃е, поно́ситъ вра́гъ;  раздражи́тъ проти́вный и҆́мѧ твоѐ до конца̀; вскꙋ́ю  ѿвраща́еши рꙋ́кꙋ твою̀, и҆ десни́цꙋ твою̀ ѿ среды̀  нѣ́дра твоегѡ̀ въ коне́цъ; Бг҃ъ же цр҃ь на́шъ пре́жде  вѣ́ка содѣ́ла спасе́нїе посредѣ̀ землѝ. Ты̀  оу҆тверди́лъ є҆сѝ си́лою твое́ю мо́ре: ты̀ сте́рлъ є҆сѝ  главы̑ ѕмїє́въ въ водѣ̀: ты̀ сокрꙋши́лъ є҆сѝ главꙋ̀  ѕмі́евꙋ, да́лъ є҆сѝ того̀ бра́шно лю́демъ є҆ѳїѡ́пскимъ.  Ты̀ расто́рглъ є҆сѝ и҆сто́чники и҆ пото́ки, ты̀ и҆зсꙋши́лъ  є҆сѝ рѣ́ки и҆ѳа̑мскїѧ. Тво́й є҆́сть де́нь, и҆ твоѧ̀  є҆́сть но́щь: ты̀ соверши́лъ є҆сѝ зарю̀ и҆ со́лнце. Ты̀  сотвори́лъ є҆сѝ всѧ̑ предѣ́лы землѝ: жа́твꙋ и҆ ве́снꙋ  ты̀ созда́лъ є҆сѝ ѧ҆̀. Помѧнѝ сїѧ̑: вра́гъ поносѝ  гдⷭ҇еви, и҆ лю́дїе безꙋ́мнїи раздражи́ша и҆́мѧ твоѐ. Не  преда́ждь ѕвѣрє́мъ дꙋ́шꙋ, и҆сповѣ́дающꙋюсѧ тебѣ̀, дꙋ́шъ  оу҆бо́гихъ твои́хъ не забꙋ́ди до конца̀. При́зри на  завѣ́тъ тво́й, ꙗ҆́кѡ и҆спо́лнишасѧ помраче́ннїи землѝ  домѡ́въ беззако́нїй. Да не возврати́тсѧ смире́нный  посра́мленъ. ни́щъ и҆ оу҆бо́гъ восхвали́та и҆́мѧ твоѐ.  Воста́ни, бж҃е, сꙋдѝ прю̀ твою̀, помѧнѝ поноше́нїе твоѐ,  є҆́же ѿ безꙋ́мнагѡ ве́сь де́нь. Не забꙋ́ди гла́са  моли́твєнникъ твои́хъ, горды́нѧ ненави́дѧщихъ тѧ̀ взы́де  вы́нꙋ. 
Ѱало́мъ ѻ҃ѕ. 
Гла́сомъ мои́мъ ко гдⷭ҇ꙋ воззва́хъ, гла́сомъ мои́мъ  къ бг҃ꙋ, и҆ внѧ́тъ мѝ. Въ де́нь ско́рби моеѧ̀ бг҃а  взыска́хъ рꙋка́ма мои́ма, но́щїю предъ ни́мъ, и҆ не  прельще́нъ бы́хъ: (с. 132) ѿве́ржесѧ оу҆тѣ́шитисѧ дꙋша̀  моѧ̀. Помѧнꙋ́хъ бг҃а, и҆ возвесели́хсѧ: поглꙋмлѧ́хсѧ, и҆  малодꙋ́шствоваше дꙋ́хъ мо́й. Предвари́стѣ стражбы̑ ѻ҆́чи  моѝ, смѧто́хсѧ, и҆ не глаго́лахъ. Помы́слихъ дни̑ пє́рвыѧ,  и҆ лѣ̑та вѣ̑чнаѧ помѧнꙋ́хъ, и҆ поꙋча́хсѧ. Но́щїю се́рдцемъ  мои́мъ глꙋмлѧ́хсѧ, и҆ тꙋжа́ше дꙋ́хъ мо́й. Є҆да̀ во вѣ́ки  ѿри́нетъ гдⷭ҇ь, и҆ не приложи́тъ бл҃говоли́ти па́ки; И҆лѝ  до конца̀ ми́лость свою̀ ѿсѣче́тъ: сконча̀ глаго́лъ ѿ  ро́да въ ро́дъ; Є҆да̀ забꙋ́детъ оу҆ще́дрити бг҃ъ, и҆лѝ  оу҆держи́тъ во гнѣ́вѣ свое́мъ щедрѡ́ты своѧ̑; И҆ рѣ́хъ:  ны́нѣ нача́хъ, сїѧ̀ и҆змѣ́на десни́цы вы́шнѧгѡ. Помѧнꙋ́хъ  дѣла̀ гдⷭ҇нѧ: ꙗ҆́кѡ помѧнꙋ̀ ѿ нача́ла чꙋдеса̀ твоѧ̑. И҆  поꙋчꙋ́сѧ во всѣ́хъ дѣ́лѣхъ твои́хъ, и҆ въ начина́нїихъ  твои́хъ поглꙋмлю́сѧ. Бж҃е, во ст҃ѣ́мъ пꙋ́ть тво́й: кто̀  бг҃ъ ве́лїй, ꙗ҆́кѡ бг҃ъ на́шъ; Ты̀ є҆сѝ бг҃ъ творѧ́й  чꙋдеса̀: сказа́лъ є҆сѝ въ лю́дехъ си́лꙋ твою̀. И҆зба́вилъ  є҆сѝ мы́шцею твое́ю лю́ди твоѧ̑, сы́ны і҆а́кѡвли и҆  і҆ѡ́сифѡвы. Ви́дѣша тѧ̀ во́ды, бж҃е, ви́дѣша тѧ̀ во́ды, и҆  оу҆боѧ́шасѧ: смѧто́шасѧ бє́здны. Мно́жество шꙋ́ма во́дъ:  гла́съ да́ша ѻ҆́блацы: и҆́бо стрѣ́лы твоѧ̑ прехо́дѧтъ.  Гла́съ гро́ма твоегѡ̀ въ колесѝ, ѡ҆свѣти́ша мѡ́лнїѧ твоѧ̑  вселе́ннꙋю, подви́жесѧ и҆ тре́петна бы́сть землѧ̀. Въ мо́ри  пꙋтїѐ твоѝ, и҆ стєзѝ твоѝ въ вода́хъ мно́гихъ, и҆  слѣды̀ твоѧ̑ не позна́ютсѧ. Наста́вилъ є҆сѝ, ꙗ҆́кѡ  ѻ҆́вцы, лю́ди твоѧ̑ рꙋко́ю мѡѷсе́овою и҆ а҆арѡ́нею. 
Ѱало́мъ ч҃. 
Живы́й въ по́мощи вы́шнѧгѡ, въ кро́вѣ бг҃а нбⷭ҇нагѡ  водвори́тсѧ. Рече́тъ гдⷭ҇еви: застꙋ́пникъ моѝ є҆сѝ, и҆  прибѣ́жище моѐ, бг҃ъ мо́й, и҆ оу҆пова́ю на него̀. Ꙗ҆́кѡ  то́й и҆зба́витъ тѧ̀ ѿ сѣ́ти ло́вчи, и҆ ѿ словесѐ  мѧте́жна. Плещма̀ свои́ма ѡ҆сѣни́тъ тѧ̀, и҆ под̾ крилѣ̑  є҆гѡ̀ надѣ́ешисѧ. Ѻ҆рꙋ́жїемъ ѡ҆бы́детъ тѧ̀ и҆́стина  є҆гѡ̀: не оу҆бои́шисѧ ѿ стра́ха (с. 133) нощна́гѡ, ѿ  стрѣлы̀, летѧ́щїѧ бо днѝ, ѿ ве́щи во тмѣ̀ преходѧ́щїѧ,  ѿ срѧ́ща и҆ бѣ́са полꙋ́деннагѡ. Паде́тъ ѿ страны̀  твоеѧ̀ ты́сѧща, и҆ тма̀ ѡ҆деснꙋ́ю тебє̀, къ тебѣ́ же не  прибли́житсѧ. Ѻ҆ба́че ѻ҆чи́ма твои́ма смо́триши, и҆  воздаѧ́нїе грѣ́шникѡвъ оу҆́зриши. Ꙗ҆́кѡ ты̀, гдⷭ҇и,  оу҆пова́нїе моѐ. Вы́шнѧго положи́лъ є҆сѝ прибѣ́жище  твоѐ. Не прїи́детъ къ тебѣ̀ ѕло̀, и҆ ра́на не прибли́житсѧ  тѣлесѝ твоемꙋ̀: ꙗ҆́кѡ а҆́гг҃лѡмъ свои̑мъ заповѣ́сть ѡ҆  тебѣ̀, сохрани́ти тѧ̀ во всѣ́хъ пꙋте́хъ твои́хъ. На  рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень  но́гꙋ твою̀. На а҆́спїда и҆ васїлі́ска настꙋ́пиши, и҆  попере́ши льва̀ и҆ ѕмі́ѧ. ꙗ҆́кѡ на мѧ̀ оу҆пова̀, и҆  и҆зба́влю и҆̀, покры́ю и҆̀, ꙗ҆́кѡ позна̀ и҆́мѧ моѐ.  Воззове́тъ ко мнѣ̀, и҆ оу҆слы́шꙋ є҆го̀: съ ни́мъ є҆́смь  въ ско́рби, и҆змꙋ̀ є҆го̀, и҆ просла́влю є҆го̀. Долгото́ю  дне́й и҆спо́лню є҆го̀, и҆ ꙗ҆влю̀ є҆мꙋ̀ спасе́нїе моѐ. 
Сла́ва, и҆ ны́нѣ, А҆ллилꙋ́їа, три́жды. Гдⷭ҇и,  поми́лꙋй, три́жды. 
Сла́ва, тропа́рь, гла́съ д҃: 
Возвраща́шесѧ и҆ногда̀ і҆ѻрда́нъ рѣка̀ ми́лѡтїю  є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды  сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый,  во ѻ҆́бразъ вои́стиннꙋ креще́нїѧ, и҆́мже мы̀ текꙋ́щее  житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во  і҆ѻрда́нѣ ѡ҆свѧти́ти во́ды. 
И҆ ны́нѣ, бг҃оро́диченъ: 
Ꙗ҆́кѡ не и҆́мамы дерзнове́нїѧ за премнѡ́гїѧ грѣхѝ  на́шѧ: ты̀ и҆́же ѿ тебє̀ ро́ждшагосѧ молѝ, бцⷣе дв҃о,  мно́гѡ бо мо́жетъ моле́нїе мт҃рнее ко благосе́рдїю влⷣки.  Не пре́зри грѣ́шныхъ мольбы̑, всечⷭ҇таѧ, ꙗ҆́кѡ ми́лостивъ  є҆́сть, и҆ спастѝ могі́й, и҆́же и҆ страда́ти ѡ҆ на́съ  и҆зво́ливый. 
Та́же, стїхи́ра, гла́съ и҃: 
Та́кѡ гл҃го́летъ гдⷭ҇ь ко і҆ѡа́ннꙋ: прⷪ҇ро́че,  грѧдѝ крⷭ҇ти́ти менѐ, тебѐ созда́вшаго, и҆  просвѣща́ющаго бл҃года́тїю, и҆ (с. 134) ѡ҆чища́ющаго  всѣ́хъ. Прикосни́сѧ бжⷭ҇твенномꙋ моемꙋ̀ верхꙋ̀, и҆ не  оу҆сꙋмни́сѧ. Про́чее ѡ҆ста́ви ны́нѣ, и҆́бо и҆спо́лнити  прїидо́хъ пра́вдꙋ всѧ́кꙋю. Ты́ же не оу҆сꙋмни́сѧ ѿню́дъ:  и҆́бо таѧ́щагосѧ въ вода́хъ бори́телѧ, кнѧ́зѧ тмы̀ тщꙋ́сѧ  погꙋби́ти, и҆збавлѧ́ѧ мі́ръ ѿ є҆гѡ̀ сѣ́тей ны́нѣ,  подаѧ̀, ꙗ҆́кѡ чл҃вѣколю́бецъ, живо́тъ вѣ́чный. 
Два́жды. 
Та́же сті́хъ, гла́съ ѕ҃: 
Сегѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆  є҆рмѡнїи́мски. 
Дне́сь ѱало́мское прⷪ҇ро́чество коне́цъ прїѧ́ти  спѣши́тъ: мо́ре бо речѐ, ви́дѣ, и҆ побѣжѐ, і҆ѻрда́нъ  возврати́сѧ вспѧ́ть, ѿ лица̀ гдⷭ҇нѧ, ѿ лица̀ бг҃а  і҆а́кѡвлѧ, прише́дша ѿ раба̀ прїѧ́ти кр҃ще́нїе, ꙗ҆́кѡ да  и҆ мы̀, і҆́дѡльскїѧ и҆змы́вшесѧ нечистоты̀, просвѣти́мсѧ  дꙋша́ми є҆гѡ̀ ра́ди. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
Па́ки то́йже. Сла́ва, гла́съ є҃: 
Что̀ возвраща́еши твоѧ̑ во́ды, ѽ і҆ѻрда́не; что̀  воспѧща́еши стрꙋи̑, и҆ не прехо́диши, є҆́же по є҆стествꙋ̀  хожде́нїе; не мо́щно мѝ терпѣ́ти, речѐ, ѻ҆гнѧ̀  поѧда́ющагѡ мѧ̀. Оу҆дивлѧ́юсѧ и҆ оу҆жаса́юсѧ кра́йнемꙋ  схожде́нїю: ꙗ҆́кѡ не ѡ҆быко́хъ чⷭ҇таго и҆змыва́ти, ни  навыко́хъ безгрѣ́шнаго ѡ҆тира́ти: но ѡ҆сквернє́нныѧ  сосꙋ́ды ѡ҆чища́ти, тє́рнїѧ попалѧ́ти мѝ согрѣше́нїй  оу҆чи́тъ, и҆́же во мнѣ̀ креща́емый хрⷭ҇то́съ. І҆ѡа́ннъ  свидѣ́тельствꙋетъ мѝ гла́съ сло́ва, вопїѧ̀: сѐ, а҆́гнецъ  бж҃їй, взе́млѧй грѣхѝ мі́ра. Томꙋ̀, вѣ́рнїи, возопїи́мъ:  ꙗ҆вле́йсѧ, бж҃е, въ на́ше спасе́нїе, сла́ва тебѣ̀. 
И҆ ны́нѣ, то́йже. 
Та́же прокі́менъ, гла́съ д҃: Въ мо́ри пꙋтїѐ твоѝ,  и҆ стези̑ твоѧ̑ въ вода́хъ мно́гихъ. Сті́хъ: Гла́съ  гро́ма твоегѡ̀ въ колесѝ. 
Та́же паремїа̀. 
Прⷪ҇ро́чества и҆са́їина чте́нїе. 
[Глава̀ в҃і] Та́кѡ гл҃го́летъ гдⷭ҇ь: почерпи́те  во́дꙋ съ весе́лїемъ ѿ и҆сто́чникѡвъ спасе́нїѧ. И҆ рече́ши  въ де́нь ѻ҆́нъ: (с. 135) и҆сповѣ́дайтесѧ гдⷭ҇еви, и҆  призови́те и҆́мѧ є҆гѡ̀, возвѣсти́те во ꙗ҆зы́цѣхъ сла́вꙋ  є҆гѡ̀: помѧни́те, ꙗ҆́кѡ вознесе́сѧ и҆́мѧ є҆гѡ̀. По́йте  и҆́мѧ гдⷭ҇не, ꙗ҆́кѡ высѡ́каѧ сотворѝ: возвѣсти́те сїѧ̑ во  все́й землѝ. Ра́дꙋйтесѧ и҆ весели́тесѧ живꙋ́щїи въ сїѡ́нѣ,  ꙗ҆́кѡ вознесе́сѧ ст҃ы́й і҆и҃левъ посредѣ̀ є҆гѡ̀. 
Къ ри́млѧнѡмъ посла́нїѧ ст҃а́гѡ а҆пⷭ҇ла па́ѵла  чте́нїе. 
[Зач. ч҃а] Бра́тїе, є҆ли́цы бо хрⷭ҇та̀ і҆и҃са  крⷭ҇ти́хомсѧ, въ сме́рть є҆гѡ̀ крⷭ҇ти́хомсѧ. Спогребо́хомсѧ  оу҆́бѡ є҆мꙋ̀ креще́нїемъ въ сме́рть: да ꙗ҆́коже воста̀  хрⷭ҇то́съ ѿ ме́ртвыхъ сла́вою ѻ҆́ч҃ею, та́кѡ и҆ мы̀ во  ѡ҆бновле́нїе жи́зни ходи́ти на́чнемъ. А҆́ще бо соѻбра́зни  бы́хомъ подо́бїю сме́рти є҆гѡ̀, то̀ и҆ воскресе́нїѧ  бꙋ́демъ. Сїѐ вѣ́дѧще, ꙗ҆́кѡ ве́тхїй на́шъ человѣ́къ съ  ни́мъ распѧ́тсѧ, да оу҆праздни́тсѧ тѣ́ло грѣхо́вное,  ꙗ҆́кѡ ктомꙋ̀ не рабо́тати на́мъ грѣхꙋ̀. Оу҆ме́рый бо  свободи́сѧ ѿ грѣха̀. А҆́ще же оу҆мро́хомъ со хрⷭ҇то́мъ,  вѣ́рꙋемъ, ꙗ҆́кѡ и҆ жи́ви бꙋ́демъ съ ни́мъ. Вѣ́дѧще,  ꙗ҆́кѡ хрⷭ҇то́съ воста̀ ѿ ме́ртвыхъ, ктомꙋ̀ оу҆жѐ не  оу҆мира́етъ, сме́рть и҆́мъ ктомꙋ̀ не ѡ҆блада́етъ. Є҆́же бо  оу҆́мре, грѣхꙋ̀ оу҆́мре є҆ди́ною: а҆ є҆́же живе́тъ,  бг҃ови живе́тъ. Та́кожде и҆ вы̀ помышлѧ́йте себѐ, ме́ртвыхъ  оу҆́бѡ бы́ти грѣхꙋ̀, живы́хъ же бг҃ови, ѡ҆ хрⷭ҇тѣ̀  і҆и҃сѣ, гдⷭ҇ѣ на́шемъ. 
Є҆ѵⷢ҇лїе ѿ ма́рка, зача́ло в҃. 
Во вре́мѧ ѻ҆́но, прїи́де і҆и҃съ ѿ назаре́та  галїле́йскагѡ и҆ крⷭ҇ти́сѧ ѿ і҆ѡа́нна во і҆ѻрда́нѣ. И҆  а҆́бїе восходѧ̀ ѿ воды̀, ви́дѣ разводѧ́щасѧ нб҃са̀, и҆  дх҃а, ꙗ҆́кѡ го́лꙋбѧ, сходѧ́ща на́нь. И҆ гла́съ бы́сть съ  нб҃сѐ: ты̀ є҆сѝ сн҃ъ мо́й (с. 136) возлю́бленный, ѡ҆  не́мже бл҃говоли́хъ. И҆ а҆́бїе дꙋ́хъ и҆зведѐ є҆го̀ въ  пꙋсты́ню. И҆ бѣ̀ тꙋ̀ въ пꙋсты́ни дне́й четы́редесѧть,  и҆скꙋша́емь сатано́ю, и҆ бѣ̀ со ѕвѣрьмѝ: и҆ а҆́гг҃ли  слꙋжа́хꙋ є҆мꙋ̀. По преда́нїи же і҆ѡа́нновѣ, прїи́де і҆и҃съ  въ галїле́ю, проповѣ́даѧ є҆ѵⷢ҇лїе црⷭ҇твїѧ бж҃їѧ, и҆  гл҃го́лѧ: ꙗ҆́кѡ и҆спо́лнисѧ вре́мѧ, и҆ прибли́жисѧ црⷭ҇твїе  бж҃їе: пока́йтесѧ, и҆ вѣ́рꙋйте во є҆ѵⷢ҇лїе. 
Та́же: 
Ско́рѡ да предварѧ́тъ ны̀ щедрѡ́ты твоѧ̑, гдⷭ҇и,  ꙗ҆́кѡ ѡ҆бнища́хомъ ѕѣлѡ̀. Помозѝ на́мъ, бж҃е сп҃се на́шъ:  сла́вы ра́ди и҆́мене твоегѡ̀, гдⷭ҇и, и҆зба́ви на́съ, и҆  ѡ҆чи́сти грѣхѝ на́шѧ, и҆́мене ра́ди твоегѡ̀. 
Трист҃о́е. По Ѻ҆́ч҃е на́шъ: Сщ҃е́нникъ: Ꙗ҆́кѡ  твоѐ є҆́сть црⷭ҇тво: 
Конда́къ, гла́съ д҃: 
Во стрꙋѧ́хъ дне́сь і҆ѻрда́нскихъ бы́въ гдⷭ҇ь,  і҆ѡа́ннꙋ вопїе́тъ: не оу҆бо́йсѧ крести́ти мѧ̀, спасти́ бо  прїидо́хъ а҆да́ма первозда́ннаго. 
Гдⷭ҇и, поми́лꙋй, м҃. И҆́же на всѧ́кое вре́мѧ:  Гдⷭ҇и, поми́лꙋй, три́жды. Сла́ва, и҆ ны́нѣ:  Честнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ, ѻ҆́ч҃е. Сщ҃е́нникъ: Моли́твами ст҃ы́хъ  ѻ҆ц҃ъ на́шихъ: 
И҆ моли́тва: 
Бж҃е и҆ гдⷭ҇и си́лъ, и҆ всеѧ̀ тва́ри содѣ́телю,  и҆́же за милосе́рдїе безприкла́дныѧ ми́лости твоеѧ̀,  є҆диноро́днаго сн҃а твоего̀, гдⷭ҇а на́шего і҆и҃са хрⷭ҇та̀,  низпосла́вый на (с. 137) спасе́нїе ро́да на́шегѡ, и҆  честны́мъ є҆гѡ̀ крⷭ҇то́мъ рꙋкописа́нїе грѣ̑хъ на́шихъ  растерза́вый, и҆ побѣди́вый тѣ́мъ нача̑ла и҆ вла̑сти тмы̀.  Са́мъ, влⷣко чл҃вѣколю́бче, прїимѝ и҆ на́съ грѣ́шныхъ  бл҃года́рствєнныѧ сїѧ̑ и҆ молє́бныѧ моли̑твы, и҆ и҆зба́ви  на́съ ѿ всѧ́кагѡ всегꙋби́тельнагѡ и҆ мра́чнагѡ  прегрѣше́нїѧ, и҆ всѣ́хъ ѡ҆ѕло́бити на́съ и҆́щꙋщихъ,  ви́димыхъ и҆ неви́димыхъ вра̑гъ: пригвоздѝ стра́хꙋ твоемꙋ̀  плѡ́ти на́шѧ, и҆ не оу҆клонѝ серде́цъ на́шихъ во словеса̀,  и҆лѝ помышлє́нїѧ лꙋка́вствїѧ: но любо́вїю твое́ю оу҆ѧзвѝ  дꙋ́шы на́шѧ, да къ тебѣ̀ всегда̀ взира́юще, и҆ є҆́же ѿ  тебє̀ свѣ́томъ наставлѧ́еми, тебѐ непристꙋ́пнаго и҆  присносꙋ́щнаго зрѧ́ще свѣ́та, непреста́нное тебѣ̀  и҆сповѣ́данїе и҆ бл҃годаре́нїе возсыла́емъ, безнача́льномꙋ  ѻ҆ц҃ꙋ̀, со є҆диноро́днымъ твои́мъ сн҃омъ, и҆ всест҃ы́мъ,  и҆ благи́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
ЧА́СЪ ДЕВѦ́ТЫЙ. 
Прїиди́те, поклони́мсѧ: три́жды. И҆ ѱало́мъ  ч҃в. 
Гдⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ  гдⷭ҇ь въ си́лꙋ, и҆ препоѧ́сасѧ: и҆́бо оу҆твердѝ  вселе́ннꙋю, ꙗ҆́же не подви́житсѧ. Гото́въ прⷭ҇то́лъ тво́й  ѿто́лѣ, ѿ вѣ́ка ты̀ є҆сѝ. Воздвиго́ша рѣ́ки, гдⷭ҇и,  воздвиго́ша рѣ́ки гла́сы своѧ̑. Во́змꙋтъ рѣ́ки сотрє́нїѧ  своѧ̑ ѿ гласѡ́въ во́дъ мно́гихъ. Ди̑вны высоты̑ морскі̑ѧ,  ди́венъ въ высо́кихъ гдⷭ҇ь. Свидѣ̑нїѧ твоѧ̑ оу҆вѣ́ришасѧ  ѕѣлѡ̀. До́мꙋ твоемꙋ̀ подоба́етъ (с. 138) ст҃ы́нѧ, гдⷭ҇и, къ  долготꙋ̀ дні́й. 
Ѱало́мъ рг҃і. 
Во и҆схо́дѣ і҆и҃левѣ ѿ є҆гѵ́пта, до́мꙋ  і҆а́кѡвлѧ, и҆з̾ люде́й ва̑рваръ: бы́сть і҆ꙋде́а ст҃ы́нѧ  є҆гѡ̀, і҆и҃ль ѻ҆́бласть є҆гѡ̀. Мо́ре ви́дѣ, и҆ побѣжѐ,  і҆ѻрда́нъ возврати́сѧ вспѧ́ть. Го́ры взыгра́шасѧ, ꙗ҆́кѡ  ѻ҆внѝ, и҆ хо́лми, ꙗ҆́кѡ а҆́гнцы ѻ҆́вчїи. Что́ ти  є҆́сть, мо́ре, ꙗ҆́кѡ побѣ́гло є҆сѝ; и҆ тебѣ̀,  і҆ѻрда́не, ꙗ҆́кѡ возврати́лсѧ є҆сѝ вспѧ́ть; Го́ры,  ꙗ҆́кѡ взыгра́стесѧ, ꙗ҆́кѡ ѻ҆внѝ, и҆ хо́лми, ꙗ҆́кѡ  а҆́гнцы ѻ҆́вчїи; Ѿ лица̀ гдⷭ҇нѧ подви́жесѧ землѧ̀, ѿ  лица̀ бг҃а і҆а́кѡвлѧ: ѡ҆бра́щшагѡ ка́мень во є҆зе́ра  водна̑ѧ, и҆ несѣко́мый во и҆сто́чники водны̑ѧ. Не на́мъ,  гдⷭ҇и, не на́мъ, но и҆́мени твоемꙋ̀ да́ждь сла́вꙋ, ѡ҆  ми́лости твое́й и҆ и҆́стинѣ твое́й: да не когда̀ рекꙋ́тъ  ꙗ҆зы́цы: гдѣ́ є҆сть бг҃ъ и҆́хъ; Бг҃ъ же на́шъ на нб҃сѝ  и҆ на землѝ, всѧ̑, є҆ли̑ка восхотѣ̀, сотворѝ. І҆́дѡли  ꙗ҆зы̑къ сребро̀ и҆ зла́то, дѣла̀ рꙋ́къ человѣ́ческихъ:  оу҆ста̀ и҆́мꙋтъ, и҆ не возглаго́лютъ: ѻ҆́чи и҆́мꙋтъ, и҆ не  оу҆́зрѧтъ: оу҆́ши и҆́мꙋтъ, и҆ не оу҆слы́шатъ: но́здри  и҆́мꙋтъ, и҆ не ѡ҆бонѧ́ютъ: рꙋ́цѣ и҆́мꙋтъ, и҆ не ѡ҆сѧ́жꙋтъ:  но́зѣ и҆́мꙋтъ, и҆ не по́йдꙋтъ: не возгласѧ́тъ горта́немъ  свои́мъ. Подо́бни и҆̀мъ да бꙋ́дꙋтъ творѧ́щїи ѧ҆̀, и҆ всѝ  надѣ́ющїисѧ на нѧ̀. До́мъ і҆и҃левъ оу҆пова̀ на гдⷭ҇а,  помо́щникъ и҆ защи́титель и҆̀мъ є҆́сть. До́мъ а҆арѡ́нь  оу҆пова̀ на гдⷭ҇а, помо́щникъ и҆ защи́титель и҆̀мъ є҆́сть.  Боѧ́щїисѧ гдⷭ҇а, оу҆пова́ша на гдⷭ҇а: помо́щникъ и҆  защи́титель и҆̀мъ є҆́сть. Гдⷭ҇ь помѧнꙋ́въ ны̀,  бл҃гослови́лъ є҆́сть на́съ. бл҃гослови́лъ є҆́сть до́мъ  і҆и҃левъ, бл҃гослови́лъ є҆́сть до́мъ а҆арѡ́нь. (с. 139)  Бл҃гослови́лъ є҆́сть боѧ́щыѧсѧ гдⷭ҇а, ма̑лыѧ съ вели́кими.  Да приложи́тъ гдⷭ҇ь на вы̀, на вы̀ и҆ на сы́ны ва́шѧ.  Бл҃гослове́ни вы̀ гдⷭ҇еви, сотво́ршемꙋ нб҃о и҆ зе́млю. Нб҃о  нб҃сѐ гдⷭ҇еви, зе́млю же дадѐ сыновѡ́мъ человѣ́чєскимъ.  Не ме́ртвїи восхва́лѧтъ тѧ̀, гдⷭ҇и, нижѐ всѝ низходѧ́щїи  во а҆́дъ: но мы̀ живі́и бл҃гослови́мъ гдⷭ҇а, ѿ ны́нѣ и҆  до вѣ́ка. 
Ѱало́мъ п҃є. 
Приклонѝ, гдⷭ҇и, оу҆́хо твоѐ, и҆ оу҆слы́ши мѧ̀:  ꙗ҆́кѡ ни́щъ и҆ оу҆бо́гъ є҆́смь а҆́зъ. Сохранѝ дꙋ́шꙋ  мою̀, ꙗ҆́кѡ преподо́бенъ є҆́смь: спасѝ раба̀ твоего̀,  бж҃е мо́й, оу҆пова́ющаго на тѧ̀. Поми́лꙋй мѧ̀, гдⷭ҇и,  ꙗ҆́кѡ къ тебѣ̀ воззовꙋ̀ ве́сь де́нь. Возвеселѝ дꙋ́шꙋ  раба̀ твоегѡ̀, ꙗ҆́кѡ къ тебѣ̀ взѧ́хъ дꙋ́шꙋ мою̀: ꙗ҆́кѡ  ты̀, гдⷭ҇и, бл҃гъ и҆ кро́токъ, и҆ многоми́лостивъ всѣ̑мъ,  призыва́ющымъ тѧ̀. Внꙋшѝ, гдⷭ҇и, моли́твꙋ мою̀, и҆ вонмѝ  гла́сꙋ моле́нїѧ моегѡ̀. Въ де́нь ско́рби моеѧ̀ воззва́хъ къ  тебѣ̀, ꙗ҆́кѡ оу҆слы́шалъ мѧ̀ є҆сѝ. Нѣ́сть подо́бенъ  тебѣ̀ въ бозѣ́хъ, гдⷭ҇и, и҆ нѣ́сть по дѣлѡ́мъ твои̑мъ.  Всѝ ꙗ҆зы́цы, є҆ли́ки сотвори́лъ є҆сѝ, прїи́дꙋтъ, и҆  покло́нѧтсѧ пред̾ тобо́ю, гдⷭ҇и, и҆ просла́вѧтъ и҆́мѧ  твоѐ. Ꙗ҆́кѡ ве́лїй є҆сѝ ты̀, и҆ творѧ́й чꙋдеса̀, ты̀  є҆сѝ бг҃ъ є҆ди́нъ. Наста́ви мѧ̀, гдⷭ҇и, на пꙋ́ть тво́й,  и҆ пойдꙋ̀ во и҆́стинѣ твое́й. Да возвесели́тсѧ срⷣце моѐ  боѧ́тисѧ и҆́мене твоегѡ̀. И҆сповѣ́мсѧ тебѣ̀, гдⷭ҇и бж҃е  мо́й, всѣ́мъ се́рдцемъ мои́мъ, и҆ просла́влю и҆́мѧ твоѐ въ  вѣ́къ. Ꙗ҆́кѡ ми́лость твоѧ̀ ве́лїѧ на мнѣ̀, и҆зба́вилъ  є҆сѝ дꙋ́шꙋ мою̀ ѿ а҆́да преиспо́днѣйшагѡ. Бж҃е,  законопрестꙋ̑пницы воста́ша на мѧ̀, и҆ со́нмъ держа́вныхъ  взыска́ша дꙋ́шꙋ (с. 140) мою̀, и҆ не предложи́ша тебє̀  пред̾ собо́ю. И҆ ты̀, гдⷭ҇и бж҃е мо́й, ще́дрый и҆  млⷭ҇тивый, долготерпѣли́вый и҆ многоми́лостивый и҆  и҆́стинный: при́зри на мѧ̀, и҆ поми́лꙋй мѧ̀: да́ждь держа́вꙋ  твою̀ ѻ҆́трокꙋ твоемꙋ̀, и҆ спасѝ сы́на рабы̀ твоеѧ̀.  Сотворѝ со мно́ю зна́менїе во бла́го, и҆ да ви́дѧтъ  ненави́дѧщїи мѧ̀, и҆ постыдѧ́тсѧ: ꙗ҆́кѡ ты̀, гдⷭ҇и,  помо́глъ мѝ, и҆ оу҆тѣ́шилъ мѧ̀ є҆сѝ. 
Сла́ва, и҆ ны́нѣ: А҆ллилꙋ́їа, три́жды. Гдⷭ҇и,  поми́лꙋй, три́жды. 
Сла́ва, тропа́рь, гла́съ д҃: 
Возвраща́шесѧ и҆ногда̀ і҆ѻрда́нъ рѣка̀ ми́лѡтїю  є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды  сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый,  во ѻ҆́бразъ вои́стиннꙋ креще́нїѧ, и҆́мже мы̀ текꙋ́щее  житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во  і҆ѻрда́нѣ ѡ҆свѧти́ти во́ды. 
И҆ ны́нѣ, бг҃оро́диченъ: 
И҆́же на́съ ра́ди рожде́йсѧ ѿ дв҃ы, и҆ распѧ́тїе  претерпѣ́въ, бл҃гі́й, и҆спрове́ргїй сме́ртїю сме́рть, и҆  воскресе́нїе ꙗ҆вле́й, ꙗ҆́кѡ бг҃ъ, не пре́зри ꙗ҆̀же  созда́лъ є҆сѝ рꙋко́ю твое́ю: ꙗ҆вѝ чл҃вѣколю́бїе твоѐ,  млⷭ҇тиве: прїимѝ ро́ждшꙋю тѧ̀ бцⷣꙋ, молѧ́щꙋюсѧ за ны̀, и҆  спасѝ, сп҃се на́шъ, лю́ди ѿча̑ѧнныѧ. 
Та́же тропа́рь, гла́съ з҃: 
Оу҆́жасъ бѣ̀ ви́дѣти нб҃сѐ и҆ землѝ творца̀, на  рѣцѣ̀ ѡ҆бна́жшагосѧ, и҆ креще́нїе ѿ раба̀ за на́ше  спасе́нїе прїе́млющаго, ꙗ҆́кѡ раба̀: и҆ ли́цы а҆́гг҃льстїи  дивлѧ́хꙋсѧ стра́хомъ и҆ ра́достїю, съ ни́миже покланѧ́емсѧ  тебѣ̀: спасѝ на́съ, гдⷭ҇и. 
Два́жды. (с. 141) 
Та́же сті́хъ, гла́съ в҃: 
Сегѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆  є҆рмѡнїи́мски. 
Є҆гда̀ къ себѣ̀ грѧдꙋ́ща прⷣте́ча гдⷭ҇а сла́вы,  вопїѧ́ше, зрѧ̀: се́й и҆збавлѧ́ѧй мі́ра прїи́де ѿ  и҆стлѣ́нїѧ се́й и҆збавлѧ́етъ на́съ ѿ ско́рби, се́й  согрѣше́нїй ѡ҆ставле́нїе да́рꙋетъ, ꙗ҆́кѡ бг҃ъ на землѝ,  ѿ дв҃ы чⷭ҇тыѧ прїи́де ми́лости ра́ди, и҆ вмѣ́стѡ рабѡ́въ,  сы́ны бж҃їѧ содѣ́ловаетъ, вмѣ́стѡ же тмы̀, просвѣща́етъ  человѣ́чество водо́ю бжⷭ҇твеннагѡ креще́нїѧ є҆гѡ̀. Про́чее  прїиди́те, согла́снѡ того̀ да славосло́вимъ со ѻ҆ц҃е́мъ и҆  со ст҃ы́мъ дх҃омъ. 
Сті́хъ: Ви́дѣша тѧ̀ во́ды, бж҃е, ви́дѣша тѧ̀  во́ды, и҆ оу҆боѧ́шасѧ. 
И҆ па́ки то́йжде тропа́рь. 
Канѡна́рхъ, ста́въ средѝ це́ркве, прочита́етъ  стїхи́рꙋ сїю̀. Гла́съ є҃: 
Рꙋ́кꙋ твою̀, прикоснꙋ́вшꙋюсѧ пречи́стомꙋ верхꙋ̀  влⷣчню, съ не́юже и҆ пе́рстомъ того̀ на́мъ показа́лъ  є҆сѝ, воздѣжѝ ѡ҆ на́съ къ немꙋ̀, крⷭ҇ти́телю, ꙗ҆́кѡ  дерзнове́нїе и҆мѣ́ѧ мно́го, и҆́бо бо́лїй прⷪ҇рѡ́къ всѣ́хъ,  ѿ негѡ̀ свидѣ́тельствованъ є҆сѝ: ѻ҆́чи же твоѝ па́ки,  всест҃а́го дх҃а ви́дѣвшыѧ, ꙗ҆́кѡ въ ви́дѣ голꙋби́нѣ  соше́дша, воздви́гни къ немꙋ̀, крⷭ҇ти́телю, и҆ ми́лостива  на́мъ содѣ́лай, и҆ прїидѝ, ста́ни съ на́ми, запеча́таѧй  пѣ́нїе, и҆ предначина́ѧй торжество̀. 
И҆ твори́мъ трѝ покло́ны. 
Пото́мъ чте́тъ дїа́конъ та́коже велегла́снѡ сїѐ: 
Вели́комꙋ господи́нꙋ и҆ ѻ҆тцꙋ̀ на́шемꙋ,  свѧтѣ́йшемꙋ патрїа́рхꙋ моско́вскомꙋ и҆ всеѧ̀ рꙋсѝ,  [свѧ́то-тро́ицкїѧ се́ргїевы ла́ѵры свѧщенно-а҆рхїмандрі́тꙋ]  (и҆́мⷬ҇къ), свѧще́нномꙋ сѷно́дꙋ, преѡсвѧщє́ннымъ  митрополі́тѡмъ, а҆рхїепі́скопѡмъ и҆ є҆пі́скопѡмъ, и҆  господи́нꙋ на́шемꙋ преѡсвѧще́ннѣйшемꙋ (и҆́мⷬ҇къ, є҆гѡ́же  є҆́сть ѻ҆́бласть), (с. 142) настоѧ́телю ст҃а́гѡ хра́ма  сегѡ̀, и҆ всемꙋ̀ ѡ҆свѧще́нномꙋ собо́рꙋ, бг҃охрани́мѣй  странѣ̀ на́шей, властє́мъ и҆ во́инствꙋ є҆ѧ̀, мнѡ́га  лѣ̑та. 
Всѣ̑мъ правосла̑внымъ хрⷭ҇тїа́нѡмъ, пода́ждь,  гдⷭ҇и, тишинꙋ̀ и҆ бл҃годе́нствїе, и҆ и҆з̾ѻби́лїе плодѡ́въ  земны́хъ и҆ мнѡ́га лѣ̑та. 
А҆́ще ли въ монастырѣ̀: 
Спасѝ, хрⷭ҇тѐ бж҃е, преподо́бнаго ѻ҆ц҃а̀ на́шего  и҆гꙋ́мена (и҆лѝ а҆рхїмандрі́та) и҆́мⷬ҇къ, є҆́же ѡ҆  хрⷭ҇тѣ̀ съ бра́тїею, и҆ ст҃ꙋ́ю ѻ҆би́тель сїю̀ въ ми́рѣ  сохранѝ, и҆ хра́мъ се́й ст҃ы́й оу҆твердѝ во вѣ́ки  вѣкѡ́въ, а҆ми́нь. 
И҆ пою́тъ три́жды: Спасѝ, хрⷭ҇тѐ бж҃е: 
[Зрѝ] Вѣ́домо же бꙋ́ди, ꙗ҆́кѡ сїѐ многолѣ́тное  поздравле́нїе въ собо́рныхъ це́рквахъ при а҆рхїере́ехъ, и҆  и҆́ндѣ, гдѣ̀ прили́чно, твори́тсѧ въ на́вечерїи по  ѿпꙋ́стѣ ст҃ы́ѧ лїтꙋргі́и, и҆лѝ по вече́рни, є҆гда̀  быва́етъ на́вечерїе въ сꙋббѡ́тꙋ и҆ недѣ́лю: во ѻ҆би́телехъ  же во всѣ́хъ тѵ́пїкахъ чи́нъ положе́нъ семꙋ̀ быва́ти на  часѣ́хъ въ се́мъ мѣ́стѣ. 
Та́же ѻ҆́ба ли̑ка вкꙋ́пѣ пою́тъ предрече́ннꙋю  стїхи́рꙋ. 
Сла́ва, и҆ ны́нѣ, гла́съ є҃. 
Рꙋ́кꙋ твою̀, прикоснꙋ́вшꙋюсѧ пречⷭ҇томꙋ верхꙋ̀  влⷣчню, съ не́юже и҆ пе́рстомъ того̀ на́мъ показа́лъ  є҆сѝ, воздѣжѝ ѡ҆ на́съ къ немꙋ̀, крⷭ҇ти́телю, ꙗ҆́кѡ  дерзнове́нїе и҆мѣ́ѧ мно́го, и҆́бо бо́лїй прⷪ҇рѡ́къ всѣ́хъ,  ѿ негѡ̀ свидѣ́тельствованъ є҆сѝ: ѻ҆́чи же твоѝ па́ки,  всест҃а́го дх҃а ви́дѣвшыѧ, ꙗ҆́кѡ въ ви́дѣ голꙋби́нѣ  соше́дша, воздви́гни къ немꙋ̀, крⷭ҇ти́телю, и҆ ми́лостива  на́мъ содѣ́лай, и҆ прїидѝ, ста́ни съ на́ми, запеча́таѧй  пѣ́нїе, и҆ предначина́ѧй торжество̀. 
На ѳ҃-мъ часѣ̀ кади́тъ дїа́конъ ве́сь хра́мъ. (с.  143) 
Та́же прокі́менъ, гла́съ г҃: Гдⷭ҇ь просвѣще́нїе  моѐ, и҆ спаси́тель мо́й, когѡ̀ оу҆бою́сѧ; Сті́хъ:  Гдⷭ҇ь защи́титель живота̀ моегѡ̀, ѿ когѡ̀ оу҆страшꙋ́сѧ; 
Посе́мъ паремїа̀. 
Прⷪ҇ро́чества и҆са́їина чте́нїе. 
[Глава̀ м҃ѳ] Та́кѡ гл҃го́летъ гдⷭ҇ь: во вре́мѧ  прїѧ́тное послꙋ́шахъ тѧ̀ и҆ въ де́нь спасе́нїѧ помого́хъ  тебѣ̀: и҆ созда́хъ тѧ̀, и҆ да́хъ тѧ̀ въ завѣ́тъ  ꙗ҆зы́кѡвъ, є҆́же оу҆стро́ити зе́млю, и҆ наслѣ́дити  наслѣ́дїе пꙋсты́ни: Гл҃го́люща сꙋ́щымъ во оу҆́захъ:  и҆зыди́те: и҆ сꙋ́щымъ во тмѣ̀: ѿкры́йтесѧ. на всѣ́хъ  пꙋте́хъ пасти́сѧ бꙋ́дꙋтъ, и҆ на всѣ́хъ стезѧ́хъ па́жить  и҆́хъ. Не вза́лчꙋтъ, нижѐ вжа́ждꙋтъ, нижѐ порази́тъ и҆̀хъ  зно́й, нижѐ со́лнце: но ми́лꙋѧй и҆̀хъ оу҆тѣ́шитъ ѧ҆̀, и҆  сквозѣ̀ и҆сто́чники во́дъ проведе́тъ ѧ҆̀. И҆ положꙋ̀  всѧ́кꙋю го́рꙋ въ пꙋ́ть, и҆ всѧ́кꙋю стезю̀ въ па́ствꙋ и҆́хъ.  Сѐ сі́и и҆здале́ча прїи́дꙋтъ, сі́и ѿ сѣ́вера и҆ мо́рѧ,  и҆ні́и же ѿ землѝ пе́рсскїѧ. Да веселѧ́тсѧ нб҃са̀, и҆  ра́дꙋетсѧ землѧ̀: да ѿры́гнꙋтъ го́ры весе́лїе, и҆ хо́лми  пра́вдꙋ, ꙗ҆́кѡ поми́лова бг҃ъ лю́ди своѧ̑, и҆ смирє́нныѧ  люде́й оу҆тѣ́ши. Рече́ же сїѡ́нъ: ѡ҆ста́ви мѧ̀ гдⷭ҇ь, и҆  бг҃ъ забы́ мѧ. Є҆да̀ забꙋ́детъ жена̀ ѻ҆троча̀ своѐ; и҆лѝ  не поми́лꙋетъ и҆сча́дїѧ чре́ва своегѡ̀; а҆́ще ли же и҆ си́хъ  забꙋ́детъ жена̀, но а҆́зъ не забꙋ́дꙋ тебє̀, гл҃го́летъ  гдⷭ҇ь. 
Къ ті́тꙋ посла́нїѧ ст҃а́гѡ а҆пⷭ҇ла па́ѵла чте́нїе. 
[Зач. т҃в] Ча́до ті́те, ꙗ҆ви́сѧ бл҃года́ть бж҃їѧ,  спаси́тельнаѧ всѣ̑мъ человѣ́кѡмъ: наказꙋ́ющи на́съ, да  ѿве́ргшесѧ нече́стїѧ и҆ мїрски́хъ похоте́й,  цѣломꙋ́дреннѡ, и҆ пра́веднѡ, и҆ благоче́стнѡ поживе́мъ въ  ны́нѣшнемъ вѣ́цѣ, ждꙋ́ще блаже́ннагѡ оу҆пова́нїѧ, и҆  ꙗ҆вле́нїѧ сла́вы вели́кагѡ бг҃а и҆ сп҃са на́шегѡ і҆и҃са  хрⷭ҇та̀: И҆́же да́лъ є҆́сть себѐ за ны̀, да и҆зба́витъ ны̀  ѿ всѧ́кагѡ беззако́нїѧ, и҆ ѡ҆чи́ститъ себѣ̀ (с. 144)  лю́ди и҆збра̑нны, ревни́тели дѡ́брымъ дѣлѡ́мъ. Є҆гда́ же  бл҃года́ть и҆ чл҃вѣколю́бїе ꙗ҆ви́сѧ сп҃са на́шегѡ бг҃а: не  ѿ дѣ́лъ пра́ведныхъ, и҆̀хже сотвори́хомъ мы̀, но по  свое́й є҆гѡ̀ ми́лости, спасѐ на́съ ба́нею пакибытїѧ̀, и҆  ѡ҆бновле́нїемъ дх҃а ст҃а́гѡ, є҆гѡ́же и҆злїѧ̀ на на́съ  ѻ҆би́льнѡ і҆и҃съ хрⷭ҇то́мъ, сп҃си́телемъ на́шимъ, да  ѡ҆правди́вшесѧ бл҃года́тїю є҆гѡ̀, наслѣ̑дницы бꙋ́демъ по  оу҆пова́нїю жи́зни вѣ́чныѧ. 
Є҆ѵⷢ҇лїе ѿ матѳе́а, зача́ло ѕ҃. 
Во вре́мѧ ѻ҆́но, прїи́де і҆и҃съ ѿ галїле́и на  і҆ѻрда́нъ ко і҆ѡа́ннꙋ, крести́тисѧ ѿ негѡ̀. І҆ѡа́ннъ же  возбранѧ́ше є҆мꙋ̀, глаго́лѧ: а҆́зъ тре́бꙋю тобо́ю  крести́тисѧ, и҆ ты́ ли грѧде́ши ко мнѣ̀; ѿвѣща́въ же  і҆и҃съ, речѐ къ немꙋ̀: ѡ҆ста́ви ны́нѣ, та́кѡ бо подоба́етъ  на́мъ и҆спо́лнити всѧ́кꙋ пра́вдꙋ. тогда̀ ѡ҆ста́ви є҆го̀. И҆  крⷭ҇ти́всѧ, і҆и҃съ взы́де а҆́бїе ѿ воды̀: и҆ сѐ  ѿверзо́шасѧ є҆мꙋ̀ нб҃са̀, и҆ ви́дѣ дх҃а бж҃їѧ, сходѧ́ща,  ꙗ҆́кѡ го́лꙋбѧ, и҆ грѧдꙋ́ща на него̀. И҆ сѐ гла́съ съ  нб҃сѐ глаго́лѧ: се́й є҆́сть сн҃ъ мо́й возлю́бленный, ѡ҆  не́мже благоволи́хъ. 
Та́же: 
Не преда́ждь на́съ до конца̀, и҆́мене твоегѡ̀ ра́ди,  и҆ не разорѝ завѣ́та твоегѡ̀, и҆ не ѿста́ви ми́лости  твоеѧ̀ ѿ на́съ, а҆враа́ма ра́ди возлю́бленнагѡ ѿ тебє̀,  и҆ за і҆саа́ка раба̀ твоего̀, и҆ і҆и҃лѧ ст҃а́го твоего̀. 
Та́же, Трист҃о́е, и҆ по Ѻ҆́ч҃е на́шъ: Конда́къ,  гла́съ д҃: 
Во стрꙋѧ́хъ дне́сь і҆ѻрда́нскихъ бы́въ гдⷭ҇ь,  і҆ѡа́ннꙋ вопїе́тъ: не оу҆бо́йсѧ крести́ти мѧ̀, спасти́ бо  прїидо́хъ а҆да́ма первозда́ннаго. 
Гдⷭ҇и, поми́лꙋй, м҃. И҆ мл҃тва: И҆́же на всѧ́кое  вре́мѧ: Гдⷭ҇и, поми́лꙋй, три́жды. Сла́ва, и҆ ны́нѣ:  Честнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ, ѻ҆́ч҃е. І҆ере́й: Бж҃е, оу҆ще́дри ны̀, и҆  благослови́ ны: (с. 145) 
Та́же, моли́тва вели́кагѡ васі́лїа. 
Влⷣко гдⷭ҇и і҆и҃се хрⷭ҇тѐ, бж҃е на́шъ,  долготерпѣ́вый ѡ҆ на́шихъ согрѣше́нїихъ, и҆ да́же до  ны́нѣшнѧгѡ часа̀ приведы́й на́съ, въ ѻ҆́ньже на  животворѧ́щемъ дре́вѣ ви́сѧ, бл҃горазꙋ́мномꙋ разбо́йникꙋ  и҆́же въ ра́й пꙋтесотвори́лъ є҆сѝ вхо́дъ, и҆ сме́ртїю  сме́рть разрꙋши́лъ є҆сѝ: ѡ҆чи́сти на́съ грѣ́шныхъ и҆  недосто́йныхъ ра̑бъ твои́хъ. Согрѣши́хомъ бо и҆  беззако́нновахомъ, и҆ нѣ́смы досто́йни возвестѝ ѻ҆чеса̀  на̑ша, и҆ воззрѣ́ти на высотꙋ̀ нбⷭ҇нꙋю, занѐ ѡ҆ста́вихомъ  пꙋ́ть пра́вды твоеѧ̀, и҆ ходи́хомъ въ во́лѧхъ серде́цъ  на́шихъ. Но мо́лимъ твою̀ безмѣ́рнꙋю бла́гость, пощадѝ  на́съ, гдⷭ҇и, по мно́жествꙋ млⷭ҇ти твоеѧ̀, и҆ спасѝ на́съ,  и҆́мене твоегѡ̀ ра́ди ст҃а́гѡ, ꙗ҆́кѡ и҆счезо́ша въ сꙋетѣ̀  дні́е на́ши. И҆змѝ на́съ и҆з̾ рꙋкѝ сопроти́внагѡ, и҆  ѡ҆ста́ви на́мъ грѣхѝ на́шѧ, и҆ оу҆мертвѝ плотско́е на́ше  мꙋдрова́нїе, да ве́тхаго ѿложи́вше человѣ́ка, въ но́ваго  ѡ҆блеце́мсѧ, и҆ тебѣ̀ поживе́мъ, на́шемꙋ влⷣцѣ и҆  бл҃годѣ́телю. И҆ та́кѡ твои̑мъ послѣ́дꙋюще повелѣ́нїємъ,  въ вѣ́чный поко́й дости́гнемъ, и҆дѣ́же є҆́сть всѣ́хъ  веселѧ́щихсѧ жили́ще. Ты́ бо є҆сѝ вои́стиннꙋ и҆́стинное  весе́лїе, и҆ ра́дость лю́бѧщихъ тѧ̀, хрⷭ҇тѐ бж҃е на́шъ, и҆  тебѣ̀ сла́вꙋ возсыла́емъ, со безнача́льнымъ твои́мъ  ѻ҆ц҃е́мъ, и҆ прест҃ы́мъ и҆ благи́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Посе́мъ ѱало́мъ р҃в. 
Благословѝ, дꙋшѐ моѧ̀, гдⷭ҇а, и҆ всѧ̑ внꙋ́трєннѧѧ  моѧ̑ и҆́мѧ ст҃о́е є҆гѡ̀. Бл҃гословѝ, дꙋшѐ моѧ̀, гдⷭ҇а, и҆  не забыва́й всѣ́хъ воздаѧ́нїй є҆гѡ̀. Ѡ҆чища́ющаго всѧ̑  беззакѡ́нїѧ твоѧ̑, и҆сцѣлѧ́ющаго всѧ̑ недꙋ́ги твоѧ̑.  И҆збавлѧ́ющаго ѿ и҆стлѣ́нїѧ живо́тъ тво́й, вѣнча́ющаго  тѧ̀ ми́лостїю и҆ щедро́тами: и҆сполнѧ́ющаго во благи́хъ  жела́нїе (с. 146) твоѐ, ѡ҆бнови́тсѧ, ꙗ҆́кѡ ѻ҆́рлѧ,  ю҆́ность твоѧ̀. Творѧ́й ми́лѡстыни гдⷭ҇ь, и҆ сꙋдьбꙋ̀ всѣ̑мъ  ѡ҆би̑димымъ. Сказа̀ пꙋти̑ своѧ̑ мѡѷсе́ови, сыновѡ́мъ  і҆и҃лєвымъ хотѣ̑нїѧ своѧ̑. Ще́дръ и҆ ми́лостивъ гдⷭ҇ь,  долготерпѣли́въ и҆ многомлⷭ҇тивъ. Не до конца̀  прогнѣ́ваетсѧ, нижѐ въ вѣ́къ враждꙋ́етъ. Не по  беззако́нїємъ на́шымъ сотвори́лъ є҆́сть на́мъ, нижѐ по  грѣхѡ́мъ на́шымъ возда́лъ є҆́сть на́мъ. Ꙗ҆́кѡ по высотѣ̀  нбⷭ҇нѣй ѿ землѝ, оу҆тверди́лъ є҆́сть гдⷭ҇ь млⷭ҇ть  свою̀ на боѧ́щихсѧ є҆гѡ̀. Є҆ли́кѡ ѿстоѧ́тъ восто́цы ѿ  за̑падъ, оу҆да́лилъ є҆́сть ѿ на́съ беззакѡ́нїѧ на̑ша.  Ꙗ҆́коже ще́дритъ ѻ҆те́цъ сы́ны, оу҆ще́дри гдⷭ҇ь боѧ́щихсѧ  є҆гѡ̀. Ꙗ҆́кѡ то́й позна̀ созда́нїе на́ше, помѧнꙋ̀, ꙗ҆́кѡ  пе́рсть є҆смы̀. Человѣ́къ, ꙗ҆́кѡ трава̀, дні́е є҆гѡ̀,  ꙗ҆́кѡ цвѣ́тъ се́льный, та́кѡ ѡ҆цвѣте́тъ. Ꙗ҆́кѡ дꙋ́хъ,  про́йде въ не́мъ, и҆ не бꙋ́детъ, и҆ не позна́етъ ктомꙋ̀  мѣ́ста своегѡ̀. Ми́лость же гдⷭ҇нѧ ѿ вѣ́ка и҆ до вѣ́ка  на боѧ́щихсѧ є҆гѡ̀. И҆ пра́вда є҆гѡ̀ на сынѣ́хъ сынѡ́въ,  хранѧ́щихъ завѣ́тъ є҆гѡ̀, и҆ по́мнѧщихъ за́пѡвѣди є҆гѡ̀  твори́ти ѧ҆̀. Гдⷭ҇ь на нб҃сѝ оу҆гото́ва прⷭ҇то́лъ сво́й,  и҆ црⷭ҇тво є҆гѡ̀ всѣ́ми ѡ҆блада́етъ. Благослови́те гдⷭ҇а,  всѝ а҆́гг҃ли є҆гѡ̀, си́льнїи крѣ́постїю, творѧ́щїи сло́во  є҆гѡ̀, оу҆слы́шати гла́съ слове́съ є҆гѡ̀. Бл҃гослови́те  гдⷭ҇а, всѧ̑ си̑лы є҆гѡ̀, слꙋги̑ є҆гѡ̀, творѧ́щїи во́лю  є҆гѡ̀. Благослови́те гдⷭ҇а, всѧ̑ дѣла̀ є҆гѡ̀: на всѧ́комъ  мѣ́стѣ влады́чества є҆гѡ̀, благословѝ, дꙋшѐ моѧ̀,  гдⷭ҇а. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. 
Хвалѝ, дꙋшѐ моѧ̀, гдⷭ҇а. Восхвалю̀ гдⷭ҇а въ  животѣ̀ мое́мъ, пою̀ бг҃ꙋ моемꙋ̀, до́ндеже є҆́смь. Не  надѣ́йтесѧ на кнѧ́зи, на сы́ны человѣ́чєскїѧ, въ ни́хже  нѣ́сть спасе́нїѧ. И҆зы́детъ дꙋ́хъ є҆гѡ̀, и҆ возврати́тсѧ  въ зе́млю свою̀, въ то́й де́нь поги́бнꙋтъ всѧ̑ помышлє́нїѧ  є҆гѡ̀. Блаже́нъ, є҆мꙋ́же бг҃ъ і҆а́кѡвль помо́щникъ є҆гѡ̀,  оу҆пова́нїе (с. 147) є҆гѡ̀ на гдⷭ҇а бг҃а своего̀:  сотво́ршаго нб҃о и҆ зе́млю, мо́ре и҆ всѧ̑, ꙗ҆̀же въ ни́хъ,  хранѧ́щаго и҆́стинꙋ въ вѣ́къ, творѧ́щаго сꙋ́дъ ѡ҆би̑димымъ,  даю́щаго пи́щꙋ а҆́лчꙋщымъ. Гдⷭ҇ь рѣши́тъ ѡ҆кова̑нныѧ, гдⷭ҇ь  оу҆мꙋдрѧ́етъ слѣпцы̀, гдⷭ҇ь возво́дитъ низве́ржєнныѧ,  гдⷭ҇ь лю́битъ првⷣники: гдⷭ҇ь храни́тъ прише́льцы, си́ра и҆  вдовꙋ̀ прїи́метъ, и҆ пꙋ́ть грѣ́шныхъ погꙋби́тъ. Воцр҃и́тсѧ  гдⷭ҇ь во вѣ́къ, бг҃ъ тво́й, сїѡ́не въ ро́дъ и҆ ро́дъ. 
И҆ ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Є҆диноро́дный сн҃е, и҆ сло́ве бж҃їй, безсме́ртенъ  сы́й, и҆ и҆зво́ливый, спасе́нїѧ на́шегѡ ра́ди, воплоти́тисѧ  ѿ ст҃ы́ѧ бцⷣы, и҆ приснодв҃ы мр҃і́и, непрело́жнѡ  вочл҃вѣ́чивыйсѧ, распны́йсѧ же, хрⷭ҇тѐ бж҃е, сме́ртїю  сме́рть попра́вый, є҆ди́нъ сы́й ст҃ы́ѧ трⷪ҇цы,  спрославлѧ́емый ѻ҆ц҃ꙋ̀, и҆ ст҃о́мꙋ дх҃ꙋ, спасѝ на́съ. 
Блажє́нна безъ пѣ́нїѧ: 
Во црⷭ҇твїи твое́мъ помѧнѝ на́съ, гдⷭ҇и, є҆гда̀  прїи́деши во црⷭ҇твїи твое́мъ. 
Бл҃же́ни ни́щїи дх҃омъ, ꙗ҆́кѡ тѣ́хъ є҆́сть  црⷭ҇тво нбⷭ҇ное. 
Бл҃же́ни пла́чꙋщїи, ꙗ҆́кѡ ті́и оу҆тѣ́шатсѧ. 
Бл҃же́ни кро́тцыи, ꙗ҆́кѡ ті́и наслѣ́дѧтъ зе́млю. 
Бл҃же́ни а҆́лчꙋщїи и҆ жа́ждꙋщїи пра́вды, ꙗ҆́кѡ ті́и  насы́тѧтсѧ. 
Бл҃же́ни ми́лостивїи, ꙗ҆́кѡ ті́и поми́ловани  бꙋ́дꙋтъ. 
Бл҃же́ни чи́стїи срⷣцемъ, ꙗ҆́кѡ ті́и бг҃а  оу҆́зрѧтъ. 
Бл҃же́ни миротво́рцы, ꙗ҆́кѡ ті́и сн҃ове бж҃їи  нарекꙋ́тсѧ. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво небе́сное. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀ лжꙋ́ще,  менє̀ ра́ди. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га  на нб҃сѣ́хъ. 
Сла́ва, и҆ ны́нѣ: 
Помѧнѝ на́съ, гдⷭ҇и, є҆гда̀ прїи́деши во црⷭ҇твїи  твое́мъ. (с. 148) 
Помѧнѝ на́съ, влⷣко, є҆гда̀ прїи́деши во црⷭ҇твїи  твое́мъ. 
Помѧнѝ на́съ, ст҃ы́й, є҆гда̀ прїи́деши во црⷭ҇твїи  твое́мъ. 
Ли́къ нбⷭ҇ный пое́тъ тѧ̀, и҆ глаго́летъ: ст҃ъ, ст҃ъ,  ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀. 
Пристꙋпи́те къ немꙋ̀, и҆ просвѣти́тесѧ, и҆ ли́ца  ва̑ша не постыдѧ́тсѧ. 
Ли́къ нбⷭ҇ный пое́тъ тѧ̀, и҆ глаго́летъ: ст҃ъ, ст҃ъ,  ст҃ъ гдⷭ҇ь саваѡ́ѳъ, и҆спо́лнь не́бо и҆ землѧ̀ сла́вы  твоеѧ̀. 
Сла́ва: 
Ли́къ ст҃ы́хъ а҆́гг҃лъ и҆ а҆рха̑гг҃лъ, со всѣ́ми  нбⷭ҇ными си́лами, пое́тъ тѧ̀, и҆ глаго́летъ: ст҃ъ, ст҃ъ,  ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀. 
И҆ ны́нѣ: 
И҆сповѣ́данїе правосла́вныѧ вѣ́ры, пе́рвагѡ  собо́ра. 
(А҆́ще є҆́сть лїтꙋргі́а, здѣ̀ не глаго́лемъ, но по  И҆ ны́нѣ: глаго́лемъ: Ѡ҆сла́би, ѡ҆ста́ви: и҆  прѡ́чаѧ). 
Вѣ́рꙋю во є҆ди́наго бг҃а ѻ҆ц҃а̀ вседержи́телѧ,  творца̀ нб҃ꙋ и҆ землѝ, ви̑димымъ же всѣ̑мъ и҆ неви̑димымъ.  И҆ во є҆ди́наго гдⷭ҇а і҆и҃са хрⷭ҇та̀, сн҃а бж҃їѧ,  є҆диноро́днаго, и҆́же ѿ ѻ҆ц҃а̀ рожде́ннаго пре́жде  всѣ́хъ вѣ̑къ. Свѣ́та ѿ свѣ́та, бг҃а и҆́стинна, ѿ  бг҃а и҆́стинна, рожде́нна, не сотворе́нна, є҆диносꙋ́щна  ѻ҆ц҃ꙋ̀, и҆́мже всѧ̑ бы́ша. На́съ ра́ди человѣ̑къ, и҆  на́шегѡ ра́ди спасе́нїѧ, сше́дшаго съ нб҃съ, и҆  воплоти́вшагосѧ ѿ дх҃а ст҃а, и҆ мр҃і́и дв҃ы, и҆  вочеловѣ́чшасѧ. Распѧ́таго же за ны̀, при понті́йстѣмъ  пїла́тѣ, и҆ страда́вша, и҆ погребе́нна, и҆ воскре́сшаго въ  тре́тїй де́нь, по писа́нїємъ. И҆ возше́дшаго на нб҃са̀, и҆  сѣдѧ́ща ѡ҆деснꙋ́ю ѻ҆ц҃а̀. И҆ па́ки грѧдꙋ́щаго со сла́вою,  сꙋди́ти живы̑мъ и҆ мє́ртвымъ, є҆гѡ́же црⷭ҇твїю не бꙋ́детъ  конца̀. 
Втора́гѡ собо́ра. 
И҆ въ дх҃а ст҃а́го, гдⷭ҇а, животворѧ́щаго, и҆́же ѿ  ѻ҆ц҃а̀ и҆сходѧ́щаго, и҆́же со ѻ҆ц҃е́мъ и҆ сн҃омъ  спокланѧ́ема, и҆ ссла́вима, глаго́лавшаго прⷪ҇рѡ́ки. Во  є҆ди́нꙋ ст҃ꙋ́ю, (с. 149) собо́рнꙋю и҆ а҆пⷭ҇льскꙋю цр҃ковь.  И҆сповѣ́дꙋю є҆ди́но креще́нїе, во ѡ҆ставле́нїе грѣхѡ́въ.  Ча́ю воскрⷭ҇нїѧ ме́ртвыхъ. И҆ жи́зни бꙋ́дꙋщагѡ вѣ́ка,  а҆ми́нь. 
Моли́тва: 
Ѡ҆сла́би, ѡ҆ста́ви, простѝ, бж҃е, прегрѣшє́нїѧ  на̑ша, вѡ́льнаѧ и҆ невѡ́льнаѧ, ꙗ҆̀же въ сло́вѣ и҆ въ  дѣ́лѣ, ꙗ҆̀же въ вѣ́дѣнїи и҆ не въ вѣ́дѣнїи, ꙗ҆̀же во  днѝ и҆ въ нощѝ, ꙗ҆̀же во оу҆мѣ̀ и҆ въ помышле́нїи, всѧ̑  на́мъ простѝ, ꙗ҆́кѡ бла́гъ и҆ чл҃вѣколю́бецъ. 
Посе́мъ, Ѻ҆́ч҃е на́шъ: Конда́къ гла́съ д҃: 
Во стрꙋѧ́хъ дне́сь і҆ѻрда́нскихъ бы́въ гдⷭ҇ь,  і҆ѡа́ннꙋ вопїе́тъ: не оу҆бо́йсѧ крести́ти мѧ̀, спасти́ бо  прїидо́хъ а҆да́ма первозда́ннаго. 
Гдⷭ҇и, поми́лꙋй, м҃. И҆ моли́тва: 
Всест҃а́ѧ трⷪ҇це, є҆диносꙋ́щнаѧ держа́во,  нераздѣ́льное црⷭ҇тво, всѣ́хъ бл҃ги́хъ вина̀: благоволи́  же и҆ ѡ҆ мнѣ̀ грѣ́шнѣмъ, оу҆твердѝ, вразꙋмѝ срⷣце  моѐ, и҆ всю̀ мою̀ ѿимѝ скве́рнꙋ, просвѣтѝ мою̀ мы́сль,  да вы́нꙋ сла́влю, пою̀ и҆ покланѧ́юсѧ, и҆ глаго́лю: є҆ди́нъ  ст҃ъ, є҆ди́нъ гдⷭ҇ь, і҆и҃съ хрⷭ҇то́съ, во сла́вꙋ бг҃а  ѻ҆ц҃а̀, а҆ми́нь. 
А҆́ще є҆́сть лїтꙋргі́а, глаго́лемъ Досто́йно  є҆́сть: И҆ ѿпꙋ́стъ. 
А҆́ще же нѣ́сть лїтꙋргі́и, глаго́лемъ здѣ̀: Бꙋ́ди  и҆́мѧ гдⷭ҇не бл҃гослове́но ѿ ны́нѣ и҆ до вѣ́ка.  три́жды. Сла́ва, и҆ ны́нѣ: 
Ѱало́мъ л҃г. 
Бл҃гословлю̀ гдⷭ҇а на всѧ́кое вре́мѧ, вы́нꙋ хвала̀  є҆гѡ̀ во оу҆стѣ́хъ мои́хъ. Ѡ҆ гдⷭ҇ѣ похва́литсѧ дꙋша̀  моѧ̀, да оу҆слы́шатъ кро́тцыи, и҆ возвеселѧ́тсѧ.  Возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀  вкꙋ́пѣ. Взыска́хъ гдⷭ҇а, и҆ оу҆слы́ша мѧ̀, и҆ ѿ всѣ́хъ  скорбе́й мои́хъ и҆зба́ви мѧ̀. Пристꙋпи́те къ немꙋ̀, и҆  просвѣти́тесѧ, и҆ ли́ца ва̑ша не постыдѧ́тсѧ. Се́й ни́щїй  воззва̀, и҆ гдⷭ҇ь оу҆слы́ша и҆̀, и҆ ѿ всѣ́хъ скорбе́й  є҆гѡ̀ спасѐ и҆̀. Ѡ҆полчи́тсѧ а҆́гг҃лъ гдⷭ҇ень (с. 150)  ѻ҆́крестъ боѧ́щихсѧ є҆гѡ̀, и҆ и҆зба́витъ и҆̀хъ: Вкꙋси́те  и҆ ви́дите, ꙗ҆́кѡ бла́гъ гдⷭ҇ь. Блаже́нъ мꙋ́жъ, и҆́же  оу҆пова́етъ на́нь. Бо́йтесѧ гдⷭ҇а, всѝ ст҃і́и є҆гѡ̀,  ꙗ҆́кѡ нѣ́сть лише́нїѧ боѧ́щымсѧ є҆гѡ̀. Бога́тїи  ѡ҆бнища́ша и҆ взалка́ша: взыска́ющїи же гдⷭ҇а не лиша́тсѧ  всѧ́кагѡ бла́га. Прїиди́те, ча̑да, послꙋ́шайте менє̀,  стра́хꙋ гдⷭ҇ню наꙋчꙋ̀ ва́съ. Кто́ є҆сть человѣ́къ, хотѧ́й  живо́тъ, любѧ́й дни̑ ви́дѣти бла̑ги; оу҆держѝ ѧ҆зы́къ  тво́й ѿ ѕла̀, и҆ оу҆стнѣ̀ твоѝ, є҆́же не глаго́лати  льстѝ. Оу҆клони́сѧ ѿ ѕла̀, и҆ сотворѝ бла́го: взыщѝ  ми́ра, и҆ поженѝ и҆̀. Ѻ҆́чи гдⷭ҇ни на пра́вєдныѧ, и҆  оу҆́ши є҆гѡ̀ въ моли́твꙋ и҆́хъ. Лице́ же гдⷭ҇не на  творѧ́щыѧ ѕла̑ѧ, є҆́же потреби́ти ѿ землѝ па́мѧть и҆́хъ.  Воззва́ша пра́веднїи, и҆ гдⷭ҇ь оу҆слы́ша и҆̀хъ, и҆ ѿ  всѣ́хъ скорбе́й и҆́хъ и҆зба́ви и҆̀хъ. Бли́зъ гдⷭ҇ь  сокрꙋше́нныхъ срⷣцемъ, и҆ смирє́нныѧ дх҃омъ спасе́тъ.  Мнѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ  ѧ҆̀ гдⷭ҇ь. Храни́тъ гдⷭ҇ь всѧ̑ кѡ́сти и҆́хъ, ни є҆ди́на ѿ  ни́хъ сокрꙋши́тсѧ. Сме́рть грѣ́шникѡвъ люта̀, и҆  ненави́дѧщїи пра́веднаго прегрѣша́тъ. И҆зба́витъ гдⷭ҇ь  дꙋ́шы ра̑бъ свои́хъ, и҆ не прегрѣша́тъ всѝ оу҆пова́ющїи  на него̀. 
Та́же, Досто́йно є҆́сть: и҆ ѿпꙋ́стъ. И҆  быва́етъ росхо́дъ до часа̀ вече́рнѧгѡ. Вече́рнѧ же быва́етъ  съ лїтꙋргі́ею васі́лїа вели́кагѡ во своѐ вре́мѧ. 
Вѣ́домо же бꙋ́ди: 
[Зрѝ] А҆́ще слꙋчи́тсѧ на́вечерїе бг҃оѧвле́нїѧ въ  сꙋббѡ́тꙋ, и҆лѝ недѣ́лю, по́стъ не быва́етъ. И҆ тропарѝ  црⷭ҇кихъ часѡ́въ со чте́нїѧми въ сꙋббѡ́тꙋ и҆ недѣ́лю не  пою́тсѧ. Но пое́мъ часы̀ црⷭ҇кїѧ пре́жде въ пѧто́къ, по  ѻ҆бы́чаю, ꙗ҆́коже оу҆ка́зано на рѧдꙋ̀: глаго́лемъ же и҆  ѱало́мъ л҃г: Бл҃гословлю̀ гдⷭ҇а: и҆ ѿпꙋ́стъ. И҆ въ  то́й де́нь ꙗ҆ди́мъ сы́ръ и҆ ꙗ҆́ица. [Зрѝ] А҆́ще  бꙋ́детъ на́вечерїе въ сꙋббѡ́тꙋ: Прокі́менъ, а҆ллилꙋ́їа,  и҆ прича́стенъ днѐ: А҆пⷭ҇лъ же и҆ Є҆ѵⷢ҇лїе пре́жде  сꙋббѡ́тѣ (с. 151) пред̾ бг҃оѧвле́нїемъ, и҆ пото́мъ рѧ́дъ.  По и҆зрѧ́днѣй, пое́мъ Досто́йно є҆́сть: [Зрѝ]  А҆́ще ли въ недѣ́лю на́вечерїе бг҃оѧвле́нїѧ:  Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе, и҆  прича́стенъ, пре́жде недѣ́ли пред̾ бг҃оѧвле́нїемъ, и҆  пото́мъ рѧ́дъ. По и҆зрѧ́днѣй же, пое́мъ Досто́йно:  По ѿпꙋще́нїи же лїтꙋргі́и ꙗ҆ди́мъ оу҆крꙋ̑хи, и҆  пїе́мъ по є҆ди́ной ча́ши вїна̀. Соверше́ннѡ же ꙗ҆ди́мъ  по ѿпꙋ́стѣ вече́рни, со є҆ле́емъ: сы́ра же и҆ ꙗ҆и́цъ,  и҆ ры́бъ, ника́коже де́рзнемъ коснꙋ́тисѧ. 
Подоба́етъ вѣ́дати: 
[Зрѝ] А҆́ще просвѣще́нїй де́нь слꙋчи́тсѧ въ  недѣ́лю, воскрⷭ҇но ничто́же пое́мъ, но всѐ послѣ́дованїе  пра́здника: ве́черъ и҆ оу҆́трѡ и҆ на лїтꙋргі́и. 


(с. 151) 
Мѣ́сѧца тогѡ́же въ ѕ҃-й де́нь. 
Ст҃о́е бг҃оѧвле́нїе гдⷭ҇а бг҃а и҆ сп҃са на́шегѡ і҆и҃са  хрⷭ҇та̀. 
При часѣ̀ є҃-мъ днѐ, зна́менꙋетъ въ вели́кое, и҆  пото́мъ во всѧ̑ тѧ̑жкаѧ. И҆ собра́вшесѧ во хра́мъ,  начина́емъ вече́рню, и҆ пое́мъ ѻ҆бы́чный ѱало́мъ. Та́же,  є҆ктенїа̀ вели́каѧ, и҆ по є҆ктенїѝ, а҆́ще бꙋ́детъ въ  сꙋббѡ́тꙋ, стїхосло́вимъ: Бл҃же́нъ мꙋ́жъ: каѳі́смꙋ всю̀.  А҆́ще же въ недѣ́лю, пое́мъ а҃ а҆нтїфѡ́нъ. А҆́ще ли во  и҆ны̑ѧ дни̑, стїхоло́гїа не быва́етъ: но а҆́бїе пое́мъ:  Гдⷭ҇и, воззва́хъ, на гла́съ в҃. І҆ере́й же твори́тъ  проскоми́дїю. Дїа́конъ кади́тъ це́рковь по ѻ҆бы́чаю. И҆ мы̀  пое́мъ стїхи̑ры пра́здника, на и҃, гла́съ в҃, самогла́сны,  І҆ѡа́нна мона́ха: 
Просвѣти́телѧ на́шего, просвѣща́ющаго всѧ́каго  человѣ́ка, ви́дѣвъ прⷣте́ча крⷭ҇ти́тисѧ прише́дша,  ра́дꙋетсѧ дꙋше́ю и҆ трепе́щетъ. рꙋко́ю показꙋ́етъ є҆го̀, и҆  (с. 152) глаго́летъ лю́демъ: се́й и҆збавлѧ́ѧй і҆и҃лѧ,  свобожда́ѧй на́съ ѿ и҆стлѣ́нїѧ. ѽ безгрѣ́шный хрⷭ҇тѐ,  бж҃е на́шъ, сла́ва тебѣ̀! 
Два́жды. 
И҆зба́вителю на́шемꙋ, ѿ раба̀ креща́емꙋ, и҆ дх҃а  прише́ствїемъ свидѣ́тельствꙋемꙋ, оу҆жасо́шасѧ зрѧ́ще  а҆́гг҃льскаѧ вѡ́инства. Гла́съ же съ нб҃сѐ принесе́сѧ ѿ  ѻ҆ц҃а̀: се́й, є҆го́же прⷣте́ча рꙋко́ю креща́етъ, сн҃ъ  мо́й є҆́сть возлю́бленный, ѡ҆ не́мже бл҃говоли́хъ, хрⷭ҇тѐ  бж҃е на́шъ, сла́ва тебѣ̀. 
Два́жды. 
І҆ѻрда̑нскїѧ стрꙋи̑ тебѐ и҆сто́чника прїѧ́ша, и҆  оу҆тѣ́шитель въ ви́дѣ голꙋби́нѣ схожда́ше. Приклонѧ́етъ  ве́рхъ приклони́вый нб҃са̀. Зове́тъ и҆ вопїе́тъ бре́нїе  зижди́телю: что́ ми повелѣва́еши, ꙗ҆̀же вы́ше менє̀;  а҆́зъ тре́бꙋю твоегѡ̀ кр҃ще́нїѧ. ѽ безгрѣ́шный хрⷭ҇тѐ,  бж҃е на́шъ, сла́ва тебѣ̀! 
Два́жды. 
Спастѝ хотѧ̀ заблꙋ́ждшаго человѣ́ка, не не  сподо́билсѧ є҆сѝ въ ра́бїй зра́къ ѡ҆блещи́сѧ: подоба́ше бо  тебѣ̀, влⷣцѣ и҆ бг҃ꙋ, воспрїѧ́ти на́ша за ны̀, тебѣ́ бо  кре́щшꙋсѧ пло́тїю, и҆зба́вителю, ѡ҆ставле́нїѧ сподо́билъ  є҆сѝ на́съ. Тѣ́мже вопїе́мъ тѝ: хрⷭ҇тѐ, бж҃е на́шъ,  сла́ва тебѣ̀. 
Два́жды. 
Сла́ва, и҆ ны́нѣ, гла́съ то́йже. Вѷзанті́ево: 
Приклони́лъ є҆сѝ главꙋ̀ прⷣте́чи, сокрꙋши́лъ  є҆сѝ главы̑ ѕмїє́въ: прише́дъ въ стрꙋи̑, просвѣти́лъ  є҆сѝ всѧ́чєскаѧ, є҆́же сла́вити тѧ̀, сп҃се,  просвѣти́телѧ дꙋ́шъ на́шихъ. 
Вхо́дъ со є҆ѵⷢ҇лїемъ. Прокі́менъ днѐ. 
Бытїѧ̀ чте́нїе. 
[Глава̀ а҃] Въ нача́лѣ сотворѝ бг҃ъ нб҃о и҆  зе́млю. Землѧ́ же бѣ̀ неви́дима и҆ неꙋстро́ена, и҆ тма̀  верхꙋ̀ бе́здны: и҆ дх҃ъ бж҃їй ноша́шесѧ верхꙋ̀ воды̀. И҆  речѐ бг҃ъ: да бꙋ́детъ (с. 153) свѣ́тъ, и҆ бы́сть свѣ́тъ.  И҆ ви́дѣ бг҃ъ свѣ́тъ, ꙗ҆́кѡ добро̀: и҆ разлꙋчѝ бг҃ъ  междꙋ̀ свѣ́томъ, и҆ междꙋ̀ тмо́ю. И҆ наречѐ бг҃ъ свѣ́тъ  де́нь, и҆ тмꙋ̀ наречѐ но́щь. И҆ бы́сть ве́черъ, и҆ бы́сть  оу҆́тро, де́нь є҆ди́нъ. И҆ речѐ бг҃ъ: да бꙋ́детъ тве́рдь  посредѣ̀ воды̀, и҆ да бꙋ́детъ разлꙋча́ющи посредѣ̀ воды̀  и҆ воды̀: и҆ бы́сть та́кѡ. И҆ сотворѝ бг҃ъ тве́рдь: и҆  разлꙋчѝ бг҃ъ междꙋ̀ водо́ю, ꙗ҆́же бѣ̀ под̾ тве́рдїю, и҆  междꙋ̀ водо́ю, ꙗ҆́же бѣ̀ над̾ тве́рдїю. И҆ наречѐ бг҃ъ  тве́рдь нб҃о: и҆ ви́дѣ бг҃ъ, ꙗ҆́кѡ добро̀. и҆ бы́сть  ве́черъ, и҆ бы́сть оу҆́тро, де́нь вторы́й. И҆ речѐ бг҃ъ:  да собере́тсѧ вода̀, ꙗ҆́же подъ нб҃се́мъ, въ собра́нїе  є҆ди́но, и҆ да ꙗ҆ви́тсѧ сꙋ́ша: и҆ бы́сть та́кѡ. И҆  собра́сѧ вода̀, ꙗ҆́же подъ нб҃се́мъ, въ собра̑нїѧ своѧ̑, и҆  ꙗ҆ви́сѧ сꙋ́ша. И҆ наречѐ бг҃ъ сꙋ́шꙋ зе́млю: и҆ собра̑нїѧ  во́дъ наречѐ морѧ̀. И҆ ви́дѣ бг҃ъ, ꙗ҆́кѡ добро̀. И҆ речѐ  бг҃ъ: да прорасти́тъ землѧ̀ бы́лїе травно́е, сѣ́ющее сѣ́мѧ  по ро́дꙋ и҆ по подо́бїю, и҆ дре́во плодови́тое, творѧ́щее  пло́дъ, є҆мꙋ́же сѣ́мѧ є҆гѡ̀ въ не́мъ по ро́дꙋ на землѝ:  и҆ бы́сть та́кѡ. И҆ и҆знесѐ землѧ̀ бы́лїе травно́е,  сѣ́ющее сѣ́мѧ по ро́дꙋ и҆ по подо́бїю, и҆ дре́во  плодови́тое, творѧ́щее пло́дъ, є҆мꙋ́же сѣ́мѧ є҆гѡ̀ въ  не́мъ по ро́дꙋ на землѝ: и҆ ви́дѣ бг҃ъ, ꙗ҆́кѡ добро̀. И҆  бы́сть ве́черъ, и҆ бы́сть оу҆́тро, де́нь тре́тїй. 
И҆схо́да чте́нїе. 
[Глава̀ д҃і] Речѐ гдⷭ҇ь къ мѡѷсе́ю: что̀ вопїе́ши  ко мнѣ̀; глаго́ли сыновѡ́мъ і҆и҃лєвымъ, и҆ да  пꙋтеше́ствꙋютъ. И҆ ты̀ возмѝ же́злъ тво́й, и҆ прострѝ  рꙋ́кꙋ твою̀ на мо́ре, и҆ расто́ргни є҆̀, и҆ да вни́дꙋтъ  сы́нове і҆и҃лєвы посредѣ̀ мо́рѧ по сꙋ́хꙋ. И҆ сѐ а҆́зъ  ѡ҆жесточꙋ̀ се́рдце фараѡ́ново, и҆ слꙋ́гъ є҆гѡ̀, и҆  є҆гѵ́птѧнъ всѣ́хъ, и҆ вни́дꙋтъ въ слѣ́дъ и҆́хъ, и҆  просла́влюсѧ въ фараѡ́нѣ, и҆ во все́мъ во́инствѣ є҆гѡ̀,  и҆ въ колесни́цахъ, и҆ въ ко́нѣхъ є҆гѡ̀. И҆  оу҆разꙋмѣ́ютъ всѝ (с. 154) є҆гѵ́птѧне, ꙗ҆́кѡ а҆́зъ  є҆́смь гдⷭ҇ь, є҆гда̀ прославлѧ́юсѧ въ фараѡ́нѣ, и҆ въ  колесни́цахъ, и҆ въ ко́нѣхъ є҆гѡ̀. Простре́ же мѡѷсе́й  рꙋ́кꙋ на мо́ре, и҆ возгна̀ гдⷭ҇ь мо́ре вѣ́тромъ ю҆́жнымъ  си́льнымъ, всю̀ но́щь, и҆ сотворѝ мо́ре сꙋ́хо, и҆  разстꙋпи́сѧ вода̀. И҆ внидо́ша сы́ны і҆и҃лєвы въ посре́дъ  мо́рѧ по сꙋ́хꙋ: и҆ вода̀ и҆̀мъ бы́сть, стѣна̀ ѡ҆деснꙋ́ю, и҆  стѣна̀ ѡ҆шꙋ́юю. Погна́ша же є҆гѵ́птѧне, и҆ внидо́ша  созадѝ и҆́хъ. всѧ́къ ко́нь фараѡ́новъ, и҆ колесни̑цы, и҆  вса́дницы по средѣ̀ мо́рѧ. Простре́ же мѡѷсе́й рꙋ́кꙋ на  мо́ре, и҆ оу҆стро́исѧ вода̀ ко дню̀ на мѣ́сто, є҆гѵ́птѧне  же бѣжа́ша под̾ водо́ю, и҆ и҆стрѧсѐ гдⷭ҇ь є҆гѵ́птѧны по  средѣ̀ мо́рѧ. И҆ ѡ҆брати́вшисѧ вода̀ покры̀ колесни̑цы, и҆  вса́дники, и҆ трїста́ты, и҆ всю̀ си́лꙋ фараѡ́новꙋ, вше́дшихъ  въ слѣ́дъ и҆́хъ въ мо́ре, и҆ не ѡ҆ста̀ ѿ ни́хъ ни  є҆ди́нъ. Сы́нове же і҆и҃лєвы проидо́ша по сꙋ́хꙋ по средѣ̀  мо́рѧ. 
И҆схо́да чте́нїе. 
[Глава̀ є҃і] Поѧ́тъ мѡѷсе́й сы́ны і҆и҃лєвы ѿ  мо́рѧ чермна́гѡ, и҆ ведѐ и҆̀хъ въ пꙋсты́ню сꙋ́ръ: и҆  и҆дѧ́хꙋ трѝ дни̑ въ пꙋсты́ни, и҆ не ѡ҆брѣта́хꙋ воды̀, да  бы́ша пи́ли. Прїидо́ша же въ ме́ррꙋ, и҆ не можа́хꙋ пи́ти  воды̀ ѿ ме́рры, горька́ бо бѣ̀: сегѡ̀ ра́ди нарече́сѧ  и҆́мѧ мѣ́стꙋ томꙋ̀, го́ресть. И҆ ропта́хꙋ лю́дїе на  мѡѷсе́а, глаго́люще: что̀ пїе́мъ; Возопи́ же мѡѷсе́й ко  гдⷭ҇ꙋ, и҆ показа̀ є҆мꙋ̀ гдⷭ҇ь дре́во: и҆ вложѝ є҆̀ въ  во́дꙋ, и҆ сладка̀ бы́сть вода̀. та́мѡ положѝ є҆мꙋ̀ бг҃ъ  ѡ҆правда̑нїѧ и҆ сꙋды̀, и҆ та́мѡ и҆скꙋша́ше є҆го̀, и҆ речѐ:  а҆́ще слꙋ́хомъ оу҆слы́шиши гла́съ гдⷭ҇а бг҃а твоегѡ̀, и҆  оу҆гѡ́днаѧ предъ ни́мъ сотвори́ши, и҆ внꙋши́ши за́пѡвѣди  є҆гѡ̀, и҆ сохрани́ши всѧ̑ ѡ҆правда̑нїѧ є҆гѡ̀: всѧ́кꙋ  болѣ́знь, ю҆́же наведо́хъ на є҆гѵ́птѧны, не наведꙋ̀ на  тѧ̀: а҆́зъ бо є҆́смь гдⷭ҇ь и҆сцѣлѧ́ѧй тѧ̀. И҆ прїидо́ша во  є҆лі́мъ: и҆ бѧ́хꙋ та́мѡ двана́десѧть и҆сто́чникѡвъ во́дъ,  и҆ се́дмьдесѧтъ сте́блїй (с. 155) фі́нїкѡвъ: и҆ ѡ҆полчи́шасѧ  та́мѡ при вода́хъ. [Глава̀ ѕ҃і] И҆ воздви́гшесѧ ѿ  є҆лі́ма, и҆ прїи́де ве́сь со́нмъ сынѡ́въ і҆и҃левыхъ въ  пꙋсты́ню сі́нъ: ꙗ҆́же є҆́сть междꙋ̀ є҆лі́момъ, и҆ междꙋ̀  сі́ною. 
Тропа́рь, гла́съ є҃: 
Ꙗ҆ви́лсѧ є҆сѝ въ мі́рѣ, и҆́же мі́ръ сотвори́вый,  да просвѣти́ши во тмѣ̀ сѣдѧ́щыѧ, чл҃вѣколю́бче, сла́ва  тебѣ̀. 
Сті́хъ а҃: Бж҃е, оу҆ще́дри ны̀, и҆ бл҃гослови́ ны,  просвѣтѝ лицѐ твоѐ на ны̀, и҆ поми́лꙋй ны̀: позна́ти на  землѝ пꙋ́ть тво́й, во всѣ́хъ ꙗ҆зы́цѣхъ спасе́нїе твоѐ. 
Да просвѣти́ши во тмѣ̀ сѣдѧ́щыѧ, чл҃вѣколю́бче,  сла́ва тебѣ̀. 
Сті́хъ в҃: Да и҆сповѣ́дѧтсѧ тебѣ̀ лю́дїе, бж҃е, да  и҆сповѣ́дѧтсѧ тебѣ̀ лю́дїе всѝ. Да возвеселѧ́тсѧ, и҆ да  возра́дꙋютсѧ ꙗ҆зы́цы, ꙗ҆́кѡ сꙋ́диши лю́демъ правото́ю, и҆  ꙗ҆зы́ки на землѝ наста́виши. 
Да просвѣти́ши во тмѣ̀ сѣдѧ́щыѧ, чл҃вѣколю́бче,  сла́ва тебѣ̀. 
Сті́хъ г҃: Да и҆сповѣ́дѧтсѧ тебѣ̀ лю́дїе, бж҃е, да  и҆сповѣ́дѧтсѧ тебѣ̀ лю́дїе всѝ. Землѧ̀ дадѐ пло́дъ  сво́й, бл҃гослови́ ны, бж҃е, бж҃е на́шъ. Бл҃гослови́ ны,  бж҃е: и҆ да оу҆боѧ́тсѧ є҆гѡ̀ всѝ концы̀ землѝ. 
Да просвѣти́ши бо тмѣ̀ сѣдѧ́щыѧ, чл҃вѣколю́бче,  сла́ва тебѣ̀. 
Сла́ва, и҆ ны́нѣ: 
Ꙗ҆ви́лсѧ є҆сѝ въ мі́рѣ, и҆́же мі́ръ сотвори́вый,  да просвѣти́ши во тмѣ̀ сѣдѧ́щыѧ, чл҃вѣколю́бче, сла́ва  тебѣ̀. 
І҆исꙋ́са наѵи́на чте́нїе. 
[Глава̀ г҃] Речѐ гдⷭ҇ь ко і҆и҃сꙋ: въ де́нь се́й  начина́ю вознести́ тѧ предъ всѣ́ми сы́нми і҆и҃левыми, да  разꙋмѣ́ютъ, занѐ ꙗ҆́коже бѣ́хъ съ мѡѷсе́омъ, та́кѡ  бꙋ́дꙋ и҆ съ тобо́ю. И҆ ны́нѣ заповѣ́ждь сщ҃е́нникѡмъ,  взима́ющымъ ковче́гъ завѣ́та, глаго́лѧ: да ꙗ҆́кѡ вни́дете  въ ча́сть воды̀ і҆ѻрда́нскїѧ, и҆ ста́нете при і҆ѻрда́нѣ.  Ꙗ҆́коже и҆дѧ́хꙋ свѧще́нницы, взе́мшїи ковче́гъ завѣ́та  гдⷭ҇нѧ во і҆ѻрда́нъ: и҆ но́ги (с. 156) свѧще́нникѡвъ,  носѧ́щихъ ковче́гъ ѡ҆мочи́шасѧ въ ча́сти воды̀  і҆ѻрда́нскїѧ. І҆ѻрда́нъ же и҆сполнѧ́шесѧ во все́мъ ло́жи  свое́мъ, ꙗ҆́коже во дни̑ жа́твы пшени́цы: и҆ ста́ша во́ды,  низходѧ́щыѧ свы́ше, въ со́нмъ є҆ди́нъ, ѿстоѧ́щыѧ дале́че  ѕѣлѡ̀ ѿ а҆дама̀ гра́да, да́же до страны̀ карїаѳїарі́ма.  Низходѧ́щаѧ же сни́де въ мо́ре а҆рави́тское, да́же до мо́рѧ  соли́щнагѡ, до́ндеже вконе́цъ ѡ҆скꙋдѣ̀, и҆ лю́дїе стоѧ́хꙋ  прѧ́мѡ і҆ерїхѡ́на: И҆ ста́ша сщ҃е́нницы, взе́мшїи ковче́гъ  завѣ́та гдⷭ҇нѧ, на сꙋ́сѣ посредѣ̀ і҆ѻрда́на готѡ́вы. И҆  всѝ сы́нове і҆и҃лєвы преидо́ша по сꙋ́хꙋ, до́ндеже  сконча́ша всѝ лю́дїе преходѧ́ще і҆ѻрда́нъ. 
Ца́рствъ четве́ртыхъ чте́нїе. 
[Глава̀ в҃] Речѐ и҆лїа̀ къ є҆лїссе́ю: сѣдѝ  оу҆́бѡ здѣ̀, ꙗ҆́кѡ гдⷭ҇ь посла́ мѧ до і҆ѻрда́на. И҆  речѐ є҆лїссе́й: жи́въ гдⷭ҇ь, и҆ жива̀ дꙋша̀ твоѧ̀, а҆́ще  ѡ҆ста́влю тѧ̀. И҆ поидо́ста ѻ҆́ба, и҆ пѧтьдесѧ́тъ мꙋже́й  ѿ сынѡ́въ прⷪ҇ро́ческихъ, прїидо́ша и҆ ста́ша прѧ́мѡ  и҆здале́ча, ѻ҆́ба же ста́ста при і҆ѻрда́нѣ. И҆ прїѧ́тъ  и҆лїа̀ ми́лѡть свою̀, и҆ сви́тъ ю҆̀, и҆ оу҆да́ри є҆́ю  во́ды, и҆ раздѣли́сѧ вода̀ сю́дꙋ и҆ сю́дꙋ, и҆ преидо́ста  ѻ҆́ба по сꙋ́хꙋ. И҆ бы́сть ꙗ҆́кѡ преидо́ста, и҆ речѐ  и҆лїа̀ є҆лїссе́ю: просѝ, что̀ сотворю̀ тебѣ̀, пре́жде  да́же не взѧ́тъ бꙋ́дꙋ ѿ тебє̀; И҆ речѐ є҆лїссе́й: да  бꙋ́детъ оу҆́бѡ дꙋ́хъ, и҆́же въ тебѣ̀, сꙋгꙋ́бъ во мнѣ̀. И҆  речѐ и҆лїа̀: ѡ҆жесточи́лъ є҆сѝ проси́ти, ѻ҆ба́че а҆́ще  оу҆ви́диши мѧ̀ взе́млема ѿ тебє̀, бꙋ́детъ тѝ та́кѡ:  а҆́ще ли же не оу҆ви́диши, не бꙋ́детъ. И҆ бы́сть и҆дꙋ́щымъ  и҆̀мъ, и҆ глаго́лющымъ, и҆ сѐ колесни́ца ѻ҆́гненна, и҆  ко́ни ѻ҆́гненни, и҆ раздѣлѝ междꙋ̀ ѻ҆бѣ́ма: и҆ взѧ́тсѧ  и҆лїа̀ ви́хремъ, ꙗ҆́кѡ на нб҃о. И҆ є҆лїссе́й зрѧ́ше, и҆  то́й вопїѧ́ше: ѻ҆́ч҃е, ѻ҆́ч҃е, колесни́ца і҆и҃лева, и҆  ко́ни є҆гѡ̀, и҆ не ви́дѣ є҆гѡ̀ ктомꙋ̀. И҆ ꙗ҆́тсѧ  є҆лїссе́й за ри̑зы своѧ̑, и҆ раздра̀ ѧ҆̀ на дво́е, и҆  взѧ́тъ ми́лѡть и҆лїинꙋ̀ є҆лїссе́й, (с. 157) па́дшꙋю верхꙋ̀  є҆гѡ̀. И҆ ѡ҆брати́сѧ є҆лїссе́й, и҆ ста̀ на бре́зѣ  і҆ѻрда́на. И҆ прїѧ́тъ є҆лїссе́й ми́лѡть и҆лїинꙋ̀, па́дшꙋю  верхꙋ̀ є҆гѡ̀, и҆ оу҆да́ри во́ды, и҆ не раздѣли́шасѧ. и҆  речѐ є҆лїссе́й: гдѣ̀ оу҆́бѡ є҆́сть бг҃ъ и҆лїи́нъ  а҆ффѡ̀; и҆ оу҆да́ри є҆лїссе́й во́ды второ́е, и҆  раздѣли́шасѧ во́ды, и҆ пре́йде по сꙋ́хꙋ. 
Ца́рствъ четве́ртыхъ чте́нїе. 
[Глава̀ є҃] Прїи́де неема́нъ, кнѧ́зь царѧ̀  а҆ссѷрі́йскагѡ, съ колесни́цами, и҆ ко́ньми свои́ми, и҆  ста̀ при две́рехъ хра́ма є҆лїссе́ева. И҆ посла̀ є҆лїссе́й  къ немꙋ̀ вѣ́стника, глаго́лѧ: ше́дъ, и҆змы́йсѧ во  і҆ѻрда́нѣ седми́жды, и҆ ѡ҆брати́тсѧ пло́ть твоѧ̀ къ  тебѣ̀, и҆ ѡ҆чи́стишисѧ. И҆ разгнѣ́васѧ неема́нъ, и҆  ѿи́де, и҆ речѐ: сѐ рѣ́хъ, да и҆зы́детъ ко мнѣ̀, и҆  призове́тъ ѡ҆ и҆́мени гдⷭ҇а бг҃а своегѡ̀, и҆ положи́тъ рꙋ́кꙋ  свою̀ на прока́зꙋ, и҆ ѿи́метъ ю҆̀ ѿ пло́ти моеѧ̀. Не  добрѣ́йши ли сꙋ́ть а҆рвана̀ и҆ фарфа̀, рѣ́ци дама́скѡвы,  па́че і҆ѻрда́на, и҆ всѣ́хъ во́дъ і҆и҃левыхъ; не ше́дъ ли  и҆змы́юсѧ въ ни́хъ, и҆ ѡ҆чи́щꙋсѧ; и҆ возврати́сѧ, и҆ ѿи́де  съ гнѣ́вомъ. И҆ пристꙋпи́ша ѻ҆́троцы є҆гѡ̀, и҆ рѣ́ша къ  немꙋ̀: го́споди, а҆́ще бы ве́лїе сло́во глаго́лалъ къ тебѣ̀  прⷪ҇ро́къ, не бы́ ли сотвори́лъ, ꙗ҆́коже речѐ къ тебѣ̀:  и҆змы́йсѧ, и҆ ѡ҆чи́стишисѧ, И҆ сни́де неема́нъ, и҆  погрꙋзи́сѧ во і҆ѻрда́нѣ седми́жды, по глаго́лꙋ человѣ́ка  бж҃їѧ, и҆ ѡ҆брати́сѧ пло́ть є҆гѡ̀ къ немꙋ̀, ꙗ҆́кѡ  ѻ҆троча́те ма́ла, и҆ ѡ҆чи́стисѧ. 
Тропа́рь, гла́съ ѕ҃: 
Грѣ́шникѡмъ и҆ мытарє́мъ, за мно́жество ми́лости  твоеѧ̀, ꙗ҆ви́лсѧ є҆сѝ, сп҃се на́шъ. 
Гдѣ́ бо и҆мѣ́лъ бы свѣ́тъ тво́й возсїѧ́ти, то́кмѡ  на сѣдѧ́щыѧ во тмѣ̀; сла́ва тебѣ̀. 
Сті́хъ а҃: Гдⷭ҇ь воцр҃и́сѧ, въ лѣ́потꙋ ѡ҆блече́сѧ:  ѡ҆блече́сѧ гдⷭ҇ь въ си́лꙋ и҆ препоѧ́сасѧ: и҆́бо оу҆твердѝ  вселе́ннꙋю, ꙗ҆́же не подви́житсѧ. Гото́въ прⷭ҇то́лъ тво́й  ѿто́лѣ, ѿ вѣ́ка ты̀ є҆сѝ. (с. 158) 
Гдѣ́ бо и҆мѣ́лъ бы свѣ́тъ тво́й возсїѧ́ти, то́кмѡ  на сѣдѧ́щыѧ во тмѣ̀; сла́ва тебѣ̀. 
Сті́хъ в҃: Воздвиго́ша рѣ́ки, гдⷭ҇и, воздвиго́ша  рѣ́ки гла́сы своѧ̑: Во́змꙋтъ рѣ́ки сотрє́нїѧ своѧ̑ ѿ  гла́сѡвъ во́дъ мно́гихъ. 
Гдѣ́ бо и҆мѣ́лъ бы свѣ́тъ тво́й возсїѧ́ти, то́кмѡ  на сѣдѧ́щыѧ во тмѣ̀; сла́ва тебѣ̀. 
Сті́хъ г҃: Ди̑вны высоты̑ морскі̑ѧ, ди́венъ въ  высо́кихъ гдⷭ҇ь. свидѣ̑нїѧ твоѧ̑ оу҆вѣ́ришасѧ ѕѣлѡ̀.  до́мꙋ твоемꙋ̀ подоба́етъ ст҃ы́нѧ, гдⷭ҇и, въ долготꙋ̀ дні́й. 
Гдѣ́ бо и҆мѣ́лъ бы свѣ́тъ тво́й возсїѧ́ти, то́кмѡ  на сѣдѧ́щыѧ во тмѣ̀; сла́ва тебѣ̀. 
Сла́ва, и҆ ны́нѣ: 
Грѣ́шникѡмъ и҆ мытарє́мъ, за мно́жество млⷭ҇ти  твоеѧ̀, ꙗ҆ви́лсѧ є҆сѝ, сп҃се на́шъ. 
Гдѣ́ бо и҆мѣ́лъ бы свѣ́тъ тво́й возсїѧ́ти, то́кмѡ  на сѣдѧ́щыѧ во тмѣ̀; сла́ва тебѣ̀: 
Прⷪ҇ро́чества и҆са́їина чте́нїе. 
[Глава̀ а҃] Та́кѡ глаго́летъ гдⷭ҇ь: и҆змы́йтесѧ, и҆  чи́сти бꙋ́дете: ѿими́те лꙋка́вствїѧ ѿ дꙋ́шъ ва́шихъ,  предъ ѻ҆чи́ма мои́ма, преста́ните ѿ лꙋка́вствїй ва́шихъ:  наꙋчи́тесѧ до́брое твори́ти, взыщи́те сꙋда̀, и҆зба́вите  ѡ҆би́дима, сꙋди́те си́рꙋ, и҆ ѡ҆правди́те вдови́цꙋ, и҆  прїиди́те и҆стѧ́жимсѧ, глаго́летъ гдⷭ҇ь. и҆ а҆́ще бꙋ́дꙋтъ  грѣсѝ ва́ши ꙗ҆́кѡ багрѧ́ное, ꙗ҆́кѡ снѣ́гъ оу҆бѣлю̀:  а҆́ще же бꙋ́дꙋтъ ꙗ҆́кѡ червле́ное, ꙗ҆́кѡ во́лнꙋ  оу҆бѣлю̀. И҆ а҆́ще хо́щете, и҆ послꙋ́шаете менє̀, блага̑ѧ  землѝ снѣ́сте. А҆́ще ли же не хо́щете, нижѐ послꙋ́шаете  менє̀, ме́чь ва́съ поѧ́стъ. Оу҆ста́ бо гдⷭ҇нѧ глаго́лаша  сїѧ̑. 
Бытїѧ̀ чте́нїе. 
[Глава̀ л҃в] Воззрѣ́въ і҆а́кѡвъ, и҆ ви́дѣ по́лкъ  бж҃їй, ѡ҆полчи́вшїйсѧ, и҆ срѣто́ша є҆го̀ а҆́гг҃ли бж҃їи.  Рече́ же і҆а́кѡвъ, є҆гда̀ (с. 159) ви́дѣ и҆̀хъ: по́лкъ  бж҃їй се́й. и҆ наречѐ и҆́мѧ мѣ́стꙋ томꙋ̀, полкѝ. Посла́  же і҆а́кѡвъ вѣ́стники предъ собо́ю ко и҆са́ѵꙋ, бра́тꙋ  своемꙋ̀, въ зе́млю сїи́ръ, во странꙋ̀ є҆дѡ́мскꙋю. И҆  заповѣ́да и҆̀мъ, глаго́лѧ: си́це рцы́те гдⷭ҇и́нꙋ моемꙋ̀  и҆са́ѵꙋ: та́кѡ глаго́летъ ѻ҆́трокъ тво́й і҆а́кѡвъ: съ  лава́номъ пожи́хъ, и҆ оу҆коснѣ́хъ до ны́нѣ: и҆ бы́ша мѝ  ѻ҆́вцы и҆ воло́ве, и҆ ѻ҆слѧ́та, и҆ рабы̑ и҆ рабы̑ни. и҆  посла́хъ возвѣсти́ти гдⷭ҇и́нꙋ моемꙋ̀ и҆са́ѵови, да  ѡ҆брѧ́щетъ бл҃года́ть ѻ҆́трокъ тво́й предъ тобо́ю. И҆  возврати́шасѧ вѣ̑стницы ко і҆а́кѡвꙋ, глаго́люще: и҆до́хомъ  ко и҆са́ѵꙋ бра́тꙋ твоемꙋ̀, и҆ сѐ са́мъ грѧде́тъ въ  срѣ́тенїе твоѐ, и҆ четы́ре ста̀ мꙋже́й съ ни́мъ.  Оу҆боѧ́сѧ же і҆а́кѡвъ ѕѣлѡ̀, и҆ недоꙋмѣва́шесѧ, и҆  раздѣлѝ лю́ди, и҆̀же съ ни́мъ, и҆ волы̀ и҆ ѻ҆́вцы, на  два̀ полка̀. И҆ речѐ і҆а́кѡвъ: а҆́ще прїи́детъ и҆са́ѵъ на  по́лкъ є҆ди́нъ, и҆ посѣче́тъ и҆̀, бꙋ́детъ по́лкъ вторы́й  во спасе́нїе. И҆ речѐ і҆а́кѡвъ: бг҃ъ ѻ҆тца̀ моегѡ̀  а҆враа́ма, и҆ бг҃ъ ѻ҆тца̀ моегѡ̀ і҆саа́ка, гдⷭ҇и, рекі́й  мѝ: ѿбѣжѝ въ зе́млю бытїѧ̀ твоегѡ̀, и҆ добро́ ти  сотворю̀. Дово́льнѡ мѝ да бꙋ́детъ ѿ всѧ́кїѧ пра́вды, и҆  ѿ всѧ́кїѧ и҆́стины, ю҆́же сотвори́лъ є҆сѝ ѻ҆́трокꙋ  твоемꙋ̀: съ жезло́мъ бо мои́мъ си́мъ преидо́хъ і҆ѻрда́нъ. 
И҆схо́да чте́нїе. 
[Глава̀ в҃] Сни́де дщѝ фараѡ́нова и҆змы́тисѧ на  рѣкꙋ̀, и҆ рабы̑ни є҆ѧ̀ прехожда́хꙋ при рѣцѣ̀: и҆  ви́дѣвши крабі́йцꙋ въ лꙋчи́цѣ, посла́вши рабы́ню, взѧ́тъ  ю҆̀. Ѿве́рзши же, ви́дитъ ѻ҆троча̀ пла́чꙋщеесѧ въ  крабі́йцѣ, и҆ пощадѝ є҆̀ дщѝ фараѡ́нова, и҆ речѐ: ѿ  дѣте́й є҆вре́йскихъ сїѐ. И҆ речѐ сестра̀ є҆гѡ̀ дще́ри  фараѡ́новѣ: хо́щеши ли призовꙋ́ ти женꙋ̀ пита́тельницꙋ ѿ  є҆врє́й, и҆ воздои́тъ тѝ ѻ҆троча̀; И҆ речѐ є҆́й дщѝ  фараѡ́нова: и҆дѝ. ше́дши же ѻ҆трокови́ца, призва̀ ма́терь  ѻ҆троча́те. Рече́ же къ не́й дщѝ фараѡ́нова: (с. 160)  соблюди́ ми ѻ҆троча̀ сїѐ, и҆ воздо́й мѝ є҆̀, а҆́зъ же  да́мъ тѝ мздꙋ̀. Прїе́мши же жена̀ ѻ҆троча̀, и҆ доѧ́ше  є҆̀. Возмꙋжа́вшꙋ же ѻ҆троча́ти, введѐ є҆̀ ко дще́ри  фараѡ́новѣ, и҆ бы́сть є҆́й въ сы́на. И҆менова́ же и҆́мѧ  є҆мꙋ̀ мѡѷсе́й, глаго́лющи: ѿ воды̀ взѧ́хъ є҆го̀. 
Сꙋде́й чте́нїе. 
[Глава̀ ѕ҃] Речѐ гедеѡ́нъ къ бг҃ꙋ: а҆́ще спаса́еши  рꙋко́ю мое́ю і҆и҃лѧ, и҆́мже ѻ҆́бразомъ ре́клъ є҆сѝ, сѐ  а҆́зъ положꙋ̀ рꙋно̀ ѻ҆́вчее на гꙋмнѣ̀: и҆ а҆́ще бꙋ́детъ  роса̀ на рꙋнѣ̀ то́кмѡ, по все́й же землѝ сꙋ́ша, разꙋмѣ́ю,  ꙗ҆́кѡ спасе́ши рꙋко́ю мое́ю і҆и҃лѧ, и҆́мже ѻ҆́бразомъ  ре́клъ є҆сѝ. И҆ бы́сть та́кѡ: и҆ оу҆ра́нивъ гедеѡ́нъ  наꙋ́трїе, и҆ и҆сцѣдѝ рꙋно̀, и҆ и҆стечѐ роса̀ ѿ рꙋна̀,  и҆спо́лненъ ѻ҆крі́нъ воды̀. И҆ речѐ гедеѡ́нъ къ бг҃ꙋ: да  не прогнѣ́ваетсѧ оу҆́бѡ ꙗ҆́рость твоѧ̀ на мѧ̀, и҆  возглаго́лю є҆щѐ є҆ди́ною, и҆ и҆скꙋшꙋ̀ є҆щѐ є҆ди́ною  рꙋно́мъ: да бꙋ́детъ оу҆́бѡ сꙋ́ша на рꙋнѣ̀ то́кмѡ, по все́й  же землѝ роса̀. И҆ сотворѝ бг҃ъ та́кѡ въ нощѝ то́й, и҆  бы́сть сꙋ́ша на рꙋнѣ̀ то́кмѡ, по все́й же землѝ бы́сть  роса̀. 
Ца́рствъ тре́тїихъ чте́нїе. 
[Глава̀ и҃і] Речѐ и҆лїа̀ къ лю́демъ: пристꙋпи́те  ко мнѣ̀. и҆ пристꙋпи́ша всѝ лю́дїе къ немꙋ̀. И҆ взѧ́тъ  и҆лїа̀ двана́десѧть ка́менїй, по числꙋ̀ двана́десѧти  колѣ́нъ сн҃ѡ́въ і҆и҃левыхъ, ꙗ҆́коже гл҃го́ла гдⷭ҇ь къ  немꙋ̀, гл҃го́лѧй: і҆и҃ль бꙋ́детъ и҆́мѧ твоѐ. И҆ созда̀  ка́менїе, и҆ и҆сцѣлѝ ѻ҆лта́рь гдⷭ҇ень раско́панный, и҆  сотворѝ ро́въ, вмѣща́ющь по двѣ̀ мѣ̑ры сѣ́мени,  ѻ҆́крестъ ѻ҆лтарѧ̀. И҆ положѝ полѣ̑на на ѻ҆лтарѝ,  є҆го́же сотворѝ. и҆ раздробѝ всесожжє́нїѧ, и҆ положѝ на  полѣ̑на, и҆ ѡ҆бы́де ѻ҆лта́рь. И҆ речѐ и҆лїа̀: прїими́те  мѝ четы́ре водоно́сы воды̀, и҆ да пролїю́тсѧ на ѻ҆лта́рь,  на всесожже́нїе же и҆ на полѣ̑на. и҆ речѐ: оу҆дво́йте, и҆  оу҆дво́иша. и҆ речѐ: оу҆тро́йте, и҆ оу҆тро́иша. И҆  и҆дѧ́ше вода̀ ѻ҆́крестъ ѻ҆лтарѧ̀, и҆ ро́въ (с. 160)  и҆спо́лнисѧ воды̀. И҆ возопѝ и҆лїа̀ на нб҃о, и҆ речѐ:  гдⷭ҇и бж҃е а҆враа́мовъ и҆ і҆саа́ковъ и҆ і҆а́кѡвль,  оу҆слы́ши менѐ дне́сь ѻ҆гне́мъ: и҆ разꙋмѣ́ютъ всѝ  лю́дїе сі́и, ꙗ҆́кѡ ты̀ є҆сѝ є҆ди́нъ гдⷭ҇ь бг҃ъ і҆и҃левъ,  и҆ а҆́зъ ра́бъ тво́й. и҆ тебє̀ ра́ди сотвори́хъ сїѧ̑ всѧ̑,  и҆ ты̀ ѡ҆братѝ сердца̀ люде́й си́хъ въ слѣ́дъ тебє̀. И҆  падѐ ѻ҆́гнь ѿ гдⷭ҇а съ нб҃сѐ, и҆ поѧдѐ всесожжє́нїѧ,  и҆ полѣ̑на и҆ во́дꙋ, ꙗ҆́же на ни́хъ, и҆ во́дꙋ, ꙗ҆́же въ  ро́вѣ, и҆ ка́менїе, и҆ пе́рсть полиза̀ ѻ҆́гнь. И҆ падо́ша  всѝ лю́дїе на лицѣ̀ свое́мъ, и҆ рѣ́ша: вои́стиннꙋ гдⷭ҇ь  бг҃ъ, то́й є҆́сть бг҃ъ. 
Ца́рствъ четве́ртыхъ чте́нїе. 
[Глава̀ в҃] Реко́ша мꙋ́жїе гра́да і҆ерїхѡ́нска ко  є҆лїссе́ю: сѐ жили́ще гра́да сегѡ̀ добро̀, ꙗ҆́коже ты̀,  гдⷭ҇и́не, ви́диши, и҆ во́ды ѕлы̑ и҆ безча̑дны. И҆ речѐ  є҆лїссе́й: принеси́те мѝ водоно́съ но́въ, и҆ всы́плите тꙋ̀  со́ль: и҆ принесо́ша и҆̀. И҆ и҆зы́де на и҆схожде́нїе во́дъ,  и҆ вве́рже та́мѡ со́ль, и҆ речѐ: та́кѡ глаго́летъ гдⷭ҇ь:  и҆сцѣли́хъ во́ды сїѧ̑, и҆ не ктомꙋ̀ бꙋ́детъ ѿню́дъ  оу҆мира́ѧ, нижѐ безча́дствꙋющаѧ си́ми. И҆ и҆сцѣлѣ́ша  во́ды до днѐ сегѡ̀, по глаго́лꙋ, и҆́же глаго́ла є҆лїссе́й. 
Прⷪ҇ро́чества и҆са́їина чте́нїе. 
[Глава̀ м҃ѳ] Та́кѡ гл҃го́летъ гдⷭ҇ь: во вре́мѧ  прїѧ́тное послꙋ́шахъ тѧ̀, и҆ въ де́нь спасе́нїѧ помого́хъ  тебѣ̀, и҆ созда́хъ тѧ̀, и҆ да́хъ тѧ̀, и҆ положи́хъ тѧ̀ въ  завѣ́тъ ꙗ҆зы́кѡвъ, є҆́же оу҆стро́ити зе́млю, и҆  наслѣ́дити наслѣ́дїе пꙋсты́ни: глаго́люща сꙋ́щымъ въ  оу҆́захъ: и҆зыди́те, и҆ и҆̀же во тмѣ̀: ѿкры́йтесѧ. на  всѣ́хъ пꙋте́хъ пасти́сѧ бꙋ́дꙋтъ, и҆ на всѣ́хъ стезѧ́хъ  па́жить и҆́хъ. Не вза́лчꙋтъ, нижѐ вжа́ждꙋтъ, нижѐ  порази́тъ и҆̀хъ зно́й, нижѐ со́лнце: но ми́лꙋѧй и҆̀хъ  оу҆тѣ́шитъ ѧ҆̀, и҆ сквозѣ̀ и҆сто́чники во́дъ проведе́тъ  ѧ҆̀. И҆ положꙋ̀ всѧ́кꙋ го́рꙋ въ пꙋ́ть, и҆ всѧ́кꙋ стезю̀ въ  па́ствꙋ и҆́хъ. Сѐ сі́и и҆здале́ча прїи́дꙋтъ, сі́и ѿ (с.  162) сѣ́вера и҆ мо́рѧ, и҆ні́и же ѿ землѝ пе́рсскїѧ. Да  веселѧ́тсѧ нб҃са̀, и҆ ра́дꙋетсѧ землѧ̀: да ѿры́гнꙋтъ го́ры  весе́лїе, и҆ хо́лми пра́вдꙋ: ꙗ҆́кѡ поми́лова гдⷭ҇ь лю́ди  своѧ̑, и҆ смирє́нныѧ люде́й свои́хъ оу҆тѣ́ши. Рече́ же  сїѡ́нъ: ѡ҆ста́ви мѧ̀ гдⷭ҇ь, и҆ бг҃ъ забы́ мѧ. Є҆да̀  забꙋ́детъ жена̀ ѻ҆троча̀ своѐ, и҆лѝ не поми́лꙋетъ  и҆зча́дїѧ чре́ва своегѡ̀; А҆́ще ли же и҆ си́хъ забꙋ́детъ  жена̀, но а҆́зъ не забꙋ́дꙋ тебє̀, глаго́летъ гдⷭ҇ь. 
Є҆ктенїа̀: Па́ки и҆ па́ки: Возгла́съ трист҃о́мꙋ:  И҆ трист҃о́е. Та́же прокі́менъ, гла́съ г҃: Гдⷭ҇ь  просвѣще́нїе моѐ, и҆ сп҃си́тель мо́й, когѡ̀ оу҆бою́сѧ;  Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; А҆пⷭ҇лъ къ корі́нѳѧнѡмъ, зача́ло рм҃г:  Бра́тїе, свобо́дь сы́й ѿ всѣ́хъ: А҆́ще ли нѣ́сть  по́стъ, начина́емъ є҆го̀ ѿ полꙋ̀: Бра́тїе, не хощꙋ̀  ва́съ не вѣ́дѣти: А҆ллилꙋ́їа гла́съ ѕ҃: Ѿры́гнꙋ  се́рдце моѐ сло́во бл҃го: Сті́хъ: Кра́сенъ добро́тою,  па́че сынѡ́въ человѣ́ческихъ. Є҆ѵⷢ҇лїе ѿ лꙋкѝ,  зача́ло ѳ҃: Въ пѧ́тое на́десѧть лѣ́то: И҆ по рѧ́дꙋ  Бжⷭ҇твеннаѧ лїтꙋргі́а вели́кагѡ васі́лїа. Вмѣ́стѡ  Досто́йна пое́мъ: Ѡ҆ тебѣ̀ ра́дꙋетсѧ: Кїнѡні́къ:  Хвали́те гдⷭ҇а съ нб҃съ: 
И҆ по заамво́ннѣй моли́твѣ, а҆́бїе и҆схо́димъ всѝ  ко свѧще́нной кꙋпѣ́ли въ притво́ръ, и҆лѝ на и҆сто́чники,  црⷭ҇кими враты̀. И҆гꙋ́менъ, и҆лѝ старѣ́йшїй і҆ере́й,  носѧ́й на главѣ̀ чⷭ҇тны́й крⷭ҇тъ, пред̾идꙋ́щымъ є҆мꙋ̀  свѣщено́сцємъ и҆ дїа́конѡмъ съ кади́лы. И҆ полага́етъ  чⷭ҇тны́й крⷭ҇тъ на бл҃гоꙋкраше́нномъ столѣ̀, и҆дѣ́же и҆  водѣ̀ оу҆гото́ваннѣй въ ча́шѣ, и҆ свѣща́мъ ѻ҆́крестъ  стоѧ́щымъ, и҆ даю́тсѧ свѣщы̀ бра́тїѧмъ: и҆ настоѧ́тель  кади́тъ ѻ҆́крестъ стола̀, та́же ѻ҆́бразы, и҆ пра́здника на  а҆нало́гїи, и҆ свѧще́нниковъ, и҆ ли́ки по чи́нꙋ, предходѧ́щꙋ  є҆мꙋ̀ дїа́конꙋ со свѣще́ю, кли́рїкѡмъ же пою́щымъ тропарѝ  сїѧ̑. Гла́съ и҃ 
Гла́съ гдⷭ҇ень на вода́хъ вопїе́тъ, глаго́лѧ:  прїиди́те, прїими́те всѝ дх҃а премꙋ́дрости, дх҃а ра́зꙋма,  дх҃а стра́ха бж҃їѧ, ꙗ҆́вльшагѡсѧ хрⷭ҇та̀. 
Три́жды. (с. 163) 
Дне́сь во́дъ ѡ҆свѧща́етсѧ є҆стество̀, и҆  раздѣлѧ́етсѧ і҆ѻрда́нъ, и҆ свои́хъ во́дъ возвраща́етъ  стрꙋи̑, влⷣкꙋ зрѧ̀ креща́ема. 
Два́жды. 
Ꙗ҆́кѡ чл҃вѣ́къ на рѣкꙋ̀ прише́лъ є҆сѝ, хрⷭ҇тѐ  цр҃ю̀, и҆ ра́бское креще́нїе прїѧ́ти тщи́шисѧ, бл҃же, ѿ  предтє́чевꙋ рꙋкꙋ̀ грѣ̑хъ ра́ди на́шихъ, чл҃вѣколю́бче. 
Два́жды. 
Сла́ва, и҆ ны́нѣ, гла́съ то́йже: 
Ко гла́сꙋ вопїю́щагѡ въ пꙋсты́ни, оу҆гото́вайте  пꙋ́ть гдⷭ҇ень, прише́лъ є҆сѝ, гдⷭ҇и, зра́къ ра́бїй  прїи́мъ, креще́нїѧ просѧ̀, не вѣ́дый грѣха̀: ви́дѣша тѧ̀  во́ды, и҆ оу҆боѧ́шасѧ. тре́петенъ бы́сть предте́ча, и҆  возопѝ, глаго́лѧ: ка́кѡ просвѣти́тъ свѣти́льникъ свѣ́та,  ка́кѡ рꙋ́кꙋ положи́тъ ра́бъ на влⷣкꙋ, ѡ҆свѧтѝ менѐ и҆  во́ды, сп҃се, взе́млѧй мі́ра грѣ́хъ. 
Прⷪ҇ро́чества и҆са́їина чте́нїе. 
[Глава̀ л҃є] Та́кѡ глаго́летъ гдⷭ҇ь: да  возвесели́тсѧ пꙋсты́нѧ жа́ждꙋщаѧ, да возра́дꙋетсѧ пꙋсты́нѧ,  и҆ процвѣте́тъ, ꙗ҆́кѡ крі́нъ, и҆ да прозѧ́бнетъ, и҆ всѧ̑  возвеселѧ́тсѧ. И҆ возра́дꙋютсѧ пꙋсты̑ннаѧ і҆ѻрда́нѡва, и҆  сла́ва лїва́нова дана̀ бы́сть є҆́й, и҆ че́сть карми́лова,  и҆ лю́дїе моѝ оу҆́зрѧтъ сла́вꙋ гдⷭ҇ню и҆ высотꙋ̀ бж҃їю.  Оу҆крѣпи́тесѧ рꙋ́ки ѡ҆сла́блєнныѧ, и҆ колѣ̑на  разсла́блєнныѧ оу҆тѣ́шитесѧ, и҆ рцы́те малодꙋ̑шнымъ  мы́слїю: оу҆крѣпи́тесѧ и҆ не бо́йтесѧ, сѐ бг҃ъ на́шъ  сꙋ́дъ воздае́тъ, то́й прїи́детъ и҆ спасе́тъ на́съ. Тогда̀  ѿве́рзꙋтсѧ ѻ҆чеса̀ слѣпы́хъ, и҆ оу҆шеса̀ глꙋхи́хъ  оу҆слы́шатъ. Тогда̀ ско́читъ хромы́й, ꙗ҆́кѡ є҆ле́нь, и҆  ꙗ҆́сенъ бꙋ́детъ ѧ҆зы́къ гꙋгни́выхъ, ꙗ҆́кѡ прорази́сѧ въ  пꙋсты́ни вода̀, и҆ де́брь въ землѝ жа́ждꙋщей. И҆ бꙋ́детъ  безво́днаѧ въ бла̑та, и҆ въ жа́ждꙋщей землѝ и҆сто́чникъ  воды̀ бꙋ́детъ: та́мѡ бꙋ́детъ весе́лїе пти́цъ, водворе́нїе  сѵ́рїнѡвъ, и҆ тро́стїй, и҆ бла́та. Та́мѡ бꙋ́детъ пꙋ́ть  чи́стъ, и҆ пꙋ́ть ст҃ъ нарече́тсѧ: и҆ не мимои́детъ та́мѡ  нечи́стъ, нижѐ (с. 164) бꙋ́детъ та́мѡ пꙋ́ть нечи́стый:  разсѣ́ѧннїи же по́йдꙋтъ по немꙋ̀, и҆ не заблꙋ́дѧтъ. И҆ не  бꙋ́детъ та́мѡ льва̀, нижѐ ѿ ѕвѣре́й лю́тыхъ взы́детъ  на́нь, нижѐ ѡ҆брѧ́щетсѧ та́мѡ: но по́йдꙋтъ по немꙋ̀  и҆зба́вленнїи и҆ со́браннїи ѿ гдⷭ҇а, и҆ ѡ҆братѧ́тсѧ, и҆  прїи́дꙋтъ въ сїѡ́нъ съ весе́лїемъ и҆ ра́достїю, и҆ весе́лїе  вѣ́чное надъ главо́ю и҆́хъ: хвала̀ и҆ ра́дованїе и҆  весе́лїе пости́гнетъ и҆̀хъ: ѿбѣжѐ болѣ́знь, печа́ль и҆  воздыха́нїе. 
Прⷪ҇ро́чества и҆са́їина чте́нїе. 
[Глава̀ н҃є] Та́кѡ гл҃го́летъ гдⷭ҇ь: жа́ждꙋщїи на  во́дꙋ и҆ди́те, и҆ є҆ли́цы не и҆́мате сребра̀, ше́дше  кꙋпи́те, и҆ ꙗ҆ди́те и҆ пі́йте, безъ сребра̀ и҆ цѣны̀,  вїно̀ и҆ тꙋ́къ. Вскꙋ́ю цѣнитѐ сребро̀ не въ хлѣ́бы, и҆  трꙋ́дъ ва́шъ не въ сы́тость; послꙋ́шайте менє̀, и҆ снѣ́сте  блага̑ѧ, и҆ наслади́тсѧ во бл҃ги́хъ дꙋша̀ ва́ша. Внима́йте  оу҆ши́ма ва́шима, и҆ послѣ́дꙋйте пꙋтє́мъ мои̑мъ:  оу҆слы́шите менѐ, и҆ жива̀ бꙋ́детъ во бл҃ги́хъ дꙋша̀  ва́ша. и҆ завѣща́ю ва́мъ завѣ́тъ вѣ́ченъ, прпⷣбнаѧ  даві́дѡва вѣ̑рнаѧ. Сѐ свидѣ́тельство во ꙗ҆зы́цѣхъ,  да́хъ є҆го̀ кнѧ́зѧ, и҆ повели́телѧ во ꙗ҆зы́цѣхъ. Сѐ  ꙗ҆зы́цы, и҆̀же не вѣ́дѧхꙋ тѧ̀, призовꙋ́тъ тѧ̀, и҆ лю́дїе,  и҆̀же не позна́ша тѧ̀, къ тебѣ̀ прибѣ́гнꙋтъ, ра́ди гдⷭ҇а  твоегѡ̀, и҆ ст҃а́гѡ і҆и҃лева, ꙗ҆́кѡ просла́вихъ тѧ̀.  Взыщи́те бг҃а, и҆ внегда̀ ва́мъ ѡ҆брѣстѝ є҆го̀,  призови́те. є҆гда́ же а҆́ще прибли́житсѧ ва́мъ, да  ѡ҆ста́витъ нечести́вый пꙋти̑ своѧ̑, и҆ мꙋ́жъ беззако́нный  совѣ́ты своѧ̑: и҆ ѡ҆брати́тесѧ ко гдⷭ҇ꙋ бг҃ꙋ ва́шемꙋ, и҆  поми́ловани бꙋ́дете, ꙗ҆́кѡ помно́гꙋ ѡ҆ста́витъ грѣхѝ  ва́шѧ. Не сꙋ́ть бо совѣ́ти моѝ, ꙗ҆́коже совѣ́ти ва́ши:  нижѐ ꙗ҆́коже пꙋтїѐ ва́ши, пꙋтїѐ моѝ, гл҃го́летъ гдⷭ҇ь.  Но ꙗ҆́коже ѿстои́тъ нб҃о ѿ землѝ, та́кѡ ѿстои́тъ  пꙋ́ть мо́й ѿ пꙋте́й ва́шихъ, и҆ размышлє́нїѧ ва̑ша ѿ  мы́сли моеѧ̀. Ꙗ҆́коже бо а҆́ще сни́детъ до́ждь, (с. 165)  и҆лѝ снѣ́гъ съ нб҃сѐ, и҆ не возврати́тсѧ ѿтꙋ́дꙋ,  до́ндеже оу҆пои́тъ зе́млю, и҆ роди́тъ и҆ прозѧ́бнетъ, и҆  да́стъ сѣ́мѧ сѣ́ющемꙋ, и҆ хлѣ́бъ въ снѣ́дь. Та́кѡ  бꙋ́детъ глаго́лъ мо́й, и҆́же а҆́ще и҆зы́детъ и҆зъ оу҆́стъ  мои́хъ, и҆ не ѡ҆брати́тсѧ ко мнѣ̀ то́щъ, до́ндеже а҆́ще  сконча́етъ всѧ̑, є҆ли̑ка восхотѣ́хъ, и҆ поспѣшꙋ̀ пꙋти̑  моѧ̑, и҆ повелѣ̑нїѧ моѧ̑. Весе́лїемъ бо и҆зы́дете, и҆  ра́достїю наꙋчи́тесѧ. го́ры бо и҆ хо́лми ско́чатъ, ждꙋ́ще  ва́съ въ ра́дости, и҆ всѧ̑ древеса̀ сє́льнаѧ воспле́щꙋтъ  вѣ́твьми. И҆ вмѣ́стѡ дра́чїѧ взы́детъ кѷпарі́съ, вмѣ́стѡ  же кропи́вы взы́детъ мѷрсі́на: и҆ бꙋ́детъ гдⷭ҇ь во и҆́мѧ,  и҆ въ зна́менїе вѣ́чное, и҆ не ѡ҆скꙋдѣ́етъ. 
Прⷪ҇ро́чества и҆са́їина чте́нїе. 
[Глава̀ в҃і] Та́кѡ гл҃го́летъ гдⷭ҇ь: почерпи́те  во́дꙋ съ весе́лїемъ ѿ и҆стѡ́чникъ спасе́нїѧ. И҆ рече́ши въ  де́нь ѻ҆́нъ: и҆сповѣ́дайтесѧ гдⷭ҇еви, и҆ призови́те и҆́мѧ  є҆гѡ̀, возвѣсти́те во ꙗ҆зы́цѣхъ сла́вꙋ є҆гѡ̀:  помѧни́те, ꙗ҆́кѡ вознесе́сѧ и҆́мѧ є҆гѡ̀. По́йте и҆́мѧ  гдⷭ҇не, ꙗ҆́кѡ высѡ́каѧ сотворѝ. возвѣсти́те сїѧ̑ по все́й  землѝ, ра́дꙋйтесѧ и҆ весели́тесѧ живꙋ́щїи въ сїѡ́нѣ,  ꙗ҆́кѡ вознесе́сѧ ст҃ы́й і҆и҃левъ посредѣ̀ є҆гѡ̀. 
Прокі́менъ, гла́съ г҃: 
Гдⷭ҇ь просвѣще́нїе моѐ, и҆ сп҃си́тель мо́й, когѡ̀  оу҆бою́сѧ; Сті́хъ: Гдⷭ҇ь защи́титель живота̀ моегѡ̀ ѿ  когѡ̀ оу҆страшꙋ́сѧ; 
А҆пⷭ҇лъ къ корі́нѳѧнѡмъ, зача́ло рм҃г. 
Бра́тїе, не хощꙋ̀ ва́съ не вѣ́дѣти, ꙗ҆́кѡ ѻ҆тцы̀  на́ши всѝ подъ ѻ҆́блакомъ бы́ша, и҆ всѝ сквозѣ̀ мо́ре  проидо́ша: и҆ всѝ въ мѡѷсе́а крести́шасѧ во ѻ҆́блацѣ и҆  въ мо́ри: и҆ всѝ то́жде бра́шно дх҃о́вное ꙗ҆до́ша: и҆ всѝ  то́жде пи́во дꙋхо́вное пи́ша, пїѧ́хꙋ бо ѿ дх҃о́внагѡ  послѣ́дꙋющагѡ ка́мене: ка́мень же бѣ̀ хрⷭ҇то́съ. 
А҆ллилꙋ́їа, гла́съ д҃: 
Гла́съ гдⷭ҇ень на вода́хъ: бг҃ъ сла́вы возгремѣ̀,  гдⷭ҇ь на вода́хъ мно́гихъ. (с. 166) 
Є҆ѵⷢ҇лїе ѿ ма́рка, зача́ло в҃. 
Во вре́мѧ ѻ҆́но, прїи́де і҆и҃съ ѿ назаре́та  галїле́йскагѡ, и҆ крⷭ҇ти́сѧ ѿ і҆ѡа́нна во і҆ѻрда́нѣ. И҆  а҆́бїе восходѧ̀ ѿ воды̀, ви́дѣ разводѧ́щасѧ нб҃са̀, и҆  дх҃ъ, ꙗ҆́кѡ го́лꙋбь сходѧ́щь на́нь. И҆ гла́съ бы́сть съ  нб҃сѐ: ты̀ є҆сѝ сн҃ъ мо́й возлю́бленный, ѡ҆ не́мже  благоволи́хъ. 
Дїа́конъ же глаго́летъ є҆ктенїю̀: 
Ми́ромъ гдⷭ҇ꙋ помо́лимсѧ. 
Ѡ҆ свы́шнѣмъ ми́рѣ: 
Ѡ҆ ми́рѣ всегѡ̀ мі́ра: 
Ѡ҆ ст҃ѣ́мъ хра́мѣ се́мъ: 
Ѡ҆ вели́комъ господи́нѣ и҆ ѻ҆тцѣ̀ на́шемъ  свѧтѣ́йшемъ патрїа́рхѣ (и҆́мⷬ҇къ), и҆ ѡ҆ господи́нѣ  на́шемъ преѡсвѧще́ннѣйшемъ митрополі́тѣ (и҆лѝ  а҆рхїепі́скопѣ и҆лѝ є҆пі́скопѣ) (и҆́мⷬ҇къ),  чⷭ҇тнѣ́мъ пресвѵ́терствѣ, во хрⷭ҇тѣ̀ дїа́конствѣ, и҆ ѡ҆  всѣ́мъ при́чтѣ и҆ лю́дехъ: 
Ѡ҆ бг҃охрани́мѣй странѣ̀ на́шей: 
Ѡ҆ гра́дѣ се́мъ: 
А҆́ще въ монастырѣ̀: 
Ѡ҆ ст҃ѣ́й ѻ҆би́тели се́й: 
Ѡ҆ бл҃горастворе́нїи воздꙋ́хѡвъ: 
Ѡ҆ пла́вающихъ, пꙋтеше́ствꙋющихъ: 
Ѡ҆ є҆́же ѡ҆свѧти́тисѧ вода́мъ си̑мъ си́лою, и҆  дѣ́йствїемъ, и҆ наи́тїемъ ст҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же снизходи́ти на во́ды сїѧ̑ ѡ҆чисти́тельномꙋ  пресꙋ́щныѧ трⷪ҇цы дѣ́йствꙋ, гдⷭ҇ꙋ помо́лимсѧ. 
Ѡ҆ є҆́же дарова́тисѧ и҆̀мъ бл҃года́ти и҆збавле́нїѧ,  бл҃гослове́нїю і҆ѻрда́новꙋ, си́лою и҆ дѣ́йствомъ, и҆  наи́тїемъ ст҃а́гѡ дх҃а, гдⷭ҇ꙋ помо́лимсѧ. (с. 167) 
Ѡ҆ є҆́же сокрꙋши́тисѧ сатанѣ̀ подъ нога́ми на́шими  вско́рѣ, и҆ разори́тисѧ всѧ́комꙋ совѣ́тꙋ лꙋка́вомꙋ  дви́жимомꙋ на ны̀, гдⷭ҇ꙋ помо́лимсѧ. 
Ꙗ҆́кѡ да гдⷭ҇ь бг҃ъ и҆́зметъ на́съ ѿ всѧ́кагѡ  навѣ́та, и҆ и҆скꙋше́нїѧ сопроти́вника, и҆ достѡ́йны  содѣ́лаетъ ѡ҆бѣща́нныхъ бла̑гъ, гдⷭ҇ꙋ помо́лимсѧ. 
Ѡ҆ є҆́же просвѣти́тисѧ на́мъ просвѣще́нїемъ  ра́зꙋма и҆ бл҃гоче́стїѧ наи́тїемъ ст҃а́гѡ дх҃а, гдⷭ҇ꙋ  помо́лимсѧ. 
Ѡ҆ є҆́же низпосла́ти гдⷭ҇ꙋ бг҃ꙋ бл҃гослове́нїе  і҆ѻрда́ново, и҆ ѡ҆свѧти́ти во́ды сїѧ̑, гдⷭ҇ꙋ помо́лимсѧ 
Ѡ҆ є҆́же бы́ти водѣ̀ се́й, ѡ҆свѧще́нїѧ да́рꙋ,  грѣхѡ́въ и҆збавле́нїю, во и҆сцѣле́нїе дꙋшѝ и҆ тѣ́ла, и҆  на всѧ́кꙋю по́льзꙋ и҆зрѧ́днꙋю, гдⷭ҇ꙋ помо́лимсѧ. 
Ѡ҆ є҆́же бы́ти водѣ̀ се́й приводѧ́щей въ жи́знь  вѣ́чнꙋю, гдⷭ҇ꙋ помо́лимсѧ. 
Ѡ҆ є҆́же ꙗ҆ви́тисѧ се́й ѿгна́нїю всѧ́кагѡ  навѣ́та, ви́димыхъ и҆ неви́димыхъ вра̑гъ, гдⷭ҇ꙋ помо́лимсѧ. 
Ѡ҆ че́рплющихъ и҆ є҆́млющихъ во ѡ҆свѧще́нїе  домѡ́въ, гдⷭ҇ꙋ помо́лимсѧ. 
Ѡ҆ є҆́же бы́ти се́й во ѡ҆чище́нїе дꙋ́шъ и҆  тѣле́съ, всѣ̑мъ вѣ́рою че́рплющымъ же и҆ причаща́ющымсѧ  ѿ неѧ̀, гдⷭ҇ꙋ помо́лимсѧ. 
Ѡ҆ є҆́же сподо́битисѧ на́мъ и҆спо́лнитисѧ  ѡ҆свѧще́нїѧ во́дъ си́хъ причаще́нїемъ, неви́димымъ  ꙗ҆вле́нїемъ ст҃а́гѡ дх҃а, гдⷭ҇ꙋ помо́лимсѧ. 
Ѡ҆ є҆́же оу҆слы́шати гдⷭ҇ꙋ бг҃ꙋ гла́съ моле́нїѧ  на́съ грѣ́шныхъ, и҆ поми́ловати на́съ, гдⷭ҇ꙋ помо́лимсѧ. 
Ѡ҆ и҆зба́витисѧ на́мъ ѿ всѧ́кїѧ ско́рби: 
Застꙋпѝ, спасѝ, поми́лꙋй: 
Прест҃ꙋ́ю, пречⷭ҇тꙋю, преблагослове́ннꙋю: (с. 168) 
Си̑мъ глаго́лємымъ, сщ҃е́нникъ та́йнѡ моли́твꙋ сїю̀  глаго́летъ: 
Гдⷭ҇и і҆и҃се хрⷭ҇тѐ, є҆диноро́дный сн҃е, сы́й въ  нѣ́дрѣ ѻ҆́ч҃и, и҆́стинный бж҃е, и҆сто́чниче жи́зни и҆  безсме́ртїѧ, свѣ́те ѿ свѣ́та, прише́дый въ мі́ръ, є҆́же  просвѣти́ти є҆го̀, ѡ҆зарѝ на́шꙋ мы́сль ст҃ы́мъ твои́мъ  дх҃омъ, и҆ прїимѝ на́съ, вели́чество и҆ бл҃годаре́нїе  тебѣ̀ приносѧ́щихъ, ѡ҆ ꙗ҆̀же ѿ вѣ́ка ди́вныхъ твои́хъ  великодѣ́йствїихъ, и҆ є҆́же въ послѣ̑днїѧ вѣ́ки  спаси́тельномъ твое́мъ смотре́нїи, въ не́мже въ на́ше  немощно́е и҆ ни́щее ѡ҆дѣ́ѧвсѧ смѣше́нїе, и҆ рабѡ́тнымъ  мѣ́рамъ снизше́дый, и҆́же всѣ́хъ цр҃ю̀: є҆щѐ и҆ ра́бскою  рꙋко́ю во і҆ѻрда́нѣ крести́тисѧ претерпѣ́лъ є҆сѝ, да  водно́е є҆стество̀ ѡ҆свѧти́въ, безгрѣ́шне, пꙋтесотвори́ши  на́мъ, є҆́же водо́ю и҆ дх҃омъ па́ки рожде́нїе, и҆ къ  пе́рвомꙋ на́съ оу҆стро́иши свобожде́нїю: є҆гѡ́же  бжⷭ҇твеннагѡ та́инства воспомина́нїе пра́зднꙋюще, мо́лимсѧ  тебѣ̀, влⷣко чл҃вѣколю́бче, воскропѝ и҆ на ны̀,  недостѡ́йныѧ рабы̑ твоѧ̑, по бжⷭ҇твенномꙋ твоемꙋ̀  ѡ҆бѣща́нїю, во́дꙋ чи́стꙋ, твоегѡ̀ бл҃гоꙋтро́бїѧ да́ръ, во  є҆́же надъ водо́ю се́ю проше́нїю на́съ грѣ́шныхъ  благопрїѧ́тнꙋ бы́ти твое́ю бла́гостїю, и҆ бл҃гослове́нїю  твоемꙋ̀ є҆́ю, на́мъ же и҆ всѣ̑мъ вѣ̑рнымъ лю́демъ твои̑мъ  дарова́тисѧ, въ сла́вꙋ ст҃а́гѡ и҆ покланѧ́емагѡ твоегѡ̀  и҆́мене. Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆  поклоне́нїе, со безнача́льнымъ твои́мъ ѻ҆ц҃е́мъ, и҆  прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ. 
И҆ ре́къ въ себѣ̀: А҆ми́нь. 
Дїа́конꙋ же и҆спо́лнившꙋ є҆ктенїю̀, начина́етъ  сщ҃е́нникъ велегла́снѡ моли́твꙋ сїю̀: 
Ве́лїй є҆сѝ, гдⷭ҇и, и҆ чꙋ̑дна дѣла̀ твоѧ̑, и҆ ни  є҆ди́но же сло́во дово́льно бꙋ́детъ къ пѣ́нїю чꙋде́съ  твои́хъ. 
Три́жды. (с. 169) 
Ты́ бо хотѣ́нїемъ ѿ не сꙋ́щихъ во є҆́же бы́ти  приведы́й всѧ́чєскаѧ, и҆ твое́ю держа́вою содержи́ши  тва́рь, и҆ твои́мъ про́мысломъ стро́иши мі́ръ. Ты̀ ѿ  четы́рехъ стїхі́й тва́рь сочини́вый, четы́рьми времены̀  крꙋ́гъ лѣ́та вѣнча́лъ є҆сѝ. Тебє̀ трепе́щꙋтъ оу҆́мныѧ  всѧ̑ си̑лы: тебѐ пое́тъ со́лнце: тебѐ сла́витъ лꙋна̀:  тебѣ̀ присꙋ́тствꙋютъ ѕвѣ́зды: тебѐ слꙋ́шаетъ свѣ́тъ:  тебє̀ трепе́щꙋтъ бє́здны: тебѣ̀ рабо́таютъ и҆сто́чницы.  Ты̀ просте́рлъ є҆сѝ не́бо, ꙗ҆́кѡ ко́жꙋ: ты̀ оу҆тверди́лъ  є҆сѝ зе́млю на вода́хъ: ты̀ ѡ҆гради́лъ є҆сѝ мо́ре  песко́мъ: ты̀ ко ѿдыха́нїємъ воздꙋ́хъ пролїѧ́лъ є҆сѝ.  А҆́гг҃льскїѧ си̑лы тебѣ̀ слꙋ́жатъ: а҆рха́гг҃льстїи ли́цы  тебѣ̀ кла́нѧютсѧ: многоѻчи́тїи херꙋві́ми, и҆  шестокрила́тїи серафі́ми, ѻ҆́крестъ стоѧ́ще, и҆  ѡ҆блета́юще, стра́хомъ непристꙋ́пныѧ сла́вы твоеѧ̀  покрыва́ютсѧ. Ты́ бо бг҃ъ сы́й неѡпи́санный, безнача́льный  же и҆ неизглаго́ланный, прише́лъ є҆сѝ на зе́млю, зра́къ  раба̀ прїи́мъ, въ подо́бїи чл҃вѣ́честѣмъ бы́въ: не бо̀  терпѣ́лъ є҆сѝ, влⷣко, млⷭ҇рдїѧ ра́ди ми́лости твоеѧ̀,  зрѣ́ти ѿ дїа́вола мꙋ́чима ро́да человѣ́ча: но прише́лъ  є҆сѝ, и҆ спа́слъ є҆сѝ на́съ. И҆сповѣ́дꙋемъ бл҃года́ть,  проповѣ́дꙋемъ млⷭ҇ть, не таи́мъ бл҃годѣѧ́нїѧ: є҆стества̀  на́шегѡ ро́ды свободи́лъ є҆сѝ, двⷭ҇твеннꙋю ѡ҆свѧти́лъ  є҆сѝ оу҆тро́бꙋ рождество́мъ твои́мъ. Всѧ̀ тва́рь  воспѣва́етъ тѧ̀ ꙗ҆́вльшагосѧ: ты́ бо бг҃ъ на́шъ на землѝ  ꙗ҆ви́лсѧ є҆сѝ, и҆ съ человѣ́ки пожи́лъ є҆сѝ: ты̀  і҆ѻрда̑нскїѧ стрꙋи̑ ѡ҆свѧти́лъ є҆сѝ, съ нб҃сѐ  низпосла́вый ст҃а́го твоего̀ дх҃а, и҆ главы̑ та́мѡ  гнѣздѧ́щихсѧ сокрꙋши́лъ є҆сѝ ѕмїє́въ. 
И҆ сїѐ оу҆́бѡ сщ҃е́нникъ глаго́лѧ три́жды, и҆ во́дꙋ  рꙋко́ю благословлѧ́етъ на кі́йждо сті́хъ: 
Ты̀ оу҆́бѡ, чл҃вѣколю́бче цр҃ю̀, прїидѝ и҆ ны́нѣ  наи́тїемъ ст҃а́гѡ твоегѡ̀ дх҃а, и҆ ѡ҆свѧтѝ во́дꙋ сїю̀. 
Сїѐ глаго́ли три́жды. (с. 170) 
И҆ да́ждь є҆́й бл҃года́ть и҆збавле́нїѧ,  бл҃гослове́нїе і҆ѻрда́ново: сотворѝ ю҆̀ нетлѣ́нїѧ  и҆сто́чникъ, ѡ҆свѧще́нїѧ да́ръ, грѣхѡ́въ разрѣше́нїе,  недꙋ́гѡвъ и҆сцѣле́нїе, де́мѡнѡвъ всегꙋби́тельство,  сопроти̑внымъ си́ламъ непристꙋ́пнꙋю, а҆́гг҃льскїѧ крѣ́пости  и҆спо́лненнꙋю: да всѝ почерпа́ющїи и҆ причаща́ющїисѧ  и҆мѣ́ютъ ю҆̀ ко ѡ҆чище́нїю дꙋ́шъ и҆ тѣле́съ, ко  и҆сцѣле́нїю страсте́й, ко ѡ҆свѧще́нїю домѡ́въ, и҆ ко  всѧ́кой по́льзѣ и҆зрѧ́днꙋ. Ты́ бо є҆сѝ бг҃ъ на́шъ, и҆́же  водо́ю и҆ дх҃омъ ѡ҆бнови́вый ѡ҆бетша́вшее грѣхо́мъ  є҆стество̀ на́ше. Ты̀ є҆сѝ бг҃ъ на́шъ, водо́ю потопи́вый  при нѡ́и грѣ́хъ. Ты̀ є҆сѝ бг҃ъ на́шъ, и҆́же мо́ремъ  свободи́вый ѿ рабо́ты фараѡ́ни мѡѷсе́омъ ро́дъ  є҆вре́йскїй. Ты́ бо є҆сѝ бг҃ъ на́шъ, разрази́вый ка́мень  въ пꙋсты́ни, и҆ потеко́ша во́ды, и҆ пото́цы наводни́шасѧ, и҆  жа́ждꙋщыѧ лю́ди твоѧ̑ насы́тивый. Ты̀ є҆сѝ бг҃ъ на́шъ,  и҆́же водо́ю и҆ ѻ҆гне́мъ премѣни́вый и҆лїе́ю і҆и҃лѧ ѿ  пре́лести ваа́ловы. 
Са́мъ и҆ ны́нѣ, влⷣко, ѡ҆свѧтѝ во́дꙋ сїю̀ дх҃омъ  твои́мъ ст҃ы́мъ. 
Три́жды. 
Да́ждь же всѣ̑мъ, прикаса́ющымсѧ є҆́й, и҆  причаща́ющымсѧ, и҆ ма́жꙋщымсѧ є҆́ю, ѡ҆сщ҃е́нїе, здра́вїе,  ѡ҆чище́нїе и҆ бл҃гослове́нїе. 
Спасѝ, гдⷭ҇и, и҆ поми́лꙋй вели́каго господи́на и҆  ѻ҆тца̀ на́шего (и҆́мⷬ҇къ), свѧтѣ́йшаго патрїа́рха  моско́вскаго и҆ всеѧ̀ рꙋсѝ, и҆ преѡсвѧще́ннѣйшаго  є҆пі́скопа (и҆́мⷬ҇къ, є҆гѡ́же є҆́сть ѻ҆́бласть). И҆  сохранѝ и҆̀хъ под̾ кро́вомъ твои́мъ въ ми́рѣ, покорѝ  и҆̀мъ всѧ́каго врага̀ и҆ сꙋпоста́та, да́рꙋй и҆̀мъ всѧ̑,  ꙗ҆̀же ко (с. 171) спасе́нїю прошє́нїѧ, и҆ жи́знь вѣ́чнꙋю:  да и҆ стїхі́ами, и҆ человѣ̑ки, и҆ а҆́гг҃лы, и҆ ви́димыми,  и҆ неви́димыми сла́витсѧ твоѐ прест҃о́е и҆́мѧ, со ѻ҆ц҃е́мъ  и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Сщ҃е́нникъ: Ми́ръ всѣ́мъ. Дїа́конъ: Главы̑  ва́шѧ гдⷭ҇еви приклони́те. 
Сщ҃е́нникъ прекло́нсѧ мо́литсѧ та́йнѡ. 
Приклонѝ, гдⷭ҇и, оу҆́хо твоѐ, и҆ оу҆слы́ши ны̀,  и҆́же во і҆ѻрда́нѣ крⷭ҇ти́тисѧ и҆зво́ливый, и҆ ѡ҆ст҃и́вый  во́ды, бл҃гословѝ всѣ́хъ на́съ, и҆́же приклоне́нїемъ  своеѧ̀ вы́и назна́менꙋющихъ рабо́тное воѡбраже́нїе: и҆  сподо́би на́съ и҆спо́лнитисѧ ѡ҆сщ҃е́нїѧ твоегѡ̀  причаще́нїемъ воды̀ сеѧ̀, и҆ да бꙋ́детъ на́мъ, гдⷭ҇и, во  здра́вїе дꙋшѝ и҆ тѣ́ла. 
Возглаше́нїе: 
Ты́ бо є҆сѝ ѡ҆свѧще́нїе на́ше, и҆ тебѣ̀ сла́вꙋ и҆  бл҃годаре́нїе и҆ поклоне́нїе возсыла́емъ, со безнача́льнымъ  твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
И҆ а҆́бїе бл҃гословлѧ́ѧ во́дꙋ крⷭ҇тови́днѡ чⷭ҇тны́мъ  крⷭ҇то́мъ, погрꙋжа́етъ є҆го̀ пра́вѡ, низводѧ̀ въ во́дꙋ и҆  возводѧ̀, держа̀ є҆го̀ ѻ҆бѣ́ма рꙋка́ма, поѧ̀ настоѧ́щїй  тропа́рь, во гла́съ пе́рвый: 
Во і҆ѻрда́нѣ кр҃ща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ, и҆ дх҃ъ въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. ꙗ҆вле́йсѧ хрⷭ҇тѐ бж҃е и҆ мі́ръ  просвѣще́й, сла́ва тебѣ̀. 
И҆ въ дрꙋгі́й та́кожде крⷭ҇то́мъ зна́менꙋетъ во́дꙋ, и҆  въ тре́тїй та́кожде, то́йже тропа́рь поѧ̀ са́мъ настоѧ́тель,  спою́щымъ є҆мꙋ̀ и҆ про́чымъ сщ҃е́нникѡмъ: та́же пою́тъ и҆  ли́ки то́йжде тропа́рь. Настоѧ́тель же, взе́мь сщ҃е́ннꙋю  во́дꙋ на блю́до, и҆ ѡ҆братѧ́сѧ на за́падъ лице́мъ, въ  лѣ́вой рꙋцѣ̀ держа̀ чⷭ҇тны́й крⷭ҇тъ, а҆ въ пра́вой (с.  172) васїлькѝ, кропи́тъ крⷭ҇тоѻбра́знѡ на всѧ̑ страны̑.  И҆ прихо́дѧтъ пре́жде къ настоѧ́телю сщ҃е́нницы, два̀ два̀,  и҆ цѣлꙋ́ютъ чⷭ҇тны́й крⷭ҇тъ, и҆ зна́менꙋетъ и҆̀хъ  васїлько́мъ по лицꙋ̀ со сщ҃е́нною водо́ю крⷭ҇тоѻбра́знѡ: по  томꙋ́же чи́нꙋ и҆ всѧ̑ бра́тїѧ. Пое́тсѧ же тогда̀ тропа́рь  ѿ всѣ́хъ мно́гажды, до́ндеже ѡ҆свѧтѧ́тсѧ всѧ̑ бра́тїѧ  водны́мъ кропле́нїемъ и҆ причаще́нїемъ. И҆ а҆́бїе вхо́димъ  во хра́мъ и҆ пое́мъ стїхи́рꙋ. 
Сла́ва, и҆ ны́нѣ, гла́съ ѕ҃: 
Воспои́мъ, вѣ́рнїи, є҆́же ѡ҆ на́съ бж҃їѧ  бл҃годѣѧ́нїѧ вели́чество: ѡ҆ на́шемъ бо прегрѣше́нїи бы́въ  человѣ́къ, на́шимъ ѡ҆чище́нїемъ ѡ҆чища́етсѧ во і҆ѻрда́нѣ,  є҆ди́нъ чи́стый и҆ нетлѣ́нный, ѡ҆сщ҃а́ѧй менѐ и҆ во́ды,  и҆ главы̑ ѕмїє́въ сокрꙋша́ѧй въ водѣ̀. Почерпе́мъ оу҆́бѡ  во́дꙋ съ весе́лїемъ, бра́тїе: бл҃года́ть бо дх҃а вѣ́рнѡ  почерпа́ющымъ неви́димѡ подава́етсѧ ѿ хрⷭ҇та̀ бг҃а и҆  сп҃са дꙋ́шъ на́шихъ. 
Та́же: Бꙋ́ди и҆́мѧ гдⷭ҇не бл҃гослове́но ѿ ны́нѣ  и҆ до вѣ́ка. Три́жды. И҆ ѱало́мъ л҃г:  Бл҃гословлю̀ гдⷭ҇а на всѧ́кое вре́мѧ: И҆ дае́тсѧ  а҆нті́дѡръ ѿ і҆ере́а: и҆ ѿпꙋ́стъ. По ѿпꙋ́стѣ, и҆лѝ  є҆́сть лїтꙋргі́а, и҆лѝ нѣ́сть, поставлѧ́етсѧ свѣ́щникъ  средѝ це́ркве, кли́рїцы же, ста́вше ѻ҆́ба ли̑ка вкꙋ́пѣ,  пою́тъ тропа́рь пра́здника. Сла́ва, и҆ ны́нѣ, конда́къ. По  сконча́нїи же кондака̀ многолѣ̑тны, ꙗ҆́коже ѻ҆бы́чнѡ. И҆  вхо́димъ въ трапе́зꙋ, и҆ ꙗ҆ди́мъ съ древѧнома́слїемъ:  и҆спива́емъ же и҆ вїна̀. Сы́ра же и҆ подо́бныхъ є҆мꙋ̀, и҆  ры́бъ ника́коже де́рзнемъ ꙗ҆́сти: возбране́но бо є҆́сть  бжⷭ҇твенными пра̑вилы. 
Си́це быва́етъ слꙋ́жба, по́стномꙋ дню̀ сꙋ́щꙋ, въ  на́вечерїи просвѣще́нїѧ. 
[Зрѝ] И҆звѣ́стно же бꙋ́ди всѣ̑мъ ѡ҆ ст҃ѣ́й  водѣ̀. Ꙗ҆́кѡ нѣ́цыи сꙋ́ть ѿлꙋча́юще себѐ ѿ ст҃ы́ѧ  воды̀ вкꙋше́нїѧ ра́ди, не до́брѣ творѧ́тъ: и҆́бо бл҃года́ти  ра́ди бж҃їѧ дана̀ бы́сть на ѡ҆свѧще́нїе мі́рꙋ, и҆ все́й  тва́ри. Тѣ́мже ко всѧ́кихъ мѣ́стѣхъ и҆ (с. 173)  ска́редныхъ, и҆ всю́дꙋ кропи́тсѧ, ꙗ҆̀же и҆ подъ нога́ми  на́шими сꙋ́ть: и҆ гдѣ̀ си́хъ ра́зꙋмъ, є҆́же не пи́ти сеѧ̀,  но да вѣ́си, ꙗ҆́кѡ не вкꙋше́нїѧ ра́ди ꙗ҆́стїѧ нечистота̀  въ на́съ є҆́сть, но ѿ скве́рныхъ дѣ́лъ на́шихъ:  ѡ҆чище́ни же ѿ си́хъ, пїе́мъ без̾ сомнѣ́нїѧ сїю̀ ст҃ꙋ́ю  во́дꙋ. 
Ѡ҆ се́й водѣ̀ нбⷭ҇наѧ ѻ҆́на слове́снаѧ ла́стовица,  златослове́сный вселе́нскїй оу҆чи́тель і҆ѡа́ннъ,  кѡнстантїногра́да патрїа́рхъ, въ сло́вѣ свое́мъ, ѡ҆ є҆́же  сходи́тисѧ хрⷭ҇тїа́нѡмъ во ст҃ꙋ́ю бж҃їю це́рковь, и҆ ѡ҆  креще́нїи, є҆гѡ́же нача́ло: Всѝ вы̀ въ благодꙋ́шїи  є҆стѐ дне́сь, а҆́зъ же въ печа́ли є҆ди́нъ болѣ́знꙋю:  свидѣ́тельствꙋетъ глаго́лѧ: но оу҆́бѡ чесѡ̀ ра́ди не  де́нь, въ ѻ҆́ньже роди́сѧ, но де́нь, въ ѻ҆́ньже крⷭ҇ти́сѧ,  ꙗ҆вле́нїе глаго́летсѧ, сі́й бо є҆́сть де́нь, въ ѻ҆́ньже  крⷭ҇ти́сѧ и҆ во́дъ ѡ҆свѧтѝ є҆стество̀. 
Сегѡ̀ ра́ди и҆ въ полꙋ́нощи на пра́здникъ се́й, всѝ  поче́рпше въ до́мы во́дꙋ ѿно́сѧтъ, и҆ соблюда́ютъ, и҆  чрез̾ лѣ́то всецѣ́лое хранѧ́тъ. Поне́же де́нь  ѡ҆сщ҃е́нныхъ во́дъ: и҆ зна́менїе быва́етъ ꙗ҆́вственное, не  растлѣва́ющꙋсѧ во́дъ ѻ҆́ныхъ є҆стествꙋ̀ долгото́ю  вре́мене: но на лѣ́то всецѣ́лое, и҆ два̀, и҆ трѝ мно́гащи  лѣ̑та, дне́сь поче́рпненной водѣ̀ цѣ́лой и҆ но́вой  пребыва́ющей, и҆ по толи́цѣмъ вре́мени ны́нѣ ѿ  и҆сто́чникѡвъ є҆́млємымъ вода́мъ сравнѧ́ющейсѧ. 
Подоба́етъ и҆ сїѐ вѣ́дати: 
[Зрѝ] Ꙗ҆́кѡ а҆́ще слꙋчи́тсѧ на́вечерїе ст҃а́гѡ  бг҃оѧвле́нїѧ въ сꙋббѡ́тꙋ, и҆лѝ недѣ́лю, по́стъ не  быва́етъ. Лїтꙋргі́а же быва́етъ златоꙋ́стагѡ, во своѐ  вре́мѧ по ѻ҆бы́чаю, ꙗ҆́коже и҆ всегда̀. 
И҆ по ѿпꙋще́нїи лїтꙋргі́и въ трапе́зꙋ не хо́димъ,  но въ притво́рѣ церко́внѣмъ сѣ́дшымъ на́мъ, тра́пезарь  дае́тъ по оу҆ло́мкꙋ хлѣ́ба коемꙋ́ждо, и҆лѝ по ма́лꙋ  хлѣ́бцꙋ пшени́чномꙋ, и҆ ма́лѡ смо́квїй и҆ фі́нїкѡвъ, и҆ по  є҆ди́ной ча́шѣ вїна̀, ꙗ҆́кѡ да не нарече́тсѧ по́стъ:  ѡ҆жида́емъ же вече́рнѧгѡ собо́ра. По се́мъ ѿше́дше въ  кє́ллїи своѧ̑, безмо́лвствꙋемъ до вре́мене вече́рнѧгѡ. (с.  174) 
Вели́кагѡ же васі́лїа лїтꙋргі́а соверша́етсѧ въ  са́мый пра́здникъ: вмѣ́стѡ же Досто́йна, пое́мъ і҆рмо́съ  ѳ҃-ѧ пѣ́сни пра́здника. 
При часѣ́ же вече́рнѣмъ днѐ, зна́менꙋетъ въ  вели́кое и҆ пото́мъ во всѧ̑ тѧ̑жкаѧ. И҆ собра́вшымсѧ на́мъ  во хра́мъ, и҆ благослови́вшꙋ і҆ере́ю, пое́мъ вече́рню по  ѻ҆бы́чаю: ѱало́мъ: Бл҃гословѝ, дꙋшѐ моѧ̀, гдⷭ҇а:  А҆́ще въ сꙋббѡ́тꙋ ве́чера, пое́мъ Бл҃же́нъ мꙋ́жъ,  каѳі́смꙋ всю̀. А҆́ще же въ недѣ́лю ве́чера, пое́мъ а҃-й  а҆нтїфѡ́нъ. На Гдⷭ҇и, воззва́хъ, пое́мъ стїхи̑ры  пра́здника, на и҃, гла́съ в҃: Просвѣти́телѧ на́шего:  Сла́ва, и҆ ны́нѣ, гла́съ то́йже: Приклони́лъ є҆сѝ  главꙋ̀ предте́чи: Та́же, вхо́дъ со є҆ѵⷢ҇лїемъ. Свѣ́те  ти́хїй: Прокі́менъ днѐ, и҆ чтє́нїѧ по чи́нꙋ и҆́хъ, съ  тропарѝ и҆ со стїхѝ и҆́хъ. Трист҃о́е же не пое́мъ, зане́же  не соверша́етсѧ бжⷭ҇твеннаѧ лїтꙋргі́а. По чте́нїи же  паремі́й, є҆ктенїа̀ ма́лаѧ: и҆ по возгла́сѣ прокі́менъ,  а҆пⷭ҇лъ, и҆ є҆ѵⷢ҇лїе, ꙗ҆́кѡ предписа́сѧ: є҆ктенїа̀,  Рце́мъ всѝ: и҆ Сподо́би, гдⷭ҇и: и҆ И҆спо́лнимъ  вече́рнюю моли́твꙋ: і҆ере́й возгла́съ. И҆ и҆схо́димъ ко  крести́льницѣ, и҆дѣ́же оу҆гото́ванъ сто́лъ, и҆  дѣ́йствꙋетъ настоѧ́тель, и҆лѝ І҆ере́й по чи́нꙋ, ꙗ҆́коже  оу҆каза́сѧ пре́жде, пою́ще тропарѝ: Гла́съ гдⷭ҇ень на  вода́хъ: и҆ про́чее быва́етъ возслѣ́дованїе ѡ҆сщ҃е́нїѧ  воды̀ неизмѣ́ннѡ. По кропле́нїи же ѡ҆сщ҃е́нныѧ воды̀  вхо́димъ во хра́мъ, и҆ пое́мъ стїхи́рꙋ: Сла́ва, и҆ ны́нѣ,  гла́съ ѕ҃: Воспои́мъ, вѣ́рнїи: и҆ ѿпꙋ́стъ.  Пото́мъ тропа́рь пра́здника, Сла́ва, и҆ ны́нѣ,  конда́къ: Ꙗ҆ви́лсѧ є҆сѝ дне́сь: И҆ пи́вше сщ҃е́ннꙋю  во́дꙋ вхо́димъ въ трапе́зꙋ, и҆ ꙗ҆ди́мъ соверше́ннѡ съ  древѧнома́слїемъ, и҆ пїе́мъ вїно̀. 
[Зрѝ] Вѣ́дати подоба́етъ, ꙗ҆́кѡ пра́здникъ ст҃ы́хъ  бг҃оѧвле́нїй, въ кі́йлибо де́нь слꙋчи́тсѧ, пое́мъ повече́рїе  вели́кое си́це: 
Ѡ҆ часѣ̀ і҃-мъ но́щи быва́етъ бла́говѣстъ, и҆  пото́мъ трезво́нъ во всѧ̑ кампа́ны. І҆ере́й же со дїа́кономъ  ѡ҆бле́кшесѧ творѧ́тъ нача́ло, ꙗ҆́коже во всѧ̑ пра́здники  влⷣчни. Дїа́конъ глаго́летъ: Благословѝ, влⷣко.  І҆ере́й: Благослове́нъ бг҃ъ на́шъ: и҆ кадѧ́щꙋ  і҆ере́ю, глаго́лемъ повече́рїе вели́кое ѿ нача́ла:  Сла́ва тебѣ̀, бж҃е на́шъ, (с. 175) сла́ва тебѣ̀.  Цр҃ю̀ нбⷭ҇ный: Трист҃о́е, и҆ прѡ́чаѧ. Съ на́ми  бг҃ъ: пое́мъ съ пѣ́нїемъ. И҆ вмѣ́стѡ тропаре́й  ѻ҆бы́чныхъ, Просвѣтѝ ѻ҆́чи моѝ: глаго́лемъ тропа́рь  пра́здника. и҆ вмѣ́стѡ, Поми́лꙋй на́съ, гдⷭ҇и, поми́лꙋй  на́съ: глаго́лемъ конда́къ пра́здника. По Сла́ва въ  вы́шнихъ, быва́етъ лїті́а по ѻ҆бы́чаю. 
И҆ пое́мъ на лїті́и стїхи̑ры самогла́сны, гла́съ д҃.  Космы̀ мона́ха: 
Ѡ҆дѣва́ѧйсѧ свѣ́томъ, ꙗ҆́кѡ ри́зою, на́съ ра́ди  по на́мъ бы́ти сподо́билсѧ є҆́сть, во стрꙋи̑ ѡ҆дѣва́етсѧ  дне́сь і҆ѻрда̑нскїѧ: не са́мъ си́хъ ко ѡ҆чище́нїю тре́бꙋѧ,  но на́мъ собо́ю оу҆строѧ́ѧй порожде́нїе. ѽ чꙋдесѐ! безъ  ѻ҆гнѧ̀ и҆зварѧ́етъ, и҆ назида́етъ безъ сокрꙋше́нїѧ, и҆  спаса́етъ въ него̀ просвѣща́ємыѧ, хрⷭ҇то́съ бг҃ъ и҆ сп҃съ  дꙋ́шъ на́шихъ. 
Тебѐ въ дс҃ѣ и҆ ѻ҆гнѝ ѡ҆чища́юща грѣ́хъ мі́ра  зрѧ̀ крⷭ҇ти́тель грѧдꙋ́ща къ себѣ̀, оу҆жаса́ѧсѧ и҆  трепе́ща, вопїѧ́ше, глаго́лѧ: не смѣ́ю держа́ти ве́рхъ  тво́й пречⷭ҇тый, ты́ мѧ ѡ҆свѧтѝ, влⷣко, бжⷭ҇твеннымъ  ꙗ҆вле́нїемъ твои́мъ, є҆ди́не чл҃вѣколю́бче. 
Прїиди́те, подража́имъ мꙋ́дрыѧ дѣ̑вы, прїиди́те,  срѧ́щимъ ꙗ҆́вльшагосѧ влⷣкꙋ: ꙗ҆́кѡ прїи́де, ꙗ҆́кѡ  жени́хъ ко і҆ѡа́ннꙋ. І҆ѻрда́нъ ви́дѣвъ тѧ̀ оу҆боѧ́сѧ и҆  пожда̀. І҆ѡа́ннъ вопїѧ́ше: не смѣ́ю держа́ти верха̀  безсме́ртнагѡ. Дх҃ъ низхожда́ше въ ви́дѣ голꙋби́нѣ  ѡ҆свѧти́ти во́ды, и҆ гла́съ съ нб҃сѐ: се́й є҆́сть сн҃ъ  мо́й, прише́дый въ мі́ръ спастѝ ро́дъ человѣ́ческїй,  гдⷭ҇и, сла́ва тебѣ̀. 
Креща́етсѧ хрⷭ҇то́съ, и҆ восхо́дитъ ѿ воды̀,  совозво́дитъ бо съ собо́ю мі́ръ, и҆ зри́тъ разводѧ̑щаѧсѧ  нб҃са̀, ꙗ҆̀же а҆да́мъ затворѝ себѣ̀ и҆ сꙋ́щымъ съ ни́мъ.  И҆ дх҃ъ свидѣ́тельствꙋетъ бжⷭ҇тво̀, подо́бномꙋ бо  предти́четъ и҆ гла́съ ѡ҆ нб҃сѐ: ѿтꙋ́дꙋ бо  свидѣ́тельствꙋемый сп҃съ дꙋ́шъ на́шихъ. 
Трепета́ше рꙋка̀ крⷭ҇ти́телева, є҆гда̀ пречⷭ҇томꙋ  твоемꙋ̀ верхꙋ̀ коснꙋ́сѧ: возврати́сѧ і҆ѻрда́нъ рѣка̀  вспѧ́ть, не (с. 176) дерза́ѧ слꙋжи́ти тебѣ̀. Ꙗ҆́же бо  оу҆стыдѣ́сѧ і҆исꙋ́са наѵи́на, ка́кѡ творца̀ своегѡ̀  оу҆страши́тисѧ не и҆мѧ́ше; Но всѐ и҆спо́лнилъ є҆сѝ  смотре́нїе? сп҃се на́шъ, да спасе́ши мі́ръ ꙗ҆вле́нїемъ  твои́мъ, є҆ди́не чл҃вѣколю́бче. 
Сла́ва, гла́съ и҃. І҆ѡа́нна мона́ха: 
Гдⷭ҇и, и҆спо́лнити хотѧ̀, ꙗ҆̀же оу҆ста́вилъ є҆сѝ  ѿ вѣ́ка, ѿ всеѧ̀ тва́ри слꙋжи́тели та́йны твоеѧ̀  прїѧ́лъ є҆сѝ: ѿ а҆́гг҃лъ гаврїи́ла, ѿ человѣ̑къ дв҃ꙋ,  ѿ нб҃съ ѕвѣздꙋ̀, и҆ ѿ во́дъ і҆ѻрда́нъ, въ не́мже  беззако́нїе мїрско́е потреби́лъ є҆сѝ, сп҃се на́шъ, сла́ва  тебѣ̀. 
И҆ ны́нѣ, гла́съ то́йже. А҆нато́лїево: 
Дне́сь тва́рь просвѣща́етсѧ, дне́сь всѧ́чєскаѧ  веселѧ́тсѧ, нбⷭ҇наѧ вкꙋ́пѣ и҆ земна̑ѧ, а҆́гг҃ли и҆  человѣ́цы смѣша́ютсѧ: и҆дѣ́же бо цр҃е́во прише́ствїе, и҆  чи́нъ прихо́дитъ. Теце́мъ оу҆̀бо на і҆ѻрда́нъ, и҆ ви́димъ  всѝ і҆ѡа́нна, ка́кѡ креща́етъ ве́рхъ нерꙋкотворе́нный и҆  безгрѣ́шный; Тѣ́мже а҆пⷭ҇льскїй гла́съ припѣва́юще,  согла́снѡ возопїе́мъ: ꙗ҆ви́сѧ бл҃года́ть бж҃їѧ  спаси́тельнаѧ всѣ̑мъ человѣ́кѡмъ, ѡ҆зарѧ́ющи и҆ подаю́щи  вѣ̑рнымъ ве́лїю ми́лость. 
На стїхо́внѣ стїхи̑ры самогла̑сны, гла́съ в҃.  А҆нато́лїево: 
На і҆ѻрда́нстѣй рѣцѣ̀ ви́дѣвъ тѧ̀ і҆ѡа́ннъ къ  себѣ̀ грѧдꙋ́ща, глаго́лаше: хрⷭ҇тѐ бж҃е, что̀ къ рабꙋ̀  прише́лъ є҆сѝ, скве́рны не и҆мы́й, гдⷭ҇и, во и҆́мѧ же чїе́  тѧ крещꙋ̀; Ѻ҆ц҃а̀; но того̀ но́сиши въ себѣ̀. Сн҃а; но  са́мъ є҆сѝ воплоти́выйсѧ. Дх҃а ст҃а́гѡ; и҆ сего̀ вѣ́си  даѧ́ти вѣ̑рнымъ оу҆сты̀: ꙗ҆вле́йсѧ бж҃е, поми́лꙋй на́съ. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Ви́дѣша тѧ̀ во́ды, бж҃е, ви́дѣша тѧ̀ во́ды, и҆  оу҆боѧ́шасѧ: къ твое́й бо сла́вѣ противозрѣ́ти херꙋві́ми  не мо́гꙋтъ, нижѐ взира́ти серафі́ми, но со стра́хомъ  предстоѧ́ще, ѻ҆́вїи оу҆́бѡ но́сѧтъ, ѻ҆́вїи же сла́вѧтъ  си́лꙋ (с. 177) твою̀. Съ ни́миже, ще́дре, возвѣща́емъ  хвалꙋ̀ твою̀, глаго́люще: ꙗ҆вле́йсѧ бж҃е, поми́лꙋй на́съ. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ, и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Дне́сь нб҃сѐ и҆ землѝ творе́цъ прихо́дитъ пло́тїю  на і҆ѻрда́нъ, креще́нїѧ просѧ̀ безгрѣ́шный, да ѡ҆чи́ститъ  мі́ръ ѿ ле́сти вра́жїѧ, и҆ креща́етсѧ ѿ раба̀ влⷣка  всѧ́ческихъ, и҆ ѡ҆чище́нїе водо́ю ро́дꙋ человѣ́ческомꙋ  да́рꙋетъ. томꙋ̀ возопїе́мъ: ꙗ҆вле́йсѧ бж҃е на́шъ, сла́ва  тебѣ̀. 
Сла́ва, и҆ ны́нѣ, гла́съ ѕ҃. Ѳеофа́ново: 
Є҆́же ѿ дв҃ы сл҃нце, ви́дѧ, и҆́же ѿ непло́дове,  свѣти́льникъ свѣ́тлый во і҆ѻрда́нѣ просѧ́ща креще́нїѧ,  оу҆́жасомъ и҆ ра́достїю вопїѧ́ше къ немꙋ̀: ты́ мѧ ѡ҆свѧтѝ,  влⷣко, бж҃е́ственнымъ ꙗ҆вле́нїемъ твои́мъ. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: 
Тропа́рь пра́здника, гла́съ а҃: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ, и҆ дх҃ъ въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. Ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва тебѣ̀. 
Три́жды. 
И҆ бл҃гослове́нїе хлѣ́бѡвъ по ѻ҆бы́чаю. Та́же,  Бꙋ́ди и҆́мѧ гдⷭ҇не: три́жды. И҆ ѱало́мъ:  Бл҃гословлю̀ гдⷭ҇а на всѧ́кое вре́мѧ: До Не лиша́тсѧ  всѧ́кагѡ бла́га. И҆ чте́нїе пра́здника. По чте́нїи же и҆  по шестоѱа́лмїи, на Бг҃ъ гдⷭ҇ь, тропа́рь пра́здника,  три́жды: и҆ ѻ҆бы̑чныѧ стїхолѡ́гїи. 
По а҃-й стїхоло́гїи сѣда́ленъ, гла́съ г҃. Подо́бенъ:  Красотѣ̀: 
Ꙗ҆́вльшꙋсѧ тебѣ̀ во і҆ѻрда́нѣ, сп҃се, и҆  кре́щшꙋсѧ тебѣ̀ ѿ предте́чи, хрⷭ҇тѐ, возлю́бленный сн҃ъ  свидѣ́тельствованъ бы́лъ є҆сѝ: тѣ́мже и҆ собезнача́ленъ  ѻ҆ц҃ꙋ̀ ꙗ҆ви́лсѧ є҆сѝ, дх҃ъ (с. 178) же ст҃ы́й на тѧ̀  схожда́ше, и҆́мже и҆ просвѣти́вшесѧ вопїе́мъ: сла́ва бг҃ꙋ,  сꙋ́щемꙋ въ трⷪ҇цѣ. 
Сла́ва, и҆ ны́нѣ, гла́съ д҃. Подо́бенъ: Ско́рѡ  предварѝ: 
Стрꙋи̑ ѡ҆свѧти́лъ є҆сѝ і҆ѻрда̑нскїѧ, держа́вꙋ  сокрꙋши́лъ є҆сѝ грѣхо́внꙋю, хрⷭ҇тѐ бж҃е на́шъ:  преклони́лъ є҆сѝ себѣ̀ дла́ни предте́чевѣ, и҆ спа́слъ  є҆сѝ ѿ ле́сти человѣ́ческїй ро́дъ. Тѣ́мже тѧ̀ мо́лимъ:  спасѝ дꙋ́шы на̑ша. 
И҆ чте́нїе пра́здника. 
По в҃ стїхоло́гїи сѣда́ленъ, гла́съ є҃. Подо́бенъ:  Собезнача́льное сло́во: 
І҆ѻрда́нскими стрꙋѧ́ми ѡ҆бло́жсѧ, и҆́же свѣ́томъ  пресла́внѡ ѡ҆дѣва́ѧйсѧ, въ ни́хже а҆да́мово є҆стество̀  ѡ҆бнови́лъ є҆сѝ, сокрꙋ́шшеесѧ ѕлы́мъ преслꙋша́нїемъ,  сло́ве бж҃їй. Тѣ́мже тѧ̀ восхвалѧ́емъ, и҆ ст҃о́е твоѐ всѝ  славосло́вимъ ꙗ҆вле́нїе. 
Сла́ва, и҆ ны́нѣ, гла́съ д҃. Подо́бенъ: Оу҆диви́сѧ  і҆ѡ́сифъ: 
І҆ѻрда́не рѣко̀, что̀ оу҆диви́лсѧ є҆сѝ, зрѧ̀  неви́димаго на́га; ви́дѣхъ и҆ вострепета́хъ, речѐ, и҆  ка́кѡ бо сегѡ̀ не хотѣ́хъ оу҆страши́тисѧ и҆ зайтѝ;  а҆́гг҃ли є҆го̀ оу҆страши́шасѧ зрѧ́ще, оу҆жасе́сѧ нб҃о, и҆  землѧ̀ вострепета̀, и҆ смѧте́сѧ мо́ре, и҆ всѧ̑ ви̑димаѧ и҆  неви̑димаѧ. Хрⷭ҇то́съ ꙗ҆ви́сѧ на і҆ѻрда́нѣ ѡ҆свѧти́ти  во́ды. 
И҆ чте́нїе пра́здника. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Прїиди́те, оу҆ви́димъ, вѣ́рнїи, гдѣ̀ крести́сѧ  хрⷭ҇то́съ. да послѣ́дꙋимъ про́чее ко і҆ѻрда́нꙋ рѣцѣ̀, ко  гла́сꙋ вопїю́щагѡ въ пꙋсты́ни, и҆ оу҆ви́димъ та́мѡ  содѣ́телѧ а҆да́мова, дла́нїю ра́бскою рꙋкополага́ема за  бл҃гоꙋтро́бїе неизрече́нное, и҆ къ немꙋ̀ велегла́снѡ  возопїи́мъ: прише́лъ є҆сѝ и҆ ꙗ҆ви́лсѧ є҆сѝ во  і҆ѻрда́нѣ ѡ҆ст҃и́ти во́ды. 
Сла́ва, и҆ ны́нѣ, то́йже, и҆ чте́нїе. Степє́нна,  пе́рвый а҆нтїфѡ́нъ д҃-гѡ гла́са. Прокі́менъ, гла́съ д҃:  Мо́ре ви́дѣ и҆ побѣжѐ, і҆ѻрда́нъ возврати́сѧ вспѧ́ть.  (с. 179) Сті́хъ: Что́ ти є҆́сть, мо́ре, ꙗ҆́кѡ  побѣ́гло є҆сѝ: и҆ тебѣ̀, і҆ѻрда́не, ꙗ҆́кѡ возврати́лсѧ  є҆сѝ вспѧ́ть; Всѧ́кое дыха́нїе: Є҆ѵⷢ҇лїе ма́рка,  зача́ло в҃. 
По н҃-мъ ѱалмѣ̀, Сла́ва, гла́съ в҃: 
Всѧ́чєскаѧ дне́сь да возра́дꙋютсѧ, хрⷭ҇тꙋ̀  ꙗ҆́вльшꙋсѧ во і҆ѻрда́нѣ. 
И҆ ны́нѣ, то́йже. 
Та́же, стїхи́ра самогла́сна, гла́съ ѕ҃: 
Бг҃ъ сло́во ꙗ҆ви́сѧ пло́тїю ро́дꙋ человѣ́ческомꙋ,  стоѧ́ше крести́тисѧ во і҆ѻрда́нѣ, и҆ глаго́лаше къ немꙋ̀  предте́ча: ка́кѡ прострꙋ̀ рꙋ́кꙋ, и҆ прикоснꙋ́сѧ верхꙋ̀  держа́щагѡ всѧ́чєскаѧ; а҆́ще и҆ ѿ мр҃і́и є҆сѝ  младе́нецъ, но вѣ́мъ тѧ̀ бг҃а превѣ́чнаго: по землѝ  хо́диши пѣва́емый ѿ серафі̑мъ, и҆ ра́бъ влⷣкꙋ кр҃ща́ти  не наꙋчи́хсѧ. Непостижи́ме гдⷭ҇и, сла́ва тебѣ̀. 
Канѡ́ны два̀: і҆рмосы̀ ѻ҆бою̀ канѡ́нѡвъ по два́жды,  тропарѝ на в҃і: послѣди́ же пе́рвый ли́къ пе́рвагѡ  канѡ́на і҆рмо́съ: вторы́й ли́къ в҃-гѡ канѡ́на і҆рмо́съ. 
Канѡ́нъ пе́рвый, творе́нїе кѵ́ръ космы̀ мона́ха,  є҆гѡ́же краегране́сїе: 
Креще́нїе ѡ҆чище́нїе земноро́дныхъ грѣхѡ́въ. 
Гла́съ в҃. Пѣ́снь а҃. І҆рмо́съ: 
Глꙋбины̀ ѿкры́лъ є҆́сть дно̀, и҆ сꙋ́шею своѧ̑  влече́тъ, въ не́й покры́въ проти̑вныѧ, крѣ́пкїй во  бранѣ́хъ гдⷭ҇ь, ꙗ҆́кѡ просла́висѧ. 
А҆да́ма и҆стлѣ́вшаго ѡ҆бновлѧ́етъ стрꙋѧ́ми  і҆ѻрда́нскими, и҆ ѕмїє́въ главы̑ гнѣздѧ́щихсѧ сокрꙋша́етъ  цр҃ь вѣкѡ́въ гдⷭ҇ь, ꙗ҆́кѡ просла́висѧ. 
Ѻ҆гне́мъ бж҃ества̀ невеще́ственнымъ, въ пло́ть  веще́ственнꙋ ѡ҆дѣ́ѧвсѧ, і҆ѻрда́нскою ѡ҆блага́етсѧ водо́ю,  воплоще́йсѧ ѿ дв҃ы гдⷭ҇ь, ꙗ҆́кѡ просла́висѧ. 
Скве́рнꙋ ѡ҆мыва́ѧй человѣ́кѡвъ, си́мъ ѡ҆чи́щсѧ во  і҆ѻрда́нѣ, и҆̀мже восхотѣ́въ оу҆подо́бисѧ, є҆́же бѣ̀  пребы́въ, сꙋ́щыѧ во тмѣ̀ просвѣща́ѧй гдⷭ҇ь, ꙗ҆́кѡ  просла́висѧ. (с. 180) 
И҆́нъ канѡ́нъ, творе́нїе і҆ѡа́нна дамаскина̀. 
Гла́съ в҃. Пѣ́снь а҃. І҆рмо́съ: 
Ше́ствꙋетъ морскꙋ́ю волнѧ́щꙋюсѧ бꙋ́рю, сꙋ́шꙋ а҆́бїе  і҆и҃ль ꙗ҆́вльшꙋюсѧ: че́рмный же по́нтъ трїста́ты  є҆гѵ́пєтскїѧ покры̀ кꙋ́пнѡ, водостла́ненъ гро́бъ, си́лою  крѣ́пкою десни́цы влⷣчни. 
Оу҆́трꙋ ꙗ҆́вльшꙋсѧ человѣ́кѡмъ свѣтоно́снꙋ,  ны́нѣ и҆зъ пꙋсты́ни къ вода́мъ і҆ѻрда̑нскимъ, цр҃ю̀  преклони́лъ є҆сѝ со́лнца твою̀ вы́ю, ли́ка мра́чна  родонача́льника и҆схи́тити, скве́рны же всѧ́кїѧ ѡ҆чи́стити  тва́рь. 
Безнача́льне, стрꙋѧ́мъ спогре́бшасѧ тебѣ̀, сло́ве,  но́ваго прево́диши, и҆стлѣ́вшаго ле́стїю: сегѡ̀ несказа́нны  ѿ ѻ҆ц҃а̀ прїе́мъ гла́съ держа́венъ: се́й возлю́бленный,  ра́венъ же мнѣ̀ ѻ҆́трокъ є҆стество́мъ. 
Пѣ́снь г҃. І҆рмо́съ: 
Крѣ́пость даѧ́й царє́мъ на́шымъ гдⷭ҇ь, и҆ ро́гъ  пома́занныхъ свои́хъ возносѧ́й, ѿ дв҃ы ражда́етсѧ,  грѧде́тъ же ко креще́нїю. томꙋ̀, вѣ́рнїи, возопїе́мъ:  нѣ́сть ст҃ъ, ꙗ҆́кѡ бг҃ъ на́шъ. 
Непло́днаѧ дре́вле и҆ безча́днаѧ лю́тѣ дне́сь  весели́сѧ хрⷭ҇то́ва цр҃ковь: водо́ю бо и҆ дх҃омъ сы́нове  тебѣ̀ роди́шасѧ, вѣ́рою взыва́юще: нѣ́сть ст҃ъ, ꙗ҆́коже  бг҃ъ на́шъ. 
Ве́лїимъ гла́сомъ въ пꙋсты́ни вопїе́тъ прⷣте́ча:  хрⷭ҇тꙋ̀ оу҆гото́вайте пꙋти̑, и҆ стєзѝ бг҃ꙋ на́шемꙋ пра̑вы  содѣ́лайте, вѣ́рою взыва́юще: нѣ́сть ст҃ъ, ꙗ҆́коже бг҃ъ  на́шъ. 
И҆́нъ. І҆рмо́съ: 
Є҆ли́цы дре́внихъ и҆зрѣши́хомсѧ сѣ́тей, бра́шенъ  львѡ́въ сотре́нныхъ члено́вными, ра́дꙋимсѧ и҆ разшири́мъ  оу҆ста̀, сло́во плетꙋ́ще ѿ слове́съ сладкопѣ́нїѧ, и҆́мже  къ на́мъ наслажда́етсѧ дарова́нїй. 
Оу҆мерщвле́нїе пе́рвѣе насади́вый тва́ри ѕвѣ́рѧ  ѕлодѣ́йственнагѡ воѡбра́жсѧ въ є҆стество̀, ѡ҆мрача́етсѧ  плотски́мъ прише́ствїемъ: оу҆́трꙋ ꙗ҆́вльшꙋсѧ прирази́всѧ  влⷣцѣ, сокрꙋши́ти свою̀ вражде́бнꙋю главꙋ̀. (с. 181) 
Влече́тъ къ себѣ̀ бг҃озда́нное є҆стество̀,  оу҆трѡ́бы мꙋчи́телѧ, погребе́нное предѣ́лы: ражда́етсѧ  па́ки земноро́дныхъ ѡ҆бновле́нїе, дѣ́ло держа́вно соверша́ѧ  влⷣка: прїи́де бо, то́е ѡ҆чи́стити хотѧ̀. 
Ѵ҆пакоѝ, гла́съ є҃: 
Є҆гда̀ ꙗ҆вле́нїемъ твои́мъ просвѣти́лъ є҆сѝ  всѧ́чєскаѧ, тогда̀ сла́ное невѣ́рїѧ мо́ре побѣжѐ, и҆  і҆ѻрда́нъ, до́лѣ текі́й, возврати́сѧ, къ нб҃сѝ возвыша́ѧ  на́съ: но высото́ю бжⷭ҇твенныхъ за́повѣдей твои́хъ  соблюдѝ, хрⷭ҇тѐ бж҃е, мл҃твами бцⷣы, и҆ поми́лꙋй на́съ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, гла́съ тво́й є҆го́же ре́клъ  є҆сѝ, гла́съ вопїю́щагѡ въ пꙋсты́ни, ꙗ҆́кѡ возгремѣ́лъ  є҆сѝ надъ вода́ми мно́гими, твоемꙋ̀ свидѣ́тельствꙋѧй  сн҃ꙋ, ве́сь бы́въ соше́дшагѡ дх҃а, возопѝ: ты̀ є҆сѝ  хрⷭ҇то́съ, бж҃їѧ мꙋ́дрость и҆ си́ла. 
Ѡ҆чища́емо со́лнце кто̀ ви́дѣ, проповѣ́дникъ  вопїе́тъ, пресвѣ́тлое є҆стество́мъ; да тебѐ вода́ми  сїѧ́нїе сла́вы, ѻ҆ц҃а̀ ѻ҆́бразъ присносꙋ́щнагѡ ѡ҆мы́ю, и҆  сѣ́но сы́й ѻ҆гню̀ прикоснꙋ́сѧ твоегѡ̀ бж҃ества̀: ты́ бо  є҆сѝ хрⷭ҇то́съ, бж҃їѧ мꙋ́дрость и҆ си́ла. 
Ꙗ҆вѝ бжⷭ҇твенное, є҆́же и҆мѣ̀ бл҃гоговѣ́нїе  мѡѷсе́й прилꙋчи́всѧ тебѣ̀: ꙗ҆́кѡ бо и҆зъ кꙋпины́ тѧ  возгласи́вша разꙋмѣ̀, а҆́бїе ѿвратѝ лицѐ, а҆́зъ же  ка́кѡ тѧ̀ оу҆ви́жꙋ ꙗ҆́снѡ; и҆лѝ ка́кѡ рꙋ́кꙋ положꙋ̀ на  тѧ̀; ты́ бо є҆сѝ хрⷭ҇то́съ, бж҃їѧ мꙋ́дрость и҆ си́ла. 
Дꙋше́вное соверша́ѧ мꙋ́дрѣ, и҆ сло́вомъ почте́ный,  бездꙋ́шныхъ стыждꙋ́сѧ. А҆́ще бо крещꙋ́ тѧ, клеве́тна мѝ  є҆́сть ѻ҆гне́мъ дымѧ́щаѧсѧ гора̀, побѣ́гшее же мо́ре на  дво́е, и҆ і҆ѻрда́нъ се́й возврати́выйсѧ: ты́ бо є҆сѝ  хрⷭ҇то́съ, бж҃їѧ мꙋ́дрость и҆ си́ла. 
И҆́нъ. І҆рмо́съ: 
Ѻ҆гне́мъ ѡ҆чи́щсѧ та́йнагѡ зрѣ́нїѧ, поѧ̀ прⷪ҇ро́къ  человѣ́кѡвъ (с. 182) новодѣ́йство, возглаша́етъ гла́съ,  дх҃омъ пле́щꙋщь, воплоще́нїе ꙗ҆влѧ́ющь неизрече́нна сло́ва,  и҆́мже си́льныхъ держа̑вы сотро́шасѧ. 
По́сланъ ѿ ѻ҆ц҃а̀ всесвѣ́тлое сло́во, но́щи  ѿгна́ти ѕломра́чное стремле́нїе, и҆ и҆скорени́ти грѧде́ши  человѣ́кѡвъ грѣхѝ, сы́ны же привлещѝ твои́мъ  креще́нїемъ, бл҃же свѣ́тлый, ѿ стрꙋ́й і҆ѻрда́нскихъ. 
Са́мое прови́дѣвъ нарече́нное сло́во, ꙗ҆́снѡ  проповѣ́дникъ вопїе́тъ тва́ри: се́й пре́жде менє̀, вторы́й  пло́тїю, соѻбра́зенъ просїѧ̀ бжⷭ҇твенною си́лою,  вражде́бный на́шъ ѿѧ́ти грѣ́хъ. 
Па́жить оу҆ себє̀ животво́рнꙋ носѧ̀, оу҆ловлѧ́етъ  ѕмїє́въ гнѣ́здамъ натека́ѧ мно́гими сѣтьмѝ, низлага́ѧ  бг҃ъ сло́во: запина́етъ же оу҆ѧзви́вшаго всемі́рный ро́дъ,  сего̀ потре́бль, и҆збавлѧ́етъ тва́рь. 
Пѣ́снь є҃. І҆рмо́съ: 
І҆и҃съ, живота̀ нача́льникъ, разрѣши́ти ѡ҆сꙋжде́нїе  грѧде́тъ а҆да́ма первозда́ннагѡ. Ѡ҆чище́нїй же, ꙗ҆́кѡ бг҃ъ,  не тре́бꙋѧ, па́дшаго ѡ҆чища́етъ во і҆ѻрда́нѣ: въ не́мже  враждꙋ̀ оу҆би́въ, преимꙋ́щь всѧ́къ оу҆́мъ ми́ръ да́рꙋетъ. 
Сше́дшымсѧ без̾ числа̀ лю́демъ ѿ і҆ѡа́нна  крести́тисѧ, са́мъ посредѣ̀ и҆́хъ ста̀. Провозгла́си же  предстоѧ́щымъ: кто̀ показа̀, непокори́вїи, гнѣ́ва ва́мъ  оу҆клони́тисѧ хотѧ́щагѡ бы́ти; плоды̀ достѡ́йны хрⷭ҇тꙋ̀  сотвори́те: предстоѧ́й бо ны́нѣ ми́ръ да́рꙋетъ. 
Дѣ́латель и҆ зижди́тель посредѣ̀ стоѧ́й, ꙗ҆́кѡ  є҆ди́нъ всѣ́хъ сердца̀ и҆спытꙋ́етъ: чисти́тельнꙋю же  лопа́тꙋ рꙋко́ю прїе́мъ, всемі́рное гꙋмно̀ всемꙋ́дрѣ  разлꙋча́етъ, непло́дїе палѧ̀, бл҃гоплѡ́днымъ вѣ́чный  живо́тъ да́рꙋетъ. 
И҆́нъ. І҆рмо́съ: 
Врага̀ те́мнагѡ и҆ ѡ҆скверне́ннагѡ ꙗ҆́да  ѡ҆чище́нїемъ дх҃а и҆змове́ни, къ но́вой приста́хомъ  небла́зненной стезѝ, водѧ́щей въ непристꙋ́пнꙋю ра́дость,  є҆ди́нѣмъ пристꙋ́пнꙋ, и҆̀мже бг҃ъ примири́сѧ. (с. 183) 
Ви́дѣвъ зижди́тель, во мра́цѣ прегрѣше́нїй  плени́цами неизбѣ́жными, є҆го́же воѡбразѝ пє́рсты,  поставлѧ́етъ на ѻ҆бою̀ ра̑мꙋ воздви́гъ горѣ̀, ны́нѣ во  многотекꙋ́щихъ вода́хъ ѡ҆мыва́ѧ стꙋда̀ дре́внѧгѡ, а҆да́мова  ѕла́гѡ нра́ва. 
Со бл҃гоче́стїемъ притеце́мъ прилѣ́жнѡ ко  и҆сто́чникѡмъ пречи̑стымъ, тече́нїѧ спаси́тельнагѡ. Сло́во  оу҆смотрѧ́юще ѿ нетлѣ́нныѧ, почерпа̑ла приносѧ́ще жа́жди  бж҃е́ственныѧ, мі́ра сла́достнѣ и҆сцѣлѧ́ѧ недꙋ́гъ. 
Пѣ́снь ѕ҃. І҆рмо́съ: 
Гла́съ словесѐ, свѣти́льникъ свѣ́та, денни́ца  сл҃нца, прⷣте́ча въ пꙋсты́ни, пока́йтесѧ, всѣ̑мъ вопїе́тъ  лю́демъ, и҆ пред̾ѡчи́ститесѧ: се́ бо предстои́тъ хрⷭ҇то́съ,  ѿ тлѝ мі́ръ и҆збавлѧ́ѧй. 
Ро́ждсѧ нетлѣ́ннѡ ѿ бг҃а и҆ ѻ҆ц҃а̀, ѿ дв҃ы  кромѣ̀ скве́рны воплоща́етсѧ хрⷭ҇то́съ: є҆мꙋ́же реме́нь,  ꙗ҆̀же ѿ на́съ сло́ва сочта́нїѧ, разрѣши́ти неꙋдо́бь  оу҆чи́тъ прⷣте́ча, земнорѡ́дныѧ ѿ ле́сти и҆збавлѧ́ѧ. 
Ѻ҆гне́мъ крⷭ҇ти́тъ коне́чнымъ хрⷭ҇то́съ проти̑вныѧ,  а҆ не бг҃а мꙋ́дрствꙋющихъ є҆го̀, дх҃омъ же ѡ҆бновлѧ́етъ  водо́ю бл҃года́ти разꙋмли̑выѧ бж҃ества̀ є҆гѡ̀, ѿ  прегрѣше́нїй и҆збавлѧ́ѧ. 
И҆́нъ. І҆рмо́съ: 
Вожделѣ́ннагѡ ꙗ҆́вствова со всебл҃же́ннымъ  гла́сомъ ѻ҆ц҃ъ, є҆го́же и҆зъ чре́ва ѿры́гнꙋ: є҆́й,  глаго́летъ, се́й соесте́ственъ сн҃ъ сы́й свѣтоза́ренъ,  произни́че и҆зъ человѣ́ча ро́да: сло́во же моѐ жи́во, и҆  человѣ́къ промышле́нїемъ. 
Ѿ глꙋби́ннагѡ льва̀, тревече́рнїй стра́ннѣ  прⷪ҇ро́къ во внꙋ́треннихъ валѧ́ѧсѧ, а҆́бїе произы́де  пакибытїѧ̀ спасе́нїе, ѿ ѕмі́ѧ человѣкоꙋбі́йцы всѣ̑мъ  пред̾ѧвлѧ́ѧ въ послѣ̑днѧѧ лѣ̑та. 
Ѿве́рстꙋ нб҃ꙋ всесвѣ́тлыхъ писа́нїй, оу҆чени́къ  зри́тъ ѿ ѻ҆ц҃а̀ посыла́емый: пребыва́ющъ же дх҃ъ на  пречи́стѣмъ сло́вѣ наше́дъ, ꙗ҆́кѡ го́лꙋбь, неизрече́ннымъ  ѻ҆́бразомъ, лю́демъ же ꙗ҆влѧ́етсѧ, прише́дшымъ ко влⷣцѣ.  (с. 184) 
Конда́къ, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀:  прише́лъ є҆сѝ, и҆ ꙗ҆ви́лсѧ є҆сѝ свѣ́тъ непристꙋ́пный. 
І҆́косъ: 
Галїле́и ꙗ҆зы́честѣй, завꙋлѡ́нстѣй странѣ̀, и҆  нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ  вели́къ возсїѧ̀ хрⷭ҇то́съ. Ѡ҆мрачє́ннымъ свѣтла̀ ꙗ҆ви́сѧ  зарѧ̀, и҆зъ виѳлее́ма ѡ҆блиста́ющаѧ, па́че же и҆зъ мр҃і́и  гдⷭ҇ь все́й вселе́ннѣй возсїѧва́етъ лꙋчы̀ сл҃нце пра́вды.  Тѣ́мже, и҆̀же ѿ а҆да́ма назі́и, прїиди́те, всѝ  ѡ҆блече́мсѧ въ него̀, да согрѣ́емсѧ, покрыва́етъ бо нагі̑ѧ,  и҆ просвѣща́етъ тє́мныѧ: прише́лъ є҆сѝ, и҆ ꙗ҆ви́лсѧ  є҆сѝ свѣ́тъ непристꙋ́пный. 
Пѣ́снь з҃. І҆рмо́съ: 
Ю҆́ношы бл҃гочести̑выѧ, пе́щи ѻ҆́гненнѣй  приѡбщи́вшыѧсѧ, шꙋмѧ́щъ дх҃ъ ро́сный невреди̑мы сохранѝ, и҆  бж҃їѧ а҆́гг҃ла снисхожде́нїе. тѣ́мже, въ пла́мени  ѡ҆роша́еми, благода́рственнѡ воспѣва́хꙋ: препѣ́тый  ѻ҆ц҃є́въ гдⷭ҇и и҆ бж҃е, бл҃гослове́нъ є҆сѝ. 
Ꙗ҆́коже на нб҃сѝ съ тре́петомъ и҆ чꙋ́домъ  предстоѧ́хꙋ, во і҆ѻрда́нѣ си̑лы а҆́гг҃льскїѧ, смотрѧ́юще  толи́ка бж҃їѧ схожде́нїѧ: ꙗ҆́кѡ держа́й превы́шнихъ во́дъ  соста́въ, въ вода́хъ плотоно́сецъ стоѧ́ше бг҃ъ ѻ҆ц҃є́въ  на́шихъ. 
Ѻ҆́блакъ дре́вле и҆ мо́ре бжⷭ҇твеннагѡ проѡбража́хꙋ  креще́нїѧ чꙋ́до, въ ни́хже дре́внїи крести́шасѧ и҆сходѧ́ще  зако́ннїи лю́дїе. Мо́ре же бѣ̀ ѻ҆́бразъ воды̀, и҆  ѻ҆́блакъ дх҃а, и҆́миже соверша́еми, бл҃гослове́нъ є҆сѝ,  зове́мъ, гдⷭ҇и бж҃е, во вѣ́ки. 
Всѝ вѣ́рнїи, въ не́мже соверше́нїе прїѧ́хомъ,  бг҃осло́вѧще немо́лчнѡ со а҆́гг҃лы, просла́вимъ ѻ҆ц҃а̀, и҆  сн҃а, и҆ дх҃а ст҃а́го, се́ бо трⷪ҇ца ѵ҆поста́сьми  є҆диносꙋ́щнаѧ, є҆ди́нъ же бг҃ъ. є҆мꙋ́же пое́мъ:  благослове́нъ є҆сѝ, гдⷭ҇и бж҃е, во вѣ́ки. (с. 185) 
И҆́нъ. І҆рмо́съ: 
Ѡ҆палѝ стрꙋе́ю ѕмі́євы главы̑ пе́щный высо́кїй  пла́мень, ю҆́ношы носѧ́щъ благочести̑выѧ, оу҆ти́шивый  неꙋдободержи́мꙋю мглꙋ̀ и҆з̾ грѣха̀, всю́ же ѡ҆мыва́етъ  росо́ю дх҃а. 
Тебѐ живописꙋ́ющїй а҆ссѷрі́йскїй пла́мень,  оу҆жа́сенъ поставлѧ́еши, въ ро́сꙋ преведе́нъ: тѣ́мже вода̀  ны́нѣ, ꙗ҆́коже пла́мень ѡ҆дѣва́ѧй вре́днꙋю ѕло́бꙋ,  хрⷭ҇тѐ, прикрове́ннꙋю ѡ҆палѧ́етъ, ѿ поползнове́нныѧ  стезѝ призыва́ющи. 
Раздѣ́льшꙋсѧ і҆ѻрда́нꙋ дре́вле, но сꙋ́хꙋ  прехо́дѧтъ лю́дїе і҆и҃льтестїи, тебѐ держа́внѣйшаго,  содержа́ща тва́рь некосни́тельнѣ, ны́нѣ въ вода́хъ  написꙋ́ющїи, къ нетлѣ́ннѣй и҆ поле́знѣй стезѝ. 
Вѣ́мы пе́рвѣе всепа́гꙋбный пото́пъ, ми́лостивнѡ  тѧ̀ всѣ́хъ во тлю̀ привестѝ, ѽ тревели̑каѧ сотворѧ́ѧ, и҆  стра̑ннаѧ! ны́нѣ же пото́пльша, хрⷭ҇тѐ, грѣ́хъ за  бл҃госе́рдїе и҆ человѣ́ческое спасе́нїе. 
Пѣ́снь и҃. І҆рмо́съ: 
Та́йнꙋ пресла́внꙋю вавѷлѡ́нскаѧ показа̀ пе́щь,  и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше невеще́ственный  ѻ҆́гнь воспрїѧ́ти і҆ѻрда́нъ, и҆ ѡ҆б̾ѧ́ти пло́тїю  креща́ема зижди́телѧ: є҆го́же бл҃гословѧ́тъ лю́дїе, и҆  превозно́сѧтъ во всѧ̑ вѣ́ки. 
Ѿложѝ стра́хъ ве́сь, и҆зба́витель прⷣте́чи  речѐ, мнѣ́ же повини́сѧ, ꙗ҆́кѡ бл҃го́мꙋ, мнѣ̀ пристꙋпѝ,  сїе́ бо є҆стество́мъ бы́хъ, мои̑мъ повелѣ́нїємъ  покори́сѧ, и҆ крести́ мѧ соше́дшаго: є҆го́же благословѧ́тъ  лю́дїе, и҆ превозно́сѧтъ во всѧ̑ вѣ́ки. 
Глаго́лы ꙗ҆́коже оу҆слы́ша крⷭ҇ти́тель влⷣчни съ  тре́петомъ дла́нь простира́етъ: ѻ҆ба́че же рꙋко́ю коснꙋ́всѧ  верхꙋ̀ зижди́телѧ своегѡ̀, кре́щшемꙋсѧ вопїѧ́ше: ѡ҆свѧти́  мѧ, ты́ бо є҆сѝ бг҃ъ мо́й: є҆го́же бл҃гословѧ́тъ лю́дїе,  и҆ превозно́сѧтъ во всѧ̑ вѣ́ки. (с. 186) 
Трⷪ҇цы ꙗ҆вле́нїе во і҆ѻрда́нѣ бы́сть, са́мое бо  пребж҃е́ственное є҆стество̀, ѻ҆ц҃ъ возгласѝ: се́й  креща́емый, сн҃ъ возлю́бленный мо́й: дх҃ъ же прїи́де къ  подо́бномꙋ, є҆го́же бл҃гословѧ́тъ лю́дїе, и҆ превозно́сѧтъ  во всѧ̑ вѣ́ки. 
И҆́нъ. І҆рмо́съ: 
Свобо́дна оу҆́бѡ тва́рь познава́етсѧ, и҆ сы́нове  свѣ́та пре́жде ѡ҆мраче́ннїи: є҆ди́нъ сте́нетъ тмы̀  предста́тель. Ны́нѣ да бл҃гослови́тъ оу҆се́рднѡ  вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дїе. 
Трїѐ бг҃ови́днїи, во ѻ҆гнѝ ѡ҆роша́еми,  ѡ҆зарѧ́ющесѧ тремѝ всесвѣ́тлѣ ст҃ы́нѧми, ꙗ҆́вѣ  пока́зовахꙋ превы́шнее є҆стество̀ смѣше́нїемъ  человѣ́ческимъ, ѻ҆гнепалѧ́щее росо́ю ми́лостивнѡ всѧ́кꙋ  па́гꙋбнꙋю ле́сть. 
Да оу҆бѣли́тсѧ всѧ́кое земно́е є҆стество̀, ѿ  паде́нїѧ ны́нѣ на нб҃о возводи́мо: и҆́мже бо всѧ̑  соблюда́ютсѧ сло́вомъ, текꙋ́щими стрꙋѧ́ми ѡ҆мы́вшесѧ,  прегрѣше́нїй пре́жнихъ оу҆бѣжѐ, пресвѣ́тлѡ и҆змове́но. 
На ѳ҃-й пѣ́сни па́ки вжига́ютъ свѣщы̀ бра́тїѧ.  Честнѣ́йшꙋю, не пое́мъ, но пое́мъ припѣ́вы  пра́здника: 
Велича́й, дꙋшѐ моѧ̀, честнѣ́йшꙋю го́рнихъ  во́инствъ, дв҃ꙋ пречⷭ҇тꙋю, бцⷣꙋ. 
И҆ і҆рмо́съ: 
Недоꙋмѣ́етъ всѧ́къ ѧ҆зы́къ бл҃гохвали́ти по  достоѧ́нїю, и҆зꙋмѣва́етъ же оу҆́мъ и҆ премі́рный пѣ́ти  тѧ̀, бцⷣе. Ѻ҆ба́че, блага́ѧ сꙋ́щи, вѣ́рꙋ прїимѝ, и҆́бо  любо́вь вѣ́си бжⷭ҇твеннꙋю на́шꙋ: ты́ бо хрⷭ҇тїа́нъ є҆сѝ  предста́тельница, тѧ̀ велича́емъ. 
Посе́мъ вторы́й ли́къ пое́тъ то́йже припѣ́въ, и҆  і҆рмо́съ. И҆ про́чихъ ше́сть припѣ́вѡвъ припѣва́ютъ на  кі́йждо тропа́рь по є҆ди́ножды: 
Велича́й, дꙋшѐ моѧ̀, ѿ прⷣте́чи креще́нїѧ  просѧ́ща. 
Велича́й, дꙋшѐ моѧ̀, во і҆ѻрда́нѣ прише́дшаго  крести́тисѧ. 
Дв҃де, прїидѝ дх҃омъ къ просвѣщє́ннымъ, ны́нѣ  пристꙋпи́те, по́й, къ бг҃ꙋ вѣ́рою, глаго́лѧ:  просвѣти́тесѧ, (с. 187) се́й ни́щїй воззва̀ а҆да́мъ въ  паде́нїи. И҆́бо того̀ оу҆слы́ша гдⷭ҇ь, прише́дъ стрꙋѧ́ми  і҆ѻрда́нскими, тлѣ́ннаго же ѡ҆бновѝ. 
Велича́й, дꙋшѐ моѧ̀, ѿ ѻ҆ч҃ескагѡ гла́са  свидѣ́тельствованна. 
Велича́й, дꙋшѐ моѧ̀, є҆ди́наго ѿ трⷪ҇цы,  прекло́ншаго вы́ю, и҆ креще́нїе прїе́мша. 
И҆са́їа, и҆змы́йтесѧ, ѡ҆чи́ститесѧ, глаго́летъ,  лꙋка̑вствїѧ предъ гдⷭ҇емъ ѡ҆ста́вите, жа́ждꙋщїи на во́дꙋ  жи́вꙋ и҆ди́те: кропи́тъ бо водо́ю, ѡ҆бновлѧ́ѧ хрⷭ҇то́съ  пристꙋпа́ющыѧ къ немꙋ̀ вѣ́рою, и҆ къ животꙋ̀ нестарѣ́емомꙋ  креща́етъ дх҃омъ. 
Прⷪ҇ро́че, прїидѝ ко мнѣ̀, прострѝ рꙋ́кꙋ, и҆  крести́ мѧ ско́рѡ. 
Прⷪ҇ро́че, ѡ҆ста́ви ны́нѣ, и҆ крести́ мѧ хотѧ́ща:  и҆спо́лнити бо прїидо́хъ всѧ́кꙋ пра́вдꙋ. 
Соблюда́емсѧ благода́тїю, вѣ́рнїи, и҆ печа́тїю:  ꙗ҆́кѡ бо гꙋби́телѧ, бѣжа́ша пра́га є҆врє́и дре́вле  ѡ҆крова́влена: та́кѡ и҆ на́мъ и҆схо́дное бжⷭ҇твенное сїѐ,  пакибытїѧ̀ ба́нѧ бꙋ́детъ. Ѿсю́дꙋ и҆ трⷪ҇цы оу҆́зримъ  свѣ́тъ незаходи́мый. 
Посе́мъ пе́рвый ли́къ пое́тъ втора́гѡ канѡ́на  припѣ́въ. 
Дне́сь влⷣка преклонѧ́етъ вы́ю подъ рꙋ́кꙋ  прⷣте́чевꙋ. 
И҆ і҆рмо́съ: 
Ѽ па́че оу҆ма̀ ржⷭ҇тва̀ твоегѡ̀ чꙋде́съ, невѣ́сто  всечⷭ҇таѧ, мт҃и бл҃гослове́ннаѧ! є҆́юже полꙋчи́вше  всесоверше́нное спасе́нїе, досто́йнѡ хва́лимъ, ꙗ҆́кѡ  благодѣ́телѧ, да́ръ носѧ́ще пѣ́снь благодаре́нїѧ. 
И҆ вторы́й ли́къ та́кожде пое́тъ припѣ́въ, и҆  і҆рмо́съ: и҆ про́чыѧ пѧ́ть припѣ́вы, є҆ди́нъ два́жды: 
Дне́сь і҆ѡа́ннъ креща́етъ влⷣкꙋ во стрꙋѧ́хъ  і҆ѻрда́нскихъ. 
Дне́съ влⷣка вода́ми погреба́етъ человѣ́ческїй  грѣ́хъ. 
Оу҆вѣ́дѣхомъ мѡѷсе́ю кꙋпино́ю ꙗ҆влє́ннаѧ,  грѧдѝ стра́нными оу҆ста́вы содѣ̑ланнаѧ: ꙗ҆́кѡ бо  спасе́сѧ ѻ҆́гнь носѧ́щи дв҃а, свѣтоно́сна ро́ждши  бл҃годѣ́телѧ, во і҆ѻрда́нскихъ же стрꙋѧ́хъ ꙗ҆вле́нна. 
Дне́сь влⷣка свы́ше свидѣ́тельствꙋетсѧ, сн҃ъ  возлю́бленный. (с. 188) 
Дне́сь влⷣка прїи́де ѡ҆свѧти́ти є҆стество̀  водно́е. 
Дне́сь влⷣка кр҃ще́нїе прїе́млетъ рꙋко́ю  прⷣте́чевою. 
Помазꙋ́еши соверша́ѧ человѣ́ческое сꙋщество̀, цр҃ю̀  безнача́льне, дх҃а ѻ҆бще́нїемъ, стрꙋѧ́ми чⷭ҇тыми ѿмы́въ:  и҆ тмы̀ крѣ́пость же посра́мль возвы́шеннꙋю, ны́нѣ въ  безпреста́ннѣмъ возда́ти житїѝ. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый  припѣ́въ пра́здника, и҆ і҆рмо́съ: Недоꙋмѣ́етъ всѧ́къ  ѧ҆зы́къ: Посе́мъ втора́гѡ канѡ́на припѣ́въ, и҆ і҆рмо́съ:  Ѽ па́че оу҆ма̀: 
И҆ покло́нъ. 
Свѣти́ленъ. Подо́бенъ: Посѣти́лъ ны̀: 
Ꙗ҆ви́сѧ сп҃съ, бл҃года́ть и҆ и҆́стина во стрꙋѧ́хъ  і҆ѻрда́нскихъ, и҆ сꙋ́щыѧ во тмѣ̀ и҆ сѣ́ни спѧ́щыѧ  просвѣти́лъ є҆́сть: и҆́бо прїи́де и҆ ꙗ҆ви́сѧ свѣ́тъ  непристꙋ́пный. 
Три́жды. 
На хвали́техъ стїхи̑ры, на д҃, гла́съ а҃. Ге́рмана  патрїа́рха: 
Свѣ́тъ ѿ свѣ́та, возсїѧ̀ мі́рови хрⷭ҇то́съ,  сп҃съ на́шъ, ꙗ҆вле́йсѧ бг҃ъ: семꙋ̀, лю́дїе, поклони́мсѧ. 
Ка́кѡ тѧ̀, хрⷭ҇тѐ, рабѝ влⷣкꙋ досто́йнѡ почти́мъ;  ꙗ҆́кѡ въ вода́хъ всѣ́хъ на́съ ѡ҆бнови́лъ є҆сѝ. 
Ты̀ во і҆ѻрда́нѣ кре́щсѧ, сп҃се на́шъ, во́ды  ѡ҆свѧти́лъ є҆сѝ, дла́нїю раба̀ рꙋкополага́емый, и҆  стра̑сти мі́ра и҆сцѣлѧ́ѧй. Ве́лїе та́инство ꙗ҆вле́нїѧ  твоегѡ̀, чл҃вѣколю́бче гдⷭ҇и, сла́ва тебѣ̀. 
И҆́стинный свѣ́тъ ꙗ҆ви́сѧ, и҆ всѣ̑мъ  просвѣще́нїе да́рꙋетъ. креща́етсѧ хрⷭ҇то́съ съ на́ми, и҆́же  всѧ́кїѧ вы́шши чистоты̀: влага́етъ свѧще́нїе водѣ̀, и҆  дꙋша́мъ сїѐ ѡ҆чище́нїе быва́етъ, земно́е ꙗ҆влѧ́емое, и҆  вы́ше нб҃съ разꙋмѣва́емое. Ба́нею спасе́нїе, водо́ю же  дх҃ъ: погрꙋже́нїѧ ра́ди, и҆́же къ бг҃ꙋ, на́шъ восхо́дъ  быва́етъ. Чꙋдє́сна дѣла̀ твоѧ̑, гдⷭ҇и, сла́ва тебѣ̀. 
Сла́ва, гла́съ ѕ҃ А҆нато́лїа: 
Вода́ми і҆ѻрда́нскими ѡ҆дѣ́ѧлсѧ є҆сѝ, сп҃се,  ѡ҆дѣѧ́йсѧ свѣ́томъ, ꙗ҆́кѡ ри́зою: и҆ приклони́лъ є҆сѝ  главꙋ̀ (с. 189) предте́чи, и҆́же нб҃о и҆змѣ́ривый пѧ́дїю:  да ѡ҆брати́ши мі́ръ ѿ ле́сти, и҆ спасе́ши, ꙗ҆́кѡ  человѣколю́бецъ. 
И҆ ны́нѣ, гла́съ в҃. Тогѡ́же: 
Дне́сь хрⷭ҇то́съ на і҆ѻрда́нъ прїи́де крести́тисѧ,  дне́сь і҆ѡа́ннъ каса́етсѧ верхꙋ̀ влⷣчню. Си̑лы нбⷭ҇ныѧ  оу҆жасо́шасѧ, пресла́вное ви́дѧще та́инство, мо́ре ви́дѣ,  и҆ побѣжѐ, і҆ѻрда́нъ ви́дѣвъ, возврати́сѧ. Мы́ же  просвѣ́щшесѧ вопїе́мъ: сла́ва ꙗ҆ви́вшемꙋсѧ бг҃ꙋ, и҆ на  землѝ ви́дѣнномꙋ, и҆ просвѣти́вшемꙋ мі́ръ. 
Славосло́вїе вели́кое. По Трист҃о́мъ тропа́рь  пра́здника: є҆ктєнїѝ, и҆ ѿпꙋ́стъ. И҆ дае́тсѧ ст҃ы́й  є҆ле́й ѿ канди́ла, пою́щымъ на́мъ стїхи́рꙋ пра́здника.  Та́же ча́съ а҃-й. На а҃-мъ часѣ̀ тропа́рь  пра́здника: по трист҃о́мъ конда́къ пра́здника, и҆ про́чее,  и҆ соверше́нный ѿпꙋ́стъ. Въ сі́й де́нь лїтꙋргі́а  быва́етъ пора́нꙋ, трꙋда̀ ра́ди бдѣ́ннагѡ. 
На лїтꙋргі́и а҆нтїфѡ́нъ а҃, ѱало́мъ рг҃і, гла́съ  а҃: 
Во и҆схо́дѣ і҆и҃левѣ ѿ є҆гѵ́пта, до́мꙋ  і҆а́кѡвлѧ и҆зъ люде́й ва̑рваръ. 
Мл҃твами бцⷣы, сп҃се, спасѝ на́съ. 
И҆ дрꙋгі́й ли́къ. 
Сті́хъ в҃: Бы́сть і҆ꙋде́а ст҃ы́нѧ є҆гѡ̀, і҆и҃ль  ѻ҆́бласть є҆гѡ̀. 
Мл҃твами бцⷣы: 
Сті́хъ г҃: Мо́ре ви́дѣ, и҆ побѣжѐ, і҆ѻрда́нъ  возврати́сѧ вспѧ́ть. 
Мл҃твами бцⷣы: 
Сті́хъ д҃: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Мл҃твами бцⷣы: 
Сла́ва, и҆ ны́нѣ: 
Мл҃твами бцⷣы: 
А҆нтїфѡ́нъ в҃, ѱало́мъ рд҃і, гла́съ в҃: 
Возлюби́хъ, ꙗ҆́кѡ оу҆слы́шитъ гдⷭ҇ь гла́съ  моле́нїѧ моегѡ̀. 
Спаси́ ны, сн҃е бж҃їй, во і҆ѻрда́нѣ крести́выйсѧ,  пою́щыѧ тѝ: а҆ллилꙋ́їа. (с. 190) 
Сті́хъ в҃: Ꙗ҆́кѡ приклонѝ оу҆́хо своѐ мнѣ̀, и҆  во дни̑ моѧ̑ призовꙋ̀. 
Спаси́ ны, сн҃е бж҃їй: 
Сті́хъ г҃: Ѡ҆б̾ѧ́ша мѧ̀ болѣ̑зни смє́ртныѧ,  бѣды̑ а҆́дѡвы ѡ҆брѣто́ша мѧ̀: ско́рбь и҆ болѣ́знь  ѡ҆брѣто́хъ, и҆ и҆́мѧ гдⷭ҇не призва́хъ. 
Спаси́ ны, сн҃е бж҃їй: 
Сті́хъ д҃: Ми́лостивъ гдⷭ҇ь и҆ пра́веденъ, и҆ бг҃ъ  на́шъ ми́лꙋетъ. 
Спаси́ ны, сн҃е бж҃їй. 
Сла́ва, и҆ ны́нѣ: Є҆диноро́дный сн҃е: 
А҆нтїфѡ́нъ г҃, ѱало́мъ рз҃і, гла́съ а҃: 
Сті́хъ а҃: И҆сповѣ́дайтесѧ гдⷭ҇еви, ꙗ҆́кѡ бл҃гъ,  ꙗ҆́кѡ въ вѣ́къ ми́лость є҆гѡ̀. 
Тропа́рь: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ: и҆ дх҃ъ въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. Ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва тебѣ̀. 
Сті́хъ в҃: Да рече́тъ оу҆́бѡ до́мъ і҆и҃левъ: ꙗ҆́кѡ  бл҃гъ, ꙗ҆́кѡ въ вѣ́къ ми́лость є҆гѡ̀. 
Во і҆ѻрда́нѣ креща́ющꙋсѧ тебѣ̀, гдⷭ҇и: 
Сті́хъ г҃: Да рече́тъ оу҆́бѡ до́мъ а҆арѡ́нь: ꙗ҆́кѡ  бл҃гъ, ꙗ҆́кѡ въ вѣ́къ ми́лость є҆гѡ̀. 
Во і҆ѻрда́нѣ креща́ющꙋсѧ тебѣ̀, гдⷭ҇и: 
Сті́хъ д҃: Да рекꙋ́тъ оу҆́бѡ всѝ боѧ́щїисѧ гдⷭ҇а,  ꙗ҆́кѡ бл҃гъ, ꙗ҆́кѡ въ вѣ́къ ми́лость є҆гѡ̀. 
Во і҆ѻрда́нѣ креща́ющꙋсѧ тебѣ̀, гдⷭ҇и: 
Вхо́дное: 
Бл҃гослове́нъ грѧды́й во и҆́мѧ гдⷭ҇не,  бл҃гослови́хомъ вы̀ и҆зъ до́мꙋ гдⷭ҇нѧ, бг҃ъ гдⷭ҇ь и҆  ꙗ҆ви́сѧ на́мъ. 
Тропа́рь: Во і҆ѻрда́нѣ креща́ющꙋсѧ тебѣ̀, гдⷭ҇и: 
Сла́ва, и҆ ны́нѣ: Конда́къ, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, (с. 191) зна́менасѧ на на́съ, въ ра́зꙋмѣ  пою́щихъ тѧ̀: прише́лъ є҆сѝ, и҆ ꙗ҆ви́лсѧ є҆сѝ, свѣ́тъ  непристꙋ́пный. 
Вмѣ́стѡ же Трист҃а́гѡ, пое́мъ: Є҆ли́цы во хрⷭ҇та̀  крести́стесѧ: Прокі́менъ, гла́съ д҃: Бл҃гослове́нъ  грѧды́й во и҆́мѧ гдⷭ҇не, бг҃ъ гдⷭ҇ь и҆ ꙗ҆ви́сѧ на́мъ.  Сті́хъ: И҆сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ  въ вѣ́къ ми́лость є҆гѡ̀. А҆пⷭ҇толъ къ ті́тꙋ, зача́ло  т҃в. А҆ллилꙋ́їа, гла́съ д҃: Принеси́те гдⷭ҇еви, сы́нове  бж҃їи: Сті́хъ: Гла́съ гдⷭ҇ень на вода́хъ: Є҆ѵⷢ҇лїе  матѳе́а, зача́ло ѕ҃. Прича́стенъ: Ꙗ҆ви́сѧ бл҃года́ть  бж҃їѧ спаси́тельнаѧ всѣ̑мъ человѣ́кѡмъ. На трапе́зѣ  быва́етъ оу҆тѣше́нїе бра́тїи ве́лїе. И҆ ꙗ҆ди́мъ  ры́бꙋ, и҆ сы́ръ, и҆ ꙗ҆́ица, и҆ пїе́мъ вїно̀: мїрсті́и же  мѧ́со, а҆́ще бꙋ́детъ и҆ въ сре́дꙋ, и҆лѝ пѧто́къ. И҆  чте́тсѧ сло́во златоꙋ́стагѡ, є҆мꙋ́же нача́ло: Всѝ вы̀  во благодꙋ́шїи: 


(с. 191) 
Мѣ́сѧца тогѡ́же въ з҃-й де́нь. 
Собо́ръ ст҃а́гѡ сла́внагѡ прⷪ҇ро́ка, прⷣте́чи и҆  крⷭ҇ти́телѧ і҆ѡа́нна. 
Ве́черъ стїхоло́гїа не быва́етъ, бдѣ́нїѧ ра́ди  бы́вшагѡ, кромѣ̀ сꙋббѡ́ты. 
На Гдⷭ҇и, воззва́хъ, стїхи̑ры пра́здника г҃ гла́съ  в҃: 
Просвѣти́телѧ на́шего, просвѣща́ющаго всѧ́каго  человѣ́ка, ви́дѣвъ прⷣте́ча крⷭ҇ти́тисѧ прише́дша,  ра́дꙋетсѧ дꙋше́ю, и҆ трепе́щетъ, рꙋко́ю показꙋ́етъ є҆го̀,  и҆ глаго́летъ лю́демъ: се́й и҆збавлѧ́ѧй і҆и҃лѧ, свобожда́ѧй  на́съ ѿ и҆стлѣ́нїѧ. Ѽ безгрѣ́шный хрⷭ҇тѐ, бж҃е на́шъ,  сла́ва тебѣ̀! 
И҆зба́вителю на́шемꙋ, ѿ раба̀ креща́емꙋ, и҆ дх҃а  прише́ствїемъ свидѣ́тельствꙋемꙋ, оу҆жасо́шасѧ зрѧ́ще (с.  192) а҆́гг҃льскаѧ вѡ́инства. Гла́съ же съ нб҃сѐ принесе́сѧ  ѿ ѻ҆ц҃а̀: се́й, є҆го́же прⷣте́ча рꙋко́ю креща́етъ, сн҃ъ  мо́й є҆́сть возлю́бленный, ѡ҆ не́мже бл҃говоли́хъ. Хрⷭ҇тѐ  бж҃е на́шъ, сла́ва тебѣ̀! 
І҆ѻрда̑нскїѧ стрꙋи̑ тебѐ и҆сто́чника прїѧ́ша, и҆  оу҆тѣ́шитель въ ви́дѣ голꙋби́нѣ схожда́ше. Приклонѧ́етъ  ве́рхъ приклони́вый нб҃са̀. Зове́тъ и҆ вопїе́тъ бре́нїе  зижди́телю: что́ ми повелѣва́еши, ꙗ҆́же вы́ше менє̀;  а҆́зъ тре́бꙋю твоегѡ̀ кр҃ще́нїѧ. Ѽ безгрѣ́шный хрⷭ҇тѐ,  бж҃е на́шъ, сла́ва тебѣ̀! 
И҆ предте́чи г҃. Гла́съ а҃. Подо́бенъ: Всехва́льнїи  мч҃ницы: 
Ви́дѣвъ тѧ̀ грѧдꙋ́ща, хрⷭ҇тѐ, къ себѣ̀ предте́ча,  ꙳ и҆ креще́нїѧ просѧ́ща, ꙳ съ тре́петомъ возопѝ: ꙳ что́ ми  повелѣва́еши, ꙳ ꙗ҆̀же па́че си́лы соверши́ти; ꙳ ѽ  всеси́льне гдⷭ҇и, ꙳ ка́кѡ рꙋко́ю коснꙋ́сѧ тебє̀, ꙳ рꙋко́ю  всѧ̑ содержа́щагѡ; ꙳ ты́ мѧ па́че крестѝ раба̀ твоего̀. 
Ꙗ҆ви́хсѧ ве́сь человѣ́къ ны́нѣ, ꙳ пристꙋ́пенъ  тебѣ̀ бы́хъ, ꙳ є҆стество́мъ непристꙋ́пный: ꙳ во́лею  ѡ҆бнища́хъ бога́тъ сы́й, ꙳ ꙗ҆́кѡ да ѡ҆бнища́вшее ѡ҆богащꙋ̀  ꙳ нетлѣ́нїемъ и҆ и҆збавле́нїемъ. ꙳ Пристꙋпѝ, крестѝ ꙳  тлѣ́нїю неподлежа́щаго, ꙳ и҆ мі́ръ ѿ тлѝ и҆з̾има́ющаго. 
Содержи́мь є҆́смь ѿвсю́дꙋ, ꙳ и҆ ка́мѡ бѣжа́ти  недоꙋмѣ́юсѧ, ꙳ речѐ зижди́телю прⷣте́ча: пото́къ сы́й  пи́щный, ще́дре, ꙳ ка́кѡ оу҆́бѡ тѧ̀ ꙳ рѣ̑чныѧ вше́дшаго  прїи́мꙋтъ стрꙋи̑, ꙳ и҆злива́юща спасе́нїе, ꙳ почита́ющымъ  твоѐ ꙳ ст҃о́е, сло́ве, ꙗ҆вле́нїе; 
Сла́ва, гла́съ ѕ҃: 
Во пло́ти свѣти́льниче, прⷣте́че сп҃совъ,  прозѧбе́нїе непло́дныѧ, дрꙋ́же сꙋ́щагѡ ѿ дв҃ы, є҆мꙋ́же  взыгра́ньми во оу҆тро́бѣ поклони́лсѧ є҆сѝ, и҆ крести́лъ  є҆сѝ въ вода́хъ і҆ѻрда́нскихъ: сего̀ молѝ, мо́лимсѧ,  прⷪ҇ро́че, бꙋ́дꙋщихъ и҆збѣжа́ти треволне́нїй. 
И҆ ны́нѣ, пра́здника, гла́съ то́йже. 
Бг҃ъ сло́во ꙗ҆ви́сѧ пло́тїю ро́дꙋ человѣ́ческомꙋ,  стоѧ́ше (с. 193) крести́тисѧ во і҆ѻрда́нѣ. И҆ глаго́лаше  къ немꙋ̀ прⷣте́ча: ка́кѡ прострꙋ̀ рꙋ́кꙋ, и҆ прикоснꙋ́сѧ  верхꙋ̀ держа́щагѡ всѧ́чєскаѧ; а҆́ще и҆ ѿ мр҃і́и є҆сѝ  млⷣнецъ, но вѣ́мъ тѧ̀ бг҃а превѣ́чнаго, по землѝ хо́диши  пѣва́емый ѿ серафі̑мъ, и҆ ра́бъ влⷣкꙋ креща́ти не  наꙋчи́хсѧ. Непостижи́ме гдⷭ҇и, сла́ва тебѣ̀. 
Вхо́дъ. Прокі́менъ, гла́съ з҃: 
Бг҃ъ на́шъ на нб҃сѝ и҆ на землѝ, всѧ̑, є҆ли̑ка  восхотѣ̀, сотворѝ. 
Сті́хъ: Во и҆схо́дѣ і҆и҃левѣ ѿ є҆гѵ́пта, до́мꙋ  і҆а́кѡвлѧ и҆зъ люде́й ва̑рваръ, бы́сть і҆ꙋде́а ст҃ы́нѧ  є҆гѡ̀, і҆и҃ль ѻ҆́бласть є҆гѡ̀. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
И҆ па́ки: Бг҃ъ на́шъ на нб҃сѝ и҆ на землѝ: 
Та́же, є҆ктенїа̀. 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Ꙗ҆́кѡ ви́дѣ тѧ̀, влⷣко, і҆ѡа́ннъ предте́ча, ꙳ къ  немꙋ̀ и҆дꙋ́ща, ꙳ оу҆жа́сенъ бы́въ, ꙳ ꙗ҆́кѡ благонра́венъ  ра́бъ со стра́хомъ вопїѧ́ше: ꙳ ко́е смире́нїе, сп҃се; ꙳ ка́ѧ  нищета̀, въ ню́же ѡ҆дѣ́ѧлсѧ є҆сѝ, ꙳ бога́тствомъ  бла́гости смири́вшагосѧ человѣ́ка возне́съ, ꙳ ꙗ҆́кѡ  благоꙋтро́бенъ, ꙳ ꙗ҆́кѡ въ него̀ ѡ҆дѣ́ѧвыйсѧ; 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Грѧдѝ ко мнѣ̀, ꙳ та́инство соверша́ющемꙋ  спаси́тельное, ꙳ предте́чи противовѣща́лъ є҆сѝ, ꙳ со  стра́хомъ послꙋжѝ, ꙳ сп҃се всѧ́ческихъ, и҆ не оу҆жаса́йсѧ.  ꙳ Сокрꙋше́ннаго бо а҆да́ма грѣхо́мъ ѡ҆бновлѧ́ѧ, ꙳  креща́юсѧ, ꙗ҆́кѡ человѣ́къ: ꙳ є҆стество́мъ нескве́рный, ꙳  і҆ѻрда́нскими вода́ми, въ ни́хже ви́диши прише́дша мѧ̀. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Со́лнце ѡ҆чища́емо ꙳ кто̀ ѿ земноро́дныхъ ви́дѣ,  ꙳ (с. 194) і҆ѡа́ннъ проти́вѡ речѐ, ꙳ и҆ ѡ҆дѣва́ющаго нб҃о  ѻ҆́блаки ѡ҆бнажа́ема всего̀, ꙳ и҆ и҆сто́чники и҆ рѣ́ки  содѣва́ющаго въ во́ды входѧ́ща; ꙳ дивлю́сѧ несказа́нномꙋ  смотре́нїю твоемꙋ̀, влⷣко: ꙳ не ѡ҆тѧгчѝ раба̀ твоего̀ ꙳  стра́шными повелѣ̑нїи. 
Сла́ва, гла́съ д҃. Вѷзанті́ево: 
Ꙗ҆́кѡ дх҃а рачи́тель, и҆ бл҃года́ти бг҃овѣща́ннаѧ  ла́стовица, ꙗ҆́снѡ смотре́нїе цр҃е́во, человѣ́ческомꙋ  ро́дꙋ и҆зъ чи́стыѧ свѣ́тлѡ возсїѧ́вшаго, человѣ́кѡвъ на  ѡ҆бновле́нїе, просвѣти́лъ є҆сѝ, предте́че, сѣ́тꙋющихъ  ѻ҆бы́чай ѿе́млѧ въ коне́цъ, и҆ жи́зни присносꙋ́щныѧ  прїѧ́ти направлѧ́ѧ сердца̀, въ покаѧ́нїи креща́емыхъ,  бл҃же́нне бг҃опрїѧ́тне. 
И҆ ны́нѣ, гла́съ то́йже: 
Прїиди́те, подража́имъ мꙋ̑дрыѧ дѣ̑вы, прїиди́те,  срѧ́щимъ ꙗ҆́вльшагосѧ влⷣкꙋ: ꙗ҆́кѡ прїи́де, ꙗ҆́кѡ  жени́хъ ко і҆ѡа́ннꙋ. і҆ѻрда́нъ ви́дѣвъ тѧ̀ оу҆боѧ́сѧ и҆  пожда̀. І҆ѡа́ннъ вопїѧ́ше: не смѣ́ю держа́ти верха̀  безсме́ртнагѡ. Дх҃ъ схожда́ше въ ви́дѣ голꙋби́нѣ  ѡ҆свѧти́ти во́ды. И҆ гла́съ съ нб҃сѐ: се́й є҆́сть сн҃ъ  мо́й, прише́дый въ мі́ръ спастѝ ро́дъ человѣ́ческїй,  гдⷭ҇и, сла́ва тебѣ̀. 
Тропа́рь, гла́съ в҃: 
Па́мѧть пра́веднагѡ съ похвала́ми, тебѣ́ же  довлѣ́етъ свидѣ́тельство гдⷭ҇не, прⷣте́че, показа́лбосѧ  є҆сѝ вои́стиннꙋ и҆ прⷪ҇ро́кѡвъ честнѣ́йшїй, ꙗ҆́кѡ и҆ въ  стрꙋѧ́хъ крⷭ҇ти́ти сподо́билсѧ є҆сѝ проповѣ́даннаго.  Тѣ́мже за и҆́стинꙋ пострада́въ ра́дꙋѧсѧ, бл҃говѣсти́лъ  є҆сѝ и҆ сꙋ́щымъ во а҆́дѣ бг҃а ꙗ҆́вльшагосѧ пло́тїю,  взе́млющаго грѣ́хъ мі́ра и҆ подаю́щаго на́мъ ве́лїю млⷭ҇ть. 
Сла́ва, и҆ ны́нѣ, пра́здника: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ: и҆ дх҃ъ въ ви́дѣ голꙋби́нѣ, (с. 195)  и҆звѣ́ствоваше словесѐ оу҆твержде́нїе. Ꙗ҆вле́йсѧ хрⷭ҇тѐ  бж҃е, и҆ мі́ръ просвѣще́й, сла́ва тебѣ̀. 
На повече́рїи, по трист҃о́мъ, конда́къ предте́чи:  Плотска́гѡ твоегѡ̀ прише́ствїѧ: Ли́стъ р҃, на  ѡ҆боро́тѣ. 
На полꙋ́нощницѣ глаго́лемъ каѳі́смꙋ ѻ҆бы́чнꙋю. По  а҃-мъ Трист҃о́мъ, вмѣ́стѡ, Сѐ жени́хъ: глаго́лемъ  тропа́рь пра́здника. По в҃-мъ Трист҃о́мъ, конда́къ  предте́чи: Плотска́гѡ твоегѡ̀ прише́ствїѧ: 
На оу҆́трени, на Бг҃ъ гдⷭ҇ь, тропа́рь пра́здника,  два́жды. Сла́ва, Предте́чи: И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ а҃. Подо́бенъ:  Ка́мени запеча́танꙋ: 
І҆и҃сꙋ ро́ждшꙋсѧ ѿ дв҃ы мр҃і́и, и҆ во і҆ѻрда́нѣ  кре́щшꙋсѧ ѿ і҆ѡа́нна, дх҃ъ сни́де на него̀ зри́мый въ  ви́дѣ голꙋби́нѣ. Сегѡ̀ ра́ди прⷪ҇ро́къ со а҆́гг҃лы  глаго́лаше зовы́й: сла́ва прише́ствїю твоемꙋ̀, хрⷭ҇тѐ,  сла́ва црⷭ҇твїю твоемꙋ̀, сла́ва смотре́нїю твоемꙋ̀, є҆ди́не  человѣколю́бче. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Во стрꙋѧ́хъ ви́дѣвъ тѧ̀ і҆ѻрда́нскихъ крести́тисѧ  хотѧ́ща, вели́кїй предте́ча, хрⷭ҇тѐ, съ весе́лїемъ  взыва́ше: прише́лъ є҆сѝ, и҆ ꙗ҆ви́лсѧ є҆сѝ свѣ́тъ  непристꙋ́пный. 
Сла́ва, и҆ ны́нѣ, то́йже. 
Канѡ́нъ пра́здника пе́рвый со і҆рмосо́мъ на ѕ҃,  тропарѝ на д҃: и҆ дрꙋгі́й со і҆рмосо́мъ на д҃. І҆рмосы̀  ѻ҆бою̀ канѡ́нѡвъ пра́здника по два́жды: и҆ предте́чи на д҃,  гла́съ то́йже. Канѡ́нъ пра́здника. 
Гла́съ в҃. Пѣ́снь а҃. І҆рмо́съ: 
Глꙋбины̀ ѿкры́лъ є҆́сть дно̀, и҆ сꙋ́шею своѧ̑  влече́тъ, въ не́й покры́въ проти̑вныѧ, крѣ́пкїй во  бранѣ́хъ гдⷭ҇ь, ꙗ҆́кѡ просла́висѧ. 
А҆да́ма и҆стлѣ́вшаго ѡ҆бновлѧ́етъ стрꙋѧ́ми  і҆ѻрда́нскими, (с. 196) и҆ ѕмїє́въ главы̑ гнѣздѧ́щихсѧ  сокрꙋша́етъ цр҃ь вѣкѡ́въ гдⷭ҇ь, ꙗ҆́кѡ просла́висѧ. 
Ѻ҆гне́мъ бж҃ества̀ невеще́ственнымъ, въ пло́ть  веще́ственнꙋ ѡ҆дѣ́ѧвсѧ, і҆ѻрда́нскою ѡ҆блага́етсѧ водо́ю,  воплоще́йсѧ ѿ дв҃ы гдⷭ҇ь, ꙗ҆́кѡ просла́висѧ. 
Скве́рнꙋ ѡ҆мыва́ѧй человѣ́кѡвъ, си́мъ ѡ҆чи́щсѧ во  і҆ѻрда́нѣ: и҆̀мже восхотѣ́въ оу҆подо́бисѧ, є҆́же бѣ̀  пребы́въ, сꙋ́щыѧ во тмѣ̀ просвѣща́ѧй гдⷭ҇ь, ꙗ҆́кѡ  просла́висѧ. 
И҆́нъ канѡ́нъ пра́здника. Гла́съ то́йже.  
Пѣ́снь а҃. І҆рмо́съ: 
Ше́ствꙋетъ морскꙋ́ю волнѧ́щꙋюсѧ бꙋ́рю, сꙋ́шꙋ а҆́бїе  і҆и҃ль ꙗ҆́вльшꙋюсѧ: че́рмный же по́нтъ трїста́ты  є҆гѵ́пєтскїѧ покры̀ кꙋ́пнѡ, водостла́ненъ гро́бъ, си́лою  крѣ́пкою десни́цы влⷣчни. 
Оу҆́трꙋ ꙗ҆́вльшꙋсѧ человѣ́кѡмъ свѣтоно́снꙋ,  ны́нѣ ѿ пꙋсты́ни къ вода́мъ і҆ѻрда̑нскимъ, цр҃ю̀,  преклони́лъ є҆сѝ со́лнца твою̀ вы́ю, ли́ка мра́чна  родонача́льника и҆схи́тити, скве́рны же всѧ́кїѧ ѡ҆чи́стити  тва́рь. 
Безнача́льне, стрꙋѧ́мъ спогре́бшасѧ тебѣ̀, сло́ве,  но́ваго прево́диши, и҆стлѣ́вшаго ле́стїю сего̀, несказа́ннѡ  ѿ ѻ҆ц҃а̀ прїе́мъ гла́съ держа́венъ: се́й возлю́бленный,  ра́венъ же мнѣ̀ є҆́сть ѻ҆́трокъ є҆стество́мъ. 
Канѡ́нъ предте́чи. Творе́нїе ѳеофа́ново, є҆гѡ́же  краегране́сїе: 
Крести́телю хрⷭ҇то́въ, хвалє́нїѧ моѧ̑ прїимѝ. 
Гла́съ в҃. Пѣ́снь а҃. І҆рмо́съ: 
Непроходи́мое волнѧ́щеесѧ мо́ре, бж҃їимъ свои́мъ  велѣ́нїемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀  і҆и҃льтєскїѧ лю́ди наста́вльшемꙋ, гдⷭ҇еви пои́мъ: сла́внѡ  бо просла́висѧ. 
Погрꙋжа́ема мѧ̀ страсте́й бꙋ́рею, предте́че,  мл҃твами твои́ми предвари́въ спасѝ: безстра́стїѧ бо са́мъ  бы́лъ є҆сѝ прїѧ́телище чⷭ҇тно́е и҆ чистѣ́йшее, гдⷭ҇ꙋ  свы́ше ѿ младе́нства возложе́нъ. (с. 197) 
Ра́дꙋѧсѧ бг҃ꙋ предстоѧ́й а҆́гг҃лъ, равноа́гг҃льнаго  бл҃говѣстѝ заха́рїи честно́мꙋ, твоемꙋ̀ свѧще́нствꙋющꙋ  ѻ҆тцꙋ̀, тѧ̀, всебл҃же́нне, гдⷭ҇нѧ предте́чꙋ, и҆ дрꙋ́га  бы́вша. 
И҆спо́лненъ бы́лъ є҆сѝ всест҃а́гѡ дх҃а, є҆щѐ во  чре́вѣ твоеѧ̀ ма́тере внꙋ́трь носи́мь, и҆ взыгра́нїемъ  кра́снымъ дѣ́вственный пло́дъ ра́дꙋѧсѧ возвѣсти́лъ є҆сѝ,  и҆ поклони́лсѧ є҆сѝ, прⷪ҇ро́че всече́стне. 
Непрохо́дный всѣ̑мъ человѣ́кѡмъ пе́рвѣе,  стра́нный пꙋ́ть житїѧ̀ просѣ́кшаго, и҆ крести́вшаго хрⷭ҇та̀  во і҆ѻрда́нскихъ стрꙋѧ́хъ, восхва́лимъ гдⷭ҇нѧ прⷣте́чꙋ,  бж҃е́ственнаго и҆ бг҃омꙋ́драго. 
Бг҃оро́диченъ: 
Всеѡсщ҃е́нный двⷭ҇тва хра́мъ, во чре́вѣ бг҃а сло́ва  чревоноси́вшаѧ, притека́ющыѧ къ тебѣ̀ и҆ призыва́ющыѧ,  чⷭ҇таѧ, спасѝ моли́твами твои́ми, бѣ́дъ разрꙋша́ющи  нахожде́нїе, всенепоро́чнаѧ. 
Катава́сїа: Глꙋбины̀ ѿкры́лъ є҆́сть дно̀: 
Дрꙋгі́й: Ше́ствꙋетъ морскꙋ́ю: По кли́росѡмъ. 
Пѣ́снь г҃. І҆рмо́съ: 
Крѣ́пость даѧ́й царє́мъ на́шымъ гдⷭ҇ь и҆ ро́гъ  пома́занныхъ свои́хъ возносѧ́й ѿ дв҃ы ражда́етсѧ, грѧде́тъ  же ко креще́нїю. томꙋ̀, вѣ́рнїи, возопїе́мъ: нѣ́сть ст҃ъ,  ꙗ҆́кѡ бг҃ъ на́шъ. 
Непло́днаѧ дре́вле и҆ безча́днаѧ лю́тѣ, дне́сь  весели́сѧ хрⷭ҇то́ва це́рковь: водо́ю бо и҆ дх҃омъ сы́нове  тебѣ̀ роди́шасѧ, вѣ́рою взыва́юще: нѣ́сть ст҃ъ, ꙗ҆́коже  бг҃ъ на́шъ. 
Ве́лїимъ гла́сомъ въ пꙋсты́ни вопїе́тъ прⷣте́ча:  хрⷭ҇тꙋ̀ оу҆гото́вайте пꙋти̑, и҆ стези̑ бг҃ꙋ на́шемꙋ пра̑вы  содѣ́лайте, вѣ́рою взыва́юще: нѣ́сть ст҃ъ, ꙗ҆́коже бг҃ъ  на́шъ. 
И҆́нъ. І҆рмо́съ: 
Є҆ли́цы дре́внихъ и҆зрѣши́хомсѧ сѣ́тей, бра́шенъ  львѡ́въ сотре́нныхъ члено́вными, ра́дꙋимсѧ и҆ разшири́мъ  оу҆ста̀, сло́во плетꙋ́ще слове́съ сладкопѣ́нїѧ, и҆́мже къ  на́мъ наслажда́етсѧ дарова́нїй. 
Оу҆мерщвле́нїе пе́рвѣе насади́вый тва́ри, ѕвѣ́рѧ  (с. 198) ѕлодѣ́йственнагѡ воѡбра́жсѧ въ є҆стество̀,  ѡ҆мрача́етсѧ плотски́мъ прише́ствїемъ, оу҆́трꙋ ꙗ҆́вльшꙋсѧ,  прирази́всѧ влⷣцѣ, сокрꙋши́ти свою̀ вражде́бнꙋю главꙋ̀. 
Влече́тъ къ себѣ̀ бг҃озда́нное є҆стество̀  оу҆тро́бы мꙋчи́телѧ, погребе́нное предѣ́лы: ражда́етсѧ  па́ки земноро́дныхъ ѡ҆бновле́нїе, дѣ́ло держа́вно соверша́ѧ  влⷣка: прїи́де бо то́е ѡ҆чи́стити хотѧ̀. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑. Возвесели́босѧ дꙋ́хъ  мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть пра́веденъ, па́че тебє̀, гдⷭ҇и. 
Непло́дствїѧ поноше́нїе разрѣши́лъ є҆сѝ, позна́въ  дв҃ы бжⷭ҇твенное ржⷭ҇тво̀, взыгра́лъ є҆сѝ ра́дꙋѧсѧ во  чре́вѣ ма́терни, всехва́льне, а҆́гг҃лѡвъ сожи́телю, гдⷭ҇ень  предте́че блаже́ннѣйшїй. 
Стези̑ пред̾ꙋгото́вивъ гдⷭ҇ни, ше́ствовалъ є҆сѝ  предъ лице́мъ є҆гѡ̀, прⷪ҇ро́че: ꙗ҆́кѡ свѣти́льникъ бо  всѣ̑мъ ꙗ҆влѧ́ѧй сла́вы ѻ҆́ч҃ее сїѧ́нїе, ꙗ҆́вльшеесѧ  пло́тїю на́съ ра́ди, показа́лсѧ є҆сѝ всѣ́хъ  и҆зѧ́щнѣйшїй. 
Возсїѧ́лъ є҆сѝ, ꙗ҆́кѡ оу҆́тро, пра́вды сл҃нце  возвѣща́ѧ сꙋ́щымъ во тмѣ̀: всѣ́хъ бо спасе́нїѧ ты̀ бы́лъ  є҆сѝ проповѣ́дникъ и҆ предте́ча, и҆ всѣ̑мъ глаго́лалъ  є҆сѝ: ко хрⷭ҇тꙋ̀ пристꙋпи́те вѣ́рою, и҆ спасе́тесѧ. 
Бг҃оро́диченъ: 
Ра́дость неизглаго́ланнꙋю прїе́мши, зачала̀ є҆сѝ  безсѣ́меннѡ твоего̀ влⷣкꙋ, всю̀, бг҃ома́ти, вселе́ннꙋю  призва́вшаго. Є҆мꙋ́же и҆ взыва́емъ: ꙗ҆́кѡ нѣ́сть ст҃ъ  па́че тебє̀, гдⷭ҇и. 
Катава́сїа: Крѣ́пость даѧ́й: Дрꙋгі́й: Є҆ли́цы  дре́внихъ: 
Конда́къ, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀:  прише́лъ є҆сѝ, и҆ ꙗ҆ви́лсѧ є҆сѝ свѣ́тъ непристꙋ́пный. 
І҆́косъ: 
Галїле́и ꙗ҆зы́честѣй, завꙋлѡ́нстѣй странѣ̀, и҆  (с. 199) нефѳали́мстѣй землѝ, ꙗ҆́коже речѐ прⷪ҇ро́къ,  свѣ́тъ вели́къ возсїѧ̀ хрⷭ҇то́съ, ѡ҆мрачє́ннымъ свѣтла̀  ꙗ҆ви́сѧ зарѧ̀ и҆зъ виѳлее́ма ѡ҆блиста́ющаѧ, па́че же и҆зъ  мр҃і́и гдⷭ҇ь, все́й вселе́ннѣй возсїѧва́етъ лꙋчы̀ сл҃нце  пра́вды. Тѣ́мже и҆̀же ѿ а҆да́ма назі́и, прїиди́те всѝ  ѡ҆блече́мсѧ въ него̀, да согрѣ́емсѧ: покрыва́етъ бо нагі̑ѧ,  и҆ просвѣща́етъ тє́мныѧ. Прише́лъ є҆сѝ, и҆ ꙗ҆ви́лсѧ  є҆сѝ свѣ́тъ непристꙋ́пный. 
Та́же сѣда́ленъ, гла́съ и҃. Подо́бенъ:  Премꙋ́дрости: 
І҆ѻрда́нъ стрꙋѧ́ми слꙋ́житъ, и҆ і҆ѡа́ннъ  простира́етъ рꙋ́кꙋ тлѣ́ннꙋю, ꙗ҆́вльшꙋсѧ тебѣ̀, неви́диме,  пло́тїю ко креще́нїю: но ѻ҆́въ оу҆́бѡ возвраща́шесѧ  вспѧ́ть со стра́хомъ, ѻ҆́въ же а҆́бїе держа́ше съ  тре́петомъ тѧ̀ нетлѣ́ннаго. Вои́стиннꙋ а҆́гнецъ бж҃їй  и҆сто́чникъ присноживо́тный, и҆сто́чники же и҆ морѧ̀, и҆  человѣ́ки ѡ҆свѧти́въ: трⷪ҇ца бо просїѧ̀ свы́ше, сн҃а тѧ̀  и҆менꙋ́етъ роди́тель, и҆ ст҃ы́й дх҃ъ схо́дитъ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, гла́съ тво́й, є҆го́же ре́клъ  є҆сѝ, гла́съ вопїю́щагѡ въ пꙋсты́ни, ꙗ҆́кѡ возгремѣ́лъ  є҆сѝ надъ вода́ми мно́гими, твоемꙋ̀ свидѣ́тельствꙋѧй  сн҃ꙋ, ве́сь бы́въ соше́дшагѡ дх҃а, возопѝ: ты̀ є҆сѝ  хрⷭ҇то́съ, бж҃їѧ мꙋ́дрость и҆ си́ла. 
Ѡ҆чища́емо со́лнце кто̀ ви́дѣ, проповѣ́дникъ  вопїе́тъ, пресвѣ́тлое є҆стество́мъ; да тебѐ вода́ми  сїѧ́нїе сла́вы, ѻ҆ц҃а̀ ѻ҆́бразъ присносꙋ́щнагѡ ѡ҆мы́ю, и҆  сѣ́но сы́й ѻ҆гню̀ прикоснꙋ́сѧ твоегѡ̀ бж҃ества̀: ты́ бо  є҆сѝ хрⷭ҇то́съ, бж҃їѧ мꙋ́дрость и҆ си́ла. 
Ꙗ҆вѝ бжⷭ҇твенное, є҆́же и҆мѣ̀ бл҃гоговѣ́нїе  мѡѷсе́й прилꙋчи́всѧ тебѣ̀: ꙗ҆́кѡ бо и҆з̾ кꙋпины̀ тѧ̀  возгласи́вша разꙋмѣ̀, а҆́бїе ѿвратѝ лицѐ, а҆́зъ же  ка́кѡ тѧ̀ оу҆ви́жꙋ ꙗ҆́снѡ; и҆лѝ ка́кѡ рꙋ́кꙋ положꙋ̀ на  тѧ̀; ты́ бо є҆сѝ хрⷭ҇то́съ, бж҃їѧ мꙋ́дрость и҆ си́ла. (с.  200) 
Дꙋше́вное соверша́ѧ, мꙋ́дре, и҆ сло́вомъ почте́ный,  бездꙋ́шныхъ стыждꙋ́сѧ. А҆́ще бо крещꙋ́ тѧ, клеве́тна мѝ  є҆́сть ѻ҆гне́мъ дымѧ́щаѧсѧ гора̀, побѣ́гшее же мо́ре на  дво́е, и҆ і҆ѻрда́нъ се́й возврати́выйсѧ: ты́ бо є҆сѝ  хрⷭ҇то́съ, бж҃їѧ мꙋ́дрость и҆ си́ла. 
И҆́нъ. І҆рмо́съ: 
Ѻ҆гне́мъ ѡ҆чи́щсѧ та́йнагѡ зрѣ́нїѧ, поѧ̀ прⷪ҇ро́къ  человѣ́кѡвъ новодѣ́йство, возглаша́етъ гла́съ, дх҃омъ  пле́щꙋщъ, воплоще́нїе ꙗ҆влѧ́ющь неизрече́нна сло́ва, и҆́мже  си́льныхъ держа̑вы сотро́шасѧ. 
По́сланъ ѿ ѻ҆ц҃а̀, всесвѣ́тлое сло́во, но́щи  ѿгна́ти ѕломра́чное стремле́нїе, и҆ и҆скорени́ти грѧде́ши  человѣ́кѡвъ грѣхѝ, сы́ны же привлещѝ твои́мъ  креще́нїемъ, бл҃же, свѣ̑тлы ѿ стрꙋ́й і҆ѻрда́нскихъ. 
Са́мое прови́дѣвъ нарече́нное сло́во, ꙗ҆́снѡ  проповѣ́дникъ вопїе́тъ тва́ри: се́й пре́жде менє̀, вторы́й  пло́тїю, соѻбра́зенъ просїѧ̀ бжⷭ҇твенною си́лою,  вражде́бный на́шъ ѿѧ́ти грѣ́хъ. 
Па́жить оу҆ себє̀ животво́рнꙋ носѧ̀, оу҆ловлѧ́етъ  ѕмїє́въ гнѣ́здамъ натека́ѧ мно́гими сѣтьмѝ, низлага́ѧ  бг҃ъ сло́во: запина́етъ же оу҆ѧзви́вшаго всемі́рный ро́дъ,  сего̀ потре́бль и҆збавлѧ́етъ тва́рь. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. Тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Ѡ҆сквернє́нныѧ ѡ҆мы́ти водо́ю посла́лсѧ є҆сѝ, ѿ  влⷣки оу҆готовлѧ́ѧ прїѧ́ти, взе́млющагѡ грѣ́хъ хрⷭ҇та̀,  и҆ ле́сть ѿгонѧ́ща бг҃оразꙋ́мїѧ заре́ю, всече́стне. 
Ꙗ҆́да мѧ̀ ѕмїи́на оу҆грызе́нїѧ и҆сцѣли́ти,  бл҃же́нне, молѝ, и҆́же хрⷭ҇та̀ вода́ми крести́въ  і҆ѻрда́нскими, въ ни́хже ѕмїє́въ возгнѣзди́вшꙋюсѧ ѕло́бꙋ  сп҃съ сокрꙋшѝ. 
Мꙋ́дростїю бж҃їею оу҆кра́шенъ, прише́лъ є҆сѝ (с.  201) хрⷭ҇топроповѣ́дникъ: вопїю́щагѡ бо бы́лъ є҆сѝ  зовꙋ́щїй, пока́йтесѧ, гла́съ, ꙗ҆́кѡ прⷪ҇ро́къ провозгласѝ,  сꙋ́щаго па́че всѣ́хъ человѣ̑къ тѧ̀ показꙋ́ѧ на́мъ. 
Стра́нное и҆ человѣ́ки нетре́нное живы́й житїѐ,  предста́лъ є҆сѝ вода́мъ, всеизрѧ́днѣйше, і҆ѻрда̑нскимъ,  гла́съ ѻ҆́ч҃їй слы́шавъ, и҆ прише́ствїе дх҃а оу҆зрѣ́въ. 
Бг҃оро́диченъ: 
И҆́же всѧ̑ созда́вый гдⷭ҇ь, по на́мъ са́мъ  зи́ждетсѧ, всели́всѧ, всечⷭ҇таѧ, во оу҆тро́бꙋ твою̀  всест҃ꙋ́ю, во ѻ҆́бразъ человѣ́чь ѡ҆дѣ́ѧсѧ, и҆ сво́й  ѻ҆́бразъ спасѐ. 
Катава́сїа: Оу҆слы́шахъ, гдⷭ҇и, гла́съ тво́й:  Дрꙋгі́й: Ѻ҆гне́мъ ѡ҆чи́щсѧ: 
Пѣ́снь є҃. І҆рмо́съ: 
І҆и҃съ, живота̀ нача́льникъ, разрѣши́ти ѡ҆сꙋжде́нїе  грѧде́тъ а҆да́ма первозда́ннагѡ, ѡ҆чище́нїй же ꙗ҆́кѡ бг҃ъ  не тре́бꙋѧ, па́дшаго ѡ҆чища́етъ во і҆ѻрда́нѣ: въ не́мже  враждꙋ̀ оу҆би́въ, преимꙋ́щь всѧ́къ оу҆́мъ ми́ръ да́рꙋетъ. 
Сше́дшымсѧ без̾ числа̀ лю́демъ ѿ і҆ѡа́нна  крести́тисѧ, са́мъ посредѣ̀ и҆́хъ ста̀. Провозгла́си же  предстоѧ́щымъ: кто̀ показа̀, непокори́вїи, гнѣ́ва ва́мъ  оу҆клони́тисѧ хотѧ́щагѡ бы́ти; плоды̀ достѡ́йны хрⷭ҇тꙋ̀  сотвори́те: предстоѧ́й бо ны́нѣ ми́ръ да́рꙋетъ. 
Дѣ́латель и҆ зижди́тель посредѣ̀ стоѧ́й, ꙗ҆́кѡ  є҆ди́нъ всѣ́хъ сердца̀ и҆спытꙋ́етъ, чисти́тельнꙋю же  лопа́тꙋ рꙋко́ю прїе́мъ, всемі́рное гꙋмно̀ всемꙋ́дрѣ  разлꙋча́етъ, непло́дїе палѧ̀, бл҃гоплѡ́днымъ вѣ́чный  живо́тъ да́рꙋетъ. 
И҆́нъ. І҆рмо́съ: 
Врага̀ те́мнагѡ и҆ ѡ҆скверне́ннагѡ ꙗ҆́да  ѡ҆чище́нїемъ дх҃а и҆змове́ни, къ но́вой приста́хомъ  небла́зненной стезѝ, водѧ́щей въ непристꙋ́пнꙋю ра́дость,  є҆ди́нѣмъ пристꙋ́пнꙋ, и҆̀мже бг҃ъ примири́сѧ. 
Ви́дѣвъ зижди́тель, во мра́цѣ прегрѣше́нїй  плени́цами неизбѣ́жными, є҆го́же воѡбразѝ пє́рсты,  поставлѧ́етъ на (с. 202) ѻ҆бою̀ ра̑мꙋ воздви́гъ горѣ̀,  ны́нѣ во многотекꙋ́щихъ вода́хъ ѡ҆мыва́ѧ стꙋда̀ дре́внѧгѡ  а҆да́мова ѕла́гѡ нра́ва. 
Со бл҃гоче́стїемъ притеце́мъ прилѣ́жнѡ, ко  и҆сто́чникѡмъ пречи̑стымъ тече́нїѧ спаси́тельнагѡ, сло́во  оу҆смотрѧ́юще ѿ нетлѣ́нныѧ, почерпа̑ла приносѧ́ще жа́жди  бжⷭ҇твенныѧ, мі́ра сла́достнѣ и҆сцѣлѧ́ѧ недꙋ́гъ. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Преесте́ственныѧ добродѣ́тели свѣтлостьмѝ  ѡ҆заре́нъ, ꙗ҆́кѡ ѿ нбⷭ҇нагѡ тайновожде́нїе вода́мъ  предста́лъ є҆сѝ і҆ѻрда̑нскимъ, креща́ѧ и҆ ѡ҆чища́ѧ  водо́ю, предте́че, вѣ́рою дꙋше́вною пристꙋпа́ющыѧ тебѣ̀. 
Чи́стый и҆ нетлѣ́нный свѣ́тъ хотѧ̀ крести́ти,  сосꙋ́дъ чистѣ́йшїй показа́лсѧ є҆сѝ, і҆ѡа́нне: бо́лїй бо  всѣ́хъ ѿ негѡ̀ пред̾избра́лсѧ є҆сѝ, прⷪ҇ро́кѡвъ же  честнѣ́йшїй, прⷪ҇ро́чествованнаго бо сподо́билсѧ є҆сѝ  ви́дѣти. 
По́сланъ бы́въ пред̾ лице́мъ гдⷭ҇нимъ, всегѡ̀  всѣ̑мъ стєзѝ человѣ́кѡмъ показꙋ́ѧ, прикаса́етсѧ трепе́щѧ  верхꙋ̀ влⷣчню, и҆ кр҃ща́етъ глаго́лѧ предте́ча: и҆но́гѡ  ра́звѣ тебє̀ бо́га не вѣ́мъ. 
Кто̀ ви́дѣ, и҆лѝ кто̀ слы́ша когда̀ безскве́рнаго  созда́нїю ве́рхъ преклонѧ́юща, рꙋко́ю всѧ̑ содержа́щаго,  тѣ́мъ тре́петнѡ крести́тель вопїѧ́ше: и҆но́гѡ па́че тебє̀  бо́га не вѣ́мъ. 
Бг҃оро́диченъ: 
Сн҃ъ бж҃їй, сн҃ъ тво́й, дв҃о, ꙗ҆́вѣ показа́сѧ,  дѣла̀ ꙗ҆́кѡ бг҃ъ соверша́ѧ во́лею є҆ди́ною. Тѣ́мже тѧ̀  всѝ и҆́стиннѡ бцⷣꙋ и҆ гдⷭ҇ственнѡ и҆менꙋ́емъ: и҆ны́ѧ бо  мт҃ре бж҃їѧ не вѣ́мы. 
Катава́сїа: І҆и҃съ, живота̀ нача́льникъ: Дрꙋгі́й:  Врага̀ те́мнагѡ: (с. 203) 
Пѣ́снь ѕ҃. І҆рмо́съ: 
Гла́съ словесѐ, свѣти́льникъ свѣ́та, денни́ца  сл҃нца, прⷣте́ча, въ пꙋсты́ни, пока́йтесѧ, всѣ̑мъ вопїе́тъ  лю́демъ, и҆ пред̾ѡчи́ститесѧ: се́ бо предстои́тъ хрⷭ҇то́съ,  ѿ тлѝ мі́ръ и҆збавлѧ́ѧй. 
Ро́ждсѧ нетлѣ́ннѡ ѿ бг҃а и҆ ѻ҆ц҃а̀, ѿ дв҃ы  кромѣ̀ скве́рны воплоща́етсѧ хрⷭ҇то́съ: є҆мꙋ́же реме́нь,  ꙗ҆̀же ѿ на́съ сло́ва сочта́нїѧ, разрѣши́ти неꙋдо́бь  оу҆чи́тъ предте́ча, земнорѡ́дныѧ ѿ ле́сти и҆збавлѧ́ѧ. 
Ѻ҆гне́мъ крⷭ҇ти́тъ коне́чнымъ хрⷭ҇то́съ проти̑вныѧ,  а҆ не бг҃а мꙋ́дрствꙋющихъ є҆го̀: дх҃омъ же ѡ҆бновлѧ́етъ  водо́ю бл҃года́ти разꙋмли̑выѧ бжⷭ҇тва̀ є҆гѡ̀, ѿ  прегрѣше́нїй и҆збавлѧ́ѧ. 
И҆́нъ. І҆рмо́съ: 
Вожделѣ́ннаго ꙗ҆́вствова со всебл҃же́ннымъ  гла́сомъ ѻ҆ц҃ъ, є҆го́же и҆з̾ чре́ва ѿры́гнꙋ: є҆́й,  глаго́летъ, се́й соесте́ственъ сн҃ъ сы́й свѣтоза́ренъ,  произни́че и҆з̾ человѣ́ча ро́да: сло́во же моѐ жи́во, и҆  чл҃вѣ́къ промышле́нїемъ. 
Ѿ глꙋби́ннагѡ льва̀, тревече́рнїй стра́ннѣ  прⷪ҇ро́къ во внꙋ́треннихъ валѧ́ѧсѧ, а҆́бїе произы́де,  пакибытїѧ̀ спасе́нїе, ѿ ѕмі́ѧ человѣкоꙋбі́йцы, всѣ̑мъ  пред̾ѧвлѧ́ѧ въ послѣ̑днѧѧ лѣ̑та. 
Ѿве́рстꙋ не́бꙋ всесвѣ́тлыхъ писа́нїй, оу҆чени́къ  зри́тъ ѿ ѻ҆ц҃а̀ посыла́емь: пребыва́ющь же дх҃ъ на  пречи́стѣмъ сло́вѣ, наше́дъ ꙗ҆́кѡ го́лꙋбь неизрече́ннымъ  ѻ҆́бразомъ, лю́демъ же ꙗ҆влѧ́етсѧ, прише́дшымъ ко влⷣцѣ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Ты̀ сло́ва гла́съ предше́ствовалъ є҆сѝ, и҆ ꙗ҆́кѡ  свѣтоно́снаѧ ѕвѣзда̀ возсїѧ́лъ є҆сѝ, провозвѣща́ѧ,  предте́че, ты̀ пра́вды сл҃нца. 
Земны́хъ попече́нїй не оу҆вѣ́дѣлъ є҆сѝ, и҆  нбⷭ҇ными (с. 204) наде́ждами ѡ҆богати́лсѧ є҆сѝ: на землѝ  ꙗ҆́кѡ а҆́гг҃лъ жи́знь соверши́лъ є҆сѝ, всебл҃же́нне. 
Прⷪ҇ро́кѡвъ тѧ̀ печа́ть зна́емъ, ꙗ҆́кѡ ве́тхаго и҆  но́ваго хода́таѧ, и҆ крести́телѧ и҆ прⷣте́чꙋ, сп҃са хрⷭ҇та̀  предвозвѣща́емъ. 
Бг҃оро́диченъ: 
Несказа́нно вои́стиннꙋ зача́тїе, неизрече́нно  ржⷭ҇тво̀ твоѐ и҆ непостижи́мо всѣ̑мъ вѣ̑рнымъ  познава́етсѧ и҆ вѣ́рꙋетсѧ, є҆ди́на бг҃оневѣ́сто. 
Катава́сїа: Гла́съ словесѐ: Дрꙋгі́й:  Вожделѣ́ннаго ꙗ҆́вствова: 
Конда́къ, гла́съ ѕ҃: 
Плотска́гѡ твоегѡ̀ прише́ствїѧ оу҆боѧ́всѧ  і҆ѻрда́нъ, стра́хомъ возвраща́шесѧ: прⷪ҇ро́ческое же  слꙋже́нїе и҆сполнѧ́ѧ і҆ѡа́ннъ, тре́петомъ спрѧ́ташесѧ:  а҆́гг҃льскїѧ чи́ни оу҆жаса́хꙋсѧ, зрѧ́ше тѧ̀ во стрꙋѧ́хъ  пло́тїю креща́ема: и҆ всѝ сꙋ́щїи во тмѣ̀ ѡ҆зарѧ́хꙋсѧ,  воспѣва́юще тѧ̀ ꙗ҆́вльшагосѧ, и҆ просвѣти́вшаго всѧ̑. 
І҆́косъ: 
Ѡ҆слѣ́пшꙋ а҆да́мꙋ во є҆де́мѣ, ꙗ҆ви́сѧ сл҃нце  и҆з̾ виѳлее́ма, и҆ ѿве́рзе є҆мꙋ̀ зѣ̑ницы, ѡ҆мы́въ сїѧ̑  і҆ѻрда́нскими вода́ми: ѡ҆чернѣ́вшемꙋ и҆ ѡ҆мраче́нномꙋ  свѣ́тъ возсїѧ̀ неꙋгаси́мый. Оу҆жѐ є҆мꙋ̀ нѣ́сть но́щь,  по всегда̀ де́нь. Є҆́же ко оу҆́трꙋ оу҆́тро, є҆гѡ̀ ра́ди  роди́сѧ: къ ве́черꙋ бо сокры́сѧ, ꙗ҆́коже пи́шетъ, ѡ҆брѣ́те  зарю̀ возставлѧ́ющꙋю того̀. И҆́же къ ве́черꙋ пады́й,  и҆змѣни́сѧ мра́ка, и҆ дости́же ко оу҆́трꙋ ꙗ҆́вльшагѡсѧ,  и҆ просвѣти́вшагѡ всѧ̑. 
Пѣ́снь з҃. І҆рмо́съ: 
Ю҆́ноши бл҃гочести̑выѧ, пе́щи ѻ҆́гненнѣй  приѡбщи́вшыѧсѧ, шꙋмѧ́щъ дх҃ъ ро́сный невреди̑мы сохранѝ, и҆  бж҃їѧ а҆́гг҃ла снизхожде́нїе. Тѣ́мже, въ пла́мени  ѡ҆роша́еми, благода́рственнѡ воспѣва́хꙋ: препѣ́тый ѻ҆ц҃ъ  гдⷭ҇и и҆ бж҃е, бл҃гослове́нъ є҆сѝ. 
Ꙗ҆́коже на нб҃сѝ съ тре́петомъ и҆ чꙋ́домъ  предстоѧ́хꙋ, (с. 205) во і҆ѻрда́нѣ си̑лы а҆́гг҃льскїѧ,  смотрѧ́юще толи̑ка бж҃їѧ схождє́нїѧ: ꙗ҆́кѡ держа́й  превы́шнихъ во́дъ соста́въ, въ вода́хъ плотоно́сецъ стоѧ́ше,  бг҃ъ ѻ҆ц҃ъ на́шихъ. 
Ѻ҆́блакъ дре́вле и҆ мо́ре бжⷭ҇твеннагѡ проѡбража́хꙋ  креще́нїѧ чꙋ́до: въ ни́хже дре́внїи крести́шасѧ, и҆сходѧ́ще  зако́ннїи лю́дїе. Мо́ре же бѣ̀ ѻ҆́бразъ воды̀, и҆  ѻ҆́блакъ дх҃а: и҆́миже соверша́еми, бл҃гослове́нъ є҆сѝ,  зове́мъ, гдⷭ҇и бж҃е, во вѣ́ки. 
Всѝ вѣ́рнїи, въ не́мже соверше́нїе прїѧ́хомъ,  бг҃осло́вѧще немо́лчнѡ со а҆́гг҃лы, просла́вимъ ѻ҆ц҃а̀, и҆  сн҃а, и҆ дх҃а ст҃а́го: се́ бо трⷪ҇ца ѵ҆поста́сьми  є҆диносꙋ́щнаѧ, є҆ди́нъ же бг҃ъ, є҆мꙋ́же пое́мъ:  бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Ѡ҆палѝ стрꙋе́ю ѕмі́євы главы̑ пе́щный высо́кїй  пла́мень, ю҆́ношы носѧ́щъ бл҃гочести̑выѧ, оу҆ти́шивый  неꙋдободержи́мꙋю мглꙋ̀ и҆з̾ грѣха̀, всю́ же ѡ҆мыва́етъ  росо́ю дх҃а. 
Тебѐ живописꙋ́ющїй а҆ссѷрі́йскїй пла́мень  оу҆жа́сенъ поставлѧ́еши, въ ро́сꙋ преведе́нъ. Тѣ́мже вода̀  ны́нѣ, ꙗ҆́коже пла́мень ѡ҆дѣва́ѧй вре́днꙋю ѕло́бꙋ,  хрⷭ҇тѐ, прикрове́ннꙋю ѡ҆палѧ́етъ, ѿ поползнове́нныѧ  стезѝ призыва́ющи. 
Раздѣ́льшꙋсѧ і҆ѻрда́нꙋ дре́вле, по сꙋ́хꙋ  прехо́дѧтъ лю́дїе і҆и҃льстїи, тебѐ держа́внѣйшаго,  содержа́ща тва́рь некосни́тельнѣ, ны́нѣ въ вода́хъ  написꙋ́ющїи, къ нетлѣ́ннѣй и҆ поле́знѣй стезѝ. 
Вѣ́мы пе́рвѣе всепа́гꙋбный пото́пъ, ми́лостивнѡ  тѧ̀ всѣ́хъ во тлю̀ привестѝ. ѽ тревели̑каѧ сотворѧ́ѧ, и҆  стра̑ннаѧ! ны́нѣ же пото́пльша, хрⷭ҇тѐ, грѣ́хъ за  благосе́рдїе и҆ человѣ́ческое спасе́нїе. 
И҆́нъ. І҆рмо́съ: 
Кꙋпина̀ въ горѣ̀ ѻ҆гнеѡпа́льнаѧ, и҆ росоно́снаѧ  пе́щь халде́йскаѧ, ꙗ҆́вѣ предписа́ тѧ, бг҃оневѣ́сто:  бжⷭ҇твенный бо невеще́ственный въ веще́ственнѣмъ чре́вѣ  ѻ҆́гнь неѡпа́льнѡ прїѧ́ла є҆сѝ. (с. 206) Тѣ́мже и҆зъ  тебє̀ ро́ждшемꙋсѧ пое́мъ: бл҃гослове́нъ є҆сѝ, бж҃е ѻ҆ц҃ъ  на́шихъ. 
Сщ҃еннодѣ́йствовавъ креще́нїе, и҆ соверши́въ,  прⷣте́че, ꙗ҆̀же ѿ бг҃а ꙗ҆́вѣ да̑нныѧ тебѣ̀ та̑йны,  ꙗ҆́кѡ а҆́гнецъ неѕло́бивъ, сщ҃еннодѣ́йствꙋемый прине́слсѧ  є҆сѝ же́ртва. Тѣ́мже съ тобо́ю согла́снѡ пое́мъ:  бл҃гослове́нъ бг҃ъ ѻ҆ц҃ъ на́шихъ. 
Но́вый и҆лїа̀ ты̀ бы́лъ є҆сѝ, со дерзнове́нїемъ,  прⷣте́че, и҆ царѧ̀ ѡ҆блича́ѧ беззако́нновавша, и҆ житїѐ  невеще́ственно показꙋ́ѧ на́мъ, ꙗ҆́коже ѻ҆́нъ,  требл҃же́нне. Тѣ́мже съ тобо́ю, прⷪ҇ро́че, пое́мъ:  бл҃гослове́нъ бг҃ъ ѻ҆ц҃ъ на́шихъ. 
И҆́же прⷪ҇ро́кѡвъ бо́льшїй, и҆ а҆пⷭ҇лѡвъ, прⷣте́че,  хрⷭ҇то́выхъ бжⷭ҇твеннꙋю че́сть наслѣ́довавъ, ты̀ зако́на  и҆сполне́нїе, и҆ нача́ло ꙗ҆́вѣ но́выѧ бл҃года́ти ꙗ҆ви́лсѧ  є҆сѝ. Тѣ́мже съ тобо́ю, требл҃же́нне, пое́мъ:  бл҃гослове́нъ бг҃ъ ѻ҆ц҃ъ на́шихъ. 
Бг҃оро́диченъ: 
Пѣснослове́ньми всечⷭ҇тꙋю и҆ бг҃опрїѧ́тнꙋю влⷣчцꙋ,  бл҃гочести́вїи досто́йнѡ всѝ воспои́мъ, ꙗ҆́кѡ бг҃а  ро́ждшꙋю є҆диноро́днаго на́мъ человѣ́кѡмъ ꙗ҆́вльшасѧ. Къ  немꙋ́же, вѣ́рнїи, согла́снѡ пое́мъ, бл҃гослове́нъ бг҃ъ  ѻ҆ц҃ъ на́шихъ. 
Катава́сїа: Ю҆́ноши бл҃гочести̑выѧ: Дрꙋгі́й:  Ѡ҆палѝ стрꙋе́ю ѕмі́євы главы̑: 
Пѣ́снь и҃. І҆рмо́съ: 
Та́йнꙋ пресла́внꙋю вавѷлѡ́нскаѧ показа̀ пе́щь,  и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше невеще́ственный  ѻ҆́гнь воспрїѧ́ти і҆ѻрда́нъ, и҆ ѡ҆б̾ѧ́ти пло́тїю  креща́ема зижди́телѧ, є҆го́же благословѧ́тъ лю́дїе, и҆  превозно́сѧтъ во всѧ̑ вѣ́ки. 
Ѿложѝ стра́хъ ве́сь, и҆зба́витель предте́чи  речѐ: мнѣ́ же повини́сѧ, ꙗ҆́кѡ бл҃го́мꙋ, мнѣ̀ пристꙋпѝ,  сїе́ бо є҆стество́мъ бы́хъ, мои̑мъ повелѣ́нїємъ  покори́сѧ, и҆ крести́ мѧ соше́дшаго: є҆го́же благословѧ́тъ  лю́дїе, и҆ превозно́сѧтъ во всѧ̑ вѣ́ки. (с. 207) 
Глаго́лы ꙗ҆́коже оу҆слы́ша крⷭ҇ти́тель влⷣчни, съ  тре́петомъ дла́нь простира́етъ: ѻ҆ба́че же рꙋко́ю коснꙋ́всѧ  верхꙋ̀ зижди́телѧ своегѡ̀, кре́щшемꙋсѧ вопїѧ́ше: ѡ҆свѧти́  мѧ, ты́ бо є҆сѝ бг҃ъ мо́й, є҆го́же благословѧ́тъ лю́дїе,  и҆ превозно́сѧтъ во всѧ̑ вѣ́ки. 
Трⷪ҇цы ꙗ҆вле́нїе во і҆ѻрда́нѣ бы́сть, са́мое бо  пребж҃е́ственное є҆стество̀, ѻ҆ц҃ъ возгласѝ: се́й  креща́емый, сн҃ъ возлю́бленный мо́й. Дх҃ъ же прїи́де къ  подо́бномꙋ, є҆го́же благословѧ́тъ лю́дїе, и҆ превозно́сѧтъ  во всѧ̑ вѣ́ки. 
И҆́нъ. І҆рмо́съ: 
Свобо́дна оу҆́бѡ тва́рь познава́етсѧ, и҆ сы́нове  свѣ́та пре́жде ѡ҆мраче́ннїи: є҆ди́нъ сте́нетъ тмы̀  предста́тель. Ны́нѣ да бл҃гослови́тъ оу҆се́рднѡ  вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дїе. 
Трїѐ бг҃ови́днїи во ѻ҆гнѝ ѡ҆роша́еми,  ѡ҆зарѧ́ющесѧ тремѝ всесвѣ́тлѣ ст҃ы́нѧми, ꙗ҆́вѣ  пока́зовахꙋ превы́шнее є҆стество̀ смѣше́нїемъ  человѣ́ческимъ, ѻ҆гнепалѧ́щее росо́ю ми́лостивнѡ всѧ́кꙋ  па́гꙋбнꙋю ле́сть. 
Да оу҆бѣли́тсѧ всѧ́кое земно́е є҆стество̀, ѿ  паде́нїѧ ны́нѣ на не́бо возводи́мо: и҆́мже бо всѧ̑  соблюда́ютсѧ сло́вомъ, текꙋ́щими стрꙋѧ́ми ѡ҆мы́вшесѧ,  прегрѣше́нїй пре́жнихъ оу҆бѣжѐ, пресвѣ́тлѡ и҆змове́но. 
И҆́нъ. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Тѧ̀ и҆́же на землѝ равноа́гг҃льна ꙗ҆́вльшасѧ  премѣне́ннымъ житїе́мъ, и҆ всѣ́хъ вы́шша, і҆ѡа́нне  всебл҃же́нне, ра́достнѡ почита́емъ, зовꙋ́ще: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Є҆ди́но въ тре́хъ бжⷭ҇тва̀ сꙋщество̀,  є҆диносꙋ́щными ѵ҆поста́сьми, прⷪ҇ро́че, наꙋчи́лъ є҆сѝ:  гла́сомъ бо роди́телѧ, (с. 208) и҆ прише́ствїемъ дх҃а  позна́лъ є҆сѝ креща́емаго, сло́ва бж҃їѧ присносꙋ́щнаго. 
Оу҆́тро мы́сленное, сл҃нце возвѣща́ѧ, є҆́же и҆з̾  дв҃ы возсїѧ́вшее, и҆з̾ непло́дныѧ предте́клъ є҆сѝ,  і҆ѡа́нне всече́стне, и҆ а҆́гнца проповѣ́далъ є҆сѝ, мі́ра  грѣ́хъ человѣколю́бїемъ взе́млющаго. 
Свы́ше на́съ ны́нѣ назира́ѧ, бл҃же́нне, твои́ми  моли́твами сохранѝ, бжⷭ҇твенномꙋ проповѣ́данїю  послѣ́дꙋющыѧ твоемꙋ̀, всебл҃же́нне, и҆ во оу҆че́нїихъ  пребыва́юще, предте́че, бжⷭ҇твенныхъ и҆ спаси́тельныхъ  твои́хъ догма́тѡвъ. 
Бг҃оро́диченъ: 
Сла́вы ѻ҆́ч҃їѧ зачала̀ є҆сѝ несказа́ннѡ  превѣ́чное ѡ҆сїѧ́нїе, и҆ сло́во безнача́льное, въ нача́лѣ  сꙋ́щее разꙋмѣва́емое: и҆ ны́нѣ и҆з̾ тебє̀  перворожде́нна, всечⷭ҇таѧ, бы́вша неизмѣ́ннѡ тва́ри. 
Катава́сїа: Та́йнꙋ пресла́внꙋю вавѷлѡ́нскаѧ:  Дрꙋгі́й: Свобо́дна оу҆́бѡ тва́рь познава́етсѧ: 
На ѳ҃-й пѣ́сни, Честнѣ́йшꙋю не пое́мъ, но пое́мъ  припѣ́вы пра́здника, и҆ предте́чи, и҆ і҆рмосы̀. 
Припѣ́въ: 
Велича́й, дꙋшѐ моѧ̀, честнѣ́йшꙋю го́рнихъ  во́инствъ, дв҃ꙋ пречи́стꙋю бцⷣꙋ. 
Пѣ́снь ѳ҃. І҆рмо́съ: 
Недоꙋмѣ́етъ всѧ́къ ѧ҆зы́къ благохвали́ти по  достоѧ́нїю, и҆з̾ꙋмѣва́етъ же оу҆́мъ и҆ премі́рный пѣ́ти  тѧ̀, бцⷣе. Ѻ҆ба́че, бл҃га́ѧ сꙋ́щи, вѣ́рꙋ прїимѝ, и҆́бо  любо́вь вѣ́си бжⷭ҇твеннꙋю на́шꙋ: ты́ бо хрⷭ҇тїа́нъ є҆сѝ  предста́тельница, тѧ̀ велича́емъ. 
Та́же вторы́й ли́къ пое́тъ то́йже припѣ́въ и҆  і҆рмо́съ: 
Велича́й, дꙋшѐ моѧ̀, ѿ прⷣте́чи креще́нїѧ  просѧ́ща. 
Велича́й, дꙋшѐ моѧ̀, во і҆ѻрда́нѣ прише́дшаго  крести́тисѧ. 
Дв҃де, прїидѝ дх҃омъ къ просвѣщє́ннымъ, ны́нѣ  пристꙋпи́те, по́й, къ бг҃ꙋ вѣ́рою, глаго́лѧ:  просвѣти́тесѧ, се́й (с. 209) ни́щїй воззва̀ а҆да́мъ въ  паде́нїи: и҆́бо того̀ оу҆слы́ша гдⷭ҇ь, прише́дъ стрꙋѧ́ми  і҆ѻрда́нскими, тлѣ́ннаго же ѡ҆бновѝ. 
Два́жды. 
Велича́й, дꙋшѐ моѧ̀, ѿ ѻ҆ч҃ескагѡ гла́са  свидѣ́тельствованна. 
И҆са́їа, и҆змы́йтесѧ, ѡ҆чи́ститесѧ, глаго́летъ,  лꙋка̑вствїѧ предъ гдⷭ҇емъ ѡ҆ста́вите, жа́ждꙋщїи, на во́дꙋ  жи́вꙋ и҆ди́те: кропи́тъ бо водо́ю, ѡ҆бновлѧ́ѧ хрⷭ҇то́съ  пристꙋпа́ющыѧ къ немꙋ̀ вѣ́рою, и҆ къ животꙋ̀ нестарѣ́емомꙋ  креща́етъ дх҃омъ. 
Велича́й, дꙋшѐ моѧ̀, є҆ди́наго ѿ трⷪ҇цы,  прекло́ншаго вы́ю, и҆ креще́нїе прїе́мша. 
Соблюда́емсѧ благода́тїю, вѣ́рнїи, и҆ печа́тїю:  ꙗ҆́кѡ бо гꙋби́телѧ бѣжа́ша пра́га є҆вре́и дре́вле  ѡ҆крова́влена: та́кѡ и҆ на́мъ и҆схо́дное бжⷭ҇твенное сїѐ,  пакибытїѧ̀ ба́нѧ бꙋ́детъ. ѿсю́дꙋ и҆ трⷪ҇цы оу҆́зримъ  свѣ́тъ незаходи́мый. 
Та́же пе́рвый ли́къ пое́тъ втора́гѡ канѡ́на  припѣ́въ: 
Дне́сь влⷣка преклонѧ́етъ вы́ю под̾ рꙋ́кꙋ  предте́чевꙋ. И҆ і҆рмо́съ: 
Ѽ па́че оу҆ма̀ ржⷭ҇тва̀ твоегѡ̀ чꙋде́съ, невѣ́сто  всечⷭ҇таѧ, мт҃и бл҃гослове́ннаѧ! є҆́юже полꙋчи́вше  всесоверше́нное спасе́нїе, досто́йнѡ хва́лимъ ꙗ҆́кѡ  благодѣ́телѧ, да́ръ носѧ́ще пѣ́снь благодаре́нїѧ. 
Та́же вторы́й ли́къ пое́тъ то́йже припѣ́въ, и҆  і҆рмо́съ. 
Дне́сь і҆ѡа́ннъ креща́етъ влⷣкꙋ во стрꙋѧ́хъ  і҆ѻрда́нскихъ. 
Оу҆вѣ́дѣхомъ мѡѷсе́ю кꙋпино́ю ꙗ҆влє́ннаѧ,  грѧдѝ стра́нными оу҆ста́вы содѣ́ланнаѧ: ꙗ҆́кѡ бо  спасе́сѧ ѻ҆́гнь носѧ́щи дв҃а, свѣтоно́сна ро́ждши  бл҃годѣ́телѧ, во і҆ѻрда́нскихъ же стрꙋѧ́хъ ꙗ҆вле́нна. 
Дне́сь влⷣка вода́ми погреба́етъ человѣ́ческїй  грѣ́хъ. 
Помазꙋ́еши, соверша́ѧ человѣ́ческое сꙋщество̀,  цр҃ю̀ безнача́льне, дх҃а ѻ҆бще́нїемъ, стрꙋѧ́ми чи́стыми  ѿмы́въ: и҆ тмы̀ крѣ́пость же посра́мль возвы́шеннꙋю,  ны́нѣ въ безпреста́ннѣмъ возда́ти житїѝ. 
И҆́нъ. І҆рмо́съ: 
Ꙗ҆̀же пре́жде со́лнца свѣти́льника бг҃а  возсїѧ́вшаго, пло́тски (с. 210) къ на́мъ прише́дшаго, и҆з̾  бокꙋ̀ дв҃и́чꙋ, неизрече́ннѡ воплоти́вшаѧ, бл҃гослове́ннаѧ  всечⷭ҇таѧ, тѧ̀, бцⷣе, велича́емъ. 
Припѣ́въ къ тропарє́мъ прⷣте́чєвымъ: 
Велича́й, дꙋшѐ моѧ̀, (и҆́же) во прⷪ҇ро́цѣхъ  вели́каго предте́чꙋ. 
И҆зъ пꙋсты́ни прⷣте́ча гла́съ, сло́во показꙋ́етъ  пло́тски къ на́мъ прише́дшее: и҆ присꙋ́щее прера́достнѡ  крести́ти гото́витсѧ, дꙋ́шы ѡ҆чища́ющее ѿ грѣха̀, вѣ́ры  ра́ди. 
Благода́ть же и҆ зако́нъ хода́таѧ тѧ̀ че́стна  ꙗ҆́вѣ предлага́ютъ, ѻ҆́въ оу҆́бѡ запеча́тствꙋющаго,  ѻ҆́ваѧ же начина́ющаго, всѣ́хъ прⷪ҇ро́кѡвъ сло́вомъ  предпочте́ннаго, па́че ви́димыхъ пожи́вша, всече́стне. 
Безтѣлє́снымъ подо́бное житїѐ показа́въ, со  а҆́гг҃льскими ли́ки весели́тсѧ, и҆ прⷭ҇то́лꙋ предстоѧ̀  влⷣчню ра́дꙋетсѧ, восхвалѧ́ющымъ ѡ҆ставле́нїе и҆ спасе́нїе  и҆спроша́ѧ. 
Бг҃оро́диченъ: 
Припѣ́въ пе́рвый: 
За бл҃гоꙋтро́бїе всѣ́хъ и҆зба́витель человѣ́къ  быва́етъ, и҆ плотско́е рожде́нїе прїе́млетъ, человѣколю́бнѡ  па́че человѣ́кѡвъ сы́й чл҃вѣколю́бецъ, и҆з̾ двⷭ҇твеннагѡ  ложесна̀ твоегѡ̀, бг҃ороди́тельнице всеблаже́ннаѧ. 
И҆ посе́мъ на схо́дѣ пое́мъ ѻ҆́ба ли̑ка вкꙋ́пѣ  припѣ́въ пра́здника. 
Та́же катава́сїа: Недоꙋмѣ́етъ всѧ́къ ѧ҆зы́къ: 
Та́же припѣ́въ бцⷣѣ, и҆ і҆рмо́съ: Ѽ па́че  оу҆ма̀: 
И҆ покло́нъ. 
Свѣти́ленъ прⷣте́чи. Подо́бенъ: Дх҃омъ въ  ст҃и́лищи: 
Стези̑ пред̾ꙋгото́валъ є҆сѝ чꙋ́днѡ гдⷭ҇еви:  гла́съ бо бы́лъ є҆сѝ тогѡ̀ прише́ствїѧ, и҆ проповѣ́дникъ  и҆́стиннѣйшїй, прⷪ҇ро́кѡвъ превы́шнїй, бл҃же́нне і҆ѡа́нне:  ты̀ свѣ́тъ ви́дѣлъ є҆сѝ, ꙗ҆́кѡ неизглаго́ланное є҆гѡ̀  сконча́въ смотре́нїе. 
Сла́ва, и҆ ны́нѣ, пра́здника: 
Ꙗ҆ви́сѧ сп҃съ, благода́ть и҆ и҆́стина во стрꙋѧ́хъ  (с. 211) і҆ѻрда́нскихъ, и҆ сꙋ́щыѧ во тмѣ̀ и҆ сѣ́ни  спѧ́щыѧ просвѣти́лъ є҆́сть: и҆́бо прїи́де и҆ ꙗ҆ви́сѧ  свѣ́тъ непристꙋ́пный. 
На хвали́техъ стїхи̑ры, гла́съ а҃, на д҃.  Самогла́сны: 
Свѣ́тъ ѿ свѣ́та возсїѧ̀ мі́рꙋ хрⷭ҇то́съ сп҃съ  на́шъ, ꙗ҆вле́йсѧ бг҃ъ: семꙋ̀, лю́дїе, поклони́мсѧ. 
Ка́кѡ тѧ̀, хрⷭ҇тѐ, рабѝ влⷣкꙋ досто́йнѡ почти́мъ;  ꙗ҆́кѡ въ вода́хъ всѣ́хъ на́съ ѡ҆бнови́лъ є҆сѝ. 
Ты̀ во і҆ѻрда́нѣ кре́щсѧ, сп҃се на́шъ, во́ды  ѡ҆свѧти́лъ є҆сѝ, дла́нїю раба̀ рꙋкополага́емый, и҆ стра̑сти  мі́ра врачꙋ́ѧй. Ве́лїе та́инство ꙗ҆вле́нїѧ твоегѡ̀,  чл҃вѣколю́бче гдⷭ҇и, сла́ва тебѣ̀. 
И҆́стинный свѣ́тъ ꙗ҆ви́сѧ, и҆ всѣ̑мъ  просвѣще́нїе да́рꙋетъ. креща́етсѧ хрⷭ҇то́съ съ на́ми, и҆́же  всѧ́кїѧ вы́шше чистоты̀: влага́етъ свѧще́нїе водѣ̀, и҆  дꙋша́мъ сїѐ ѡ҆чище́нїе быва́етъ, земно́е ꙗ҆влѧ́емое, и҆  вы́шше нб҃съ разꙋмѣва́емое. Ба́нею спасе́нїе, водо́ю же  дх҃ъ: погрꙋже́нїѧ ра́ди, и҆́же къ бг҃ꙋ, на́шъ восхо́дъ  быва́етъ. Чꙋдє́сна дѣла̀ твоѧ̑, гдⷭ҇и, сла́ва тебѣ̀. 
Сла́ва, гла́съ ѕ҃. Самогла́сенъ: 
А҆́гг҃лъ и҆зъ непло́дныхъ ложе́снъ произше́лъ  є҆сѝ, крести́телю, ѿ са́мыхъ пеле́нъ въ пꙋсты́ню  всели́лсѧ є҆сѝ, печа́ть же всѣ́хъ прⷪ҇ро́кѡвъ показа́лсѧ  є҆сѝ: є҆го́же бо ѻ҆нѝ многоѻбра́знѡ ви́дѣша, и҆  гада́тельнѡ проповѣ́даша, сего̀ крⷭ҇ти́ти во і҆ѻрда́нѣ  сподо́билсѧ є҆сѝ. Гла́съ же оу҆слы́шалъ є҆сѝ ѻ҆ч҃ескїй  съ нб҃сѐ, свидѣ́тельствꙋющь є҆гѡ̀ сн҃овство̀: и҆ дх҃а  ви́дѣлъ є҆сѝ голꙋби́нымъ ви́домъ, гла́съ влекꙋ́щаго на  креща́емаго. Но, ѽ всѣ́хъ прⷪ҇ро́кѡвъ превы́шшїй! не  преста́й моли́тисѧ ѡ҆ на́съ, вѣ́рнѡ творѧ́щихъ твою̀  па́мѧть. 
И҆ ны́нѣ, гла́съ в҃. А҆нато́лїа: 
Дне́сь хрⷭ҇то́съ на і҆ѻрда́нъ прїи́де крести́тисѧ,  дне́сь і҆ѡа́ннъ каса́етсѧ верхꙋ̀ влⷣчню. Си̑лы нбⷭ҇ныѧ  оу҆жасо́шасѧ, пресла́вное ви́дѧще та́инство, мо́ре ви́дѣ  и҆ побѣжѐ, (с. 212) і҆ѻрда́нъ ви́дѣвъ, возврати́сѧ. Мы́  же просвѣ́щшесѧ вопїе́мъ: сла́ва ꙗ҆ви́вшемꙋсѧ бг҃ꙋ, и҆ на  землѝ ви́дѣнномꙋ, и҆ просвѣти́вшемꙋ мі́ръ. 
Славосло́вїе вели́кое. По трист҃о́мъ тропа́рь  прⷣте́чи: Сла́ва, и҆ ны́нѣ, пра́здника: є҆ктєнїѝ и҆  ѿпꙋ́стъ, и҆ ча́съ пе́рвый. На а҃-мъ часѣ̀ тропа́рь  пра́здника: Сла́ва, прⷣте́чи: И҆ ны́нѣ, бг҃оро́диченъ  часѡ́въ. По трист҃о́мъ конда́къ пра́здника, и҆ про́чее.  И҆ соверше́нный ѿпꙋ́стъ. 
На лїтꙋргі́и: Бл҃жє́нна пра́здника, пѣ́снь г҃-ѧ,  на д҃: и҆ ст҃а́гѡ пѣ́снь ѕ҃-ѧ, на д҃. По вхо́дѣ  тропа́рь пра́здника, и҆ прⷣте́чи. Сла́ва, конда́къ  прⷣте́чи: И҆ ны́нѣ, пра́здника. Вхо́дное: Спаси́ ны,  сн҃е бж҃їй, во і҆ѻрда́нѣ крⷭ҇ти́выйсѧ, пою́щыѧ тѝ:  А҆ллилꙋ́їа. Си́це пое́мъ и҆ до ѿда́нїѧ. Прокі́менъ,  гла́съ з҃: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. Сті́хъ: Оу҆слы́ши, бж҃е, гла́съ  мо́й: А҆пⷭ҇лъ въ дѣѧ́нїихъ, зача́ло м҃в.  А҆ллилꙋ́їа, гла́съ є҃: Свѣ́тъ возсїѧ̀ пра́ведникꙋ,  и҆ пра̑вымъ се́рдцемъ весе́лїе. Сті́хъ: Весели́тесѧ,  пра́веднїи ѡ҆ гдⷭ҇ѣ: Є҆ѵⷢ҇лїе і҆ѡа́нна, зача́ло г҃.  Прича́стенъ: Ꙗ҆ви́сѧ благода́ть бж҃їѧ: Дрꙋгі́й:  Въ па́мѧть вѣ́чнꙋю бꙋ́детъ пра́ведникъ: 
🕅 А҆́ще прилꙋчи́тсѧ собо́ръ і҆ѡа́нна прⷣте́чи  въ недѣ́лю, пое́мъ си́це: 
Въ сꙋббѡ́тꙋ ве́чера на ма́лѣй вече́рни стїхи̑ры  воскрⷭ҇ны и҆ бцⷣы, по ѻ҆бы́чаю. 
На вели́цѣй вече́рни по каѳі́смѣ, на Гдⷭ҇и,  воззва́хъ, стїхи̑ры воскрє́сны гла́са, г҃: и҆ пра́здника,  д҃, гла́съ в҃: Просвѣти́телѧ на́шего: и҆ прⷣте́чи г҃,  гла́съ а҃, подо́бенъ: Всехва́льнїи мꙋ́чєницы: Сла́ва,  прⷣте́чи: И҆ ны́нѣ, бг҃оро́диченъ пе́рвый, гла́са.  Вхо́дъ. Прокі́менъ днѐ. На лїті́и стїхи̑ры  пра́здника, поє́мыѧ на са́мый пра́здникъ. Сла́ва,  пра́здника, гла́съ и҃: Гдⷭ҇и, и҆спо́лнити хотѧ̀. И҆ ны́нѣ,  гла́съ то́йже: Дне́сь тва́рь просвѣща́етсѧ: На  стїхо́внѣ стїхи̑ры воскрє́сны, ѿ а҆лфави́та. Сла́ва,  прⷣте́чи, гла́съ д҃: И҆ ны́нѣ, пра́здника. На  бл҃гослове́нїи хлѣ́бѡвъ тропа́рь, Бцⷣе дв҃о: (с. 213)  є҆ди́ножды, и҆ пра́здника є҆ди́ножды, и҆ прⷣте́чи,  є҆ди́ножды. и҆ чте́мъ въ посла́нїихъ а҆пⷭ҇тольскихъ. 
[Зрѝ] А҆ и҆дѣ́же нѣ́сть всено́щнагѡ, на  повече́рїи по Досто́йнѣ и҆ по Трист҃о́мъ глаго́лемъ  конда́къ прⷣте́чи: Сла́ва, и҆ ны́нѣ, пра́здника. 
На оу҆́трени: На Бг҃ъ гдⷭ҇ь, тропа́рь  воскре́сенъ два́жды: Сла́ва, прⷣте́чи: И҆ ны́нѣ,  пра́здника. По ѻ҆бы́чныхъ стїхоло́гїахъ сѣда́льны  воскрє́сны съ бг҃орѡ́дичны и҆́хъ: и҆ чте́нїе въ толкова́нїи  є҆ѵⷢ҇лїа, є҆́же ѿ матѳе́а, недѣ́лѧ по креще́нїи. По  непоро́чнахъ тропарѝ и҆́хъ, и҆ ѵ҆пакоѝ гла́са: и҆ чте́мъ  въ толкова́нїи є҆ѵⷢ҇лїа, недѣ́лѧ рѧ́дъ. А҆́ще ли же  недѣ́лѧ рѧ́дъ бꙋ́детъ во ѿстꙋ́пкѣ, тогда̀ є҆ѵⷢ҇лїе  недѣ́ли рѧ́дъ не чте́мъ. Степє́нна гла́са, и҆  прокі́менъ: Всѧ́кое дыха́нїе: Є҆ѵⷢ҇лїе воскрⷭ҇но.  Воскрⷭ҇нїе хрⷭ҇то́во: и҆ про́чее воскрⷭ҇но. Канѡ́нъ  воскрⷭ҇нъ со і҆рмосо́мъ на д҃, и҆ пра́здника, ѻ҆́ба канѡ́на  на ѕ҃, и҆ прⷣте́чи на д҃. Катава́сїа пра́здника, ѻ҆́ба  ли̑ка вкꙋ́пѣ. По г҃-й пѣ́сни конда́къ и҆ і҆́косъ  пра́здника, и҆ сѣда́ленъ прⷣте́чи два́жды: Сла́ва, и҆  ны́нѣ, пра́здника. И҆ чте́нїе ѡ҆ принесе́нїи рꙋкѝ  прⷣте́чевы. По ѕ҃-й пѣ́сни конда́къ и҆ і҆́косъ  прⷣте́чи. На ѳ҃-й пѣ́сни пое́мъ Честнѣ́йшꙋю:  Свѣти́ленъ воскре́сенъ: Сла́ва, прⷣте́чи: И҆ ны́нѣ,  пра́здника. На хвали́техъ стїхи̑ры воскрⷭ҇ны д҃: и҆  пра́здника д҃, со стїхѝ пра́здничными, и҆̀же пи̑саны  ве́чера на стїхо́внѣ. Та́же глаго́лемъ сті́хъ на гла́съ  ѕ҃-й: Возвесели́тсѧ пра́ведникъ: и҆ пое́мъ самогла́снꙋ  стїхи́рꙋ прⷣте́чи, ꙗ҆́же пи́сана на сла́вꙋ, на хвали́техъ:  А҆́гг҃лъ и҆з̾ непло́дныхъ ложе́снъ: Сла́ва, стїхи́ра  є҆ѵⷢ҇льскаѧ: И҆ ны́нѣ: Пребл҃гослове́нна є҆сѝ, бцⷣе  дв҃о: Славосло́вїе вели́кое: и҆ тропа́рь воскре́сенъ  то́чїю: и҆ є҆ктєнїѝ, и҆ ѿпꙋ́стъ. 
На а҃-мъ часѣ̀ тропа́рь воскрⷭ҇нъ: Сла́ва,  пра́здника: И҆ ны́нѣ, бг҃оро́диченъ часѡ́въ. По  Трист҃о́мъ конда́къ пра́здника. 
На г҃-мъ часѣ̀ тропа́рь воскре́сенъ. Сла́ва,  прⷣте́чи: И҆ ны́нѣ, бг҃оро́диченъ часѡ́въ. По  Трист҃о́мъ конда́къ прⷣте́чи. Та́кожде глаго́лемъ и҆ на  про́чихъ часѣ́хъ, тропа́рь и҆ конда́къ пра́здника, и҆  прⷣте́чи, премѣнѧ́юще. (с. 214) 
На лїтꙋргі́и: Бл҃жє́нна ѻ҆ктѡ́иха на д҃: и҆  пра́здника пѣ́снь г҃-ѧ на д҃. ѻ҆бои́хъ канѡ́нѡвъ: и҆  прⷣте́чи пѣ́снь ѕ҃-ѧ, на д҃. По вхо́дѣ тропа́рь  воскрⷭ҇нъ, и҆ пра́здника, и҆ прⷣте́чи. Та́же Сла́ва,  конда́къ прⷣте́чи. И҆ ны́нѣ, пра́здника. Прокі́менъ,  а҆пⷭ҇толъ, а҆ллилꙋ́їа, и҆ є҆ѵⷢ҇лїе недѣ́ли по  бг҃оѧвле́нїи, и҆ прⷣте́чи. Прича́стенъ пра́здника, и҆  прⷣте́чи. Въ па́мѧть вѣ́чнꙋю: 
А҆́ще не бꙋ́детъ ѿстꙋ́пки, то̀ недѣ́ли рѧ́дъ  чте́мъ а҆пⷭ҇лъ, и҆ є҆ѵⷢ҇лїе, под̾ зача́ло. 
А҆́ще ли же ѿстꙋ́пка бꙋ́детъ, а҆пⷭ҇ла и҆ є҆ѵⷢ҇лїа  недѣ́ли рѧ́дꙋ не чте́мъ, и҆ прокі́менъ гла́са  ѡ҆ставлѧ́етсѧ. 
🕅 Подоба́етъ вѣ́дати: 
А҆́ще прилꙋчи́тсѧ попра́зднство креще́нїѧ хрⷭ҇то́ва  въ недѣ́лю, а҆ ст҃ы́й пое́тсѧ на д҃, и҆лѝ на ѕ҃. Въ  сꙋббѡ́тꙋ ве́чера на ма́лѣй вече́рни стїхи̑ры воскрє́сны и҆  бцⷣѣ, по ѻ҆бы́чаю. Тропа́рь воскре́сенъ: Сла́ва, и҆  ны́нѣ, бг҃оро́диченъ є҆гѡ̀. На вели́цѣй вече́рни, по  стїхоло́гїи, на Гдⷭ҇и, воззва́хъ, стїхи̑ры воскрє́сны  д҃: и҆ пра́здника г҃, тогѡ̀ днѐ, и҆ ст҃а́гѡ г҃. [Зрѝ]  А҆́ще ли пое́тсѧ ст҃ы́й на ѕ҃, и҆лѝ є҆мꙋ́же и҆  полѷеле́й, и҆ пое́мъ стїхи̑ры воскрє́сны г҃, и҆ пра́здника  г҃, и҆ ст҃а́гѡ д҃. Сла́ва, ст҃а́гѡ. А҆́ще же нѝ,  Сла́ва, пра́здника: И҆ ны́нѣ, бг҃оро́диченъ пе́рвый гла́са.  На лїті́и стїхи̑ры пра́здника, тогѡ̀ днѐ рѧдовы̑ѧ  стїхѡ́вныѧ. Сла́ва, и҆ ны́нѣ, пра́здника. А҆́ще ли  и҆́мать ст҃ы́й Сла́вꙋ, Сла́ва, ст҃а́гѡ: И҆ ны́нѣ,  пра́здника. На стїхо́внѣ стїхи̑ры воскрє́сны. Сла́ва,  ст҃а́гѡ, а҆́ще є҆́сть: И҆ ны́нѣ, пра́здника. А҆́ще ли  нѝ, Сла́ва, и҆ ны́нѣ, пра́здника. На бл҃гослове́нїи  хлѣ́бѡвъ тропа́рь, Бцⷣе дв҃о: два́жды, и҆ пра́здника  є҆ди́ножды: и҆ Бꙋ́ди и҆́мѧ гдⷭ҇не: и҆ про́чее, и҆  чте́нїе въ посла́нїихъ а҆пⷭ҇льскихъ. 
На оу҆́трени, на Бг҃ъ гдⷭ҇ь, тропа́рь  воскре́сенъ, два́жды. Сла́ва, ст҃а́гѡ, а҆́ще є҆́сть: а҆́ще  ли нѝ, Сла́ва, и҆ ны́нѣ, пра́здника. По каѳі́смахъ  сѣда́льны воскрє́сны, и҆ бг҃орѡ́дичны и҆́хъ. и҆ чте́нїе во  є҆ѵⷢ҇лїи толково́мъ, недѣ́лѧ по просвѣще́нїи, и҆  непорѡ́чны, и҆ тропа́рь: А҆́гг҃льскїй собо́ръ: ѵ҆пакоѝ  гла́са. И҆ чте́нїе во є҆ѵⷢ҇лїи толково́мъ, (с. 215)  недѣ́лѧ рѧ́дъ. [Зрѝ] (А҆́ще ли и҆́мать ст҃ы́й  полѷеле́й. И҆ по полѷеле́и, тропарѝ: А҆́гг҃льскїй  собо́ръ: И҆ по є҆ктенїѝ сѣда́льны ст҃а́гѡ всѝ, и҆  чте́нїе.) Степє́нна, и҆ прокі́менъ гла́са: и҆ Всѧ́кое  дыха́нїе: Є҆ѵⷢ҇лїе воскре́сно: стїхи́ра воскре́сна, и҆  про́чее воскре́сно. Канѡ́нъ воскре́сенъ со і҆рмосо́мъ на  д҃: и҆ бцⷣѣ на два̀: и҆ пра́здника на д҃: и҆ ст҃а́гѡ на  д҃. Катава́сїа пра́здника. А҆́ще полѷеле́й, и҆лѝ  славосло́вїе, и҆ пое́мъ канѡ́нъ воскре́сенъ со і҆рмосо́мъ на  д҃, и҆ пра́здника на д҃, и҆ ст҃а́гѡ на ѕ҃. По г҃-й  пѣ́сни конда́къ и҆ і҆́косъ пра́здника, и҆ ст҃а́гѡ, а҆́ще  и҆́мать, и҆ сѣда́ленъ ст҃а́гѡ. Сла́ва, и҆ ны́нѣ,  пра́здника, и҆ чте́нїе. По ѕ҃-й пѣ́сни конда́къ  воскрⷭ҇нъ и҆ і҆́косъ, и҆ про́логъ. На ѳ҃-й пѣ́сни  пое́мъ Честнѣ́йшꙋю. Свѣти́ленъ воскре́сенъ:  Сла́ва, ст҃а́гѡ, а҆́ще и҆́мать: А҆́ще ли нѝ, Сла́ва, и҆  ны́нѣ, пра́здника. На хвали́техъ стїхи̑ры воскрє́сны  д҃: и҆ ст҃а́гѡ, а҆́ще и҆́мать, подѡ́бны г҃, и҆ самогла́сенъ,  и҆́же на Сла́вꙋ, пое́мъ съ припѣ́вы є҆гѡ̀. [Зрѝ]  А҆́ще ли не и҆́мать ст҃ы́й хвали́тныхъ, и҆ пое́мъ  стїхи̑ры воскрє́сны д҃: и҆ пра́здника д҃, тогѡ̀ днѐ  стїхѡ́вны оу҆́трєннїѧ съ припѣ́вы пра́здничными. Сла́ва,  стїхи́ра є҆ѵⷢ҇льскаѧ. И҆ ны́нѣ: Пребл҃гослове́нна  є҆сѝ: Славосло́вїе вели́кое. По трист҃о́мъ тропа́рь  воскре́сенъ то́чїю. Є҆ктєнїѝ, и҆ ѿпꙋ́стъ, и҆  ѡ҆глаше́нїе, и҆ ѻ҆бы́чное и҆схожде́нїе въ притво́ръ, и҆  ча́съ а҃-й. 
На а҃-мъ часѣ̀ тропа́рь воскре́сенъ: Сла́ва,  пра́здника: И҆ ны́нѣ, бг҃оро́диченъ часѡ́въ. По  Ѻ҆́ч҃е на́шъ: конда́къ пра́здника. Та́кожде и҆ въ  про́чыѧ часы̀ глаго́лемъ конда́къ пра́здника и҆ воскре́сенъ  премѣнѧ́юще: а҆́ще полѷеле́й, и҆ ст҃а́гѡ. 
На лїтꙋргі́и: Бл҃жє́нна гла́са на ѕ҃, и҆ пра́здника  пѣ́снь рѧдова́ѧ на д҃. А҆́ще ли и҆́мать ст҃ы́й пѣ́снь:  и҆ бл҃жє́нна воскрє́сна на д҃: и҆ пра́здника пѣ́снь  рѧдова́ѧ на д҃: и҆ ст҃а́гѡ пѣ́снь ѕ҃-ѧ, на д҃. По  вхо́дѣ тропа́рь воскре́сенъ, и҆ пра́здника: Та́же  хра́ма, и҆ ст҃а́гѡ, а҆́ще и҆́мать. Сла́ва, конда́къ ст҃а́гѡ:  И҆ ны́нѣ, пра́здника. [Зрѝ] А҆́ще ли не и҆́мать ст҃ы́й  тропарѧ̀ и҆ кондака̀: Сла́ва, воскре́сенъ: И҆ ны́нѣ,  пра́здника. Прокі́менъ, а҆пⷭ҇лъ, а҆ллилꙋ́їа, и҆  є҆ѵⷢ҇лїе недѣ́ли (с. 216) по просвѣще́нїи. Та́же  ст҃а́гѡ, а҆́ще и҆́мать: а҆́ще ли нѝ, рѧ́дъ. А҆  прокі́менъ гла́са ѡ҆ставлѧ́етсѧ. Прича́стенъ:  Хвали́те гдⷭ҇а съ нб҃съ: Дрꙋгі́й ст҃а́гѡ, а҆́ще  и҆́мать: А҆́ще ли нѝ, пра́здника. 
[Зрѝ] Сꙋббѡ́та по просвѣще́нїи. 
Прокі́менъ, а҆ллилꙋ́їа, и҆ прича́стенъ пра́здника.  А҆пⷭ҇толъ къ є҆фесе́ємъ, зача́ло сл҃г. Є҆ѵⷢ҇лїе  матѳе́а, зача́ло з҃. 
Недѣ́лѧ по просвѣще́нїи. 
Прокі́менъ, гла́съ а҃: Бꙋ́ди, гдⷭ҇и, ми́лость твоѧ̑  на на́съ, ꙗ҆́коже оу҆пова́хомъ на тѧ̀. Сті́хъ:  Ра́дꙋйтесѧ, првⷣнїи, ѡ҆ гдⷭ҇ѣ, пра̑вымъ подоба́етъ  похвала̀. А҆пⷭ҇лъ къ є҆фесе́ємъ, зача́ло ск҃д ѿ  полꙋ̀. А҆ллилꙋ́їа, гла́съ є҃: Млⷭ҇ти твоѧ̑, гдⷭ҇и,  во вѣ́къ воспою̀, въ ро́дъ и҆ ро́дъ возвѣщꙋ̀ и҆́стинꙋ  твою̀ оу҆сты̀ мои́ми. Сті́хъ: Занѐ ре́клъ є҆сѝ, въ  вѣ́къ ми́лость сози́ждетсѧ, на небесѣ́хъ оу҆гото́витсѧ  и҆́стина твоѧ̀. Є҆ѵⷢ҇лїе матѳе́а, зача́ло и҃.  Прича́стенъ пра́здника: Ꙗ҆ви́сѧ бл҃года́ть бж҃їѧ,  спаси́тельнаѧ всѣ̑мъ человѣ́кѡмъ. Дрꙋгі́й:  Хвали́те гдⷭ҇а съ нб҃съ, хвали́те є҆го̀ въ вы́шнихъ. 


(с. 216) 
Мѣ́сѧца тогѡ́же въ и҃-й де́нь. 
Прпⷣбнагѡ ѻ҆ц҃а̀ на́шегѡ геѡ́ргїа хозеві́та: 
И҆ прпⷣбныѧ домні́ки: 
И҆ є҆мїлїа́на и҆сповѣ́дника. 
На Гдⷭ҇и, воззва́хъ, стїхи̑ры прпⷣбнагѡ, гла́съ  д҃. Подо́бенъ: Ꙗ҆́кѡ до́блѧ: 
Твоеѧ̀ дꙋшѝ краегра́дїѧ помыслѡ́въ, ꙳ не  поколеба́ша прило́ги, бл҃же́нне: ꙳ ты́ бо, ꙗ҆́коже  забра́ло, предложи́въ ꙳ тве́рдое твоѐ поще́нїе, ꙳ соблю́лъ  є҆сѝ тебѐ сама́го ꙳ (с. 217) ѿ лю́тагѡ борца̀  неꙋѧ́звлена ꙳ и҆ невре́дна весьма̀: и҆ предста́лъ є҆сѝ  влⷣцѣ всѣ́хъ, ꙳ побѣди́тельнѡ вѣнча́емь. 
Долѣлежа́нїемъ та́емь, и҆ слеза́ми дрꙋчи́мь, и҆  всено́щными стоѧ̑нїи и҆знꙋрѧ́емь, ꙳ мона́хѡвъ бы́лъ є҆сѝ  ѻ҆́бразъ велича́йшїй, ꙳ и҆ ѻ҆́бщее пра́вило, ꙳ и҆ хвалы̀  вѣне́цъ. ꙳ Всѧ́къ бо ви́дъ добродѣ́телей и҆спра́вилъ  є҆сѝ, ꙳ и҆ вы́шнѧгѡ црⷭ҇твїѧ наслѣ́дникъ ꙗ҆ви́лсѧ  є҆сѝ, ꙳ мꙋ́дре, воздержа́нїемъ. 
Ни пꙋтѝ долгота̀ возмо́же, ꙳ нижѐ мѣ́стъ  же́стость разсла́бити, преподо́бне, ꙳ теплотꙋ̀ къ бг҃ꙋ  ше́ствїѧ твоегѡ̀. ꙳ и҆ та́мѡ оу҆́бѡ бы́въ, ꙳ и҆ на  мѣ́стѣхъ возвесели́всѧ, ꙳ и҆дѣ́же но́ги ходи́ша бг҃а  на́шегѡ, ꙳ не неради́лъ є҆сѝ ѿню́дъ, ꙳ до́ндеже  дости́глъ є҆сѝ ꙳ воздержа́нїемъ и҆ болѣ́зньми, ꙳ и҆ къ  сїѡ́нꙋ нбⷭ҇номꙋ. 
И҆́ны стїхи̑ры прпⷣбныѧ, гла́съ то́йже. Подо́бенъ:  Да́лъ є҆сѝ зна́менїе: 
Серде́чное жела́нїе ꙗ҆влѧ́ющи слеза́ми, ꙳  оу҆миле́нїемъ, сла́внаѧ, ꙳ зе́млю ѡ҆мочи́ла є҆сѝ, ꙳ и҆  власы̀ ѡ҆те́рла є҆сѝ хрⷭ҇то́во подно́жїе: ꙳ помышлѧ́ющи  же, и҆ того̀ ꙗ҆́кѡ присꙋ́ща ви́дѧщи, ꙳ є҆го́же возлюби́ла  є҆сѝ, ꙳ и҆ стопа́мъ послѣ́довала є҆сѝ мы́слїю, ꙳  видѣ́ньми же бжⷭ҇твеннѣйшими ꙳ твою̀ дꙋ́шꙋ просвѣти́ла  є҆сѝ. 
Ѿ за́падѡвъ возсїѧ́ла є҆сѝ къ восто́кꙋ,  всеблаже́ннаѧ, ꙳ ꙗ҆́кѡ ѕвѣзда̀ свѣтлѣ́йшаѧ лꙋча́ми  блиста́ющи, ꙳ твои́хъ добродѣ́тельныхъ дѣѧ́нїй, прпⷣбнаѧ,  ꙳ и҆ просвѣти́ла є҆сѝ вѣ́рныхъ мы̑сли ꙳ сїѧ́нїемъ  чꙋде́съ твои́хъ. ꙳ Тѣ́мже тѧ̀ бл҃жи́мъ, и҆ твою̀ па́мѧть  почита́емъ, ꙳ хрⷭ҇та̀ велича́юще, че́стнѡ тѧ̀  просла́вльшаго. 
Оу҆ѧзви́вшисѧ жела́нїемъ хрⷭ҇то́вы любвѐ, ѽ  домні́ко всехва́льнаѧ, ꙳ томꙋ̀ послѣ́довала є҆сѝ, ꙳  ѿве́ргшисѧ тлѣ́нныѧ сла́вы, ꙳ и҆ плотски́хъ сласте́й, и҆  всѧ́кагѡ житїѧ̀ и҆на́гѡ наслажде́нїѧ. ꙳ Тѣ́мъ тѧ̀ вселѝ въ  свѣтлѣ́йшїй черто́гъ ꙳ і҆и҃съ чл҃вѣколю́бецъ ꙳ и҆ сп҃съ  дꙋ́шъ на́шихъ. (с. 218) 
Сла́ва, и҆ ны́нѣ, гла́съ а҃: 
Ѡ҆блага́ѧй нб҃о ѻ҆́блаки, стрꙋѧ́ми ѡ҆дѣва́етсѧ  дне́сь і҆ѻрда́нскими: и҆ мои́мъ ѡ҆чища́етсѧ чище́нїемъ,  мі́ра взе́млѧй грѣ́хъ: и҆ ѿ сро́днагѡ свы́ше  свидѣ́тельствꙋетсѧ дх҃а, сн҃ъ є҆диноро́денъ сы́й вы́шнѧгѡ  ѻ҆ц҃а̀. Къ немꙋ́же возопїи́мъ: ꙗ҆вле́йсѧ и҆ спасы́й на́съ,  хрⷭ҇тѐ бж҃е на́шъ, сла́ва тебѣ̀. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ пред̾иди́те си̑лы: 
Свѣ́тлый и҆ просвѣща́ѧй человѣ́ки, свѣ́тъ  самосїѧ́нный, ты̀ сы́й, і҆и҃се мо́й, въ стрꙋѧ́хъ  і҆ѻрда́нскихъ кре́щсѧ, весьма̀ просїѧ́лъ є҆сѝ, свѣ́те,  є҆диносꙋ́щный ѻ҆ц҃ꙋ̀ твоемꙋ̀, и҆́мже всѧ̀ тва́рь  просвѣ́щшисѧ, хрⷭ҇тѐ, зове́тъ тебѣ̀: бл҃гослове́нъ,  ꙗ҆вле́йсѧ бж҃е на́шъ, сла́ва тебѣ̀. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Ꙗ҆́кѡ дово́льнѡ насы́титисѧ бжⷭ҇твенныѧ сла́вы,  прїиди́те мы́сленнѡ, ѡ҆чи́стимъ чꙋ̑вствїѧ: и҆ хрⷭ҇та̀  ви́дѣвше пло́тїю креща́ема, и҆ льсти́вагѡ сокрꙋша́юща  главꙋ̀ ра́достнѡ пѣсносло́вѧще томꙋ̀ возопїе́мъ:  бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ, и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть, 
Водо́ю живи́тельною ты̀ напаѧ́еши, і҆и҃се мо́й, въ  рѣцѣ̀ і҆ѻрда́не бл҃гоꙋтро́бїемъ, на́съ и҆згорѣ́вшыѧ  жа́ждею, человѣколю́бче. Ꙗ҆́кѡ ѿ и҆сто́чника твоегѡ̀  напи́вшесѧ безсме́ртнагѡ и҆ свѣтоно́снагѡ, хрⷭ҇тѐ, пое́мъ:  бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀. 
Сла́ва, и҆ ны́нѣ, гла́съ в҃: 
На і҆ѻрда́нстѣй рѣцѣ̀ ви́дѣвъ тѧ̀ і҆ѡа́ннъ къ  себѣ̀ грѧдꙋ́ща, глаго́лаше: хрⷭ҇тѐ бж҃е, что̀ къ рабꙋ̀  прише́лъ є҆сѝ, скве́рны не и҆мы́й, гдⷭ҇и, во и҆́мѧ же чїѐ  тѧ̀ крещꙋ̀: ѻ҆ц҃а̀; но того̀ но́сиши въ себѣ̀. сн҃а; но  са́мъ є҆сѝ (с. 219) воплоти́выйсѧ. дх҃а ст҃а́гѡ; и҆ сего̀  вѣ́си даѧ́ти вѣ̑рнымъ оу҆сты̀. Ꙗ҆вле́йсѧ бж҃е, поми́лꙋй  на́съ. 
Тропа́рь пра́здника, гла́съ а҃: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ: и҆ дх҃ъ въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. Ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва тебѣ̀. 
На оу҆́трени на Бг҃ъ гдⷭ҇ь, тропа́рь пра́здника,  три́жды. 
По а҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
І҆исꙋ́съ наѵи́нъ во і҆ѻрда́нѣ рѣцѣ̀ преводѧ̀  лю́ди, и҆ бж҃їй кївѡ́тъ, сѣннопи́шетъ бꙋ́дꙋщее  бл҃годѣ́тельство: ѻ҆́бразъ бо на́мъ и҆з̾ѡбраже́нїѧ, и҆  начерта́нїе нело́жно порожде́нїѧ, та́йное прехожде́нїе  ѻ҆бои́ми сѣннопи́шетъ дх҃омъ: хрⷭ҇то́съ ꙗ҆ви́сѧ на  і҆ѻрда́нѣ ѡ҆свѧти́ти во́ды. 
Сла́ва, и҆ ны́нѣ: то́йже. 
По в҃-й стїхоло́гїи сѣда́ленъ, гла́съ и҃. Поⷣ:  Свирѣ́лей па́стырскихъ: 
Креща́етсѧ хрⷭ҇то́съ, просвѣща́ѧй мі́ръ, съ высоты̀  ѻ҆ц҃ъ свидѣ́тельствова, гл҃го́лѧ: се́й є҆́сть сн҃ъ мо́й,  ѡ҆ не́мже бл҃гоизво́лихъ: тогѡ̀ послꙋ́шайте. Се́й є҆́сть  просвѣща́ѧй вселе́ннꙋю бл҃гоꙋтро́бїемъ свои́мъ,  крⷭ҇ти́выйсѧ и҆ спасы́й, ꙗ҆́кѡ бг҃ъ, ро́дъ человѣ́ческїй. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на ѕ҃. 
Гла́съ в҃. Пѣ́снь а҃. І҆рмо́съ: 
Глꙋбины̀ ѿкры́лъ є҆́сть дно̀, и҆ сꙋ́шею своѧ̑  влече́тъ, въ не́й покры́въ проти̑вныѧ, крѣ́пкїй во  бранѣ́хъ гдⷭ҇ь, ꙗ҆́кѡ просла́висѧ. 
А҆да́ма и҆стлѣ́вшаго ѡ҆бновлѧ́етъ стрꙋѧ́ми  і҆ѻрда́нскими, и҆ ѕмїє́въ главы̑ гнѣздѧ́щихсѧ сокрꙋша́етъ  цр҃ь вѣкѡ́въ гдⷭ҇ь, ꙗ҆́кѡ просла́висѧ. 
Ѻ҆гне́мъ бж҃ества̀ невеще́ственнымъ, въ пло́ть (с.  220) веще́ственнꙋ ѡ҆дѣ́ѧвсѧ, і҆ѻрда́нскою ѡ҆блага́етсѧ  водо́ю, воплоще́йсѧ и҆зъ дв҃ы гдⷭ҇ь, ꙗ҆́кѡ просла́висѧ. 
Скве́рнꙋ ѡ҆мыва́ѧй человѣ́кѡвъ, си́мъ ѡ҆чи́щсѧ во  і҆ѻрда́нѣ, и҆̀мже восхотѣ́въ оу҆подо́бисѧ, є҆́же бѣ̀  пребы́въ, сꙋ́щыѧ во тмѣ̀ просвѣща́ѧй гдⷭ҇ь, ꙗ҆́кѡ  просла́висѧ. 
И҆ ст҃ы́хъ два̀ на и҃. Канѡ́нъ преподо́бнагѡ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Ѿверзе́нїе оу҆́стъ да́ти мнѣ̀ бл҃года́ть, молѝ  премꙋ́дрости, геѡ́ргїе, нача́ло і҆и҃са, ꙗ҆́кѡ да воспою̀  твою̀ па́мѧть по досто́инствꙋ, неразꙋ́мный, пѣ́сньми  бжⷭ҇твенными, ра́дꙋѧсѧ. 
На землѝ пожи́лъ є҆сѝ ꙗ҆́кѡ безпло́тенъ,  сла́вне, совокꙋпи́лсѧ же є҆сѝ ѿсю́дꙋ безплѡ́тнымъ  ликѡ́мъ, безпло́тнаго пѣ́сньми трист҃ы́ми поѧ̀, и҆ прїе́млѧ  сегѡ̀ ѡ҆сїѧ́нїе. 
Мі́ръ преѡби́дѣлъ є҆сѝ премі́рными мы́сльми  твои́ми, пости́всѧ же въ мі́рѣ, и҆дѣ́же воспита́сѧ  хрⷭ҇то́съ, ѿше́лъ же є҆сѝ къ нетлѣ́нномꙋ мі́рꙋ, ликѡ́мъ  совокꙋпи́всѧ перворо́дныхъ, мꙋ́дре. 
Бг҃оро́диченъ: 
Ѿве́рзъ оу҆ста̀ моѧ̑, чи́стаѧ, предвозглаго́лю  воспѣ́ти тѧ̀ мꙋ́дрость ро́ждшꙋю ѵ҆поста́снꙋю: но ꙗ҆́кѡ  нечи́стъ, всечи́стꙋю ꙗ҆́кѡ лѣ́пѡ пѣ́ти тѧ̀ не могі́й,  прошꙋ̀ по́мощи. 
И҆́нъ канѡ́нъ преподо́бныѧ, є҆гѡ́же краегране́сїе: 
Доброѻтрокови́цꙋ ны́нѣ чествꙋ́ю домні́кꙋ.  І҆ѡ́сифъ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Бжⷭ҇твеннымъ жела́нїемъ дꙋ́шꙋ, сла́внаѧ, впери́вши,  (с. 221) плотска̑ѧ ловлє́нїѧ прелетѣ́ла є҆сѝ. Тѣ́мже  молю̀ тѧ̀: оу҆ловле́на мѧ̀ сѣтьмѝ ѕмїи́ными, твои́ми  мл҃твами, всемꙋ́драѧ домні́ко, и҆зба́ви. 
Послѣ́довала є҆сѝ ра́дꙋющисѧ хрⷭ҇тꙋ̀, въ слѣ́дъ  сегѡ̀ ходи́вши свѧще́ннагѡ законоположе́нїѧ, всечестна́ѧ: и҆  дѣ́въ чинѡ́мъ сочи́слиласѧ є҆сѝ, ꙗ҆́кѡ дѣ́ва и҆  непоро́чнаѧ. Тѣ́мже тѧ̀ почита́емъ вѣ́рою соше́дшесѧ,  досточꙋ́днаѧ. 
Дрема́нїемъ ѕло́бы ника́коже, сла́внаѧ,  воздрема́вшисѧ, побдѣ́ла є҆сѝ свѣтоза́рными дѣѧ́ньми,  и҆ къ свѣ́тꙋ невече́рнемꙋ ѿшла̀ є҆сѝ, ѿѻнꙋ́дными  свѣтлостьмѝ ѡ҆блїѧ́на, и҆ просвѣща́еши пою́щыѧ тѧ̀. 
Бг҃оро́диченъ: 
И҆ пре́жде ржⷭ҇тва̀ нетлѣ́нна, чⷭ҇таѧ, и҆ по  ржⷭ҇твѣ̀ мт҃и бж҃їѧ преесте́ственнѡ пребыла̀ є҆сѝ.  Тѣ́мже тѧ̀ пожела́вши бжⷭ҇твеннымъ дх҃омъ, домні́ка въ  слѣ́дъ тебє̀ нетлѣ́нна приведе́сѧ, всецр҃ю̀ сн҃ꙋ твоемꙋ̀,  чи́стаѧ. 
Пѣ́снь г҃. І҆рмо́съ: 
Крѣ́пость даѧ́й царє́мъ на́шымъ гдⷭ҇ь, и҆ ро́гъ  пома́занныхъ свои́хъ возносѧ́й, ѿ дв҃ы ражда́етсѧ,  грѧде́тъ же ко креще́нїю. томꙋ̀, вѣ́рнїи, возопїи́мъ:  нѣ́сть ст҃ъ, ꙗ҆́кѡ бг҃ъ на́шъ. 
Непло́днаѧ дре́вле и҆ безча́днаѧ лю́тѣ, дне́сь  весели́сѧ, хрⷭ҇то́ва цр҃ковь: водо́ю бо и҆ дх҃омъ сы́нове  тебѣ̀ роди́шасѧ, вѣ́рою взыва́юще: нѣ́сть ст҃ъ, ꙗ҆́коже  бг҃ъ на́шъ. 
Ве́лїимъ гла́сомъ въ пꙋсты́ни вопїе́тъ прⷣте́ча:  хрⷭ҇тѡ́вы оу҆гото́вайте пꙋти̑, и҆ стези̑ бг҃а на́шегѡ  пра̑вы содѣ́лайте, вѣ́рою взыва́юще: нѣ́сть ст҃ъ,  ꙗ҆́коже бг҃ъ на́шъ. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дх҃о́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Ѡ҆мыва́ѧсѧ слеза́ми твои́ми, ѿ бре́нїѧ мїрска́гѡ  пло́ть (с. 222) ѡ҆чи́стилъ є҆сѝ, и҆ ꙗ҆́коже стрꙋѧ́ми  рѣ́чными си́ми, де́мѡнѡвъ полкѝ по́стнически потопи́лъ  є҆сѝ. 
Прпⷣбнѣ, непоро́чнѣ и҆ пра́веднѣ житїѐ преше́лъ  є҆сѝ, мꙋ́дре: къ семꙋ̀ и҆ болѣ́зньми по́стническими  неболѣ́зненнꙋю жи́знь наслѣ́довалъ є҆сѝ, бг҃облаже́нне  геѡ́ргїе. 
Ѡ҆б̾е́мсѧ бжⷭ҇твеннымъ жела́нїемъ, всебл҃же́нне, къ  мѣ́стѡмъ сїѡ́нскимъ ѿше́лъ є҆сѝ, и҆ та́мѡ пребы́лъ  є҆сѝ, да́же до сме́рти, всемꙋ́дре, и҆знꙋрѧ́ѧ болѣ́зньми  пло́ть твою̀. 
Бг҃оро́диченъ: 
Твоего̀ пѣсносло́вца заблꙋ́ждша, ѻ҆трокови́це, къ  пꙋтѝ покаѧ́нїѧ напра́ви, ꙗ҆́же сло́во ро́ждшаѧ, мі́ра  ѡ҆чища́ющаго грѣхѝ, бг҃оневѣ́сто. 
И҆́нъ. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь прише́ствїемъ твои́мъ, въ  не́йже оу҆тверди́сѧ моѐ се́рдце. 
Пла́ватели въ мо́ри ѡ҆бꙋрева̑емыѧ спасла̀ є҆сѝ,  є҆ле́й со бл҃гослове́нїемъ пꙋсти́вши въ мо́ре, и҆  преложи́вши въ тишинꙋ̀, домні́ко, ѡ҆бꙋрева́нїе. 
Невеще́ственными сїѧ́ющꙋю тѧ̀ лꙋча́ми, а҆́гг҃лъ  свѣтови́дѣнъ возвѣстѝ і҆ера́рхꙋ прише́дшꙋю къ црⷭ҇комꙋ  гра́дꙋ бжⷭ҇твеннымъ манове́нїемъ. 
Вѣ́триломъ ѡ҆криле́на воздержа́нїѧ, дости́гла  є҆сѝ въ безстра́стїѧ, сла́внаѧ, приста̑нища, приста́нище  же была̀ є҆сѝ во глꙋбина́хъ ѕло́бы попо́лзшымсѧ. 
Бг҃оро́диченъ: 
Оу҆крѣпѝ, дв҃о, не́мощь мою̀, си́лꙋ вы́шнѧгѡ  ро́ждшаѧ, є҆́же бы́ти всѣ̑мъ подаю́щꙋю, и҆ домні́ки  па́мѧть возвели́чившꙋю. 
Конда́къ преподо́бнагѡ, гла́съ д҃. Подо́бенъ:  Ꙗ҆ви́лсѧ є҆сѝ: 
Ꙗ҆ви́лсѧ є҆сѝ свѣти́ло пресвѣ́тлое, геѡ́ргїе,  ѡ҆зарѧ́ѧ бжⷭ҇твенными зарѧ́ми вѣ́рнѡ зовꙋ́щыѧ тѝ: молѝ ѡ҆  на́съ (с. 223) влⷣкꙋ хрⷭ҇та̀ ꙗ҆́вльшагосѧ во стрꙋѧ́хъ, и҆  просвѣ́щшаго земнорѡ́дныѧ. 
Сѣда́ленъ, гла́съ є҃. Подо́бенъ: Собезнача́льное  сло́во: 
Мно́гаго въ поще́нїи, и҆ сла́внаго нбⷭ҇наго  граждани́на, и҆ вѣ́рныхъ мл҃твенника воспои́мъ ны́нѣ и҆  велича́емъ: и҆́бо бл҃гоизво́лившемꙋ взы́ти на крⷭ҇тъ  потща́сѧ оу҆годи́ти болѣ́зньми непоро́чными вои́стиннꙋ и҆  сла́внымъ свои́мъ житїе́мъ. 
Сла́ва, преподо́бныѧ, гла́съ д҃. Подо́бенъ: Ско́рѡ  предварѝ: 
Пло́ть распѧ́ла є҆сѝ со страстьмѝ, и҆ всѐ  любле́нїе ко хрⷭ҇тꙋ̀ и҆мѣ́ла є҆сѝ, домні́ко, женихꙋ̀  твоемꙋ̀ нетлѣ́нномꙋ: сегѡ̀ ра́ди прїѧ́ла є҆сѝ вѣне́цъ,  и҆ а҆́гг҃льскимъ ликѡ́мъ сочи́слиласѧ є҆сѝ, прпⷣбнаѧ,  молѧ́щисѧ томꙋ̀ прилѣ́жнѡ ѡ҆ чтꙋ́щихъ тѧ̀. 
И҆ ны́нѣ, пра́здника, гла́съ то́йже: 
Стрꙋи̑ ѡ҆свѧти́лъ є҆сѝ і҆ѻрда̑нскїѧ, держа́вꙋ  сокрꙋши́лъ є҆сѝ грѣхо́внꙋю, хрⷭ҇тѐ бж҃е на́шъ:  приклони́лъ є҆сѝ себѐ дла́ни прⷣте́чевѣ, и҆ спа́слъ  є҆сѝ ѿ ле́сти человѣ́ческїй ро́дъ. Тѣ́мже тѧ̀ мо́лимъ:  спасѝ дꙋ́шы на́шѧ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, гла́съ тво́й, є҆го́же ре́клъ  є҆сѝ, гла́съ вопїю́щагѡ въ пꙋсты́ни, ꙗ҆́кѡ возгремѣ́лъ  є҆сѝ надъ вода́ми мно́гими, твоемꙋ̀ свидѣ́тельствꙋѧй  сн҃ꙋ, ве́сь бы́въ соше́дшагѡ дх҃а, возопѝ: ты̀ є҆сѝ  хрⷭ҇то́съ, бж҃їѧ мꙋ́дрость и҆ си́ла. 
Ѡ҆чища́емо со́лнце кто̀ ви́дѣ, проповѣ́дникъ  вопїе́тъ, пресвѣ́тлое є҆стество́мъ; да тебѐ вода́ми  сїѧ́нїе сла́вы, ѻ҆ц҃а̀ ѻ҆́бразъ присносꙋ́щнагѡ ѡ҆мы́ю, и҆  сѣ́но сы́й ѻ҆гню̀ прикоснꙋ́сѧ твоегѡ̀ бж҃ества̀: ты́ бо  є҆сѝ хрⷭ҇то́съ, бж҃їѧ мꙋ́дрость и҆ си́ла. 
Ꙗ҆вѝ бжⷭ҇твенное, є҆́же и҆мѣ̀ бл҃гоговѣ́нїе  мѡѷсе́й прилꙋчи́всѧ тебѣ̀: ꙗ҆́кѡ бо и҆з̾ кꙋпины̀ тѧ̀  возгласи́вша разꙋмѣ̀, а҆́бїе ѿвратѝ лицѐ. А҆́зъ же  ка́кѡ тѧ̀ оу҆ви́жꙋ (с. 224) ꙗ҆́снѡ; и҆лѝ ка́кѡ рꙋ́кꙋ  положꙋ̀ на тѧ̀; ты́ бо є҆сѝ хрⷭ҇то́съ, бж҃їѧ мꙋ́дрость и҆  си́ла. 
Дꙋше́вное соверша́ѧ мꙋ́дрѣ, и҆ сло́вомъ почте́ный,  бездꙋ́шныхъ стыждꙋ́сѧ. А҆́ще бо крещꙋ́ тѧ, клеве́тна мѝ  є҆́сть ѻ҆гне́мъ дымѧ́щаѧсѧ гора̀, побѣ́гшее же мо́ре на  дво́е, и҆ і҆ѻрда́нъ се́й возврати́выйсѧ: ты́ бо є҆сѝ  хрⷭ҇то́съ, бж҃їѧ мꙋ́дрость и҆ си́ла. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Поще́ньми, ꙗ҆́кѡ снѣдьмѝ, любоче́стнѡ пита́ѧсѧ,  дꙋ́шꙋ твою̀, бл҃же́нне, ны́нѣ веселѧ́щꙋюсѧ предста́вилъ  є҆сѝ творцꙋ̀ всѣ́хъ, призва́вшемꙋ тѧ̀ къ вы́шней  бжⷭ҇твеннѣй сла́дости ра́дꙋющасѧ. 
Нб҃о нѣ́кое ꙗ҆ви́лсѧ є҆сѝ, дѣѧ́ньми, ꙗ҆́кѡ  ѕвѣзда́ми, оу҆кра́шенъ, носѧ̀ ꙗ҆́коже со́лнце гдⷭ҇а,  твою̀ дꙋ́шꙋ ꙗ҆́кѡ лꙋнꙋ̀ ѡ҆зарѧ́юща, и҆ показꙋ́юща своеѧ̀  сла́вы прича́стника. 
Влⷣка съ нб҃сѐ на́съ ра́ди сше́дъ, сїѡ́нъ  ѡ҆брѣ́те бжⷭ҇твенное вои́стиннꙋ жили́ще, и҆дѣ́же все́льсѧ  ты̀ жела́нїемъ ꙗ҆́коже лѣ́ствицею къ вы́шнемꙋ возше́лъ  є҆сѝ сїѡ́нꙋ, въ се́мъ до́льнемъ пожи́въ. 
Бг҃оро́диченъ: 
Сѣдѧ́й въ нѣ́дрѣхъ присносꙋ́щнѡ роди́вшагѡ  неѡпи́саннѡ, на твои́хъ ѡ҆б̾ѧ́тїихъ ꙗ҆ви́сѧ ны́нѣ  ѡ҆пи́саннѡ сѣдѧ̀, ро́ждшꙋю тѧ̀ показа́въ по ржⷭ҇твѣ̀  приснодв҃ꙋ, и҆ и҆́стиннѡ нетлѣ́ннꙋ. 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего̀ мѧ̀  человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и. 
Ѡ҆блиста́ла є҆сѝ просвѣще́нїе врачева́нїй,  ѿгонѧ́щи страсте́й ѡ҆мраче́нїе, и҆ де́мѡнѡвъ полкѝ, всѧ̑  же просвѣти́ла є҆сѝ бл҃гоче́стнѡ къ тебѣ̀, домні́ко,  приходѧ́щыѧ. (с. 225) 
Жени́хъ тѧ̀, цр҃ь нбⷭ҇ный, сла́внаѧ, прославлѧ́етъ  предъ ца́рствꙋющимъ на землѝ, оу҆дивлѧ́ющимсѧ твоемꙋ̀  нескве́рномꙋ житїю̀ и҆ чꙋдесє́мъ. 
Оу҆слы́шатель мл҃твъ твои́хъ сы́й гдⷭ҇ь, ꙗ҆́вѣ  прозна́менꙋетъ твоѐ мѣ́сто, въ не́мже оу҆чи́лище  воздви́гла є҆сѝ, дꙋ́хи лꙋка́вствїѧ, домні́ко, ѿгна́вши. 
Бг҃оро́диченъ: 
Оу҆мерщвле́нїѧ ри́зъ а҆да́мъ совлече́сѧ  бж҃е́ственнымъ ржⷭ҇тво́мъ твои́мъ: и҆ во ѻ҆де́ждꙋ  ѡ҆блече́сѧ, є҆ди́но, ю҆́же и҆стка̀ во оу҆тро́бѣ твое́й,  сло́во воплоща́емо. 
Пѣ́снь є҃. І҆рмо́съ: 
І҆и҃съ, живота̀ нача́льникъ, разрѣши́ти ѡ҆сꙋжде́нїе  грѧде́тъ а҆да́ма первозда́ннагѡ. Ѡ҆чище́нїй же, ꙗ҆́кѡ бг҃ъ,  не тре́бꙋѧ, па́дшаго ѡ҆чища́етъ во і҆ѻрда́нѣ: въ не́мже  враждꙋ̀ оу҆би́въ, преимꙋ́щь всѧ́къ оу҆́мъ ми́ръ да́рꙋетъ. 
Сше́дшымсѧ без̾ числа̀ лю́демъ ѿ і҆ѡа́нна  крести́тисѧ, са́мъ посредѣ̀ и҆́хъ ста̀. Провозгла́си же  предстоѧ́щымъ: кто̀ показа̀, непокори́вїи, гнѣ́ва ва́мъ  оу҆клони́тисѧ хотѧ́щагѡ бы́ти; плоды̀ достѡ́йны хрⷭ҇тꙋ̀  сотвори́те: предстоѧ́й бо ны́нѣ ми́ръ да́рꙋетъ. 
Дѣ́латель и҆ зижди́тель посредѣ̀ стоѧ́й, ꙗ҆́кѡ  є҆ди́нъ всѣ́хъ сердца̀ и҆спытꙋ́етъ: чисти́тельнꙋю же  лопа́тꙋ рꙋко́ю прїе́мъ, всемі́рное гꙋмно̀ всемꙋ́дрѣ  разлꙋча́етъ, непло́дїе палѧ̀, бл҃гоплѡ́днымъ вѣ́чный  живо́тъ да́рꙋетъ. 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Оу҆диви́шасѧ а҆́гг҃ли, и҆ всѐ преподо́бныхъ  сосло́вїе, вои́стиннꙋ непреста́нное болѣ́зней твои́хъ  зрѧ́ще, и҆ житїѧ̀ (с. 226) жесто́кое: ты́ бо ꙗ҆́кѡ  бездꙋ́шный болѣ́знꙋѧ ка́мень, сконча́лъ є҆сѝ  добродѣ́телей и҆справле́нїе. 
Всѧ́кꙋ просїѧ̀ оу҆́бѡ дꙋ́шꙋ, вели́кїй, всѧ̑  и҆сполнѧ́ѧ свѣтоли́тїѧ, и҆ тмы̀ свобожда́ѧ страсте́й,  ꙗ҆́коже чистѣ́йшее и҆ ны́нѣ со́лнце, и҆спꙋща́ѧ  спаси́тельное движе́нїе. 
Ѻ҆те́чества оу҆страни́лсѧ є҆сѝ твоегѡ̀, мꙋ́дре  геѡ́ргїе, па́че подоба́ющихъ житїю̀ хрⷭ҇та̀ возлюби́въ  оу҆стра́ншагосѧ человѣ́кѡмъ. Тѣ́мже бы́лъ є҆сѝ томꙋ̀  досто́инъ, го́рнїѧ оу҆достоѧ́емь благода́ти. 
Бг҃оро́диченъ: 
Оу҆краси́ла є҆сѝ, чи́стаѧ, ты̀ человѣ́кѡвъ  и҆сполне́нїе: ты́ бо ꙗ҆ви́ласѧ є҆сѝ простра́ннѣйши  небе́сныѧ широты̀, ро́ждшаѧ бг҃а сло́во, ꙗ҆́кѡ ко́жꙋ  нб҃са̀, ѻ҆трокови́це, просте́ршаго, и҆ земны̑ѧ  возсозда́вшаго. 
И҆́нъ. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Зе́млю воздѣ́лавши, и҆ ра́ломъ моли́твъ сѣкꙋ́щи  дꙋше́внꙋю браздꙋ̀ многопло́днꙋ, пожа́ла є҆сѝ пло́дъ въ  бжⷭ҇твенныхъ жи́тницахъ, чи́стаѧ, соблюда́емь. 
Просвѣща́ющи чи́стый тво́й по́мыслъ, сїѧ́нїе  вседѣ́тельнагѡ дх҃а, показꙋ́етъ да̑льнаѧ, ꙗ҆́кѡ бли́зъ, и҆  бꙋ́дꙋщихъ предглаго́летъ сбытїѐ. 
Си́ла дх҃а сщ҃еннодѣйстви́телѧ тѧ̀ сотворѧ́етъ,  ма́стїю бг҃одѣ́тельною слꙋже́нїѧ, па́ствити свѧщє́нныѧ  дꙋ́шы повелѣва́ѧ, домні́ко бг҃омꙋ́драѧ. 
Бг҃оро́диченъ: 
Ст҃а́го гдⷭ҇а гдⷭ҇ороди́тельнице, всѣ́хъ родила̀  є҆сѝ, є҆гѡ́же ѿ дꙋшѝ домні́ка жела́ющи, страстьмѝ  тлетво́рными ѡ҆блада́вши, дв҃о, пою́щи тѧ̀. 
Пѣ́снь ѕ҃. І҆рмо́съ: 
Гла́съ словесѐ, свѣти́льникъ свѣ́та, денни́ца  сл҃нца, прⷣте́ча въ пꙋсты́ни, пока́йтесѧ, всѣ̑мъ вопїе́тъ  лю́демъ, и҆ пред̾ѡчи́ститесѧ: се́ бо предстои́тъ хрⷭ҇то́съ,  ѿ тлѝ мі́ръ и҆збавлѧ́ѧй. 
Ро́ждсѧ нетлѣ́ннѡ ѿ бг҃а и҆ ѻ҆ц҃а̀, ѿ дв҃ы  кромѣ̀ (с. 227) скве́рны воплоща́етсѧ хрⷭ҇то́съ: є҆мꙋ́же  реме́нь, ꙗ҆̀же ѡ҆ на́съ сло́ва сочта́нїѧ, разрѣши́ти  неꙋдо́бъ оу҆чи́тъ предте́ча, земнорѡ́дныѧ ѿ ле́сти  и҆збавлѧ́ѧ. 
Ѻ҆гне́мъ крⷭ҇ти́тъ коне́чнымъ хрⷭ҇то́съ проти̑вныѧ,  а҆ не бг҃а мꙋ́дрствꙋющихъ є҆го̀, дх҃омъ же ѡ҆бновлѧ́етъ  водо́ю бл҃года́ти разꙋмли̑выѧ бжⷭ҇тва̀ є҆гѡ̀, ѿ  прегрѣше́нїй и҆збавлѧ́ѧ. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се цр҃ю̀ си́лъ. 
Возопи́лъ є҆сѝ къ бг҃ꙋ съ непреста́нными слеза́ми,  и҆ житїѧ̀ ꙗ҆́кѡ ѿ ки́та лю́тагѡ тѧ̀ спасѐ, къ небꙋ̑рнымъ  и҆ приснотекꙋ́щымъ и҆сто́чникѡмъ ѡ҆боже́нїѧ. 
Четвероꙋго́льнꙋ добродѣ́телей ли́къ тѧ̀, поста́ви  стѣ́нꙋ, бл҃же́нне, мы́сленныхъ врагѡ́въ не боѧ́щасѧ  верхострѣлѧ́нїй: ꙗ҆́кѡ крѣ́покъ бо побѣжда́еши  и҆скꙋси́телѧ. 
Ꙗ҆́кѡ ѻ҆вча̀ въ хѡзѵ́въ, честны́й, прите́клъ  є҆сѝ, дѣѧ̑нїи же ꙗ҆́кѡ жезло́мъ подпира́ѧсѧ, къ є҆де́мꙋ  напра́вилъ є҆сѝ тогѡ̀ врꙋчє́ныѧ ѻ҆́вцы. 
Бг҃оро́диченъ: 
Всели́сѧ, ꙗ҆́кѡ чл҃вѣ́къ, во оу҆тро́бꙋ твою̀  гдⷭ҇ь, человѣ́ка мѧ̀ нетлѣ́нныхъ се́лъ сподоблѧ́ѧ,  презира́ѧ моѧ̑ дѣѧ̑нїѧ беззакѡ́ннаѧ, чⷭ҇таѧ, и҆  прегрѣшє́нїѧ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Свѧще́нное прⷪ҇ро́чество воздви́гла є҆сѝ,  бж҃е́ственнагѡ заха́рїи прⷪ҇ро́ка бг҃омꙋ́драгѡ, съ ни́мже во  хра́мѣ ст҃ѣ́мъ ликꙋ́еши, домні́ко бг҃омꙋ́драѧ. 
Стрꙋѧ̀ ꙗ҆ви́ласѧ є҆сѝ и҆сцѣле́нїй ѻ҆би́льна,  ѿмыва́ющи пла́мень страсте́й, и҆ и҆сточа́ющи свѧще́нїе  спаси́тельное, гдⷭ҇оиме́ннаѧ дѣ́во всехва́льнаѧ. 
Ꙗ҆́кѡ добрꙋ̀, ꙗ҆́кѡ краснꙋ̀, ꙗ҆́кѡ че́стнꙋ,  ꙗ҆́кѡ дѣ́вства зарѧ́ми сїѧ́ющꙋю, тѧ̀ жени́хъ гдⷭ҇ь себѣ̀  совво́дитъ, сла́внаѧ. (с. 228) 
Бг҃оро́диченъ: 
Менє̀ ра́ди по мнѣ̀ бы́сть млⷣнецъ,  всесоверше́нный, ѡ҆бновлѧ́ѧ мѧ̀ ѡ҆бветша́вшаго страстьмѝ,  тебє̀ ра́ди, всест҃а́ѧ бг҃оневѣ́сто. 
Конда́къ пра́здника, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀:  прише́лъ є҆сѝ, и҆ ꙗ҆ви́лсѧ є҆сѝ свѣ́тъ непристꙋ́пный. 
І҆́косъ: 
Галїле́и ꙗ҆зы́честѣй, завꙋлѡ́нстѣй странѣ̀ и҆  нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ  вели́къ возсїѧ̀ хрⷭ҇то́съ. Ѡ҆мрачє́ннымъ свѣтла̀ ꙗ҆ви́сѧ  зарѧ̀, и҆зъ виѳлее́ма ѡ҆блиста́ющаѧ, па́че же и҆зъ мр҃і́и  гдⷭ҇ь, все́й вселе́ннѣй возсїѧва́етъ лꙋчы̀ сл҃нце пра́вды.  Тѣ́мже, и҆̀же ѿ а҆да́ма, назі́и прїиди́те всѝ,  ѡ҆блече́мсѧ въ него̀, да согрѣ́емсѧ, покрыва́етъ бо нагі̑ѧ,  и҆ просвѣща́етъ тє́мныѧ: прише́лъ є҆сѝ, и҆ ꙗ҆ви́лсѧ  є҆сѝ свѣ́тъ непристꙋ́пный. 
Пѣ́снь з҃. І҆рмо́съ: 
Ю҆́ношы бл҃гочести̑выѧ, пе́щи ѻ҆́гненнѣй  приѡбщи́вшыѧсѧ, шꙋмѧ́щъ дꙋ́хъ ро́сный невреди̑мы сохранѝ,  и҆ бж҃їѧ а҆́гг҃ла снисхожде́нїе. Тѣ́мже, въ пла́мени  ѡ҆роша́еми, благода́рственнѡ воспѣва́хꙋ: препѣ́тый  ѻ҆ц҃є́въ гдⷭ҇и и҆ бж҃е, бл҃гослове́нъ є҆сѝ. 
Ꙗ҆́коже на нб҃сѝ съ тре́петомъ и҆ чꙋ́домъ  предстоѧ́хꙋ, во і҆ѻрда́нѣ си̑лы а҆́гг҃льскїѧ, смотрѧ́юще  толи̑ка бж҃їѧ схождє́нїѧ: ꙗ҆́кѡ держа́й превы́шнихъ во́дъ  соста́въ, въ вода́хъ плотоно́сецъ стоѧ́ше, бг҃ъ ѻ҆ц҃є́въ  на́шихъ. 
Ѻ҆́блакъ дре́вле и҆ мо́ре бж҃е́ственнагѡ  проѡбража́хꙋ кр҃ще́нїѧ чꙋ́до, въ ни́хже дре́внїи  крести́шасѧ, и҆сходѧ́ще зако́ннїи лю́дїе. Мо́ре же бѣ̀  ѻ҆́бразъ воды̀, и҆ ѻ҆́блакъ дх҃а, и҆́миже соверша́еми,  бл҃гослове́нъ є҆сѝ, зове́мъ, гдⷭ҇и бж҃е, во вѣ́ки. 
Всѝ вѣ́рнїи, въ не́мже соверше́нїе прїѧ́хомъ, (с.  229) бг҃осло́вѧще немо́лчнѡ со а҆́гг҃лы, просла́вимъ  ѻ҆ц҃а̀, и҆ сн҃а, и҆ дх҃а ст҃а́го, се́ бо трⷪ҇ца  ѵ҆поста́сьми є҆диносꙋ́щнаѧ, є҆ди́нъ же бг҃ъ. Є҆мꙋ́же и҆  пое́мъ: бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ  є҆сѝ. 
Не вда́лъ є҆сѝ себє̀, болѣ́зньми и҆знꙋрѧ́емь  поще́нїѧ, сатани̑нскимъ помыслѡ́мъ: оу҆́мъ бо  нескита́теленъ къ могꙋ́щемꙋ спаса́ти гдⷭ҇ꙋ ты̀ стѧжа́въ,  всѧ́къ прило́гъ ѡ҆трѧ́слъ є҆сѝ. 
Низꙋлежа́ньми, бдѣ́ньми и҆ поще́ньми твоѧ̑ всѧ̑  оу҆мертви́лъ є҆сѝ оу҆́ды, ꙗ҆̀же на землѝ: и҆ ны́нѣ  нетлѣ́ннꙋю и҆ неболѣ́зненнꙋю жи́знь живе́ши, бл҃же́нне, ѡ҆  на́съ молѧ́сѧ, пою́щихъ тѧ̀ съ любо́вїю. 
Присносꙋ́щагѡ гро́бъ возжела́лъ є҆сѝ кра́йнѣ  ви́дѣти и҆ поклони́тисѧ, мꙋ́дре: и҆ та́мѡ бы́въ, и҆зво́лилъ  є҆сѝ преподо́бнѡ воздержа́нїемъ соꙋмертви́тисѧ,  преподо́бне, за милосе́рдїе оу҆мертви́вшемꙋсѧ. 
Бг҃оро́диченъ: 
Не послꙋжи́ша тва́ри и҆́же творца́ тѧ позна́вшїи  ро́ждшꙋю, но бг҃а и҆́стинна и҆зъ тебє̀ возсїѧ́вшаго сло́ва,  вѣ́дꙋще, ѻ҆трокови́це, зовꙋ́тъ: ѻ҆ц҃є́въ гдⷭ҇ь и҆ бг҃ъ,  бл҃гослове́нъ є҆сѝ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ,  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Оу҆́мъ тво́й воззрѣ́ньми сꙋ́щими къ бг҃ꙋ  ѡ҆божа́емь всегда̀, бг҃ови́дѣнъ бы́сть. Ѿсю́дꙋ  оу҆клони́ласѧ є҆сѝ ми́лованїѧ плотска́гѡ, пою́щи,  бг҃омꙋ́драѧ: сы́й бл҃гослове́нъ и҆ препросла́вленъ. 
Та̑инства бжⷭ҇твєннаѧ тебѣ̀ ѿкрыва́етъ бг҃ъ (с.  230) присꙋ́щный, въ тебѣ̀ почива́ѧй: ви́дѣла бо є҆сѝ  прише́дша ст҃а́го а҆́гг҃ла, и҆ ѡ҆свѧти́вша, честна́ѧ, во́дъ  є҆стество̀ дх҃омъ. Хра́мъ бжⷭ҇твеннагѡ дх҃а бы́вши, во  хра́мѣ ст҃ѣ́мъ сꙋ́щи, оу҆слы́шала є҆сѝ гла́съ,  оу҆ча́щїй тѧ̀ бжⷭ҇твєннымъ та́йнамъ, и҆ є҆́же ѿ  тѣлесѐ, честна́ѧ, ѿше́ствїе ца́рствꙋющагѡ. 
Бг҃оро́диченъ: 
Крѣ́пость моѧ̀ и҆ пѣ́нїе, и҆ спасе́нїе є҆́сть  гдⷭ҇ь, и҆́же тѧ̀ мт҃рь всечи́стꙋ, и҆ невѣ́стꙋ неневѣ́стнꙋ  пред̾избра́въ: є҆го́же ѡ҆ рабѣ́хъ твои́хъ при́снѡ не  преста́й моли́ти, чⷭ҇таѧ. 
Пѣ́снь и҃. І҆рмо́съ: 
Та́йнꙋ пресла́внꙋю вавѷлѡ́нскаѧ показа̀ пе́щь,  и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше невеще́ственный  ѻ҆́гнь воспрїѧ́ти і҆ѻрда́нъ, и҆ ѡ҆б̾ѧ́ти пло́тїю  креща́ема зижди́телѧ: є҆го́же бл҃гословѧ́тъ лю́дїе, и҆  превозно́сѧтъ во всѧ̑ вѣ́ки. 
Ѿложѝ стра́хъ ве́сь, и҆зба́витель прⷣте́чи  и҆зречѐ, мнѣ́ же повини́сѧ, ꙗ҆́кѡ бл҃го́мꙋ, мнѣ̀  пристꙋпѝ, сїе́ бо є҆стество́мъ бы́хъ, мои̑мъ  повелѣ́нїємъ покори́сѧ, и҆ крести́ мѧ соше́дшаго: є҆го́же  бл҃гословѧ́тъ лю́дїе, и҆ превозно́сѧтъ во всѧ̑ вѣ́ки. 
Гл҃го́лы ꙗ҆́коже оу҆слы́ша крⷭ҇ти́тель влⷣчни, съ  тре́петомъ дла́нь простира́етъ: ѻ҆ба́че же рꙋко́ю коснꙋ́всѧ  верхꙋ̀ зижди́телѧ своегѡ̀, кре́щшемꙋсѧ вопїѧ́ше: ѡ҆свѧти́  мѧ, ты́ бо є҆сѝ бг҃ъ мо́й, є҆го́же бл҃гословѧ́тъ лю́дїе,  и҆ превозно́сѧтъ во всѧ̑ вѣ́ки. 
Трⷪ҇цы ꙗ҆вле́нїе во і҆ѻрда́нѣ бы́сть, са́мое бо  пребж҃е́ственное є҆стество̀, ѻ҆ц҃ъ возгласѝ: се́й  креща́емый, сн҃ъ возлю́бленный мо́й: дх҃ъ же прїи́де къ  подо́бномꙋ, є҆го́же бл҃гословѧ́тъ лю́дїе, и҆ превозно́сѧтъ  во всѧ̑ вѣ́ки. 
И҆́нъ. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ (с. 231)  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Ѿню́дъ дрема́нїѧ твои̑мъ вѣ́ждамъ, нижѐ сна̀  твои̑мъ ѻ҆чесє́мъ, ѻ҆́ч҃е, да́лъ є҆сѝ, до́ндеже  сотвори́лъ є҆сѝ мѣ́сто оу҆го́дно тебѐ сама́го и҆  селе́нїе вседержи́телѧ: є҆го́же всѧ̑ пою́тъ дѣла̀, и҆  превозно́сѧтъ во вѣ́ки. 
Ѡ҆брѣ́лъ є҆сѝ возме́здїе трꙋдѡ́въ безмѣ́рныхъ,  всебл҃же́нне, ра́й, є҆го́же пред̾ꙋгото́ва тогѡ̀ жела́ющымъ  ѿ дꙋшѝ гдⷭ҇ь, ѻ҆́бщее црⷭ҇тво, зовꙋ́щымъ непреста́ннѡ:  по́йте и҆ превозноси́те є҆го̀ во вѣ́ки. 
Ѡ҆брѣ́те ѻ҆би́тель хозѵ́вскаѧ тѧ̀ пра́вило, и҆  и҆звѣ́стнѣйшїй ѻ҆́бразъ, всѧ́къ проше́дша  добродѣ́тельныхъ дѣѧ́нїй ви́дъ, прпⷣбныхъ похвало̀,  мꙋ́дре геѡ́ргїе. Тѣ́мже пожи́вше бж҃е́ственнѣ, съ тобо́ю  и҆гра́ютъ во всѧ̑ вѣ́ки. 
Бг҃оро́диченъ: 
Ꙗ҆ви́сѧ про́стъ бж҃е́ственнымъ є҆стество́мъ, и҆зъ  тебє̀, бг҃ороди́тельнице, вои́стиннꙋ сло́женъ, за  неизрече́ннꙋю млⷭ҇ть свои́мъ бжⷭ҇тво́мъ, пло́ть ѿ крове́й  твои́хъ прїе́мъ. тѣ́мже тѧ̀ бцⷣꙋ вѣ́дꙋще, пѣсносло́вимъ  во всѧ̑ вѣ́ки. 
И҆́нъ. І҆рмо́съ:  
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Оу҆кра́шена добродѣ́тельми, и҆ чꙋде́съ рѧ́снами  оу҆пещре́на, къ кра́сномꙋ черто́гꙋ цр҃ѧ̀ хрⷭ҇та̀, домні́ко,  востекла̀ є҆сѝ, пою́щи и҆ превозносѧ́щи є҆го̀ во вѣ́ки. 
Послѣ́довавши хрⷭ҇тꙋ̀, ꙗ҆́кѡ па́стырю чи́стꙋ,  а҆́гнице ст҃а́ѧ, къ нбⷭ҇нѣй ѡ҆гра́дѣ, въ не́йже  назнамена́нныхъ ѻ҆ве́цъ соводворе́нїе є҆́сть, съ ра́достїю  всели́ласѧ є҆сѝ, прпⷣбнаѧ. 
Манове́нїемъ бг҃а вседѣ́тельнымъ ѿложе́нїе  оу҆вѣ́дѣвши твоегѡ̀ тѣлесѐ, ра́достнꙋ хвалꙋ̀  чистѣ́йшею дꙋше́ю всѣ́хъ (с. 232) вино́вномꙋ приноси́ла  є҆сѝ, є҆мꙋ́же тво́й, чи́стаѧ, въ рꙋ́ки преложи́ла є҆сѝ  дꙋ́хъ. 
Бг҃оро́диченъ: 
Пресꙋ́щественный бг҃ъ сꙋществꙋ́етсѧ на́съ ра́ди ѿ  твои́хъ крове́й, и҆стлѣ́вшее сꙋщество̀ ѡ҆бнови́ти хотѧ̀ за  милосе́рдїе, дв҃о, и҆ млⷭ҇ть, препросла́вленный во всѧ̑  вѣ́ки. 
Пѣ́снь ѳ҃. І҆рмо́съ: 
Недоꙋмѣ́етъ всѧ́къ ѧ҆зы́къ бл҃гохвали́ти по  достоѧ́нїю, и҆зꙋмѣва́етъ же оу҆́мъ и҆ премі́рный пѣ́ти  тѧ̀, бцⷣе. Ѻ҆ба́че, блага́ѧ сꙋ́щи, вѣ́рꙋ прїимѝ, и҆́бо  любо́вь вѣ́си бжⷭ҇твеннꙋю на́шꙋ: ты́ бо хрⷭ҇тїа́нъ є҆сѝ  предста́тельница, тѧ̀ велича́емъ. 
Дв҃де, прїидѝ дх҃омъ къ просвѣщє́ннымъ, ны́нѣ  пристꙋпи́те, по́й, къ бг҃ꙋ вѣ́рою, глаго́лѧ:  просвѣти́тесѧ, се́й ни́щїй воззва̀ а҆да́мъ въ паде́нїи.  и҆́бо того̀ оу҆слы́ша гдⷭ҇ь, прише́дъ стрꙋѧ́ми  і҆ѻрда́нскими, тлѣ́ннаго же ѡ҆бновѝ. 
И҆са́їа, и҆змы́йтесѧ, ѡ҆чи́ститесѧ, глаго́летъ,  лꙋка̑вствїѧ предъ гдⷭ҇емъ ѡ҆ста́вите, жа́ждꙋщїи на во́дꙋ  жи́вꙋ и҆ди́те: кропи́тъ бо водо́ю, ѡ҆бновлѧ́ѧ хрⷭ҇то́съ  пристꙋпа́ющыѧ къ немꙋ̀ вѣ́рою, и҆ къ животꙋ̀ нестарѣ́емомꙋ  креща́етъ дх҃омъ. 
Соблюда́емсѧ благода́тїю, вѣ́рнїи, и҆ печа́тїю:  ꙗ҆́кѡ бо гꙋби́телѧ, бѣжа́ша пра́га є҆врє́и дре́вле  ѡ҆крова́влена: та́кѡ и҆ на́мъ и҆схо́дное бжⷭ҇твенное сїѐ,  пакибытїѧ̀ ба́нѧ бꙋ́детъ: ѿсю́дꙋ и҆ трⷪ҇цы оу҆́зримъ  свѣ́тъ незаходи́мый. 
И҆́нъ. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чи́стаѧ  приснодв҃о. 
Всѧ́кꙋю сла́дость житїѧ̀ ѡ҆плева́лъ є҆сѝ вы́шнїѧ  ра́ди сла́дости: жесто́комꙋ бо пребыва́нїю па́че сла́дкагѡ  житїѧ̀ поревнова́лъ є҆сѝ, и҆ страсте́й потща́лсѧ є҆сѝ  оу҆гаси́ти пе́щь (с. 233) мно́гими твои́ми слеза́ми,  геѡ́ргїе, мона́шествꙋющихъ чⷭ҇тно́е оу҆краше́нїе. 
Ны́нѣ ꙗ҆́кѡ вои́стиннꙋ пред̾ бг҃омъ стои́ши,  всемꙋ́дре, є҆мꙋ́же воздержа́нїемъ присво́итисѧ пе́рвѣе  потща́лсѧ є҆сѝ, и҆ тогѡ̀ ꙗ҆вле́нїй наслажда́ешисѧ  ꙗ҆́вѣ. Тѣ́мже всѣ̑мъ дава́й чтꙋ́щымъ тѧ̀ просвѣще́нїе  и҆ бжⷭ҇твенныхъ прича́стїе. 
Взѧ́лсѧ є҆сѝ къ свѣ́тꙋ незаходи́момꙋ, сла́вне,  тмы̀ житїѧ̀ и҆зба́вивсѧ, и҆ вседержи́телю и҆ трисо́лнечномꙋ  свѣ́тꙋ предстои́ши съ вы́шними чи́нми, и҆ ѿѻнꙋ́дныѧ  наслажда́ешисѧ и҆спꙋща́емыѧ свѣ́тлости, бл҃же́нне, и҆ на́съ  ѡ҆зарѧ́еши пою́щихъ тѧ̀. 
Бг҃оро́диченъ: 
Всего́ мѧ бг҃ъ ѡ҆божи́ти хотѧ̀, ве́сь є҆дини́тсѧ  тебѣ̀, и҆ непости́жное всѣ̑мъ та́инство новодѣ́йствꙋетсѧ,  ражда́еши дв҃а нетлѣ́нна, и҆ пло́ть ви́дитсѧ бг҃ъ. Є҆го́же  чтꙋ́ще, тѧ̀ ны́нѣ бл҃жи́мъ, мр҃і́е, ꙗ҆́коже сама̀  прорекла̀ є҆сѝ. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Свѧще́ннѣйшїи ли́цы, въ честнѣ́мъ твое́мъ  оу҆спе́нїи начина́юще, бжⷭ҇твеннѣй твое́й дꙋшѝ, зрѧ́щымъ  ꙗ҆ви́шасѧ свѧще́нными пѣснопѣ̑нїи, въ мѣ́сто пꙋтеводѧ́ще  тѧ̀ селе́нїѧ чꙋ́днагѡ, и҆дѣ́же шꙋ́мъ пра́зднꙋющихъ,  сла́внаѧ. 
Ꙗ҆́кѡ лозы̀ бжⷭ҇твенныѧ бл҃гора́сленнѣйшаѧ розга̀  ꙗ҆́вльшисѧ, оу҆миле́нїѧ на́мъ бжⷭ҇твєнныѧ и҆зрасти́ла  є҆сѝ гро́зды, и҆сточа́ющыѧ вїно̀ и҆сцѣле́нїй, домні́ко,  и҆ дꙋ́шы и҆ сердца̀ вѣ́рнѡ чтꙋ́щихъ тѧ̀ веселѧ́щее. 
Тѣле́сныхъ страсте́й, и҆ дꙋше́вныхъ скве́рнъ, и҆  всѧ́кагѡ вра́жїѧ навѣ́та и҆зба́ви ны̀ моли́твами твои́ми,  къ (с. 234) покро́вꙋ твоемꙋ̀ любо́вїю прибѣга́ющыѧ,  домні́ко, и҆ тво́й пра́здникъ соверша́ющыѧ бжⷭ҇твенный и҆  честны́й. 
Ꙗ҆́кѡ со́лнечнꙋю лꙋчꙋ̀, ѡ҆зарѧ́ющꙋю мі́ръ, ꙗ҆́кѡ  невѣ́стꙋ хрⷭ҇то́вꙋ предо́брꙋ, и҆ ꙗ҆́кѡ го́рлицꙋ  любоче́стнꙋ, ꙗ҆́кѡ ма́слинꙋ, ꙗ҆́кѡ ке́дръ, ꙗ҆́кѡ сꙋ́щꙋ  и҆збра́ннꙋ голꙋби́цꙋ восхвалѧ́емъ тѧ̀ всѝ, домні́ко  гдⷭ҇оимени́таѧ. 
Бг҃оро́диченъ: 
Пощади́ мѧ, гдⷭ҇и, пощадѝ, є҆гда̀ хо́щеши мѝ  сꙋди́ти, и҆ не ѡ҆сꙋдѝ менє̀ во ѻ҆́гнь, ни ꙗ҆́ростїю  твое́ю ѡ҆бличѝ менѐ, мо́литъ тѧ̀ дв҃а, тѧ̀ ро́ждшаѧ,  хрⷭ҇тѐ, и҆ а҆́гг҃лъ мно́жєства, и҆ преподо́бныхъ чи́ни. 
Свѣти́ленъ пра́здника. Подо́бенъ: Посѣти́лъ ны̀: 
Ꙗ҆ви́сѧ сп҃съ, бл҃года́ть и҆ и҆́стина во стрꙋѧ́хъ  і҆ѻрда́нскихъ, и҆ сꙋ́щыѧ во тмѣ̀ и҆ сѣ́ни спѧ́щыѧ  просвѣти́лъ є҆́сть, и҆́бо прїи́де и҆ ꙗ҆ви́сѧ свѣ́тъ  непристꙋ́пный. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ве́лїе и҆ стра́шно ꙳ та́инство соверша́етсѧ: ꙳  влⷣка бо всѣ́хъ, ꙳ человѣ́кѡвъ на ѡ҆чище́нїе всѣ́хъ, ꙳  рꙋко́ю раба̀ креща́етсѧ. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Свы́ше ѻ҆ц҃ъ вопїѧ́ше: ꙳ се́й є҆́сть сн҃ъ  возлю́бленный мо́й, ꙳ вода́ми і҆ѻрда́нскими ꙳ пло́тїю  ны́нѣ креща́емый. 
Сті́хъ: Что́ ти є҆́сть мо́ре, ꙗ҆́кѡ побѣ́гло  є҆сѝ: и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Чи́ни а҆́гг҃льстїи ꙳ ви́дѣвше влⷣкꙋ, ꙳  оу҆подо́бльшасѧ рабꙋ̀, ꙳ и҆ вода́ми креща́ема, ꙳ пою́ще  дивлѧ́хꙋсѧ. 
Сла́ва, и҆ ны́нѣ, гла́съ то́йже. Самогла́сенъ: 
Ви́дѣша тѧ̀ во́ды, бж҃е, ви́дѣша тѧ̀ во́ды, и҆  оу҆боѧ́шасѧ: къ твое́й бо сла́вѣ противозрѣ́ти херꙋві́ми  не мо́гꙋтъ, нижѐ взира́ти серафі́ми: но со стра́хомъ (с.  235) предстоѧ́ще, ѻ҆́вїи оу҆́бѡ но́сѧтъ, ѻ҆́вїи же  сла́вѧтъ си́лꙋ твою̀: съ ни́миже, ще́дре, возвѣща́емъ  хвалꙋ̀ твою̀, глаго́люще: ꙗ҆вле́йсѧ бж҃е, поми́лꙋй на́съ. 
На лїтꙋргі́и бл҃жє́нна пра́здника, пѣ́снь а҃-ѧ,  ѻ҆бои́хъ канѡ́нѡвъ, на ѕ҃. 


(с. 235) 
Мцⷭ҇а тогѡ́же въ ѳ҃-й де́нь. 
Ст҃а́гѡ мꙋ́ченика полѷе́ѵкта: 
И҆ и҆́же во ст҃ы́хъ, ѻ҆ц҃а̀ на́шегѡ фїлі́ппа,  митрополі́та всеѧ̀ рѡссі́и. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры пра́здника, гла́съ и҃. Подо́бенъ: Гдⷭ҇и,  а҆́ще и҆ на сꙋди́щи: 
Гдⷭ҇и, ꙳ а҆́ще и҆ і҆ѡа́ннꙋ предста́лъ є҆сѝ ꙳ на  і҆ѻрда́нѣ, ꙗ҆́кѡ чл҃вѣ́къ, ꙳ но не ѿстꙋпи́лъ є҆сѝ  ѿ прⷭ҇то́ла, ꙳ со ѻ҆ц҃е́мъ сѣдѧ́й: ꙳ и҆ кре́щсѧ на́съ  ра́ди, ꙳ мі́ръ свободи́лъ є҆сѝ ꙳ ѿ рабо́ты чꙋжда́гѡ, ꙳  ꙗ҆́кѡ ще́дръ и҆ чл҃вѣколю́бецъ. 
Гдⷭ҇и, ꙳ а҆́ще и҆ і҆ѻрда́нскими вода́ми ꙳  ѡ҆бложи́лсѧ є҆сѝ, ꙗ҆́кѡ человѣ́къ, ꙳ но  свидѣ́тельствовалсѧ є҆сѝ ꙳ свы́ше сни́тїемъ дх҃а, ꙳ и҆  гла́съ ѻ҆ч҃ь сн҃а тѧ̀ свидѣ́тельствова: ꙳ но ꙗ҆ви́сѧ, ꙳  и҆ пода́ждь нетлѣ́нїе ꙳ дꙋша́мъ на́шымъ. 
Гдⷭ҇и, ꙳ ты̀ ѿ ѻ҆ц҃а̀ пре́жде вѣкѡ́въ ꙳  рожде́йсѧ непремѣ́нный, ꙳ прише́лъ є҆сѝ въ послѣ̑днѧѧ  лѣ̑та, ꙳ и҆ зра́къ раба̀ прїѧ́лъ є҆сѝ, ꙳ и҆ ѻ҆́бразъ  тво́й ꙳ ꙗ҆́кѡ зижди́тель ѡ҆бнови́лъ є҆сѝ: ꙳ крести́всѧ бо  дарова́лъ є҆сѝ нетлѣ́нїе ꙳ дꙋша́мъ на́шымъ. 
И҆́ны стїхи̑ры ст҃а́гѡ, гла́съ а҃. Подо́бенъ:  Нбⷭ҇ныхъ чинѡ́въ: 
Дв҃дски ꙗ҆́кѡ и҆з̾ ро́ва страсте́й, хрⷭ҇то́съ, и҆  ѿ бре́нїѧ (с. 236) тимѣ́нна, ꙳ і҆́дѡльскїѧ ле́сти  возведе́ тѧ, мч҃ниче: ꙳ поста́ви бо на ка́мени но́ги твоѧ̑,  ꙳ и҆ своегѡ̀ позна́нїѧ та́инственнѡ, ꙳ є҆го́же молѝ  спасти́сѧ на́мъ. 
Нижѐ сопрꙋ́жницы твоеѧ̀ жела́нїе, ꙳ ни ча̑дъ  любле́нїе, ꙳ нижѐ твоѐ досто́инство, ꙳ нижѐ бога́тство  стѧжа́нїй и҆ и҆мѣ́нїй, ꙳ твоѐ крѣ́пкое дꙋшѝ поколеба́ша  ꙳ ѿ вѣ́ры и҆́стинныѧ сꙋ́щїѧ во хрⷭ҇та̀, всебл҃же́нне  полѷе́ѵкте. 
И҆ пре́жде благода́ти, ꙳ мꙋ́чениче, твоегѡ̀  страда́нїѧ, ꙳ пра́вды дѣ́лы вои́стиннꙋ оу҆краси́лсѧ  є҆сѝ: ꙳ тѣ́мже по си́хъ свидѣ́тель вѣ́ренъ сподо́билсѧ  є҆сѝ бы́ти хрⷭ҇то́въ, ꙳ твое́ю кро́вїю крⷭ҇ти́всѧ ꙳ въ  сме́рть є҆гѡ̀ благоче́стнѡ. 
Сла́ва, гла́съ а҃. Вѷзанті́ево: 
А҆́гг҃льскаѧ вѡ́инства дне́сь ликꙋ́ютъ въ па́мѧти  мꙋ́ченика полѷе́ѵкта, и҆ человѣ́ческїй ро́дъ вѣ́рнѡ  торжествꙋ́етъ, и҆ ра́достнѡ вопїе́тъ: ра́дꙋйсѧ, всехва́льне,  и҆́же многоплете́ннагѡ велїа́ра ловлє́нїѧ побѣди́вый, и҆  побѣ́ды вѣнце́мъ ѿ хрⷭ҇та̀ вѣнча́выйсѧ. Ра́дꙋйсѧ,  во́ине вели́кагѡ цр҃ѧ̀ и҆ сп҃са на́шегѡ, трє́бища  і҆́дѡльскаѧ разори́вый. Ра́дꙋйсѧ, мꙋ́ченикѡвъ оу҆добре́нїе.  Молѝ и҆зба́вити ѿ всѧ́кагѡ преще́нїѧ, вѣ́рою  соверша́ющыѧ присночестнꙋ́ю па́мѧть твою̀. 
И҆ ны́нѣ, гла́съ в҃: 
Дне́сь нб҃сѐ и҆ землѝ творе́цъ прихо́дитъ пло́тїю  на і҆ѻрда́нъ, креще́нїѧ просѧ̀ безгрѣ́шный, да ѡ҆чи́ститъ  мі́ръ ѿ ле́сти вра́жїѧ, и҆ креща́етсѧ ѿ раба̀ влⷣка  всѧ́ческихъ, и҆ ѡ҆чище́нїе водо́ю ро́дꙋ человѣ́ческомꙋ  да́рꙋетъ. Томꙋ̀ возопїи́мъ: ꙗ҆вле́йсѧ бж҃е на́шъ, сла́ва  тебѣ̀. 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Предста́лъ є҆сѝ на вода́хъ всѣ̑мъ непостижи́мый,  предте́чи преклони́лъ є҆сѝ главꙋ̀: мі́ръ ѡ҆свѧти́въ,  рабо́ты и҆зба́вилъ є҆сѝ креще́нїемъ твои́мъ, безгрѣ́шне. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. (с. 237) 
Сн҃а возлю́бленна ѻ҆ц҃ъ ѿ вы́шнихъ дре́вле, и҆  дх҃ъ свидѣ́тельствова, хрⷭ҇тѐ: и҆́мже трⷪ҇ческое та́инство  позна́сѧ во і҆ѻрда́нѣ кре́щшꙋсѧ тебѣ̀. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ, и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть. 
Ѡ҆свѧти́лъ є҆сѝ во́ды, сп҃се, і҆ѻрда̑нскїѧ всѧ̑,  и҆ є҆стество̀ водно́е, ꙗ҆́кѡ бг҃ъ. Тѣ́мже и҆ сла́витъ  ꙗ҆вле́нїе твоѐ ро́дъ человѣ́ческїй и҆ воспѣва́етъ. 
Сла́ва, и҆ ны́нѣ, гла́съ д҃. Космы̀ мона́ха: 
Ѡ҆дѣва́ѧйсѧ свѣ́томъ ꙗ҆́кѡ ри́зою, на́съ ра́ди по  на́мъ бы́ти сподо́билсѧ є҆́сть, во стрꙋи̑ ѡ҆дѣва́етсѧ  дне́сь і҆ѻрда̑нскїѧ: не са́мъ си́хъ ко ѡ҆чище́нїю тре́бꙋѧ,  но на́мъ собо́ю оу҆строѧ́ѧй порожде́нїе. ѽ чꙋдесѐ! без̾  ѻ҆гнѧ̀ и҆зварѧ́етъ, и҆ назида́етъ без̾ сокрꙋше́нїѧ, и҆  спаса́етъ въ него̀ просвѣща́ємыѧ хрⷭ҇то́съ бг҃ъ и҆ сп҃съ  дꙋ́шъ на́шихъ. 
Тропа́рь гла́съ д҃: 
Мꙋ́ченикъ тво́й, гдⷭ҇и, полѷе́ѵктъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. Тогѡ̀ мл҃твами  спасѝ дꙋ́шы на́шѧ. 
Сла́ва, и҆ ны́нѣ, тропа́рь пра́здника, гла́съ а҃: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ, и҆ дх҃ъ въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. Ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва тебѣ̀. 
На оу҆́трени. 
По а҃-й стїхоло́гїи, сѣда́ленъ, гла́съ д҃: Подо́бенъ:  Вознесы́йсѧ: 
Щедро́тами твои́ми, бж҃е, оу҆моле́нъ, заблꙋ́ждшее  и҆ поги́бшее взыска́лъ є҆сѝ, за милосе́рдїе ми́лости  твоеѧ̀, (с. 238) чл҃вѣколю́бче. Тѣ́мже прише́лъ є҆сѝ на  і҆ѻрда́нъ, сказа́въ та́инство ст҃ы́ѧ трⷪ҇цы. И҆  воспѣва́юще зове́мъ вѣ́рнѡ: прише́лъ є҆сѝ, и҆ ꙗ҆ви́лсѧ  є҆сѝ, свѣ́тъ непристꙋ́пный. 
Сла́ва, и҆ ны́нѣ, то́йже. 
По в҃-й стїхоло́гїи, сѣда́ленъ, гла́съ и҃. 
Подо́бенъ: Свирѣ́лей па́стырскихъ: 
Ꙗ҆ви́сѧ на́мъ всѣ́хъ влⷣка во стрꙋѧ́хъ  та́инственнѡ і҆ѻрда́нскихъ, ѡ҆чи́стити всѧ́къ грѣ́хъ  ꙗ҆́кѡ ми́лостивъ и҆ пребл҃гъ. Всѧ̀ тва́рь да и҆гра́етъ,  ꙗ҆́кѡ креща́етсѧ хрⷭ҇то́съ гдⷭ҇ь, бл҃говоли́вый спастѝ  ꙗ҆́кѡ бг҃ъ ро́дъ человѣ́ческїй. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ, на и҃: и҆ ст҃а́гѡ на  д҃. Канѡ́нъ пра́здника. 
Гла́съ в҃. Пѣ́снь а҃. І҆рмо́съ: 
Ше́ствꙋетъ морскꙋ́ю волнѧ́щꙋюсѧ бꙋ́рю, сꙋ́шꙋ а҆́бїе  і҆и҃ль ꙗ҆́вльшꙋюсѧ: че́рмный же по́нтъ трїста́ты  є҆гѵ́пєтскїѧ покры̀ кꙋ́пнѡ, водостла́ненъ гро́бъ, си́лою  крѣ́пкою десни́цы влⷣчни. 
Оу҆́трꙋ ꙗ҆́вльшꙋсѧ человѣ́кѡмъ свѣтоно́снꙋ,  ны́нѣ и҆з̾ пꙋсты́ни къ вода́мъ і҆ѻрда̑нскимъ, цр҃ю̀,  преклони́лъ є҆сѝ со́лнца твою̀ вы́ю, ли́ка мра́чна  родонача́льника и҆схи́тити, скве́рны же всѧ́кїѧ ѡ҆чи́стити  тва́рь. 
Безнача́льне, стрꙋѧ́мъ спогре́бшасѧ тебѣ̀, сло́ве,  но́ваго прево́диши, и҆стлѣ́вшаго ле́стїю сего̀, несказа́ннѡ  ѿ ѻ҆ц҃а̀ прїе́мъ гла́съ держа́венъ: се́й возлю́бленный,  ра́венъ же мѝ є҆́сть ѻ҆́трокъ є҆стество́мъ. 
Канѡ́нъ ст҃а́гѡ, є҆гѡ́же краегране́сїе: 
Твою̀ пода́ждь мѝ, мꙋ́чениче, моли́твеннꙋю  бл҃года́ть. Ѳеофа́ново. 
Гла́съ и҃. Пѣ́снь а҃. І҆рмо́съ: 
Посѣ́ченый несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ: лю́таго врага̀ вода̀  потопѝ, и҆ непроходи́мое про́йде і҆и҃ль: пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. (с.  239) 
Многожела́нныѧ пи́щи насыща́емь, и҆ бл҃же́нныѧ  зарѝ, сла́вне, и҆сполнѧ́емь, и҆ а҆́гг҃льскагѡ ли́ка  оу҆достоѧ́емь, тво́й благохва́лѧщыѧ пра́здникъ,  полѷе́ѵкте, спаса́й, гдⷭ҇ꙋ пою́щыѧ: сла́внѡ бо просла́висѧ. 
Свѣтоно́снаѧ и҆ благознамени́таѧ па́мѧть твоѧ̀,  свѣ́та бжⷭ҇твеннѣйшагѡ полна̀ возсїѧ̀, просвѣща́ющаѧ  свѣ́тлѡ вѣ́рою воспѣва́ющыѧ тѧ̀, до́блїй во́ине хрⷭ҇то́въ  полѷе́ѵкте всебл҃же́нне, гдⷭ҇ꙋ пою́щыѧ: сла́внѡ бо  просла́висѧ. 
Вжилѧ́емь крѣ́постїю дх҃а, и҆ бжⷭ҇твенною си́лою,  бл҃же́нне, ѡ҆дѣ́ѧвсѧ, и҆зше́лъ є҆сѝ тве́рдѡ къ боре́нїю  го́рдагѡ, и҆ сего̀ крѣ́пкѡ низложи́въ, оу҆се́рднѡ взыва́лъ  є҆сѝ: гдⷭ҇ꙋ воспои́мъ, сла́внѡ бо просла́висѧ. 
Бг҃оро́диченъ: 
Воплоще́ннаго, пе́рвѣе безпло́тнаго, дв҃о бцⷣе,  родила̀ є҆сѝ, всенепоро́чнаѧ и҆ всечⷭ҇таѧ, ꙗ҆́вѣ дв҃а  пребы́вши, бога́тствомъ благоꙋтро́бїѧ на́съ ра́ди  ѡ҆бнища́вшаго, и҆ спа́сшаго томꙋ̀ зовꙋ́щыѧ: сла́внѡ бо  просла́висѧ. 
Пѣ́снь г҃. І҆рмо́съ: 
Є҆ли́цы дре́внихъ и҆зрѣши́хомсѧ сѣ́тей, бра́шенъ  львѡ́въ сотре́нныхъ члено́вными, ра́дꙋимсѧ и҆ разшири́мъ  оу҆ста̀, сло́во плетꙋ́ще ѿ слове́съ сладкопѣ́нїѧ, и҆́мже  къ на́мъ наслажда́етсѧ дарова́нїй. 
Оу҆мерщвле́нїе пе́рвѣе насади́вый тва́ри, ѕвѣ́рѧ  ѕлодѣ́йственнагѡ воѡбра́жсѧ въ є҆стество̀, ѡ҆мрача́етсѧ  плотски́мъ прише́ствїемъ, оу҆́трꙋ ꙗ҆́вльшꙋсѧ, прирази́всѧ  влⷣцѣ, сокрꙋши́ти свою̀ вражде́бнꙋю главꙋ̀. 
Влече́тъ къ себѣ̀ бг҃озда́нное є҆стество̀  оу҆тро́бы мꙋчи́телѧ, погребе́нное предѣ̑лы: ражда́етсѧ  па́ки земноро́дныхъ ѡ҆бновле́нїе, дѣ́ло держа́вно соверша́ѧ  влⷣка: прїи́де бо, то́е ѡ҆чи́стити хотѧ̀. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
И҆змѣни́лъ є҆сѝ мꙋдрова́нїе къ бл҃гоче́стїю,  свы́ше сподо́бивсѧ бжⷭ҇твеннагѡ зрѣ́нїѧ сп҃сова,  полѷе́ѵкте. (с. 240) 
Побѣ́ды жела́ѧй, всѧ̑ ѡ҆плева́лъ є҆сѝ, сла́вне,  ꙗ҆̀же на землѝ, и҆ нбⷭ҇нагѡ наслѣ́дїѧ сподо́билсѧ є҆сѝ. 
Сла́вы жела́ѧ, ꙗ҆́же па́че оу҆ма̀, оу҆стреми́лсѧ  є҆сѝ терпѣли́внѡ, и҆ і҆́дѡльское безсла́вїе низложи́лъ  є҆сѝ. 
Бг҃оро́диченъ: 
Напра́ви моѧ̑, влⷣчце, стѡпы̀, да къ твоемꙋ̀ сн҃ꙋ  похва́льнымъ жи́тельствомъ пойдꙋ̀. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Сп҃сꙋ прикло́ншꙋ во і҆ѻрда́нѣ главꙋ̀, сокрꙋши́шасѧ  ѕмїє́въ главы̑: полѷе́ѵктова же глава̀ ѿсѣ́кшаѧсѧ  льсти́ваго посрамѝ. 
І҆́косъ: 
Во і҆ѻрда́нѣ рѣцѣ̀ зижди́тель всѧ́ческихъ главꙋ̀  преклони́въ, креще́нїе прїе́млетъ, и҆ ѕмїє́въ главы̑  неви́димѡ сокрꙋши́въ, си́лꙋ подадѐ человѣ́кѡмъ на  велемꙋ́дреннаго, пе́рвѣе въ раѝ запе́ншаго а҆да́мꙋ  снѣ́дїю дре́ва, и҆ сме́рть нане́сшаго є҆мꙋ̀ без̾  наде́жды. Тѣ́мже страда́лецъ ны́нѣ полѷе́ѵктъ ласка́ньми  жены̀ не преклони́всѧ, пострада̀ тве́рдѡ, просте́ръ главꙋ̀,  є҆́йже ѿсѣ́кшейсѧ, льсти́ваго посрамѝ. 
Сѣда́ленъ, гла́съ є҃. Подо́бенъ: Собезнача́льное: 
Ꙗ҆́кѡ до́бръ во́инъ хрⷭ҇та̀, всѣ́хъ бг҃а,  бл҃года́тїю сегѡ̀ оу҆крѣплѧ́емь, всего̀ преложи́лъ є҆сѝ  себѐ, въ любо́вь є҆гѡ̀, неа́рхомъ вѣ́рнымъ во́иномъ,  и҆́же съ тобо́ю, мꙋ́дре. Тѣ́мже зако́ннѡ пострада́въ,  досто́йнѡ вѣнча́лсѧ є҆сѝ ѿ гдⷭ҇а, мꙋ́чениче  полѷе́ѵкте. 
Сла́ва, и҆ ны́нѣ, пра́здника: 
І҆ѻрда́нскими стрꙋѧ́ми ѡ҆бло́жсѧ, и҆́же свѣ́томъ  пресла́внѡ ѡ҆дѣва́ѧйсѧ, въ ни́хже а҆да́мово є҆стество̀  ѡ҆бнови́лъ є҆сѝ, сокрꙋ́шшеесѧ ѕлы́мъ преслꙋша́нїемъ,  сло́ве бж҃їй. Тѣ́мже тѧ̀ восхвалѧ́емъ, и҆ ст҃о́е твоѐ всѝ  славосло́вимъ ꙗ҆вле́нїе. 
Пѣ́снь д҃. І҆рмо́съ: 
Ѻ҆гне́мъ ѡ҆чи́щсѧ та́йнагѡ зрѣ́нїѧ, поѧ̀ прⷪ҇ро́къ  человѣ́кѡвъ (с. 241) новодѣ́йство, возглаша́етъ гла́съ,  дх҃омъ пле́щꙋщь, воплоще́нїе ꙗ҆влѧ́ющь неизрече́нна сло́ва,  и҆́мже си́льныхъ держа̑вы сотро́шасѧ. 
По́сланъ ѿ ѻ҆ц҃а̀ всесвѣ́тлое сло́во, но́щи  ѿгна́ти ѕломра́чное стремле́нїе, и҆ и҆скорени́ти грѧде́ши  человѣ́кѡвъ грѣхѝ, сы́ны же привлещѝ твои́мъ  креще́нїемъ, бл҃же свѣ́тлый, ѿ стрꙋ́й і҆ѻрда́нскихъ. 
Са́мое прови́дѣвъ нарече́нное сло́во, ꙗ҆́снѡ  проповѣ́дникъ вопїе́тъ тва́ри: се́й пре́жде менє̀, вторы́й  пло́тїю, соѻбра́зенъ просїѧ̀ бжⷭ҇твенною си́лою,  вражде́бный на́шъ ѿѧ́ти грѣ́хъ. 
Па́жить оу҆ себє̀ животво́рнꙋ носѧ̀, оу҆ловлѧ́етъ  ѕмїє́въ гнѣ́здамъ натека́ѧ мно́гими сѣтьмѝ, низлага́ѧ  бг҃ъ сло́во: запина́етъ же оу҆ѧзви́вшаго всемі́рный ро́дъ,  сего̀ потре́бль, и҆збавлѧ́етъ тва́рь. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Благочести́вымъ и҆сповѣ́данїемъ, всеизрѧ́дне,  влⷣцѣ са́мъ себѐ приве́лъ є҆сѝ, є҆́же за того̀,  сла́вне, заколе́нїе любо́вїю прїе́мъ, и҆ поро́ка всѧ́кагѡ  свобо́денъ бы́въ. ѿсю́дꙋ сп҃сꙋ взыва́еши: си́лѣ твое́й  сла́ва, чл҃вѣколю́бче. 
Сла́дость бл҃гоче́стїѧ оу҆слади́сѧ тебѣ̀,  впери́лсѧ є҆сѝ бжⷭ҇твенною любо́вїю: чи́стымъ и҆  свѣ́тлымъ жела́нїемъ оу҆ѧ́звенъ, и҆ любо́вїю распалѧ́емь  вы́шнѧгѡ црⷭ҇твїѧ, пѣснопое́ши влⷣцѣ: си́лѣ твое́й  сла́ва, чл҃вѣколю́бче. 
Преесте́ственнымъ є҆диномꙋ́дрїемъ свѧза́всѧ  неа́рхꙋ, сегѡ́ же глаго́лы ѡ҆гласи́всѧ ко бл҃гочести́вѣй  вѣ́рѣ трⷪ҇честѣй, бг҃омꙋ́дре мꙋ́чениче полѷе́ѵкте:  вои́стиннꙋ многожела́нныѧ и҆ любе́зныѧ сподо́билсѧ є҆сѝ  мꙋ́ченикѡвъ свѣ́тлости. 
Мꙋ́ченичєскимъ сочи́сливсѧ во́инствѡмъ, црⷭ҇тво  прїѧ́лъ (с. 242) є҆сѝ недви́жимое, новозакла́всѧ въ сїѐ  вше́лъ є҆сѝ, є҆щѐ кро́вемъ ка́плющымъ: взѧ́лсѧ же  є҆сѝ, премꙋ́дре, въ ра́дость непремѣ́ннꙋю, и҆ свѣ́тъ  невече́рнїй, и҆ вели̑кїѧ сла̑вы полꙋчи́въ. 
Бг҃оро́диченъ: 
Оу҆подо́бивсѧ сꙋ́щымъ на землѝ нбⷭ҇ный, нбⷭ҇ныѧ  сїѧ̑ содѣ́ла, и҆ пострада́въ є҆стество́мъ стра́стнымъ,  бж҃е́ственнагѡ безстра́стїѧ прича́стїе дарова̀: сего̀  оу҆́бѡ ро́ждшꙋю неискꙋсобра́чнꙋю ѻ҆трокови́цꙋ бцⷣꙋ  вѣ́дꙋще сла́вимъ. 
Пѣ́снь є҃. І҆рмо́съ: 
Врага̀ те́мнагѡ и҆ ѡ҆скверне́ннагѡ ꙗ҆́да  ѡ҆чище́нїемъ дх҃а и҆змове́ни, къ но́вой приста́хомъ  небла́зненной стезѝ, водѧ́щей въ непристꙋ́пнꙋю ра́дость,  є҆ди́нѣмъ пристꙋ́пнꙋ, и҆̀мже бг҃ъ примири́сѧ. 
Ви́дѣвъ зижди́тель, во мра́цѣ прегрѣше́нїй  плени́цами неизбѣ́жными, є҆го́же воѡбразѝ пє́рсты,  поставлѧ́етъ на ѻ҆бою̀ ра̑мꙋ воздви́гъ горѣ̀, ны́нѣ во  многотекꙋ́щихъ вода́хъ ѡ҆мыва́ѧ стꙋда̀ дре́внѧгѡ, а҆да́мова  ѕла́гѡ нра́ва. 
Со бл҃гоче́стїемъ притеце́мъ прилѣ́жнѡ ко  и҆сто́чникѡмъ пречи̑стымъ тече́нїѧ спаси́тельнагѡ. Сло́во  оу҆смотрѧ́юще ѿ нетлѣ́нныѧ, почерпа̑ла приносѧ́ще жа́жди  бж҃е́ственныѧ, мі́ра сла́достнѣ и҆сцѣлѧ́ѧ недꙋ́гъ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Да присносꙋ́щное полꙋчи́ши наслажде́нїе,  бл҃же́ннѣйше, кра̑снаѧ житїѧ̀, и҆ є҆стества̀ сво́йство, и҆  сла́дость, и҆ сла́вꙋ, и҆ жи́знь са́мꙋю презрѣ́лъ є҆сѝ, и҆  наде́жды твоеѧ̀ не погрѣши́лъ є҆сѝ. 
Тайнонаꙋче́нъ бы́въ бжⷭ҇твеннагѡ ѻ҆́браза  бжⷭ҇твєннымъ та́йнамъ, тве́рдымъ оу҆мо́мъ къ  совершє́ннымъ подвигѡ́мъ ѿлꙋчи́лсѧ є҆сѝ: и҆  побѣдоно́сецъ ꙗ҆́вльсѧ, нетлѣ́нныхъ сподо́билсѧ є҆сѝ  вѣнцє́въ, полѷе́ѵкте. (с. 243) 
Безбо́жнѣйшꙋю че́сть, є҆стество́мъ  ненавистоѕло́бное и҆мѣ́ѧ мꙋдрова́нїе, благоче́стнѡ  ѿри́нꙋлъ є҆сѝ, и҆ бо́ги сꙋ́єтныѧ низве́рглъ є҆сѝ,  благоче́стїѧ ре́вностїю разже́гсѧ, и҆ оу҆се́рдїѧ  бг҃одохнове́ннагѡ и҆спо́лнивсѧ, пресла́вне. 
Бг҃оро́диченъ: 
Рече́нїю твои́хъ оу҆сте́нъ, пречⷭ҇таѧ,  послѣ́дꙋюще, тѧ̀ оу҆бл҃жа́емъ: съ тобо́ю бо вои́стиннꙋ  вели̑чїѧ сотвори́въ гдⷭ҇ь, возвели́чи тѧ̀, и҆́стиннꙋю бж҃їю  мт҃рь, ро́ждсѧ и҆зъ оу҆тро́бы твоеѧ̀, показа̀. 
Пѣ́снь ѕ҃. І҆рмо́съ: 
Вожделѣ́ннагѡ ꙗ҆́вствова со всебл҃же́ннымъ  гла́сомъ ѻ҆ц҃ъ, є҆го́же и҆зъ чре́ва ѿры́гнꙋ: є҆́й,  глаго́летъ, се́й соесте́ственъ сн҃ъ сы́й свѣтоза́ренъ,  произни́че и҆зъ человѣ́ча ро́да: сло́во же моѐ жи́во, и҆  чл҃вѣ́къ промышле́нїемъ. 
Ѿ глꙋби́ннагѡ льва̀, тревече́рнїй стра́ннѣ  прⷪ҇ро́къ во внꙋ́треннихъ валѧ́ѧсѧ, а҆́бїе произы́де,  пакибытїѧ̀ спасе́нїе, ѿ ѕмі́ѧ человѣкоꙋбі́йцы, всѣ̑мъ  пред̾ѧвлѧ́ѧ въ послѣ̑днѧѧ лѣ̑та. 
Ѿве́рстꙋ нб҃ꙋ всесвѣ́тлыхъ писа́нїй, оу҆чени́къ  зри́тъ ѿ ѻ҆ц҃а̀ посыла́емь: пребыва́ющъ же дх҃ъ на  пречи́стѣмъ сло́вѣ наше́дъ, ꙗ҆́кѡ го́лꙋбь, неизрече́ннымъ  ѻ҆́бразомъ, лю́демъ же ꙗ҆влѧ́етсѧ, прише́дшымъ ко влⷣцѣ. 
И҆́нъ. І҆рмо́съ: 
Бе́здна грѣхѡ́въ, и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ  оу҆пра́вителю! и҆ спасѝ. 
Чи́на а҆́гг҃льскагѡ оу҆досто́илсѧ є҆сѝ,  досточꙋ́дне мꙋ́чениче, а҆́гг҃льскꙋю ре́вность ꙗ҆́вѣ  показа́въ: съ ни́ми оу҆́бѡ прилѣ́жнѡ, бл҃же́нне, молѝ,  и҆зба́витисѧ ѿ напа́стей воспѣва́ющымъ тѧ̀. 
Оу҆снꙋ́лъ є҆сѝ любе́знѣ, страда́льче, до́лжнымъ  сно́мъ, ѿсѣ́кшейсѧ главѣ̀ мече́мъ, многострада́льне: и҆  ны́нѣ на (с. 244) нб҃сѣ́хъ жре́бїй нетлѣ́ненъ  наслѣ́довалъ є҆сѝ, съ мꙋ́чєники водворѧ́ѧсѧ. 
Соѻбра́зенъ и҆ ѻ҆́бщникъ страда́нїй сп҃са бы́лъ  є҆сѝ, на́съ ра́ди стрⷭ҇ть кре́стнꙋю под̾е́мшагѡ: и҆  ны́нѣ, бл҃же́нне, съ ни́мъ, ꙗ҆́коже ѡ҆бѣща̀, црⷭ҇твꙋеши  во вѣ́къ безконе́чный. 
Бг҃оро́диченъ: 
И҆мꙋ́щи милосе́рдїе, ꙗ҆́кѡ ро́ждши чл҃вѣколю́бное  сло́во, спаси́ ны нꙋ́жднагѡ и҆ лю́тагѡ ѡ҆бстоѧ́нїѧ: тѧ́ бо  є҆ди́нꙋ, вѣ́рнїи, всечⷭ҇таѧ влⷣчце, предста́тельницꙋ  непобѣди́мꙋ стѧжа́хомъ. 
Конда́къ, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀:  прише́лъ є҆сѝ, и҆ ꙗ҆ви́лсѧ є҆сѝ, свѣ́тъ непристꙋ́пный. 
І҆́косъ: 
Галїле́и ꙗ҆зы́честѣй, завꙋлѡ́нстѣй странѣ̀, и҆  нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ  вели́къ возсїѧ̀ хрⷭ҇то́съ. Ѡ҆мрачє́ннымъ свѣтла̀ ꙗ҆ви́сѧ  зарѧ̀, и҆з̾ виѳлее́ма ѡ҆блиста́ющаѧ, па́че же и҆зъ мр҃і́и  гдⷭ҇ь, все́й вселе́ннѣй возсїѧва́етъ лꙋчы̀ сл҃нце пра́вды.  Тѣ́мже, и҆̀же ѿ а҆да́ма, назі́и прїиди́те всѝ,  ѡ҆блече́мсѧ въ него̀, да согрѣ́емсѧ: покрыва́етъ бо нагі̑ѧ,  и҆ просвѣща́етъ тє́мныѧ: прише́лъ є҆сѝ, и҆ ꙗ҆ви́лсѧ  є҆сѝ, свѣ́тъ непристꙋ́пный. 
Пѣ́снь з҃. І҆рмо́съ: 
Ѡ҆палѝ стрꙋе́ю ѕмі́євы главы̑ пе́щный высо́кїй  пла́мень, ю҆́ношы носѧ́щъ бл҃гочести̑выѧ, оу҆ти́шивый  неꙋдободержи́мꙋю мглꙋ̀ и҆з̾ грѣха̀, всю́ же ѡ҆мыва́етъ  росо́ю дх҃а. 
Тебѐ живописꙋ́ющїй а҆ссѷрі́йскїй пла́мень  оу҆жа́сенъ поставлѧ́еши, въ ро́сꙋ преведе́нъ. Тѣ́мже вода̀  ны́нѣ, ꙗ҆́коже пла́мень, ѡ҆дѣва́ѧй вре́днꙋю ѕло́бꙋ,  хрⷭ҇тѐ, прикрове́ннꙋю ѡ҆палѧ́етъ, ѿ поползнове́нныѧ  стезѝ призыва́ющи. 
Раздѣ́льшꙋсѧ і҆ѻрда́нꙋ дре́вле, по сꙋ́хꙋ  прехо́дѧтъ (с. 245) лю́дїе і҆и҃льстїи, тебѐ  держа́внѣйшаго, содержа́ща тва́рь некосни́тельнѣ, ны́нѣ  въ вода́хъ написꙋ́ющїи, къ нетлѣ́ннѣй и҆ поле́знѣй  стезѝ. 
Вѣ́мы пе́рвѣе всепа́гꙋбный пото́пъ, ми́лостивнѡ  тѧ̀ всѣ́хъ во тлю̀ привестѝ. ѽ тревели̑каѧ сотворѧ́ѧ, и҆  стра̑ннаѧ! ны́нѣ же пото́пльша, хрⷭ҇тѐ, грѣ́хъ за  бл҃госе́рдїе и҆ человѣ́ческое спасе́нїе. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Показа́лъ є҆сѝ, влⷣко, твоемꙋ̀ рабꙋ̀ си́лꙋ твою̀:  сегѡ̀ ра́ди преꙋсе́рднѡ къ подвигѡ́мъ прїи́де самозва́ненъ,  и҆ побѣдоно́сецъ бы́въ, поѧ́ше, бл҃гослове́нъ бг҃ъ ѻ҆ц҃ъ  на́шихъ. 
Сла́вный, и҆ всезнамени́тый пра́здникъ тво́й,  мч҃ниче, возсїѧ̀: ꙗ҆вле́нїѧ бо твоегѡ̀ влⷣки свѣ́тъ  прино́ситъ, и҆ ѡ҆зарѧ́етъ вѣ́рою зовꙋ́щыѧ: ѻ҆ц҃ъ на́шихъ  бж҃е, бл҃гослове́нъ є҆сѝ. 
Бога́тство некра́домо, пребыва́ющее ѡ҆брѣ́лъ є҆сѝ  досто́инство и҆ неѿпа́дающее, но во вѣ́ки пребыва́ющꙋю  прїѧ́лъ є҆сѝ сла́вꙋ, поѧ̀, чꙋ́дне: бл҃гослове́нъ бг҃ъ  ѻ҆ц҃ъ на́шихъ. 
Бг҃оро́диченъ: 
Безнача́льномꙋ роди́телю спребыва́ющаго при́снѡ  разꙋмѣва́емаго, заче́нши, дв҃о, воплоще́нна сн҃а родила̀  є҆сѝ, за є҆́же спастѝ вѣ́рою зовꙋ́щыѧ: бл҃гослове́нъ  бг҃ъ ѻ҆ц҃ъ на́шихъ. 
Пѣ́снь и҃. І҆рмо́съ: 
Свобо́дна оу҆́бѡ тва́рь познава́етсѧ, и҆ сы́нове  свѣ́та пре́жде ѡ҆мраче́ннїи: є҆ди́нъ сте́нетъ тмы̀  предста́тель. Ны́нѣ да бл҃гослови́тъ оу҆се́рднѡ  вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дїе. 
Трїѐ бг҃ови́днїи, во ѻ҆гнѝ ѡ҆роша́еми,  ѡ҆зарѧ́ющесѧ тремѝ всесвѣ́тлѣ ст҃ы́нѧми, ꙗ҆́вѣ  пока́зовахꙋ превы́шнее є҆стество̀ смѣше́нїемъ  человѣ́ческимъ, ѻ҆гнепалѧ́щее росо́ю ми́лостивнѡ всѧ́кꙋ  па́гꙋбнꙋю ле́сть. (с. 246) 
Да оу҆бѣли́тсѧ всѧ́кое земно́е є҆стество̀, ѿ  паде́нїѧ ны́нѣ на нб҃о возводи́мо: и҆́мже бо всѧ̑  соблюда́ютсѧ сло́вомъ, текꙋ́щими стрꙋѧ́ми ѡ҆мы́вшесѧ,  прегрѣше́нїй пре́жнихъ оу҆бѣжѐ, пресвѣ́тлѡ и҆змове́но. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Свѧщеннодѣ́йствꙋетсѧ дне́сь многомоле́бнаѧ па́мѧть  твоѧ̀, мꙋ́чениче стрⷭ҇тоте́рпче хрⷭ҇то́въ полѷе́ѵкте:  хрⷭ҇тꙋ́ бо бл҃гоꙋго́дна и҆ прїѧ́тна же́ртва бы́лъ є҆сѝ,  закла́вшемꙋсѧ тебє̀ ра́ди и҆ поже́ршꙋсѧ. Є҆го́же ѻ҆́троцы  бл҃гословѧ́тъ, свѧще́нницы воспѣва́ютъ, лю́дїе  превозно́сѧтъ во всѧ̑ вѣ́ки. 
Страда́льческое сопротивле́нїе, стрⷭ҇те́рпче, да́же  до кро́ве показа́въ на землѝ, полѷе́ѵкте, въ черто́гъ  многосвѣ́тлый на нб҃сѣ́хъ всели́лсѧ є҆сѝ, твои́хъ  крове́й кре́щсѧ ба́нею, и҆ поѧ̀ влⷣцѣ: свѧще́нницы,  воспо́йте, лю́дїе, превозноси́те во всѧ̑ вѣ́ки. 
Оу҆мерщвле́ннꙋю паде́ньми дꙋ́шꙋ мою̀ возста́ви,  мꙋ́ченическимъ твои́мъ дерзнове́нїемъ ѡ҆б̾е́мъ,  бж҃е́ствєннымъ повелѣ́нїємъ пречита́ѧ, сла́вне,  достолѣ́пнѡ къ добродѣ́тели ѡ҆браща́ѧ вопїю́щꙋю влⷣцѣ:  свѧще́нницы, воспо́йте, лю́дїе, превозноси́те во всѧ̑  вѣ́ки. 
Бг҃оро́диченъ: 
Ра́дꙋйсѧ, є҆ѧ́же ра́ди ѡ҆брѣто́хомъ ра́дость  вѣ́чнꙋю. Ра́дꙋйсѧ, є҆́ѵинꙋ печа́ль разрѣши́вшаѧ,  а҆да́мово сѣ́тованїе въ свѣ́тлость ѡ҆брати́вши. Ра́дꙋйсѧ,  бг҃а воплоще́нна ро́ждшаѧ, дв҃о бцⷣе, вѣ́рныхъ  предста́тельница, тѧ̀ превозносѧ́щихъ во всѧ̑ вѣ́ки. 
Пѣ́снь ѳ҃. І҆рмо́съ: 
Ѽ па́че оу҆ма̀ ржⷭ҇тва̀ твоегѡ̀ чꙋде́съ, невѣ́сто  всечⷭ҇таѧ, мт҃и бл҃гослове́ннаѧ! є҆́юже полꙋчи́вше  всесоверше́нное спасе́нїе, досто́йнѡ хва́лимъ, ꙗ҆́кѡ  бл҃годѣ́телѧ, да́ръ носѧ́ще пѣ́снь благодаре́нїѧ. (с. 247) 
Оу҆вѣ́дѣхомъ мѡѷсе́ю кꙋпино́ю ꙗ҆влє́ннаѧ,  грѧдѝ стра́нными оу҆ста̑вы содѣ́ланнаѧ: ꙗ҆́кѡ бо  спасе́сѧ ѻ҆́гнь носѧ́щи дв҃а, свѣтоно́сна ро́ждши  бл҃годѣ́телѧ, во і҆ѻрда́нскихъ же стрꙋѧ́хъ ꙗ҆вле́нна. 
Помазꙋ́еши соверша́ѧ человѣ́ческое сꙋщество̀, цр҃ю̀  безнача́льне, дх҃а ѡ҆бще́нїемъ, стрꙋѧ́ми чⷭ҇тыми ѿмы́въ и҆  тмы̀: крѣ́пость же посра́мль возвы́шеннꙋю, ны́нѣ въ  безпреста́ннѣмъ возда́ти житїѝ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Прїиди́те оу҆́бѡ бг҃овѣнча́ннаго, мꙋчениколю́бцы,  воспои́мъ мч҃ника, є҆го́же спросла́ви свѣтоиме́ннымъ  свои́мъ вы́шнїй ꙗ҆вле́нїемъ, и҆ честны́мъ дне́мъ  почествова̀, и҆ вѣнча̀, и҆ бжⷭ҇твенными добродѣ́тельми  оу҆красѝ. 
Стрꙋѧ́ми мꙋ́ченическихъ и҆злїѧ́вшихсѧ твои́хъ  крове́й оу҆дави́лъ є҆сѝ вражде́бнѣйшаго ѕло́бꙋ  содѣ́лавшаго, це́рковь же хрⷭ҇то́вꙋ напаѧ́ѧ оу҆ѧсни́лъ  є҆сѝ, бг҃облаже́нне, вѣ́рою тѧ̀ при́снѡ блажа́щꙋю. 
Бꙋ́ди мѝ, мꙋ́чениче, помо́щникъ, ѿ напа́стей мѧ̀  разли́чныхъ и҆збавлѧ́ѧ и҆ ѡ҆бстоѧ́нїй, оу҆́зъ же рѣша̀  є҆́реси, и҆ лю́тыѧ свобожда́ѧ темни́цы моли́твами твои́ми,  воспѣва́ющаго тѧ̀ мы́слїю чи́стою, пресла́вне. 
Бг҃оро́диченъ: 
Зако́на же и҆ прⷪ҇ро́кѡвъ главꙋ̀ хрⷭ҇та̀, и҆  полнотꙋ̀, всечи́стаѧ, родила̀ є҆сѝ, за благоꙋтро́бїе  безмѣ́рныѧ пꙋчи́ны вочеловѣ́читисѧ на́съ ра́ди и҆зъ тебє̀  бл҃гоизво́лившаго, и҆ спа́сшаго вѣ́рою тѧ̀ при́снѡ  велича́ющыѧ. 
Свѣти́ленъ ст҃а́гѡ. Подо́бенъ: Дх҃омъ во  свѧти́лищи: 
Многожела́нное стѧжа́въ, и҆ ѿ дꙋшѝ многожела́нныѧ  бога́тство небе́сное, ѽ полѷе́ѵкте блаже́нне! и҆ сла́вꙋ и҆  (с. 248) свѣ́тлость: въ бз҃ѣ бы́въ, и҆ вѣне́цъ  бжⷭ҇твенный прїѧ́лъ є҆сѝ ѿ рꙋкѝ вы́шнѧгѡ, съ  мꙋ́ченическими ли̑ки ꙗ҆́кѡ мꙋ́ченикъ и҆́стиненъ. 
Сла́ва, и҆ ны́нѣ, пра́здника: 
Въ ра́бїи ѻ҆́бразѣ прише́лъ є҆сѝ, сло́ве, и҆  креще́нїѧ безлѣ́тный ꙗ҆́кѡ человѣ́къ про́сиши,  оу҆жасе́сѧ землѧ̀ и҆ нб҃о, и҆ а҆́гг҃льстїи чи́ни, и҆  водно́е є҆стество̀. Предте́ча же оу҆боѧ́всѧ, стра́хомъ и҆  ра́достїю слꙋже́нїе соверша́ше. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ пред̾иди́те си̑лы: 
Скажѝ и҆ рцы̀, ѽ прⷪ҇ро́че и҆са́їе! кто̀ є҆́сть  зовы́й въ пꙋсты́ни: что̀ вопїе́ши, почерпи́те оу҆́бѡ во́дꙋ  чисти́тельнꙋ съ весе́лїемъ; сѐ і҆ѡа́ннъ креща́ѧй въ  пꙋсты́ни, и҆ возопи́вый: хрⷭ҇то́съ грѧде́тъ, бл҃гослове́нъ,  ꙗ҆вле́йсѧ бж҃е на́шъ, сла́ва тебѣ̀. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Ѽ па́че оу҆ма̀ и҆ незрече́ннагѡ благоꙋтро́бїѧ!  ка́кѡ творе́цъ тва́ри преклонѧ́етъ пречи́стый и҆ бжⷭ҇твенный  ве́рхъ, креще́нїемъ ѻ҆́бразъ смире́нїѧ вводѧ̀ въ него̀  просвѣща́ємымъ; въ не́мже пое́мъ: бл҃гослове́нъ,  ꙗ҆вле́йсѧ бж҃е на́шъ, сла́ва тебѣ̀. 
Сті́хъ: Что́ ти є҆́сть мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Наслажде́нїе живо́тно ѿ пото́ка і҆ѻрда́нова  и҆сточи́сѧ на́мъ креще́нїѧ благода́ть, и҆́мже  просвѣти́вшесѧ кр҃ще́нїемъ, глаго́лемъ: сла́ва  ꙗ҆́вльшемꙋсѧ въ мі́рѣ, и҆ живо́тъ на́мъ пода́вшемꙋ. въ  не́мже пое́мъ: бл҃гослове́нъ, ꙗ҆вле́йсѧ бж҃е на́шъ, сла́ва  тебѣ̀. 
Сла́ва, и҆ ны́нѣ, гла́съ и҆ подо́бенъ то́йже: 
Ꙗ҆́кѡ вредѧ́щихъ земны́хъ ѿве́дшесѧ, прїиди́те  мы́сленнѡ, ѡ҆чи́стимъ чꙋ̑вства, и҆ хрⷭ҇та̀ ви́дѣвше пло́тїю  (с. 249) креща́ема ѿ і҆ѡа́нна прⷣте́чи, всѝ съ ни́мъ  пѣсносло́вѧще вѣ́рнѡ возопїе́мъ: бл҃гослове́нъ, ꙗ҆вле́йсѧ  бж҃е на́шъ, сла́ва тебѣ̀. 
На лїтꙋргі́и бл҃жє́нна пра́здника, пѣ́снь д҃-ѧ, на  ѕ҃. 
Слꙋ́жба, и҆́же во ст҃ы́хъ ѻ҆ц҃а̀ на́шегѡ фїлі́ппа,  митрополі́та моско́вскагѡ и҆ всеѧ̀ рѡссі́и, но́вагѡ  и҆сповѣ́дника. 
На ма́лѣй вече́рни, на Гдⷭ҇и воззва́хъ, стїхи̑ры  на д҃, гла́съ а҃. Подо́бенъ: Нбⷭ҇ныхъ чинѡ́въ: 
Въ нбⷭ҇ныѧ ѻ҆би́тєли ꙳ всели́всѧ, фїлі́ппе  свѧти́телю, ꙳ и҆ со а҆́гг҃лы предстоѧ̀ престо́лꙋ хрⷭ҇то́вꙋ,  ꙳ ꙗ҆́кѡ и҆́стиненъ а҆рхїере́й и҆ страда́лецъ, ꙳ молѝ  прегрѣше́нїй на́мъ разрѣше́нїе дарова́ти, ꙳ и҆ дꙋша́мъ  на́шымъ ми́ръ и҆ ве́лїю ми́лость. 
Кро́ткѡ царѧ̀ оу҆молѧ́ѧ, и҆ дерзнове́ннѡ поꙋча́ѧ, ꙳  є҆́же нераздѣ́льнꙋ бы́ти є҆гѡ̀ црⷭ҇твꙋ, фїлі́ппе  свѧти́телю, ꙳ дꙋше́внꙋю браздꙋ̀ ѿ грѣ̑хъ ѡ҆чища́ѧ, ꙳ и҆  ꙗ҆́кѡ сѣ́мена бж҃їе сло́во влага́ѧ, ꙳ ꙗ҆̀же и҆ на́мъ  возраща́еши, ꙳ ко спасе́нїю дꙋ́шъ на́шихъ. 
До́мъ дх҃о́вныхъ добродѣ́телей бы́лъ є҆сѝ, ꙳  свѧти́тель и҆ и҆сповѣ́дникъ и҆́стиненъ показа́всѧ: ꙳ въ  тебѣ́ бо жили́ще ꙗ҆́кѡ въ честнѣ́мъ хра́мѣ, ꙳ хрⷭ҇то́съ  себѣ̀ сотворѝ. ꙳ Моли́сѧ, ѻ҆́ч҃е, пода́ти всѣ̑мъ на́мъ  вѣ́чное спасе́нїе, и҆ дꙋша́мъ на́шымъ ве́лїю млⷭ҇ть. 
Сла́ва, гла́съ ѕ҃: 
Ст҃и́телей оу҆добре́нїе, и҆ ѻ҆ц҃є́въ красотꙋ̀, ѡ҆  землѝ рѡссі́йстѣй моле́бника вели́ка, соше́дшесѧ дне́сь,  ѽ празднолю́бцы, пѣ́сненными похвала́ми воспои́мъ,  глаго́люще: (с. 250) ра́дꙋйсѧ, свѧти́телю фїлі́ппе, тве́рдый  оу҆́ме, бл҃года́тїю и҆ и҆́стиною ѡ҆свѧще́нный, ѿню́дꙋже  и҆ прїѧ́телище бы́лъ є҆сѝ прест҃а́гѡ дх҃а. И҆ ны́нѣ съ  первост҃и́тели предстоѧ̀ престо́лꙋ хрⷭ҇то́вꙋ, моли́сѧ ѡ҆  дꙋша́хъ на́шихъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
На стїхо́внѣ стїхи̑ры, гла́съ в҃: Подо́бенъ: До́ме  є҆ѵфра́ѳовъ: 
До́мъ дх҃а ст҃а́гѡ ꙳ ꙗ҆ви́лсѧ є҆сѝ, свѧти́телю, ꙳  внꙋ́трь и҆мѣ́ѧ сло́во премꙋ́дрости, ꙳ фїлі́ппе бл҃же́нне, ꙳  ѡ҆ на́съ моли́сѧ хрⷭ҇тꙋ̀ бг҃ꙋ. 
Сті́хъ: Оу҆ста̀ моѧ̀ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Ѕвѣздꙋ̀ рѡссі́йскꙋю ꙳ пѣ́сньми восхва́лимъ, ꙳  ꙗ҆́кѡ зарѧ́ми всѧ̑ просвѣща́ющꙋ, ꙳ въ нощѝ невѣ́дѣнїѧ,  ꙳ къ свѣ́тꙋ бг҃оразꙋ́мїѧ ѡ҆сїѧва́ющꙋ. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
До́мъ дх҃а ст҃а́гѡ бы́лъ є҆сѝ, ꙳ благода́тїю  и҆спо́лненъ ꙳ бж҃е́ственныхъ оу҆че́нїй: и҆́миже напоѧ́еши  мі́ръ, ꙳ премꙋ́дре фїлі́ппе. 
Сла́ва, и҆ ны́нѣ, бг҃оро́диченъ, гла́съ то́йже: 
Ра́дꙋйсѧ, мр҃і́е бцⷣе, хра́ме неразрꙋши́мый, па́че  же ст҃ы́й, ꙗ҆́коже вопїе́тъ прⷪ҇ро́къ: ст҃ъ хра́мъ тво́й,  ди́венъ въ пра́вдꙋ. 
На вели́цѣй вече́рни, Бл҃же́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, пра́здника  г҃, и҆ ст҃а́гѡ є҃. 
Стїхи̑ры ст҃и́телѧ. Гла́съ є҃. Подо́бенъ: Ра́дꙋйсѧ,  живоно́сный: 
Ра́дꙋйсѧ, свѧще́ннаѧ главо̀, чи́стый сосꙋ́де ст҃а́гѡ  дх҃а, ст҃и́телю фїлі́ппе, бг҃одꙋхнове́нный ѻ҆рга́не,  благоче́стїѧ пꙋчи́но неисчерпа́емаѧ: церко́вное  оу҆краше́нїе: црⷭ҇твꙋющагѡ гра́да москвы̀ вели́кое  оу҆добре́нїе: рѡссі́йское оу҆твержде́нїе: ѡ҆би́димыхъ  застꙋ́пниче: а҆пⷭ҇лѡвъ ревни́телю: нра̑вы (с. 251)  подо́бниче златоꙋ́стомꙋ, мꙋ́жественнѡ положи́лъ є҆сѝ дꙋ́шꙋ  твою̀ за па́ствꙋ твою̀, хрⷭ҇та̀ и҆́стиннаго а҆рхїпа́стырѧ  подража́ѧ. є҆го́же молѝ, дарова́ти дꙋша́мъ на́шымъ ми́ръ  и҆ ве́лїю ми́лость. 
Ра́дꙋйсѧ, златоза̑рнаѧ оу҆ста̀, бг҃опѣ́сниваѧ  ла́стовице прпⷣбне: сто́лпе правосла́вїѧ непоколеби́мый, и҆  гра́да на́шегѡ стѣна̀ неѡбори́маѧ: прибѣ́жище скорбѧ́щихъ,  ѡ҆бꙋрева́емыхъ приста́нище ти́хое: всѣ́хъ притека́ющихъ къ  тебѣ̀ защи́тниче ѿ бѣ́дъ и҆ скорбе́й, и҆ под̾ꙋща́телю  къ ре́вности пѣ́нїй бг҃олѣ́пныхъ: мч҃никѡмъ и҆  и҆сповѣ́дникѡмъ подо́бниче: равностоѧ́телю ст҃ы́хъ  а҆́гг҃лъ: а҆пⷭ҇лѡвъ є҆динонра́вне. хрⷭ҇та̀ непреста́ннѡ  молѝ, дарова́ти дꙋша́мъ на́шымъ ми́ръ и҆ ве́лїю ми́лость. 
Ра́дꙋйсѧ, свѧще́ннаѧ главо̀, свѧти́телю фїлі́ппе,  ꙗ҆́кѡ многосвѣ́тлое со́лнце ѡ҆зарѧ́еши всю́дꙋ оу҆чє́нїи  твои́ми, и҆ оу҆па́слъ є҆сѝ ста́до твоѐ на па́житехъ  дх҃о́вныхъ, незы́бленъ, ꙗ҆́кѡ на ка́мени ѡ҆снова́нъ  тве́рдѣмъ. Тѣ́мже и҆ мꙋ́жествомъ твои́мъ царѧ̀ оу҆диви́лъ  є҆сѝ, ꙗ҆́рость є҆гѡ̀ на кро́тость преложи́ти молѧ̀,  кꙋ́пнѡ и҆ претѧ̀: за є҆́же непра́веднѡ прⷭ҇то́ла и҆ па́ствы  тѧ̀ лиши́въ ѻ҆́нъ, посла̀ тфе́ри гра́да въ монасты́рь,  нарица́емый ѻ҆́трочь: и҆дѣ́же непра́веднѡ сме́рть прїѧ́лъ  є҆сѝ, молѧ́сѧ ѡ҆ оу҆бива́ющихъ тѧ̀, и҆ глаго́лѧ: гдⷭ҇и,  не поста́ви и҆̀мъ въ грѣ́хъ сегѡ̀. Тѣ́мже ѿ хрⷭ҇та̀ бг҃а  вѣне́цъ тебѣ̀ дарова́сѧ, бл҃же́нне, є҆го́же молѝ  дарова́ти дꙋша́мъ на́шымъ ми́ръ и҆ ве́лїю млⷭ҇ть. 
Ра́дꙋйсѧ, по́стническихъ подвигѡ́въ носи́вый ле́гкїй  ꙗ҆ре́мъ, трⷪ҇цы чи́стый до́ме, благово́нный сосꙋ́де,  цр҃ко́вное оу҆твержде́нїе: а҆пⷭ҇лѡвъ сопресто́льниче,  свѧти́телємъ оу҆добре́нїе, сла́ва мꙋ́ченикѡвъ, и҆  прпⷣбныхъ оу҆краше́нїе: пра́вило добродѣ́телей  и҆звѣ́стное, смире́нїѧ свѣ́тлаѧ высото̀: ѡ҆би́димыхъ  застꙋ́пниче, ни́щихъ пита́телю. Хрⷭ҇та̀ (с. 252)  низпосла́ти, бл҃же́нне, молѝ, дарова́ти дꙋша́мъ на́шымъ  ми́ръ и҆ ве́лїю ми́лость. 
Сла́ва, гла́съ и҃: 
Ра́дꙋйсѧ и҆ весели́сѧ, сла́внѣйшїй гра́де москва̀,  свѣ́тлѡ торжествꙋ́й хрⷭ҇то́ва цр҃кви совокꙋ́пльшисѧ, ликꙋ́й  бг҃осо́браннаѧ па́ство: дне́сь созыва́етъ на́съ  а҆рхїпа́стырѧ всемі́рное торжество̀. Прїиди́те оу҆̀бо  свѣ́тлѡ пра́зднꙋемъ въ па́мѧть є҆гѡ̀ глаго́люще: ра́дꙋйсѧ,  свѧти́телю бг҃омꙋ́дре, и҆́же ꙗ҆́кѡ броне́ю мꙋ́жествомъ  дꙋхо́внымъ воѡрꙋжи́лъ є҆сѝ себѐ, и҆ непослꙋ́шающыѧ тѧ̀  ѡ҆бличи́лъ є҆сѝ неѡбинове́ннѡ да́нною тебѣ̀ ѿ  є҆ди́нагѡ бг҃а вла́стїю. Ра́дꙋйсѧ, скорбѧ́щымъ дꙋше́ю  бж҃е́ственное оу҆тѣше́нїе, и҆ ѡ҆би̑димымъ защи́тниче, и҆  всѣ̑мъ вѣ̑рнымъ благоꙋти́шное приста́нище. Тѣ́мже  ѡ҆бстоѧ́ще всечⷭ҇тнꙋ́ю твою̀ ра́кꙋ, любе́знѡ ѡ҆блобыза́емъ,  ст҃и́телю фїлі́ппе: тобо́ю про́симъ полꙋчи́ти бжⷭ҇твеннагѡ  чл҃вѣколю́бїѧ, и҆ твои́ми мл҃твами мі́рꙋ ми́ръ дарова́ти,  и҆ дꙋша́мъ на́шымъ ве́лїю ми́лость. 
И҆ ны́нѣ пра́здника. Вхо́дъ. Прокі́менъ днѐ. И҆  чтє́нїѧ. 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми,  и҆ бл҃гослове́нїе гдⷭ҇не на главѣ̀ є҆гѡ̀. Бл҃же́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й и҆ лѣ̑та живота̀ въ десни́цѣ  є҆ѧ̀: въ шꙋ́йцѣ же є҆ѧ̀ бога́тство и҆ сла́ва. ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. [и҃] Послꙋ́шайте оу҆́бѡ менє̀, ѽ ча̑да!  честна̑ѧ бо рекꙋ̀: и҆ блаже́нъ человѣ́къ, и҆́же пꙋти̑ моѧ̑  сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость (с. 253) оу҆стро́ихъ, совѣ́тъ и҆  ра́зꙋмъ и҆ смы́слъ а҆́зъ призва́хъ, мо́й совѣ́тъ и҆  оу҆тверже́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, ме́рзски  же предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ: ничто́же въ ни́хъ стро́потно, нижѐ  развраще́нно. всѧ̑ пра̑ва сꙋ́ть разꙋмѣва́ющымъ и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́новы чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ѡ҆сꙋ́дитъ же пра́ведникъ,  оу҆мира́ѧй живꙋ́щыѧ нечести̑выѧ. Оу҆́зрѧтъ бо кончи́нꙋ  пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ:  ꙗ҆́кѡ пове́ржетъ гдⷭ҇ь нечести̑выѧ, безгла̑сны ни́цъ: и҆  поколе́блетъ и҆̀хъ ѿ ѡ҆снова́нїй, и҆ до послѣ́днѧгѡ  и҆сче́знꙋтъ въ болѣ́зни, и҆ па́мѧть и҆́хъ поги́бнетъ.  Прїи́дꙋтъ бо въ помышле́нїе согрѣше́нїй свои́хъ оу҆жа́сни,  и҆ ѡ҆бличи́тъ и҆̀хъ сопроти́въ беззако́нїѧ и҆́хъ. [Глава̀  є҃] Тогда̀ ста́нетъ въ дерзнове́нїи мно́зѣ пра́ведникъ  предъ лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀  є҆гѡ̀. Ви́дѣвше же є҆го̀ смѧтꙋ́тсѧ стра́хомъ мно́гимъ, и҆  оу҆жа́снꙋтсѧ ѡ҆ пресла́вномъ спасе́нїи є҆гѡ̀. Рекꙋ́тъ бо  въ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ, и҆  рекꙋ́тъ: се́й бѣ̀, є҆го́же и҆мѣ́хомъ нѣ́когда въ  посмѣ́хъ, и҆ въ при́тчꙋ поноше́нїѧ безꙋ́мнїи. Житїѐ є҆гѡ̀  вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ  вмѣни́сѧ въ сынѣ́хъ бж҃їихъ, и҆ во ст҃ы́хъ жре́бїй є҆гѡ̀  є҆́сть; Оу҆́бѡ заблꙋди́хомъ ѿ пꙋтѝ и҆́стиннагѡ, и҆ (с.  254) пра́вды свѣ́тъ не ѡ҆блиста̀ на́мъ, и҆ сл҃нце не  возсїѧ̀ на́мъ. Беззако́нныхъ и҆спо́лнихомсѧ сте́зь, и҆  поги́бели, и҆ ходи́хомъ стєзѝ непрохѡ́дны, пꙋти́ же гдⷭ҇нѧ  не разꙋмѣ́хомъ. 
Премꙋ́дрости соломѡ́новы чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ: и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь преподѡ́бнаѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. [ѕ҃] Мꙋ́дрость гдⷭ҇нѧ просвѣща́етъ  лицѐ разꙋ́мнагѡ. Постига́етъ бо жела́ющыѧ ю҆̀, пре́жде  да́же разꙋмѣ́ти ю҆̀: и҆ оу҆до́бь оу҆́зритсѧ ѿ лю́бѧщихъ  ю҆̀. Оу҆́треневавый къ не́й не оу҆трꙋди́тсѧ: и҆ бдѧ́й  є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ  досто́йныхъ є҆ѧ̀ сама̀ ѡ҆бхо́дитъ и҆́щꙋщи: и҆ во стезѧ́хъ  є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же  ѡ҆долѣ́етъ ѕло́ба. [и҃] Си́хъ ра́ди и҆ рачи́тель бы́хъ  добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности  моеѧ̀: И҆ взыска́хъ невѣ́стꙋ привестѝ себѣ̀, ꙗ҆́кѡ  всѣ́хъ влⷣка возлюбѝ ю҆̀. Таи́нница бо є҆́сть бж҃їѧ  хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀  сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  многоисскꙋ́ства жела́етъ кто̀, вѣ́сть дрє́внѧѧ, и҆ бы́ти  хотѧ̑щаѧ разсмо́тритъ: Свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ  не́й, и҆ (с. 255) бл҃госла́вїе во ѡ҆бще́нїи слове́съ є҆ѧ̀.  Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆  рѣ́хъ ѿ всегѡ̀ се́рдца моегѡ̀: Бж҃е ѻ҆ц҃є́въ и҆ гдⷭ҇и  ми́лости, сотвори́вый всѧ̑ сло́вомъ твои́мъ, и҆ мꙋ́дростїю  твое́ю оу҆стро́ивый человѣ́ка: да владѣ́етъ бы́вшими ѿ  тебє̀ тварьмѝ, и҆ да оу҆правлѧ́етъ мі́ръ въ преподо́бїи  и҆ пра́вдѣ. Да́ждь мѝ твои̑мъ престо́лѡмъ присѣдѧ́щꙋю  премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ:  ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ  ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ прⷭ҇то́ла  сла́вы твоеѧ̀, да сꙋ́щи со мно́ю наꙋчи́тъ мѧ̀, что̀  бл҃гоꙋго́дно є҆́сть предъ тобо́ю: И҆ наста́витъ мѧ̀ въ  ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ  бо сме́ртныхъ всѧ̑ боѧзли̑ва, и҆ погрѣши́тєльна  оу҆мышлє́нїѧ и҆́хъ. 
На лїті́и стїхи̑ры, гла́съ а҃: 
Лѣ́потнѡ ѻ҆те́чества твоегѡ̀ не ѡ҆ста́вилъ є҆сѝ,  ѻ҆́ч҃е фїлі́ппе, но возврати́лсѧ є҆сѝ въ гра́дъ москвꙋ̀,  въ не́мже дх҃омъ ст҃ы́мъ ѡ҆свѧти́всѧ бы́лъ є҆сѝ  а҆рхїере́й, и҆ па́слъ є҆сѝ па́ствꙋ твою̀ многотрꙋ́днѡ, за  ю҆́же мнѡ́гаѧ ѡ҆ѕлоблє́нїѧ и҆ безче́ствѡванїѧ, и҆  и҆згна́нїе претерпѣ́лъ є҆сѝ: и҆ пострада́лъ є҆сѝ є҆ѧ̀  ра́ди да́же до сме́рти, и҆ ко хрⷭ҇тꙋ̀ пресели́лсѧ є҆сѝ  ра́дꙋѧсѧ: ны́нѣ же па́ки це́рковь, ви́дѣвши тѧ̀ въ себѣ̀,  возвесели́сѧ въ возвраще́нїи твое́мъ, ꙗ҆́кѡ бо да́ръ  многоцѣ́ненъ прїе́мши ѡ҆ста́нки твоѧ̑, зове́тъ влⷣцѣ:  моли́твами, хрⷭ҇тѐ, а҆рхїере́а твоегѡ̀ да́рꙋй лю́демъ  твои̑мъ прегрѣше́нїй проще́нїе и҆ ве́лїю ми́лость. 
Гла́съ в҃: 
А҆́гг҃лъ земны́й, нбⷭ҇ный человѣ́къ, рачи́тель  бжⷭ҇твенныѧ сла́вы, земны́хъ же презира́тель ꙗ҆ви́лсѧ  є҆сѝ, стра̑сти покори́въ, и҆ пло́ть порабо́тивъ дꙋ́хꙋ:  а҆пⷭ҇лѡвъ сострада́льче, страстоте́рпцєвъ є҆динонра́вне,  бл҃горе́вностнѡ фїлі́ппе, хрⷭ҇то́въ зако́нъ и҆сполнѧ́ѧ,  дꙋ́шꙋ твою̀ за лю́ди (с. 256) положи́лъ є҆сѝ. И҆ ны́нѣ  предстоѧ̀ хрⷭ҇то́вꙋ прⷭ҇то́лꙋ, моли́сѧ ѡ҆ на́съ ча́дѣхъ  твои́хъ. 
Сто́лпъ непоколеби́мь хрⷭ҇то́вы цр҃кве, ѻ҆́ч҃е,  бы́лъ є҆сѝ: бж҃е́ственною бо ре́вностїю разже́гсѧ,  дерзнове́ннѡ непра́ведное начина́нїе пра́веднѡ разорѧ́еши.  царѧ́ же и҆ лю́ди наꙋча́еши а҆пⷭ҇льскимъ и҆ ѻ҆те́чєскимъ  преда́нїємъ послѣ́довати, и҆ ѿ раздѣле́нїѧ ца́рства, и҆  ѕла́гѡ начина́нїѧ преста́ти повелѣва́еши, и҆ преще́ньми по  вла́сти ѿ бг҃а да́ннѣй тебѣ̀ мꙋ́жественнѣ запреща́еши:  непокарѧ́ющыѧжесѧ твоемꙋ̀ пра́вомꙋ оу҆че́нїю сꙋдꙋ̀ бж҃їю  предае́ши: тогѡ̀ ра́ди, ꙗ҆́кѡ и҆́стинный па́стырь,  положи́лъ є҆сѝ дꙋ́шꙋ твою̀ за па́ствꙋ твою̀, подража́телю  и҆́стиннагѡ па́стырѧ хрⷭ҇та̀. И҆ ны́нѣ, а҆рхїере́е  фїлі́ппе, молѝ спасти́сѧ всѣ̑мъ, любо́вїю чтꙋ́щымъ  свѧще́ннꙋю па́мѧть твою̀. 
Сла́ва, гла́съ д҃: 
Подоба́етъ гра́дꙋ москвѣ̀ фїлі́ппа вездѣ̀ и҆мѣ́ти  а҆рхїере́а, ꙗ҆́кѡ нѣ́кꙋю оу҆́тварь ца́рскꙋю, и҆  сокро́вище некра́домо, всѣ̑мъ подаю́ща бога́тство  спаси́тельное и҆сповѣ́данїѧ, и҆ всѧ̑ собира́юща къ  соедине́нїю пѣ́сней бг҃олѣ́пныхъ. къ немꙋ́же возопїи́мъ:  свѧти́телю и҆ и҆сповѣ́дниче, молѝ хрⷭ҇та̀ бг҃а ѡ҆ дꙋша́хъ  на́шихъ. 
И҆ ны́нѣ, пра́здника. 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Свѣти́льниче фїлі́ппе, ꙳ оу҆добре́нїемъ  бг҃олѣ́пныхъ добродѣ́телей, ꙳ ѻ҆бита́лище пречи́сто  всест҃а́гѡ дх҃а, ꙳ и҆ нетлѣ́нно сокро́вище бы́лъ є҆сѝ,  всѣ̑мъ подаю́щее бога́тство неистощи́мое, ꙳ свѣ́тлыми  дыха̑нїи слове́съ твои́хъ, ꙳ ꙗ҆́кѡ оу҆́тварїю злато́ю  оу҆краша́еши: ꙳ прⷪ҇ро́чески бо и҆зы́де вѣща́нїе ꙳ твои́хъ  и҆справле́нїй, ѻ҆́ч҃е свѧти́телю. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Свѣти́льниче слове́сный, ѧ҆зы́че  благонаказа́тельный, ꙳ (с. 257) бг҃озна́менный гла́съ  вѣща́нїѧ оу҆че́нїй твои́хъ, ст҃и́телю, ꙳ весьма̀  подвиза́ѧсѧ къ ре́вности бг҃олѣ́пнѣй, ꙳ а҆пⷭ҇лѡвъ бы́лъ  є҆сѝ подража́тель, бг҃омꙋ́дре. ꙳ Тѣ́мже ре́вностїю царѧ̀  оу҆диви́въ, хрⷭ҇то́ва црⷭ҇твїѧ наслѣ́дникъ ꙗ҆ви́лсѧ  є҆сѝ, ꙳ є҆го́же молѝ спасти́сѧ дꙋша́мъ на́шымъ. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
Прїиди́те, рѡссі́йстїи собо́ри, ꙳ дне́сь честно́е  ст҃и́телѧ торжество̀ ꙳ благоче́стнѡ пѣ́сньми почти́мъ: ꙳  то́й бо вои́стиннꙋ ст҃а́гѡ дх҃а ѡ҆сїѧ́нїе ꙳ ѿ ю҆́ности  сподо́бисѧ прїѧ́ти, ꙳ воздержа́нїемъ тѣ́ло своѐ  оу҆дрꙋчи́въ, ꙳ и҆ дꙋше́вною чистото́ю, ꙳ свѣ́та  трисо́лнечнагѡ зарѧ̀ ꙗ҆ви́сѧ, ꙳ и҆ ны́нѣ мо́литсѧ ѡ҆  чтꙋ́щихъ є҆го̀. 
Сла́ва, гла́съ ѕ҃: 
Ꙗ҆́кѡ свѣтоза́рнаѧ ѕвѣзда̀, во гра́дѣ на́шемъ  москвѣ̀ возсїѧ́лъ є҆сѝ оу҆че́ньми слове́съ твои́хъ,  всебл҃же́нне фїлі́ппе приснопа́мѧтне. Ты́ бо премꙋ́дрый  проповѣ́датель показа́лсѧ є҆сѝ, и҆ прїе́мникъ  благоче́стїѧ ꙗ҆ви́лсѧ є҆сѝ, царѧ̀ и҆ лю́ди твоѧ̑,  пасѡ́мыѧ тобо́ю оу҆твержда́ѧ и҆́стиннымъ оу҆че́нїемъ  хрⷭ҇то́вымъ, є҆́же въ любвѝ и҆ соедине́нїи  нераздѣ́льнѣмъ пребыва́ти. По преставле́нїи же твое́мъ  чи́стое и҆ нетлѣ́нное тѣ́ло твоѐ въ честнѣ́й и҆  многословꙋ́щей ѻ҆би́тели, въ не́йже дх҃о́внѡ породи́лсѧ  є҆сѝ, ꙗ҆́кѡ оу҆́тварь многоцѣ́ннꙋ пре́далъ є҆сѝ.  ѿтꙋ́дꙋ же по мно́гихъ лѣ́тѣхъ во црⷭ҇твꙋющїй гра́дъ  возврати́вшасѧ оу҆блажа́емъ тѧ̀ со ѱалмы̀ и҆ пѣ́сньми,  и҆ ст҃ꙋ́ю и҆ всечестнꙋ́ю пра́зднꙋемъ па́мѧть твою̀. 
И҆ ны́нѣ, пра́здника. 
На благослове́нїи хлѣ́бѡвъ, тропа́рь, гла́съ и҃: 
Первопресто́льникѡвъ прее́мниче, сто́лпе  правосла́вїѧ, и҆́стины побо́рниче, но́вый и҆сповѣ́дниче,  ст҃и́телю фїлі́ппе, положи́вый дꙋ́шꙋ за па́ствꙋ твою̀.  Тѣ́мже, ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀, молѝ за  сто́льный (с. 258) гра́дъ же и҆ лю́ди, чтꙋ́щыѧ досто́йнѡ  ст҃ꙋ́ю па́мѧть твою̀. 
Сла́ва, и҆ ны́нѣ, пра́здника. 
На оу҆́трени на Бг҃ъ гдⷭ҇ь, тропа́рь пра́здника  два́жды: Сла́ва, ст҃а́гѡ: И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ а҃:  
Кро́вь твоѧ̀, мꙋ́дре, вопїе́тъ ѿ землѝ ꙗ҆́кѡ  а҆́велева, но́вый и҆сповѣ́дниче свѧти́телю фїлі́ппе:  ꙗ҆́рости бо царе́вы не оу҆боѧ́лсѧ є҆сѝ, мꙋ́дрѣ того̀  поꙋча́ѧ, и҆ сꙋемꙋ́дрєннаѧ свирѣ̑пства ѡ҆блича́ѧ. Сегѡ̀  ра́ди всели́лсѧ є҆сѝ въ нбⷭ҇ный черто́гъ хрⷭ҇та̀ бг҃а  на́шегѡ. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Всѣ́хъ творца̀ бг҃а и҆ содѣ́телѧ, всенепоро́чнаѧ  чⷭ҇таѧ, дх҃омъ бжⷭ҇твеннымъ въ ложесна́хъ заче́нши,  нетлѣ́ннѡ родила̀ є҆сѝ. Є҆го́же сла́вѧще, тѧ̀  воспѣва́емъ, дв҃о, ꙗ҆́кѡ пала́тꙋ всецарѧ̀, и҆ мі́ра  спасе́нїе. 
По в҃-й стїхоло́гїи сѣда́ленъ, гла́съ є҃: 
Прпⷣбне и҆ требл҃же́нне свѧщенноисповѣ́дниче  фїлі́ппе, па́стырю до́брый, началопа́стырѧ хрⷭ҇та̀  оу҆го́дниче, положи́вый дꙋ́шꙋ твою̀ за лю́ди моско́вскагѡ  наро́да, па́ствꙋемагѡ тобо́ю. Тѣ́мже и҆ ны́нѣ, ѻ҆́ч҃е  на́шъ свѧти́телю фїлі́ппе бл҃же́нне, и҆спросѝ оу҆ гдⷭ҇а,  є҆́же дарова́ти на́мъ ве́лїю млⷭ҇ть. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ди́вно чꙋ́до зача́тїѧ, и҆ неизрече́ненъ ѻ҆́бразъ  ржⷭ҇тва̀ твоегѡ̀ въ тебѣ̀ позна́сѧ, дв҃о чи́стаѧ,  оу҆дивлѧ́етъ мо́й оу҆́мъ и҆ оу҆жаса́етъ по́мыслъ: сла́ва  твоѧ̀, бцⷣе, по всѣ̑мъ простре́сѧ, ко спасе́нїю дꙋ́шъ  на́шихъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Проповѣ́дꙋетъ, ѻ҆́ч҃е, тебѐ ны́нѣ рѡссі́йскаѧ  митропо́лїѧ, ю҆́же ѿ болѣ́зней и҆ скорбе́й и҆збавлѧ́еши,  (с. 259) бг҃облаже́нне фїлі́ппе, а҆́гг҃лѡвъ собесѣ́дникъ  ꙗ҆ви́всѧ. Тѣ́мже со а҆пⷭ҇лы и҆ мꙋ́чєники ликꙋ́ѧ,  помо́щникъ быва́еши въ ско́рбехъ, всеизрѧ́дне, пла́чꙋщихъ  оу҆тѣше́нїе, па́стырь и҆ наста́вникъ заблꙋ́ждшихъ,  фїлі́ппе блаже́нне: и҆ на́съ твои́ми моли́твами и҆зба́ви ѿ  бѣ́дъ, и҆ моли́сѧ хрⷭ҇тꙋ̀ бг҃ꙋ, да ѡ҆ставле́нїе пода́стъ  вѣ́рою и҆ любо́вїю чтꙋ́щымъ ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. Сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ пред̾ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе лꙋкѝ,  зача́ло к҃д. 
По н҃-мъ ѱалмѣ̀ стїхи́ра, гла́съ и҃: 
А҆пⷭ҇лѡвъ ревни́телѧ фїлі́ппа, преблаже́ннаго  ѻ҆ц҃а̀ и҆ оу҆чи́телѧ соше́дшесѧ восхва́лимъ, глаго́люще:  ра́дꙋйсѧ, ст҃и́телю, тве́рдый оу҆мо́мъ, благода́тїю и҆  и҆́стиною ѡ҆свѧще́нне, ѿню́дꙋже и҆ прїѧ́телище бы́лъ  є҆сѝ дх҃а всест҃а́гѡ. И҆ ны́нѣ со а҆рхїерє́и предстоѧ̀  прⷭ҇то́лꙋ хрⷭ҇то́вꙋ, моли́сѧ при́снѡ ѡ҆ рабѣ́хъ твои́хъ. 
Канѡ́нъ пра́здника со і҆рмосо́мъ на ѕ҃: и҆ ст҃и́телѧ  на и҃. 
Гла́съ и҃. Пѣ́снь а҃. І҆рмо́съ: 
Посѣ́ченый несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ: лю́таго врага̀ вода̀  потопѝ и҆ непроходи́мое про́йде і҆и҃ль: пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
А҆́гнче бж҃їй и҆ сло́ве, свѣтозаре́нїемъ ст҃а́гѡ  твоегѡ̀ (с. 260) дх҃а, мра́чномꙋ оу҆мꙋ̀ моемꙋ̀  свѣтоно́снꙋю лꙋчꙋ̀ низпослѝ, и҆ сло́во мѝ вдохнѝ  восхвали́ти, є҆го́же са́мъ и҆збра́лъ и҆ прїѧ́лъ є҆сѝ,  ве́рхъ страда́льца свѧще́ннаго фїлі́ппа. 
Бл҃года́ть, свѧ́те, бжⷭ҇твеннꙋю рабꙋ̀ твоемꙋ̀ оу҆  бг҃а и҆спросѝ, и҆ разꙋмѣ́нїѧ мою̀ и҆спо́лни дꙋ́шꙋ,  восхвали́ти житїѐ твоѐ, фїлі́ппе ст҃и́телю, и҆́мже всѧ̑  оу҆диви́лъ є҆сѝ подвиза́всѧ, гдⷭ҇ꙋ поѧ̀: сла́внѡ бо  просла́висѧ. 
Вели́кихъ добродѣ́телей свѣтозаре́нїемъ сїѧ́юща  твоѧ̑ дѣ́тєли, прпⷣбне, оу҆диви́шасѧ бо ца́рїе  крѣ́пкомꙋ твоемꙋ̀ мꙋ́жествꙋ, ꙗ҆́кѡ въ наказа́нїи къ ни̑мъ  ѧ҆зы́къ тво́й не ѡ҆слабѣ̀, и҆ гдⷭ҇ꙋ поѧ́ше: сла́внѡ бо  просла́висѧ. 
Бг҃оро́диченъ: 
Глаго́лы бг҃оглаго́ливыхъ проповѣ́дникѡвъ ѡ҆  тебѣ̀, бг҃ома́ти, и҆спо́лнишасѧ: се́ бо родила̀ є҆сѝ,  дв҃о, мла́до ѻ҆троча̀, а҆да́ма дре́внѧгѡ старѣ́йшо, и҆  сопресто́льна роди́телю, мі́ра всегѡ̀ на спасе́нїе, и҆  тлѣ́нїѧ и҆змѣне́нїе. 
Катава́сїа пра́здника. 
Пѣ́снь г҃. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Добродѣ́телей на го́рꙋ восте́клъ є҆сѝ, и҆ во  мра́къ видѣ́нїѧ вше́лъ є҆сѝ, ст҃и́телю фїлі́ппе, и҆  позна́лъ є҆сѝ, є҆ли́кѡ вмѣ́стно непостижи́маго  є҆стество́мъ: просвѣще́нїѧ и҆спо́лненъ бы́въ, ѻ҆́ч҃е,  прїѧ́лъ є҆сѝ бжⷭ҇твеннꙋю бл҃года́ть. 
Є҆ди́наго бг҃а добро́тою и҆щѧ̀, и҆ є҆ди́нꙋ є҆гѡ̀  полꙋчи́ти сла́вꙋ жела́ѧ, блаже́нне: сла́вꙋ же и҆ че́сть  земна́гѡ пребыва́нїѧ, ꙗ҆́кѡ преходѧ́щꙋю, ѡ҆ста́вилъ є҆сѝ,  и҆ ꙗ҆́кѡ оу҆го́дникъ просїѧ́лъ є҆сѝ всѣ́хъ влⷣки  хрⷭ҇та̀. 
Жела́нїемъ дх҃а пло́ти жела́нїе оу҆вѧди́лъ є҆сѝ,  и҆ себѣ̀, бл҃же́нне, ѡ҆брꙋчи́лъ є҆сѝ сожи́тельницꙋ  чистотꙋ̀: ѿ неѧ́же (с. 261) ча̑да тебѣ̀ роди́шасѧ всѧ̑  добродѣ́тєли, присносла́вне, ча́до тѧ̀ содѣва́ющыѧ  невеще́ственнагѡ свѣ́та. 
Бг҃оро́диченъ: 
Ѕмі́ѧ мы́сленнаго оу҆мертви́ла є҆сѝ,  оу҆мертви́вшаго а҆да́ма въ раѝ, и҆ є҆́ѵѣ прама́тери  содѣ́лавшаго печа́ль. Жи́знь прозѧ́бши, дв҃о чи́стаѧ, ѿ  тлѣ́нїѧ на́съ свободѝ: бг҃ъ бо и҆зъ твои́хъ ложе́снъ  проше́дъ неизрече́ннѡ. 
Конда́къ и҆ і҆́косъ пра́здника. 
Та́же сѣда́ленъ ст҃а́гѡ, гла́съ и҃. Подо́бенъ:  Премꙋ́дрости: 
Ꙗ҆́кѡ а҆пⷭ҇ла и҆збра́ннагѡ тезоимени́тъ, ѻ҆́ч҃е и҆  подража́тель, бѣды̑ претерпѣ́лъ є҆сѝ и҆ гонє́нїѧ.  Ре́вность воѡбража́ѧ прⷪ҇ро́ка и҆лїѝ и҆ крⷭ҇ти́телѧ,  мꙋ́жески ѡ҆бличи́лъ є҆сѝ беззако́ннꙋющыѧ, и҆ прⷭ҇то́лъ,  ввѣ́ренный тебѣ̀, до́брѣ оу҆пра́вилъ є҆сѝ, ра́вное  ѻ҆́ныхъ тече́нїе сконча́въ. Ꙗ҆́кѡ ми́лѡть, тѣ́ло твоѐ на  землѝ ѡ҆ста́вилъ є҆сѝ, и҆спꙋща́еши ꙗ҆́кѡ мѵ́ро  благоꙋха́нїѧ а҆рѡма́тъ, и҆ ꙗ҆́кѡ до́ждь и҆злива́еши  бл҃года́ть дх҃о́внꙋ, напоѧ́ѧ та́йнѡ бразды̑ серде́цъ  на́шихъ, фїлі́ппе ст҃и́телю, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть  твою̀. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ без̾  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. Тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ,  гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га  прїи́детъ бг҃ъ, сла́ва си́лѣ твое́й, сла́ва снизхожде́нїю  твоемꙋ̀. (с. 262) 
Ѕло́бою дви́жимїи на тѧ̀, неѕло́биваго а҆́гнца,  ꙗ҆́кѡ ди́вїи ѕвѣ́рїе воста́ша, словесы̀ твои́ми ꙗ҆́кѡ  ѻ҆стно́мъ срѣ́чеми не терпѧ́ще, ꙗ҆́ростїю поѡщрѧ́хꙋсѧ,  ст҃и́телю бг҃омꙋ́дре. 
И҆мѣ́ѧ тѧ̀ застꙋ́пника мі́ръ ве́сь, и҆ помо́щника  въ напа́стехъ, ꙗ҆́кѡ бо побо́рникъ вѣ́ренъ, и҆ ско́рый  предста́тель, къ твое́й па́ствѣ прири́щꙋщыѧ напа́стей и҆  бѣ́дъ и҆зима́еши сщ҃е́нными твои́ми моли́твами. 
И҆спо́лнивъ дѡ́брыѧ по́двиги, тезоимени́те,  жела́ннагѡ, бг҃омꙋ́дре, сподо́билсѧ є҆сѝ безсме́ртїѧ,  и҆дѣ́же ра́дꙋѧсѧ вѣне́цъ побѣ́ды взѧ́лъ є҆сѝ, и҆  вопїе́ши: сла́ва си́лѣ твое́й, сла́ва, хрⷭ҇тѐ, прише́ствїю  твоемꙋ̀. 
Бг҃оро́диченъ: 
Крѣ́пость всѣ́хъ врагѡ́въ низложѝ, мт҃и бж҃їѧ,  ѡ҆скорблѧ́ющихъ воспѣва́ющыѧ тѧ̀, ꙗ҆́кѡ ро́ждшаѧ гдⷭ҇а  сла́вы, невреди́мо твоѐ ста́до спаса́й ѿ ѕлы́хъ  прираже́нїй, ꙗ҆́кѡ да по до́лгꙋ тѧ̀ оу҆блажа́емъ. 
Пѣ́снь є҃. І҆рмо́съ: 
Мра́къ дꙋшѝ моеѧ̀ разженѝ, свѣтода́вче хрⷭ҇тѐ  бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ  свѣ́тъ повелѣ́нїй твои́хъ, сло́ве, да оу҆́тренюѧ сла́влю  тѧ̀. 
Ꙗ҆́кѡ лꙋча̀ пра́вды сл҃нца ꙗ҆ви́сѧ мі́рꙋ,  свѣтлостьмѝ добродѣ́телей, предста́тельство твоѐ,  ст҃и́телю фїлі́ппе, разорѧ́ющи ѻ҆́блакъ наше́дшихъ бѣ́дъ.  Тѧ̀ и҆ ны́нѣ пою́щыѧ въ ми́рѣ сохранѝ, и҆ просла́ви ѧ҆̀  красото́ю, и҆ просвѣтѝ. 
Ме́чь ѻ҆боюдꙋѻ́стръ ѧ҆зы́къ тво́й показа́сѧ, въ  хрⷭ҇то́въ стра́хъ воѡрꙋжи́всѧ, бл҃же́нне, разꙋ́мнѡ  и҆з̾ѡбличи́въ нача́льствꙋющыѧ, во свидѣ́тельство хрⷭ҇та̀  всецр҃ѧ̀, вино́вна на средꙋ̀ приводѧ̀, и҆ бжⷭ҇твєнныѧ  є҆гѡ̀ оу҆чн҃кѝ. 
Но́въ ꙗ҆ви́лсѧ є҆сѝ ре́вностїю, ꙗ҆́коже вторы́й  мѡѷсе́й, не зна̑менїи стра́шными оу҆дивлѧ́ѧ, по  бжⷭ҇твенныхъ слове́съ оу҆чє́нїи наставлѧ́ѧ, къ ти́хомꙋ  приста́нищꙋ но́ваго і҆и҃лѧ ѿ страсте́й є҆гѵ́пта и҆зводѧ̀.  (с. 263) 
Бг҃оро́диченъ: 
Ѻ҆́блакъ разꙋ́мный тѧ̀ и҆менꙋ́емъ, и҆з̾ тебє́ бо  хрⷭ҇то́съ возсїѧ̀, всенепоро́чнаѧ, и҆ простра́ннѣйшꙋ тѧ̀  нб҃съ показа̀: того́ бо неискꙋсомꙋ́жнѡ родила̀ є҆сѝ,  чⷭ҇таѧ, воплоще́нна за милосе́рдїе неисповѣди́мое. 
Пѣ́снь ѕ҃. І҆рмо́съ: 
І҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ,  мене́ же свѧ́заннаго мре́жами вра́жїими, ꙗ҆́кѡ ѿ тлѝ  ѻ҆́наго спасѝ. 
Промышле́нїе ѻ҆́бщее творѧ̀ ѡ҆ пасо́мыхъ тобо́ю,  є҆́же бы́ти и҆̀мъ дꙋше́ю и҆ се́рдцемъ є҆ди́но, сла́вне, во  хрⷭ҇то́вѣ є҆ди́нѣй вѣ́рѣ пребыва́ющымъ: ꙗ҆зы́чєскїѧ  же ѿрѣва́лъ є҆сѝ ѻ҆бы́чаи, и҆ раздѣле́нїѧ бѣжа́ти,  мꙋ́дре, наꙋчи́лъ є҆сѝ. 
Ре́вностїю хрⷭ҇то́вою поѡстри́всѧ, ꙗ҆́рость  самодержа́внагѡ на кро́тость преложи́ти тща́лсѧ є҆сѝ, и҆  къ преще́нїємъ царє́вымъ непрекло́ненъ ѿню́дъ бы́лъ  є҆сѝ, ꙗ҆́кѡ хрⷭ҇то́выхъ за́повѣдей дѣ́латель, и҆  показа́лсѧ є҆сѝ ꙗ҆́кѡ крѣ́покъ хра́брникъ, за па́ствꙋ  твою̀ пострада́въ да́же до сме́рти ра́дꙋѧсѧ. 
Свѣтоно́снꙋю лꙋчꙋ̀, сїѧ́ющꙋ во мра́цѣ житїѧ̀  сꙋ́щымъ, ст҃и́телю фїлі́ппе, ви́димъ тѧ̀, и҆ ꙗ҆́кѡ свѣщꙋ̀  неꙋгаси́мꙋю, невеще́ственномꙋ приѡбщи́вшагосѧ свѣ́тꙋ, и҆  всѧ̑ ѡ҆свѣща́юща концы̀, и҆ тмꙋ̀ неразꙋ́мїѧ ѿе́млюща. 
Бг҃оро́диченъ: 
Тѧ̀ и҆ногда̀ написа̀ скрижа́ль, бг҃оѻбра́знѣ во  прⷪ҇ро́цѣхъ мѡѷсе́й, свѣ́щникъ же свѣ́та и҆ сѣ́нь, и҆  же́злъ процвѣ́тшїй, всенепоро́чнаѧ, и҆ ста́мнꙋ, ма́ннꙋ  носѧ́щꙋю, и҆ лѣ́ствицꙋ, є҆́юже возведо́хомсѧ ѿ землѝ къ  высотѣ̀. 
Конда́къ, гла́съ г҃. Подо́бенъ: Дв҃а дне́сь: 
Правосла́вїѧ наста́вника, и҆ и҆́стины  провозвѣ́стника, златоꙋ́стаго ревни́телѧ, рѡссі́йскаго  свѣти́льника, фїлі́ппа премꙋ́драго восхва́лимъ, пи́щею  слове́съ свои́хъ разꙋ́мнѡ (с. 264) ча̑да своѧ̑ пита́юща:  то́й бо ѧ҆зы́комъ хвале́нїе поѧ́ше, оу҆стна́ма же пѣ́нїе  вѣща́ше, ꙗ҆́кѡ таи́нникъ бж҃їѧ бл҃года́ти. 
І҆́косъ: 
Прїиди́те, любострада́льцы, пѣ́нїемъ и҆ пѣ́сньми  дх҃о́вными па́мѧть сщ҃енномꙋ́ченика соверша́юще,  бж҃е́ственнѣ возвесели́мсѧ, вре́мѧ на́шегѡ весе́лїѧ и҆  натрижне́нїѧ наста̀, въ не́же прїе́млемъ страсте́й  разрѣше́нїѧ да́ръ: ꙗ҆́кѡ бо сто́лпъ ѻ҆́гненъ ꙗ҆ви́сѧ,  попалѧ́ющъ беззако́ннꙋющихъ главы̑, вѣ́рныхъ же  просвѣща́ющъ дꙋ́шы оу҆че́ньми бг҃оразꙋ́мїѧ, и҆ въ  бж҃е́ственный гра́дъ го́рнїй і҆ерꙋсали́мъ ꙗ҆́кѡ дрꙋга́го  і҆и҃лѧ вводѧ́щъ, ꙗ҆́кѡ оу҆чени́къ бж҃їѧ бл҃года́ти. 
Пѣ́снь з҃. І҆рмо́съ: 
На по́лѣ деи́рѣ и҆ногда̀ мꙋчи́тель пе́щь поста́ви  на мꙋче́нїе бг҃оно́сныхъ, въ не́йже трѝ ѻ҆́троки  пѣсносло́вѧхꙋ є҆ди́наго бг҃а, трⷪ҇чнѡ воспѣва́хꙋ  глаго́люще: ѻ҆тє́цъ бж҃е, бл҃гослове́нъ є҆сѝ. 
Оу҆кра́шенъ бг҃олѣ́пнѡ гдⷭ҇ꙋ предста́лъ є҆сѝ,  добродѣ́тельными пѡ́двиги, вѣне́цъ же носѧ̀ страда́нїѧ  и҆спещре́нъ кро́вными ка́плѧми, свѧти́телю фїлі́ппе. тѣ́мже  соверша́ющыѧ свѣтоно́снꙋю па́мѧть твою̀ при́снѡ помина́й,  и҆ пою́щыѧ: ѻ҆тє́цъ на́шихъ бж҃е, бл҃гослове́нъ є҆сѝ. 
Фараѡни́тъ мы́сленныхъ врагѡ́въ ѡ҆полчє́нїѧ,  бл҃же́нне, и҆збѣ́гъ, легкѡ̀ преше́лъ є҆сѝ къ гѡ́рнимъ,  та́мѡ водворѧ́ѧсѧ, и҆дѣ́же по́честь сла́вы полꙋчи́въ  терпѣ́нїемъ во свѣ́тѣ пра́ведныхъ, въ ра́дованїи ст҃ы́хъ  воспѣва́ѧ: ѻ҆тє́цъ на́шихъ бж҃е, бл҃гослове́нъ є҆сѝ. 
Хва́лѧтъ тѧ̀, блажа́ще любо́вїю, прити́чꙋщїи къ  ра́цѣ твое́й, блаже́нне, въ не́й бо мо́щи твоѧ̑ цѣлꙋ́юще,  ѻ҆би́льнѡ бл҃года́ть прїе́млютъ: прикоснове́нїемъ бо вре́дъ  ѻ҆че́съ и҆сцѣли́лъ є҆сѝ, и҆ болѣ́знь зꙋбѡ́въ  ѡ҆блегчи́лъ є҆сѝ пою́щихъ: ѻ҆тє́цъ на́шихъ бж҃е,  бл҃гослове́нъ є҆сѝ. (с. 265) 
Бг҃оро́диченъ: 
Ѿ любвѐ дꙋше́вныѧ вопїю́ ти, влⷣчце,  пресвѣ́тлагѡ сл҃нца ѻ҆́блаче, спаси́тельнаѧ две́ре,  нбⷭ҇наѧ врата̀, лѣ́ствице мы́сленнаѧ, всѣ́хъ хрⷭ҇тїа́нъ  мольбꙋ̀ прїимѝ, тѧ̀ блажа́щихъ наде́ждꙋ дꙋ́шъ на́шихъ, и҆  сн҃ꙋ твоемꙋ̀ зовꙋ́щихъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀  тва́рь, ꙗ҆́кѡ содѣ́телю всѣ́хъ во вѣ́ки. 
Цѣли́ши незави́стнѡ вѣ́рнѡ призыва́ющыѧ тѧ̀,  ꙗ҆́кѡ предста́въ а҆́бїе разсла́бленна возста́вилъ є҆сѝ,  и҆ стра́ждꙋщемꙋ ꙗ҆тро̀ прикоснове́нїемъ рꙋчны́мъ  оу҆врачи́лъ є҆сѝ, оу҆ны́нїемъ скорбѧ́ща ꙗ҆вле́нїемъ  твои́мъ въ ра́дость претвори́лъ є҆сѝ, при́снѡ дѣ́йствꙋѧй  всѧ̑, блаже́нне, всѣ̑мъ во вѣ́ки. 
Че́сть многоцѣ́ннꙋю твоемꙋ̀ верхꙋ̀ страда́нїѧ  вѣне́цъ, ꙗ҆́кѡ побѣдоно́сцꙋ, живоно́сною десни́цею  зижди́тель возложѝ, всебл҃же́нне, тѣ́ло же твоѐ соблюдѐ  невреди́мо ѿ бокѡ́въ землены́хъ, и҆спꙋща́ющее благоꙋха̑нїѧ  а҆рѡма́тъ. Си́це тѧ̀ просла́ви подвигополо́жникъ во всѧ̑  вѣ́ки. 
Шата̑нїѧ и҆ бра̑ни междоꙋсѡ́бныѧ оу҆кротѝ, и҆  свирѣ́пѣющыѧ во́лки на ста́до твоѐ, бл҃же́нне, ꙗ҆́кѡ  и҆́стинный па́стырь, моли́твъ твои́хъ па́лицею дале́че  ѿженѝ, и҆ воста̑нїѧ ꙗ҆зы́кѡвъ покорѝ: да ꙗ҆́кѡ  предста́телѧ тѧ̀ воспѣва́емъ во вѣ́ки. 
Бг҃оро́диченъ: 
Щито́мъ вѣ́ры хра́мъ тво́й ст҃ы́й, бцⷣе дв҃о,  сохранѝ, и҆ въ не́мъ славосло́вѧщыѧ тѧ̀ кꙋ́пнѡ сла́вы  твоеѧ̀ сподо́би, и҆ нахожде́нїѧ ва́рварскагѡ и҆ томле́нїѧ  и҆́хъ и҆зба́ви (с. 266) ны̀: оу҆ма̀ на́шегѡ во́лны  свирѣ̑пыѧ оу҆кротѝ моли́твою твое́ю, всепѣ́таѧ. 
Пѣ́снь ѳ҃. І҆рмо́съ: 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ въ домꙋ̀ дв҃довѣ ѻ҆́трока своегѡ̀,  въ ни́хже посѣтѝ на́съ восто́къ съ высоты̀, и҆ напра́вилъ  ны̀ є҆́сть на пꙋ́ть ми́ра. 
Є҆ди́но є҆стество̀ трⷪ҇цы бг҃осло́вилъ є҆сѝ,  сꙋ́єтнымъ же поꙋча́ющыѧсѧ смѣ́лѡ, всемꙋ́дре, ѡ҆бличи́въ,  и҆ бжⷭ҇твенными наказа̑нїи твои́ми вѣ̑рныѧ оу҆вѣща́въ,  мꙋ́дрѣ оу҆крѣпи́лъ є҆сѝ, а҆́гг҃лѡвъ сожи́телю ст҃и́телю  фїлі́ппе, па́мѧть твою̀ пра́зднꙋющыѧ въ ми́рѣ соблюдѝ. 
Ю҆́ношамъ нѣмова́нїе сро́дно присвое́нїе быва́етъ,  но ѻ҆тцє́мъ любе́зно вои́стиннꙋ: ты́ же, ѻ҆́ч҃е, прїимѝ  на́ше сїѐ благодаре́нїе, не ꙗ҆́кѡ досто́йно и҆́стиннѡ  твоеѧ̀ хвалы̀, но ꙗ҆́кѡ ѿ оу҆се́рдїѧ тебѣ̀ приноси́мо:  не бо̀ мо́жемъ лѣ́потнѡ хвали́ти тѧ̀ и҆ велича́ти. 
Ꙗ҆́кѡ а҆пⷭ҇лѡвъ сопрⷭ҇то́ленъ, и҆ мꙋ́ченикѡвъ  слико́венъ, ст҃и́телємъ равноче́стенъ, стрⷭ҇тоте́рпче  фїлі́ппе, предста́тельствомъ твои́мъ пою́щыѧ тѧ̀ въ ми́рѣ  сохранѝ, и҆ правосла́вныхъ ро́гъ возвы́си, ва̑рварскаѧ же  свирѣ̑пства низложѝ, да ра́дꙋющесѧ пое́мъ тѧ̀ велича́юще. 
Бг҃оро́диченъ: 
Ѽ свѣ́та прїѧ́телище, бг҃ора́дованнаѧ влⷣчце,  свѧти́телємъ вои́стиннꙋ оу҆твержде́нїе, и҆ преподѡ́бнымъ  всѣ̑мъ похвало̀. спаси́ ны ѿ бѣ́дъ и҆ ѡ҆бстоѧ́нїй, и҆  ꙗ҆зы́кѡвъ наше́ствїѧ, воспѣва́ющыѧ тѧ̀ многопѣ́тꙋю. 
Свѣти́ленъ. Подо́бенъ: Посѣти́лъ ны̀: 
Ревни́телю цѣломꙋ́дрїѧ ѿ ю҆́нагѡ воспита́нїѧ,  свѧти́телю фїлі́ппе, потща́лсѧ є҆сѝ за и҆́стинꙋ  оу҆карѧ́емь и҆ и҆згна́нъ бы́ти, и҆ тоѧ̀ ра́ди сме́рть  го́рькꙋю под̾ѧ́лъ є҆сѝ: и҆ ны́нѣ на нб҃сѣ́хъ предстоѧ̀  престо́лꙋ ст҃ы́ѧ трⷪ҇цы, (с. 267) при́снѡ ѡ҆ на́съ моли́сѧ,  вѣ́рою и҆ любо́вїю соверша́ющихъ па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Щедрѡ́ты твоѧ̑, бж҃е, на лю́ди твоѧ̑ низпослѝ,  моли́твами пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ, и҆  ра́ди свѧти́телѧ твоегѡ̀ фїлі́ппа, да́рꙋй на́мъ ве́лїю  ми́лость. 
На хвали́техъ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Тече́нїе соверши́лъ є҆сѝ, ꙳ и҆ вѣ́рꙋ соблю́лъ  є҆сѝ, ꙳ свѧти́телю бл҃же́нне фїлі́ппе: ꙳ сегѡ̀ ра́ди  хрⷭ҇то́съ тѧ̀ вѣнча̀ ꙳ свѣ́тлымъ вѣнце́мъ пра́вды, ꙳ и҆  оу҆красѝ твоѐ и҆сповѣ́данїе, досточꙋ́дне: ꙳ тѣ́мъ  нбⷭ҇ное наслѣ́дїе прїе́мъ, ꙳ сп҃сꙋ моли́сѧ ꙳ ѡ҆  воспѣва́ющихъ па́мѧть твою̀. 
Два́жды. 
Фїлі́ппе бл҃же́нне, ꙳ и҆сповѣ́дникѡвъ подража́телю,  ꙳ те́плѣ хва́лѧщымъ тѧ̀ предста́тель бꙋ́ди, ꙳ и҆ ѿ  всѧ́кїѧ бѣды̀, грѣха́ же и҆ бꙋ́ри, ꙳ и҆ страсте́й  мꙋчи́тельства, ѻ҆́ч҃е, и҆зба́ви ны̀, ꙳ ꙗ҆́кѡ мч҃никъ  неѡсла́бленъ, и҆ свѧти́тель бг҃опрїѧ́тенъ: ꙳ дерзнове́нїе  и҆мѣ́ѧ ко хрⷭ҇тꙋ̀ бг҃ꙋ, ꙳ моли́сѧ ѡ҆ воспѣва́ющихъ па́мѧть  твою̀. 
Фїлі́ппе свѧти́телю, ꙳ разꙋ́мнагѡ свѣ́та зарѧ̀, ꙳  цр҃ко́вное свѣти́ло, ꙳ а҆рхїере́йскаѧ красото̀, ꙳  мона́шескагѡ по́стническагѡ жи́тельства ꙳ и҆́стинное  пра́вило, на́шъ же застꙋ́пникъ те́плый показа́лсѧ є҆сѝ, ꙳  свобожда́ѧ ѿ гꙋби́тельства лꙋка́выхъ, моли́сѧ, ѻ҆́ч҃е, ꙳  ѡ҆ пою́щихъ па́мѧть твою̀. 
Сла́ва, гла́съ ѕ҃: 
Ты̀ є҆сѝ па́стырь до́брый, и҆ оу҆чи́тель  и҆зрѧ́дный, свѧти́телю фїлі́ппе, тѧ̀ всегда̀ восхвалѧ́юще  вопїе́мъ: тобо́ю бг҃ъ оу҆красѝ це́рковь мт҃ре своеѧ̀, и҆  тѣ́ло твоѐ, за па́ствꙋ твою̀ во и҆згна́нїи пострада́вшее,  многолѣ́тнѡ же въ землѝ сокрове́нное, престо́лꙋ твоемꙋ̀  возвратѝ, и҆ лю́ди твоѧ̑ возвеселѝ. Тѣ́мже молѧ́сѧ не  преста́й ѡ҆ (с. 268) хва́лѧщихъ и҆ чтꙋ́щихъ па́мѧть твою̀,  просѧ̀ ѡ҆ставле́нїѧ грѣхѡ́въ и҆ спасе́нїѧ дꙋша́мъ на́шымъ. 
И҆ ны́нѣ, пра́здника. Славосло́вїе вели́кое, и҆  ѿпꙋ́стъ, и҆ ча́съ а҃-й. 
На лїтꙋргі́и, блажє́нна, ѿ канѡ́на пра́здника  пѣ́снь д҃, и҆ ст҃а́гѡ пѣ́снь ѕ҃. Прокі́менъ, гла́съ а҃:  Оу҆ста̀ моѧ̑ возглаго́лютъ: А҆пⷭ҇лъ къ є҆вре́ємъ,  зача́ло тл҃є. Є҆ѵⷢ҇лїе і҆ѡа́нна, зача́ло л҃ѕ. Прича́стенъ:  Въ па́мѧть вѣ́чнꙋю: 


(с. 268) 
Мѣ́сѧца тогѡ́же въ і҃-й де́нь. 
И҆́же во ст҃ы́хъ ѻ҆ц҃а̀ на́шегѡ григо́рїа,  є҆пі́скопа нѷссі́йскагѡ: 
И҆ прпⷣбнагѡ дометїа́на, є҆пі́скопа мелїті́нскагѡ: 
И҆ прпⷣбнагѡ ѻ҆ц҃а̀ на́шегѡ маркїа́на пресвѵ́тера,  и҆ і҆коно́ма вели́кїѧ це́ркве: 
Въ то́йже де́нь прпⷣбнагѡ па́ѵла коме́льскагѡ, и҆́же  на ѻ҆бно́рѣ рѣцѣ̀. 
Слꙋ́жба є҆гѡ̀ пи́сана по се́й слꙋ́жбѣ. 
И҆ и҆́же во ст҃ы́хъ ѻ҆ц҃а̀ на́шегѡ ѳеофа́на  затво́рника вы́шенскагѡ. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры ст҃а́гѡ григо́рїа,  гла́съ є҃. 
Подо́бенъ: Прпⷣбне ѻ҆́ч҃е: 
Прпⷣбне ѻ҆́ч҃е свѧще́ннѣйше григо́рїе, тро́сть  и҆спо́лнена оу҆тѣ́шителѧ дыха́нїѧ, и҆ ѧ҆зы́че ꙗ҆снѣ́йшїй  благоче́стїѧ, свѣти́льниче многосвѣ́тлый бжⷭ҇твенныѧ  зарѝ, проповѣ́дниче и҆́стины, ѡ҆снова́нїе бг҃осло́вїѧ,  и҆сто́чниче догма́тѡвъ высо́кихъ, наказа́нїй пото́че  медото́чныхъ, цѣвни́це бг҃овѣща́ннаѧ, пѣ́сньми  бг҃опи́санными наслажда́ющаѧ вѣ́рныхъ мы̑сли. хрⷭ҇та̀  молѝ, хрⷭ҇тꙋ̀ помоли́сѧ, всемꙋ́дре, въ стрꙋѧ́хъ  і҆ѻрда́нскихъ ѡ҆бно́вльшемꙋ мі́ръ, спастѝ ро́дъ на́шъ. (с.  269) 
Прпⷣбне ѻ҆́ч҃е всече́стне григо́рїе, сѣки́ра,  сѣкꙋ́щаѧ є҆ретїкѡ́въ стремлє́нїѧ, ѻ҆боюдꙋѻ́стрый мечꙋ̀  оу҆тѣ́шителѧ: ѻ҆рꙋ́жїе, посѣка́ющее прелюбодѣ̑йнаѧ  сѣ́мена: ѻ҆́гнь, хвра̑стныѧ є҆́рєси попалѧ́ющїй: и҆  лопа́та, вои́стиннꙋ земледѣ́лательнаѧ, є҆́юже тѧ́жкое и҆  ле́гкое оу҆че́нїй благоразсꙋжда́етсѧ: и҆ мѣ́рило,  и҆звѣ̑ства всѧ̑ пра́вѧщее ко стезѝ спасе́нїѧ, хрⷭ҇та̀  молѝ, хрⷭ҇тꙋ̀ моли́сѧ всегда̀, во стрꙋѧ́хъ і҆ѻрда́нскихъ  назда́вшемꙋ мі́ръ, спастѝ ро́дъ на́шъ. 
Прпⷣбне ѻ҆́ч҃е всебл҃же́нне григо́рїе, оу҆ста̀,  и҆сточа̑ющаѧ бл҃жє́нныѧ гла́сы, ѿ неѡскꙋ́дныхъ спасе́нїѧ  чє́рплющаѧ и҆ бж҃е́ственныхъ и҆сто́чникѡвъ, словеса́ же  моли́твы всѣ̑мъ сказꙋ́ѧ, пра́вило, пра́вѧщее къ  добродѣ́тели: и҆́же видѣ́ньми бж҃е́ственными просвѣще́нъ,  заре́ю ѡ҆сїѧ́емь трⷪ҇цы несозда́нныѧ, є҆ѧ́же и҆ побо́рникъ  непобѣди́мь бы́лъ є҆сѝ. хрⷭ҇тꙋ̀ моли́сѧ, хрⷭ҇та̀ молѝ,  всемꙋ́дре, въ стрꙋѧ́хъ і҆ѻрда́нскихъ назда́вшаго мі́ръ,  спастѝ ро́дъ на́шъ. 
И҆́ны стїхи̑ры дометїа́на, гла́съ а҃. Подо́бенъ:  Всехва́льнїи мч҃ницы: 
И҆́же зе́млю и҆стреби́ти ꙳ пе́рвѣе запрети́въ всю̀,  ꙳ и҆ и҆зсꙋши́ти мо́ре хвалѧ́йсѧ, ꙳ нарꙋга́емь вѣ́рными  показа́сѧ, ꙳ ꙗ҆́кѡ пти́ца дне́сь, ꙳ и҆ посмѣѧ́тельнѣйшъ  кома́ръ: ꙳ є҆мꙋ́же сꙋди́сѧ ви́дъ, ꙳ ꙗ҆́коже нѣ́кое  страши́лище, ꙳ и҆ попра́всѧ хрⷭ҇то́вымъ оу҆го́дникомъ. 
Дометїа́нъ на́съ, вѣ́рнїи, ꙳ созыва́етъ дне́сь ꙳ къ  трапе́зѣ бг҃оꙋго́днѣй, ꙳ къ семꙋ̀ сни́демсѧ ꙳ благодꙋ́шїѧ  нра́вомъ, ꙳ и҆ спра́зднꙋимъ є҆мꙋ̀, ꙳ тогѡ̀ и҆справлє́нїѧ,  ꙳ молѧ́ще сп҃са дꙋ́шъ на́шихъ, ꙳ ми́ръ мі́рови дарова́ти. 
Возрасти́лъ є҆сѝ тала́нтъ хрⷭ҇то́въ, ꙳ да́нный  тебѣ̀, всече́стне, ꙳ сꙋгꙋ́бою благода́тїю, ꙳ ꙗ҆́кѡ ра́бъ  и҆́скреннїй. ꙳ Тѣ́мже слы́шиши: ꙳ благі́й ра́бе, бꙋ́ди  тебѣ̀, ꙳ ꙗ҆́кѡ и҆́стиннꙋ бл҃го́мꙋ оу҆го́дникꙋ, ꙳ и҆  ны́нѣ вни́ди въ ра́дость гдⷭ҇а твоегѡ̀, ꙳ трꙋдѡ́въ прїе́мъ  возда̑нїѧ. (с. 270) 
Сла́ва, гла́съ д҃: 
Премꙋ́дрости сло́во твоѐ оу҆краси́въ  добродѣ́телїю непоро́чною, преꙋдо́бренъ во ѻ҆бои́хъ бы́лъ  є҆сѝ, нѷссі́йскїй григо́рїе, бг҃овѣща́ннымъ твои́мъ  гла́сомъ оу҆краша́ѧ и҆ веселѧ̀ лю́ди, разꙋ́мнѡ трⷪ҇цы  є҆динобо́жное, премꙋ́дре, и҆злага́ѧ. Тѣ́мже и҆  правосла́вными и҆ноплемє́нныѧ є҆́рєси побѣди́въ,  держа́вꙋ вѣ́ры въ концѣ́хъ воздви́глъ є҆сѝ, хрⷭ҇тꙋ̀  предстоѧ̀ съ невеще́ственными слꙋжи́тели, и҆ дꙋша́мъ на́шымъ  и҆спросѝ ми́ръ и҆ ве́лїю ми́лость. 
И҆ ны́нѣ, гла́съ то́йже: 
Трепета́ше рꙋка̀ крⷭ҇ти́телева, є҆гда̀ пречи́стомꙋ  твоемꙋ̀ верхꙋ̀ коснꙋ́сѧ: возврати́сѧ і҆ѻрда́нъ рѣка̀  вспѧ́ть, не дерза́ющи слꙋжи́ти тебѣ̀: ꙗ҆́же бо  оу҆стыдѣ́сѧ і҆исꙋ́са наѵи́на, ка́кѡ творца̀ своегѡ̀  оу҆страши́тисѧ не и҆мѧ́ше; Но всѐ и҆спо́лнилъ є҆сѝ  смотре́нїе, сп҃се на́шъ, да спасе́ши мі́ръ ꙗ҆вле́нїемъ  твои́мъ, є҆ди́не чл҃вѣколю́бче. 
На стїхо́внѣ, стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Пѣ́нїе новолѣ́пное ꙳ да пое́тъ всѧ̀ тва́рь ꙳ ѿ  дв҃ы ро́ждшемꙋсѧ хрⷭ҇тꙋ̀, ꙳ и҆ кре́щшемꙋсѧ во і҆ѻрда́нѣ  дне́сь. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Трꙋба̀ прⷪ҇ро́ческаѧ, ꙳ прⷣте́ча да вопїе́тъ: ꙳  сотвори́те гдⷭ҇ꙋ, ꙳ кре́щшемꙋсѧ въ стрꙋѧ́хъ, ꙳ плоды̀  и҆зрѧ́днѣйшихъ дѣѧ́нїй. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Возсїѧ̀ сро́дный съ высоты̀ ꙳ бжⷭ҇твенный дх҃ъ, ꙳ въ  ви́дѣ голꙋби́нѣ, ꙳ зри́мь несказа́ннѡ, ꙳ ны́нѣ хрⷭ҇тꙋ̀  притечѐ. 
Сла́ва, гла́съ д҃: 
Житїѐ бжⷭ҇твенно и҆спра́вивъ, видѣ́нїемъ дѣѧ́нїе  оу҆ѧсни́лъ є҆сѝ, бг҃оѧвле́нне григо́рїе, мꙋ́дрость бо  возлюби́въ жела́нїемъ бжⷭ҇твеннымъ, и҆з̾ оу҆́стъ дх҃а  благода́тїю ѡ҆богати́лсѧ є҆сѝ: и҆ ꙗ҆́кѡ со́тъ ме́да  сла́дость твои́хъ слове́съ (с. 271) и҆ска́паѧ, при́снѡ  весели́ши ра́зꙋмы бжⷭ҇твенными цр҃ковь бж҃їю. Тѣ́мже на  нб҃сѣ́хъ свѧти́тельски водворѧ́ѧсѧ, ѡ҆ на́съ непреста́ннѡ  моли́сѧ, соверша́ющихъ па́мѧть твою̀. 
И҆ ны́нѣ, гла́съ то́йже: 
Тебѐ въ дс҃ѣ и҆ ѻ҆гнѝ ѡ҆чища́юща грѣ́хъ мі́ра,  зрѧ̀ крⷭ҇ти́тель грѧдꙋ́ща къ себѣ̀, оу҆жаса́ѧсѧ и҆  трепе́ща вопїѧ́ше, глаго́лѧ: не смѣ́ю держа́ти ве́рхъ тво́й  пречи́стый, ты́ мѧ ѡ҆свѧтѝ, влⷣко, бжⷭ҇твеннымъ  ꙗ҆вле́нїемъ твои́мъ, є҆ди́не чл҃вѣколю́бче. 
Тропа́рь, гла́съ д҃: 
Бж҃е ѻ҆ц҃ъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: по  моли́твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, пра́здника, гла́съ а҃: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ, и҆ дх҃ъ въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. Ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва тебѣ̀. 
Возслѣ́дованїе прпⷣбнагѡ маркїа́на пое́тсѧ на  повече́рїи. 
Канѡ́нъ. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Стрꙋѧ́ми погре́бшемꙋ грѣ́хъ, хрⷭ҇тꙋ̀ прилѣплѧ́ѧсѧ,  (с. 272) неѡсла́бными мановє́нїи, и҆зсꙋши́лъ є҆сѝ пото́ки  страсте́й, бг҃омꙋ́дре маркїа́не. 
Хрⷭ҇то́съ креща́ѧсѧ, ѡ҆чища́етъ и҆стлѣ́вшее  страстьмѝ на́ше неможе́нїе: є҆мꙋ́же оу҆годи́лъ є҆сѝ,  маркїа́не, прилѣ́жнымъ, ѻ҆́ч҃е, воздержа́нїемъ. 
Бг҃оро́диченъ: 
Дв҃а пребыла̀ є҆сѝ по ржⷭ҇твѣ̀, бг҃а бо родила̀  є҆сѝ, є҆го́же вели́кїй прⷣте́ча во і҆ѻрда́нскихъ  стрꙋѧ́хъ крестѝ съ тре́петомъ мно́гимъ, пречⷭ҇таѧ влⷣчце. 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же над̾ вода́ми не́бо оу҆тверже́й  второ́е, и҆ ѡ҆снова́вый на вода́хъ зе́млю, всеси́льне. 
І҆ѻрда́нскїѧ стрꙋи̑, гдⷭ҇и, низше́дъ ѡ҆свѧти́лъ  є҆сѝ дне́сь: и҆ ꙗ҆́коже да́ръ и҆ честно́е и҆ кра́сное  приноше́нїе прїѧ́лъ є҆сѝ сла́внаго маркїа́на, сла́вити  тѧ̀. 
Ѡ҆блага́ѧй не́бо ѻ҆́блаки гдⷭ҇ь, ѻ҆де́ждою  ѡ҆блече́ тѧ сщ҃е́нною свѧщеннодѣ́йствꙋюща, и҆ а҆́гг҃лѡмъ  говѣ́йною, ꙗ҆́кѡ а҆́гг҃ла на землѝ съ пло́тїю пожи́вшаго. 
А҆настасі́и бг҃омꙋ́дрыѧ свѧще́ненъ хра́мъ созда́лъ  є҆сѝ, оу҆краси́въ свѧще́нными и҆ честны́ми возложе́ньми:  сегѡ̀ ра́ди съ не́ю, маркїа́не, всели́лсѧ є҆сѝ. 
Бг҃оро́диченъ: 
Грѣ́хъ пра́ѻц҃а, и҆́же и҆зъ тебє̀ рожде́йсѧ,  прⷭ҇нодв҃о, во і҆ѻрда́нстѣй рѣцѣ̀ потоплѧ́етъ, ꙗ҆́кѡ  благоꙋтро́бенъ. Є҆го́же прⷣте́ча крести́ти повелѣ́нъ  бы́въ, спрѧ́ташесѧ. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ: внегда̀ прїитѝ  вре́мени, пока́жешисѧ. Сла́ва си́лѣ твое́й, гдⷭ҇и. 
И҆гра́йте, го́ры, ликꙋ́йте, хо́лми, і҆и҃съ  креща́етсѧ є҆ди́нъ чи́стый, преподо́бнагѡ па́мѧть  оу҆ѧсни́вый: и҆́мже де́мѡнѡвъ всѧ̀ ле́сть ѡ҆мрачи́сѧ, и҆  вселе́ннаѧ просвѣти́сѧ. (с. 273) 
Оу҆мертви́въ воздержа́нїемъ плотскі̑ѧ сла̑сти,  бж҃е́ственнымъ твои́мъ проглаго́ланїемъ ѡ҆живи́лъ є҆сѝ  мертвецы̀, въ погребе́нїе ѡ҆блобыза́ѧ, ѻ҆́ч҃е, и҆ а҆́бїе  оу҆мре́ти повелѣва́ѧ, до́ндеже прїи́детъ всѣ́хъ ѻ҆́бщее  воскрⷭ҇нїе. 
Житїѐ твоѐ добро́тою бж҃е́ственныхъ добродѣ́телей  оу҆кра́шено, оу҆ѧснѧ́етъ вѣ̑рныѧ: моще́й же твои́хъ ра́ка  ѡ҆блиста́етъ лꙋчѝ чꙋде́съ, вѣ́рою пристꙋпа́ющымъ, ѻ҆́ч҃е,  и҆ вѣ́рою восхвалѧ́ющымъ тѧ̀. 
Бг҃оро́диченъ: 
И҆сто́чникъ ты̀ спасе́нїѧ родила̀ є҆сѝ хрⷭ҇та̀,  ѡ҆свѧща́ющаго и҆сто́чники креще́нїемъ, є҆го́же і҆ѻрда́нъ  ви́дѣвъ возврати́сѧ стра́хомъ, і҆ѡа́ннъ креща́ѧй  оу҆жасе́сѧ, чⷭ҇таѧ дв҃о всепѣ́таѧ. 
Пѣ́снь є҃. І҆рмо́съ: 
Тво́й ми́ръ да́ждь на́мъ, сн҃е бж҃їй, и҆но́гѡ бо  ра́звѣ тебє̀ бо́га не зна́емъ, и҆́мѧ твоѐ и҆менꙋ́емъ,  ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Ѕмїє́въ ты̀ сокрꙋши́лъ є҆сѝ главы̑ кр҃ще́нїемъ,  гдⷭ҇и бж҃е всеси́льне, вла́сть да́вый и҆ си́лꙋ маркїа́нꙋ  бж҃е́ственномꙋ на де́мѡнскїѧ лє́сти. 
Расточи́лъ є҆сѝ, разда́въ ни́щымъ, твоѐ  и҆мѣ́нїе, бг҃омꙋ́дре всебл҃же́нне: тѣ́мже твоѧ̀  пребыва́етъ па́мѧть во вѣ́ки и҆ пра́вда. 
Оу҆мири́лъ є҆сѝ смꙋще́нїѧ страсте́й по́мыслъ,  прпⷣбне: хра́мъ же созда́лъ є҆сѝ бж҃е́ственнагѡ ми́ра  и҆менꙋ́емый, въ хвалꙋ̀ гдⷭ҇ню, и҆́же всѣ́хъ ми́ра. 
Бг҃оро́диченъ: 
Дв҃а по ржⷭ҇твѣ̀ ꙗ҆ви́ласѧ є҆сѝ вои́стиннꙋ,  чⷭ҇таѧ, бг҃а бо родила̀ є҆сѝ, є҆го́же і҆ѡа́ннъ въ вода́хъ  і҆ѻрда́нскихъ ѡ҆мыва́етъ, на ѡ҆бновле́нїе мі́ра. 
Пѣ́снь ѕ҃. І҆рмо́съ: 
Проро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Пото́къ сла́дости подаѧ̀ на́мъ, і҆ѻрда́нскими  стрꙋѧ́ми крⷭ҇ти́сѧ хрⷭ҇то́съ, и҆́же дне́сь прпⷣбнагѡ  просвѣтѝ оу҆спе́нїе. 
Мѷрополо́жница мы́сленнаѧ моще́й ра́ка ꙗ҆ви́сѧ (с.  274) твои́хъ, сщ҃е́нне маркїа́не, и҆сточа́ющи чꙋде́съ мѵ́ро  къ тебѣ̀ притека́ющымъ. 
Мѷродохнове́нными мл҃твами ѿгна́лъ є҆сѝ ѻ҆гнѧ̀  клоко́чꙋщагѡ стремле́нїе, спа́слъ є҆сѝ хра́мъ невреди́мь,  є҆го́же созда́лъ є҆сѝ, бг҃облаже́нне. 
Бг҃оро́диченъ: 
Дв҃а дои́ши пита́телѧ всѣ́хъ, є҆го́же прⷣте́ча  ви́дѣвъ, взыгра́сѧ вопїѧ̀: и҆збавле́нїе и҆ спасе́нїе  всѣ́хъ ꙗ҆ви́сѧ. 
Сѣда́ленъ, гла́съ и҃. Подо́бенъ: Премꙋ́дрости: 
Писа̑нїѧ ѿ младе́нства свѧщє́ннаѧ и҆спытꙋ́ѧ,  бг҃оно́се маркїа́не, бж҃е́ственнѣ просїѧ́лъ є҆сѝ  бл҃гоче́стїѧ: сн҃а бо и҆ сло́ва ѻ҆ц҃ꙋ̀ є҆диносꙋ́щна, и҆  бж҃е́ственномꙋ дх҃ꙋ проповѣ́далъ є҆сѝ сопресто́льна.  Тѣ́мже а҆́рїево и҆ македо́нїево нече́стїе ѡ҆бличи́лъ  є҆сѝ, и҆ вѣ́рꙋ оу҆ѧсни́лъ є҆сѝ, правосла́внѡ  сла́витисѧ. Молѝ хрⷭ҇та̀ бг҃а грѣхѡ́въ ѡ҆ставле́нїе  пода́ти чтꙋ́щымъ съ любо́вїю па́мѧть твою̀. 
Пѣ́снь з҃. І҆рмо́съ: 
Сꙋ́щымъ въ пещѝ ѻ҆трокѡ́мъ твои́мъ, сп҃се, не  прикоснꙋ́сѧ нижѐ стꙋжѝ ѻ҆́гнь. Тогда̀ трїѐ, ꙗ҆́кѡ  є҆ди́нѣми оу҆сты̀, поѧ́хꙋ, и҆ бл҃гословлѧ́хꙋ глаго́люще:  бл҃гослове́нъ бг҃ъ ѻ҆тє́цъ на́шихъ. 
Жи́зни наста̀ и҆сто́чникъ, вода́ми ѡ҆мыва́ющїй  прегрѣшє́нїѧ на̑ша, бж҃їе є҆диноро́дное безнача́льное  сло́во: є҆мꙋ́же бл҃гоꙋгодѝ маркїа́нъ сла́вный, прело́жсѧ  къ немꙋ̀. 
Бл҃гомо́щными бдѣ̑нїи вои́стиннꙋ оу҆спи́лъ є҆сѝ  стра̑сти неꙋдободє́ржныѧ дꙋшѝ, и҆ оу҆снꙋ́въ во  глꙋбоча́йшей ста́рости, бл҃же́нне, къ свѣ́тꙋ ѿше́лъ  є҆сѝ, ꙗ҆́кѡ днѐ сы́нъ и҆ хрⷭ҇то́въ слꙋжи́тель. 
Ѻ҆рꙋ́жїе, є҆́же дре́во жи́зни хранѧ́щее, плєщѝ  тебѣ̀ да́рꙋетъ, мꙋ́дре. Тѣ́мже ра́дости ра́йскїѧ  наслажда́ешисѧ, воспѣва́ѧ вино́внаго спасе́нїѧ на́шегѡ,  маркїа́не свѧще́нне. 
Бг҃оро́диченъ: 
Не ѡ҆пали́въ твои́хъ ложе́снъ, хрⷭ҇то́съ ражда́етсѧ,  чⷭ҇таѧ, (с. 275) и҆зъ тебє̀ бг҃олѣ́пнѡ, є҆го́же ви́дѣвъ  і҆ѡа́ннъ вопїѧ́ше: і҆и҃съ креща́етсѧ, спасе́нїе вѣ́рныхъ и҆  и҆збавле́нїе. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте, свѧще́нницы, просла́вите,  ѻ҆́троцы, бл҃гослови́те, лю́дїе, и҆ превозноси́те во всѧ̑  вѣ́ки. 
Человѣ́ки породи́лъ є҆сѝ креще́нїемъ твои́мъ,  бж҃е многоми́лостиве, дне́сь ѿ землѝ къ неизрече́ннѣй  сла́вѣ прїе́мый оу҆го́дника твоего̀ маркїа́на  бжⷭ҇твеннаго. 
Црⷭ҇кою ви́дѧще тѧ̀ лю́дїе свѧще́ннїи ѻ҆де́ждею  ѡ҆блече́на, внегда̀ свѧщеннодѣ́йствовати, оу҆диви́шасѧ,  ѻ҆́тче, и҆ согла́снѡ хрⷭ҇та̀ всѣ́хъ цр҃ѧ̀ воспѣ́ша,  всебл҃же́нне. 
Воздержа́нїе стѧжа́лъ є҆сѝ, и҆ непреста́ннꙋю  моли́твꙋ, возносѧ́щее смире́нїе, и҆ любо́вь и҆́стиннꙋю и҆  безстра́стїе, ѻ҆́тче. сегѡ̀ ра́ди хрⷭ҇то́съ благода́ть  тебѣ̀ подадѐ чꙋде́съ во вѣ́ки. 
Бг҃оро́диченъ: 
Вмѣща́еши невмѣсти́маго, дв҃о, па́че оу҆ма̀,  є҆го́же и҆мѣ́ѧ прⷣте́ча крⷭ҇ти́ти, оу҆жаса́ѧсѧ и҆  трепе́ща вопїѧ́ше: ѻ҆́гнь сы́й, хрⷭ҇тѐ, не ѡ҆палѝ менє̀,  любо́вїю пою́ща тѧ̀. 
Пѣ́снь ѳ҃. І҆рмо́съ: 
Живопрїе́мный и҆сто́чникъ приснотекꙋ́щїй,  свѣтоно́сный свѣти́льникъ благода́ти, хра́мъ  ѡ҆дꙋшевле́нный, сѣ́нь пречи́стꙋю, нб҃сѐ и҆ землѝ  простра́ннѣйшꙋю, бцⷣꙋ, вѣ́рнїи, велича́емъ. 
Торжествꙋ́йте дне́сь, человѣ́цы, рѣ́ки и҆ го́ры,  и҆гра́йте: і҆и҃съ креща́етсѧ, сп҃съ ꙗ҆ви́сѧ, и҆  спрославлѧ́етъ свои́мъ ꙗ҆вле́нїемъ маркїа́на ст҃о́е  преставле́нїе. 
Жела́нїй кра́йнѣйшее дости́глъ є҆сѝ, ѿрѣши́всѧ  оу҆́зъ тѣле́сныхъ, бг҃оно́сне прпⷣбне, зрѧ̀ свѣ́тлѡсти  ст҃и́телей, прⷪ҇ро́кѡвъ, и҆ а҆пⷭ҇лѡвъ: съ ни́миже на́съ  чтꙋ́щихъ тѧ̀ помина́й. 
Бг҃оро́диченъ: 
Но́сиши бг҃а на рꙋкꙋ̀, пита́ющаго бг҃одѣ́льною  си́лою (с. 276) всѧ́чєскаѧ, є҆го́же ви́дѣвъ прⷣте́ча  креще́нїѧ просѧ́ща, недоꙋмѣва́етъ оу҆́жасомъ,  бг҃ороди́тельнице, и҆ и҆сполнѧ́етъ со стра́хомъ  повелѣ́нное. 
Стїхи̑ры, гла́съ а҃. Подо́бенъ: Всехва́льнїи: 
Ѻ҆́тче свѧще́ннѣйше, твоегѡ̀ житїѧ̀ свѣтлостьмѝ  вселе́ннаѧ просвѣти́сѧ, и҆ ѡ҆мрачи́сѧ де́мѡнскаѧ ле́сть,  недꙋ́зи ѿгонѧ́ютсѧ то́чїю прикоснове́нїемъ ра́ки твоеѧ̀:  бжⷭ҇твеннаѧ бо благода́ть твоѧ̑ мо́щи ѡ҆сїѧ́вши, страсте́й  рѣши́тъ ѡ҆мраче́нїе. 
Ѻ҆́тче досточꙋ́дне, хра́мъ себѐ сотвори́лъ є҆сѝ  присносꙋ́щнагѡ бжⷭ҇тва̀: хра́мы же воздви́глъ є҆сѝ  свѧщє́нныѧ бжⷭ҇твеннѣй трⷪ҇цѣ на похвале́нїе: мє́ртвыѧ  же возста́вилъ є҆сѝ глаго́ломъ, и҆ ми́лостивенъ стѧжа́лъ  є҆сѝ нра́въ, разда́лъ є҆сѝ бога́тство просѧ́щымъ со  оу҆се́рдїемъ. 
Наготꙋ̀ проси́вшагѡ ꙗ҆́вѣ, ѻ҆́тче, покры́лъ  є҆сѝ, на́гъ са́мъ входѧ̀ во хра́мъ ст҃ы́й, бжⷭ҇твенною же  ѻ҆де́ждою тѧ̀ хрⷭ҇то́съ ѡ҆блечѐ, бжⷭ҇твєннаѧ соверша́юща  та̑инства: є҆ѧ́же оу҆диви́шасѧ добро́тѣ ви́дѣвшїи, и҆  бж҃їѧ тѧ̀ позна́вше оу҆го́дника. 
Сла́ва, и҆ ны́нѣ, гла́съ то́йже: 
Бою́сѧ твоегѡ̀ прише́ствїѧ, хрⷭ҇тѐ, ѻ҆ба́че  повелѣ́нїю твоемꙋ̀ не проти́влюсѧ ра́бъ тво́й, сѐ рꙋ́кꙋ  мою̀ простира́ю со стра́хомъ: ви́ждꙋ бо ст҃а́го съ высоты̀  сходѧ́ща дх҃а, влⷣко, твоего̀ є҆диноче́стнаго, и҆ ѻ҆ц҃ꙋ̀  безнача́льномꙋ сопресто́льна, свидѣ́тельствꙋюща тѧ̀ пло́тїю  кр҃ща́ема. 
На оу҆́трени, на Бг҃ъ гдⷭ҇ь: Тропа́рь пра́здника  два́жды: Сла́ва: ст҃ы́хъ, И҆ ны́нѣ: пра́здника. 
По а҃-й стїхоло́гїи сѣда́ленъ, гла́съ г҃. Подо́бенъ:  Дв҃а дне́сь: 
Влⷣка дне́сь на і҆ѻрда́нъ прїи́де, крести́всѧ въ  вода́хъ ѿ бжⷭ҇твеннагѡ прⷣте́чи: свы́ше же ѻ҆ц҃ъ (с.  277) свидѣ́тельствоваше: се́й є҆́сть сн҃ъ мо́й, въ не́мже  благоизво́лихъ: и҆ дх҃ъ ꙗ҆ви́сѧ стра́ннымъ ви́домъ  голꙋби́нымъ надъ ни́мъ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Бг҃оѧвле́нїѧ вре́мѧ, хрⷭ҇то́съ ꙗ҆ви́сѧ на́мъ во  і҆ѻрда́нѣ рѣцѣ̀, прїиди́те, почерпе́мъ, вѣ́рнїи, во́дꙋ  ѡ҆ставле́нїѧ грѣхѡ́въ на́шихъ: хрⷭ҇то́съ бо пло́тїю  прїи́де, ѻ҆вча́те и҆щѧ̀ ѕвѣрьмѝ похище́ннагѡ, и҆  ѡ҆брѣ́тъ, введѐ ꙗ҆́кѡ благоꙋтро́бенъ въ ра́й па́ки.  Хрⷭ҇то́съ ꙗ҆ви́сѧ на і҆ѻрда́нѣ, и҆ мі́ръ просвѣтѝ. 
Сла́ва, и҆ ны́нѣ, то́йже. 
Канѡ́нъ пра́здника на ѕ҃, и҆ ст҃ы́хъ два̀. Канѡ́нъ  пра́здника. 
Гла́съ в҃. Пѣ́снь а҃. І҆рмо́съ: 
Глꙋбины̀ ѿкры́лъ є҆́сть дно̀, и҆ сꙋ́шею своѧ̑  влече́тъ, въ не́й покры́въ проти̑вныѧ, крѣ́пкїй во  бранѣ́хъ гдⷭ҇ь, ꙗ҆́кѡ просла́висѧ. 
А҆да́ма и҆стлѣ́вшаго ѡ҆бновлѧ́етъ стрꙋѧ́ми  і҆ѻрда́нскими, и҆ ѕмїє́въ главы̑ гнѣздѧ́щихсѧ сокрꙋша́етъ  цр҃ь вѣкѡ́въ гдⷭ҇ь, ꙗ҆́кѡ просла́висѧ. 
Ѻ҆гне́мъ бж҃ества̀ невеще́ственнымъ, въ пло́ть  веще́ственнꙋ ѡ҆дѣ́ѧвсѧ, і҆ѻрда́нскою ѡ҆блага́етсѧ водо́ю,  воплоще́йсѧ ѿ дв҃ы гдⷭ҇ь, ꙗ҆́кѡ просла́висѧ. 
Скве́рнꙋ ѡ҆мыва́ѧй человѣ́кѡвъ, си́мъ ѡ҆чи́щсѧ во  і҆ѻрда́нѣ, и҆̀мже восхотѣ́въ оу҆подо́бисѧ, є҆́же бѣ̀  пребы́въ, сꙋ́щыѧ во тмѣ̀ просвѣща́ѧй гдⷭ҇ь, ꙗ҆́кѡ  просла́висѧ. 
И҆́нъ канѡ́нъ ст҃а́гѡ григо́рїа. 
Гла́съ в҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни, мы́шцею высо́кою хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. 
Бе́здна сы́й премꙋ́дрости, и҆ ра́зꙋма сокро́вище, и҆  самобла́гости и҆сто́чникъ сы́й дае́ши мѝ, хрⷭ҇тѐ, сла́вныѧ  твоеѧ̀ цр҃кве пѣ́сньми свѣти́льника пѣ́ти григо́рїа. 
Прїимѝ, оу҆чи́телей, григо́рїе, свѣ́тлое  оу҆добре́нїе, ѻ҆́тче, (с. 278) оу҆бо́гое пѣ́нїе твое́й  приноси́мое ѿ любвѐ па́мѧти, въ не́йже хрⷭ҇та̀ на́мъ  оу҆ми́лостиви. 
Ѡ҆брѣ́те ѡ҆чище́нꙋ свѧще́ннꙋю твою̀ дꙋ́шꙋ ѿ  страсте́й тимѣ́нїѧ, сїѧ́нїе непристꙋ́пное. Тѣ́мже ꙗ҆́кѡ  всели́всѧ въ тѧ̀, ѻ҆́тче, свѣ́тъ тѧ̀ показа̀, наꙋча́юща  земны̑ѧ концы̀. 
Сло́вомъ, сщ҃еннотаи́нниче, бога́тымъ же и҆  мꙋ́дрымъ, чⷭ҇тнꙋ́ю цр҃ковь бг҃осло́вити наꙋчи́лъ є҆сѝ  є҆ди́ницꙋ тричи́сленнꙋю, и҆ трⷪ҇цꙋ сопресто́льнꙋ и҆  є҆диноче́стнꙋ, ѽ григо́рїе. 
Бг҃оро́диченъ: 
Вѣ́ра да вмѣнѧ́етсѧ є҆ди́на, а҆ не показа́нїе  сꙋ́щихъ па́че оу҆ма̀ чꙋде́съ, бг҃ороди́тельнице дв҃о,  твои́хъ: и҆́бо непостижи́маго бг҃а сло́ва родила̀ є҆сѝ,  ѡ҆бле́кшасѧ въ человѣ́чество. 
И҆́нъ канѡ́нъ дометїа́на. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Воста̑нїѧ пло́ти, и҆ страсте́й нашє́ствїѧ,  бг҃опрїѧ́тне, и҆ востаю́щꙋю въ дꙋшѝ мое́й оу҆кротѝ  бра́нь, въ ми́рнѣ, ѻ҆́тче, оу҆строе́нїи соблюдѝ. 
Жела́нїемъ и҆ любо́вїю неꙋкло́нною, вы́шнѣй  премꙋ́дрости прикоснꙋ́всѧ, пло́ть покори́лъ є҆сѝ, и҆  сꙋ̑щаѧ земна̑ѧ ѿтрѧ́слъ є҆сѝ, прпⷣбне, и҆ бг҃ъ  и҆́стиннѡ въ прича́стїи бы́лъ є҆сѝ. 
Дометїа́нъ чꙋ́дный пома́лꙋ ѿ землѝ возвыша́емь,  прїи́де ѿ си́лы хꙋды́ѧ къ соверше́ннѣй си́лѣ, и҆  восхождє́нїѧ въ се́рдцы положѝ. 
Бг҃оро́диченъ: 
Вода́ми ѡ҆мочи́въ пло́ти, є҆́же прїѧ́тъ гдⷭ҇ь  смѣше́нїе, ѿ твои́хъ содѣ́ла дѣ́вственныхъ крове́й  человѣ́чество, ко ѡ҆полче́нїємъ проти́вныхъ непобо́рно.  (с. 279) 
Пѣ́снь г҃. І҆рмо́съ: 
Крѣ́пость даѧ́й лю́дємъ на́шымъ гдⷭ҇ь, и҆ ро́гъ  пома́занныхъ свои́хъ возносѧ́й, ѿ дв҃ы ражда́етсѧ,  грѧде́тъ же ко креще́нїю. томꙋ̀, вѣ́рнїи, возопїи́мъ:  нѣ́сть ст҃ъ, ꙗ҆́кѡ бг҃ъ на́шъ. 
Непло́днаѧ дре́вле и҆ безча́днаѧ лю́тѣ дне́сь  весели́сѧ, хрⷭ҇то́ва цр҃ковь: водо́ю бо и҆ дх҃омъ сы́нове  тебѣ̀ роди́шасѧ, вѣ́рою взыва́юще: нѣ́сть ст҃ъ, ꙗ҆́коже  бг҃ъ на́шъ. 
Ве́лїимъ гла́сомъ въ пꙋсты́ни вопїе́тъ прⷣте́ча:  хрⷭ҇тѡ́вы оу҆гото́вайте пꙋти̑, и҆ стези̑ бг҃ꙋ на́шемꙋ  пра̑вы содѣ́лайте, вѣ́рою взыва́юще: нѣ́сть ст҃ъ,  ꙗ҆́коже бг҃ъ на́шъ. 
И҆́нъ. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ, цр҃ковь  твою̀ оу҆твердѝ, є҆ди́не бл҃же и҆ чл҃вѣколю́бче. 
Пло́ти оу҆́бѡ влⷣцѣ оу҆мꙋ̀ взыгра̑нїѧ, всецр҃ю́  же оу҆́мъ покори́лъ є҆сѝ. Тѣ́мже, непреткнове́ннѡ пꙋ́ть  за́повѣдей проше́дъ, ты̀ трⷪ҇цы ѡ҆би́телище бы́лъ є҆сѝ  лѣ́потно, григо́рїе. 
Подо́бнѡ ꙗ҆́ростное оу҆́бѡ на ѕмі́ѧ дꙋшѝ  воѡрꙋжи́лъ є҆сѝ, всебл҃же́нне, жела́нїе же бг҃ꙋ всѐ  кꙋ́пнѡ просте́ръ, къ недомы́сленнѣй и҆ неизмѣ́ннѣй  добро́тѣ впери́лъ є҆сѝ, прпⷣбне. 
Дѣѧ́нїю видѣ́нїе, ѻ҆́тче, приложи́лъ є҆сѝ,  тѣ́мже ѻ҆́бласть це́ркве тебѣ̀ приносѧ̀ врꙋча́етъ  хрⷭ҇то́съ, ю҆́же оу҆́бѡ непоро́чнѡ ꙗ҆́кѡ неботаи́нникъ  оу҆пра́вилъ є҆сѝ и҆зрѧ́днѣйшїй, всеблаже́нне григо́рїе. 
Проходѧ̀ добродѣ́телей предѣ́лъ, григо́рїе, и҆  восхождє́нїѧ въ се́рдцы твое́мъ ты̀ полага́ѧ, ѿ землѝ  взѧ́лсѧ є҆сѝ, непреста́ннымъ тече́нїемъ къ нбⷭ҇номꙋ  жи́тельствꙋ, пре́жде ѿ пло́ти и҆зше́ствїѧ твоегѡ̀. 
Бг҃оро́диченъ: 
Ты̀, мт҃и бж҃їѧ, несочта́ннѡ родила̀ є҆сѝ и҆зъ  нетлѣ́ннагѡ ѻ҆ц҃а̀ возсїѧ́вшаго, безъ болѣ́зней  ма́тернихъ. (с. 280) Тѣ́мже тѧ̀ бцⷣꙋ, воплоще́ннаго  ро́ждшꙋю сло́ва, правосла́внѡ проповѣ́дꙋемъ. 
И҆́нъ. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й: ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. 
Въ крѣ́пости свое́й вра́гъ преве́тхїй, твоеѧ̀ дꙋшѝ  не могі́й крѣ́пости поколеба́ти, оу҆хищрѧ́етъ во вре́мѧ  твоегѡ̀ разрѣше́нїѧ, та́йнами пти́цъ хꙋды́хъ низложи́ти. 
Велехвале́нїемъ свои́мъ, пра́веднѡ  и҆зничто́жествꙋетсѧ приꙋѧзвле́нїемъ ѕмі́й ѻ҆каѧ́нный, и҆ въ  ви́дъ пе́сїихъ мꙋ́хъ преврати́сѧ, не́мощїю множа́йшею, и҆  подъ нога́ми лежи́тъ првⷣныхъ кра́сными попира́емь. 
Бг҃оро́диченъ: 
И҆зъ тебє̀ рожде́йсѧ безъ сѣ́мене сн҃ъ  превѣ́чный, дв҃о мт҃и, мі́ръ ѡ҆бновѝ, сокрове́ннаго ѕмі́ѧ  вода́ми въ креще́нїи свое́мъ оу҆мертви́въ гдⷭ҇ь, и҆  тлѣ́нїѧ человѣ́ки и҆зба́вивъ. 
Конда́къ пра́здника, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀:  прише́лъ є҆сѝ, и҆ ꙗ҆ви́лсѧ є҆сѝ, свѣ́тъ непристꙋ́пный. 
І҆́косъ: 
Галїле́и ꙗ҆зы́честѣй, завꙋлѡ́нстѣй странѣ̀ и҆  нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ  вели́къ возсїѧ̀ хрⷭ҇то́съ: ѡ҆мрачє́ннымъ свѣтла̀ ꙗ҆ви́сѧ  зарѧ̀, и҆зъ виѳлее́ма ѡ҆блиста́ющаѧ, па́че же и҆зъ мр҃і́и  гдⷭ҇ь, все́й вселе́ннѣй возсїѧва́етъ лꙋчы̀ сл҃нце пра́вды.  Тѣ́мже, и҆̀же ѿ а҆да́ма, назі́и, прїиди́те, всѝ,  ѡ҆блече́мсѧ въ него̀, да согрѣ́емсѧ, покрыва́етъ бо нагі̑ѧ,  и҆ просвѣща́етъ тє́мныѧ: прише́лъ є҆сѝ, и҆ ꙗ҆ви́лсѧ  є҆сѝ, свѣ́тъ непристꙋ́пный. 
Конда́къ григо́рїа, гла́съ в҃. Подо́бенъ: Въ  моли́твахъ. 
Цр҃кве бж҃е́ственный і҆ера́рхъ, и҆ премꙋ́дрости  честны́й тайноглаго́льникъ, нѷссі́йскїй бо́дрый оу҆́мъ  григо́рїй, со (с. 281) а҆́гг҃лы ликовствꙋ́ѧ, и҆ наслажда́ѧсѧ  бж҃е́ственнымъ свѣ́томъ, молѧ́сѧ непреста́ннѡ ѡ҆ всѣ́хъ  на́съ. 
И҆ сѣда́ленъ, гла́съ г҃. Подо́бенъ: Бж҃е́ственныѧ  вѣ́ры: 
Бжⷭ҇твенное ѡ҆сїѧ́нїе наслѣ́довалъ є҆сѝ, житїѐ  невеще́ственно пожи́въ, тезоимени́тнымъ свѧще́нствомъ  просїѧ́лъ є҆сѝ: преесте́ственнѡ бо оу҆ѧсни́въ  оу҆че́ньми, правосла́вїемъ мі́ръ оу҆тверди́лъ є҆сѝ,  ѻ҆́тче прпⷣбне, хрⷭ҇та̀ бг҃а молѝ, дарова́ти на́мъ ве́лїю  ми́лость. 
Сла́ва, и҆́нъ сѣда́ленъ дометїа́на, гла́съ а҃. Поⷣ:  Ка́мени запеча́танꙋ: 
Свѧще́нства оу҆краша́емь, ѻ҆́тче, пома́занїемъ  бг҃ода́ннымъ, оу҆ѧсни́лъ є҆сѝ сїѐ бж҃е́ственными  добро́тами добродѣ́телей, и҆ бж҃е́ственнымъ ко хрⷭ҇тꙋ̀  повинове́нїемъ, и҆ сконча́въ твоѐ тече́нїе, на нб҃сѣ́хъ  вопїе́ши со а҆́гг҃лы: сла́ва благоꙋтро́бїю твоемꙋ̀, сп҃се,  сла́ва црⷭ҇твїю твоемꙋ̀, сла́ва смотре́нїю твоемꙋ̀, є҆ди́не  чл҃вѣколю́бче. 
И҆ ны́нѣ, пра́здника, гла́съ и҆ подо́бенъ то́йже: 
І҆и҃сꙋ ро́ждшꙋсѧ ѿ дв҃ы мр҃і́и, и҆ во і҆ѻрда́нѣ  кре́щшꙋсѧ ѿ і҆ѡа́нна, дх҃ъ сни́де на него̀ зри́мый въ  ви́дѣ голꙋби́нѣ. Сегѡ̀ ра́ди прⷪ҇ро́къ со а҆́гг҃лы  глаго́лаше, зовы́й: сла́ва прише́ствїю твоемꙋ̀, хрⷭ҇тѐ,  сла́ва црⷭ҇твїю твоемꙋ̀, сла́ва смотре́нїю твоемꙋ̀, є҆ди́не  чл҃вѣколю́бче. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, гла́съ тво́й, є҆го́же ре́клъ  є҆сѝ, гла́съ вопїю́щагѡ въ пꙋсты́ни, ꙗ҆́кѡ возгремѣ́лъ  є҆сѝ надъ вода́ми мно́гими, твоемꙋ̀ свидѣ́тельствꙋѧй  сн҃ꙋ, ве́сь бы́въ соше́дшагѡ дх҃а, возопѝ: ты̀ є҆сѝ  хрⷭ҇то́съ, бж҃їѧ мꙋ́дрость и҆ си́ла. 
Ѡ҆чища́емо со́лнце кто̀ ви́дѣ, проповѣ́дникъ  вопїе́тъ, пресвѣ́тлое є҆стество́мъ; да тебѐ вода́ми,  сїѧ́нїе сла́вы, ѻ҆ц҃а̀ ѻ҆́бразъ присносꙋ́щнагѡ, ѡ҆мы́ю, и҆  сѣ́но сы́й ѻ҆гню̀ прикоснꙋ́сѧ твоегѡ̀ бж҃ества̀: ты́ бо  є҆сѝ хрⷭ҇то́съ, бж҃їѧ мꙋ́дрость и҆ си́ла. (с. 282) 
Ꙗ҆ви́въ бжⷭ҇твенное, є҆́же и҆мѣ̀, бл҃гоговѣ́нїе  мѡѷсе́й прилꙋчи́всѧ тебѣ̀: ꙗ҆́кѡ бо и҆з̾ кꙋпины́ тѧ  возгласи́вша разꙋмѣ̀, а҆́бїе ѿвратѝ лицѐ. А҆́зъ же  ка́кѡ тѧ̀ оу҆ви́жꙋ ꙗ҆́снѡ; и҆лѝ ка́кѡ рꙋ́кꙋ положꙋ̀ на  тѧ̀; ты́ бо є҆сѝ хрⷭ҇то́съ, бж҃їѧ мꙋ́дрость и҆ си́ла. 
Дꙋше́вное соверша́ѧ мꙋ́дрѣ, и҆ сло́вомъ почте́ный,  бездꙋ́шныхъ стыждꙋ́сѧ. А҆́ще бо крещꙋ́ тѧ, клеве́тна мѝ  є҆́сть ѻ҆гне́мъ дымѧ́щаѧсѧ гора̀, побѣ́гшее же мо́ре на  дво́е, и҆ і҆ѻрда́нъ се́й возврати́выйсѧ: ты́ бо є҆сѝ  хрⷭ҇то́съ, бж҃їѧ мꙋ́дрость и҆ си́ла. 
И҆́нъ. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во спасе́нїе люде́й твои́хъ, спастѝ пома̑занныѧ  твоѧ̑ прише́лъ є҆сѝ. 
Ꙗ҆́кѡ сто́лпъ ви́дѣнъ бы́лъ є҆сѝ всесвѣ́телъ,  житїе́мъ же и҆ сло́вомъ, те́плою правосла́вїѧ, григо́рїе,  разжже́нъ ре́вностїю, но́ваго і҆и҃лѧ предводѧ̀. 
Бл҃года́ть прїи́мъ дх҃о́внꙋю, ве́тхагѡ зако́на  раздра́лъ є҆сѝ ѻ҆де́ждꙋ писа́нїѧ, и҆ сокрове́ннꙋю  добро́тꙋ на́мъ ра́зꙋма ѿкры́лъ є҆сѝ. 
Всѣ́хъ добродѣ́телей ви́ды хрⷭ҇то́съ показꙋ́ѧ  блаже́нствы, григо́рїе, тебѣ̀ ввѣ́ри, ꙗ҆́кѡ слꙋжи́телю  сло́ва, простра́ннѡ сказа́ти концє́мъ. 
Бг҃оро́диченъ: 
Безъ смѣше́нїѧ оу҆́бѡ зачала̀ є҆сѝ нерастлѣ́ннѡ  во оу҆тро́бѣ и҆ пре́жде болѣ́зни родила̀ є҆сѝ, и҆ по  ржⷭ҇твѣ̀ дв҃а, бг҃а пло́тїю ро́ждши, сохрани́ласѧ є҆сѝ. 
И҆́нъ. І҆рмо́съ: 
Го́рꙋ тѧ̀, благода́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Зако́нъ благода́ти показа́лъ є҆сѝ бы́ти сѣ́нь,  сꙋ́щымъ въ зако́нѣ бж҃їи є҆вре́ємъ чтꙋ́щымъ, мꙋ́дре, и҆  є҆ѵⷢ҇лїе (с. 283) и҆́стиннагѡ бг҃оѧвле́нїѧ та́инство,  хрⷭ҇тꙋ̀ взыва́ѧ: сла́ва си́лѣ твое́й, гдⷭ҇и. 
Ѡ҆блиста́въ ꙗ҆́кѡ ѕвѣзда̀ ѿ восто́ка  многосвѣ́тлаѧ, цр҃ковь просвѣща́еши, проповѣ́даѧ хрⷭ҇та̀,  мꙋ́дрыми показа́ньми всеблагоче́стнѡ пра́вды сл҃нца, томꙋ̀  взыва́ѧ: сла́ва си́лѣ твое́й, гдⷭ҇и. 
Ѕло́бы всѧ́кїѧ ѿто́ргнꙋвсѧ, и҆ любвѐ вре́менныѧ,  ѻ҆́тче, со тща́нїемъ, и҆ просвѣти́лъ є҆сѝ свѣ́томъ  ѻ҆те́чества твоегѡ̀ концы̀, мꙋ́дре, и҆ си̑мъ бога́тство  ѡ҆дожди́лъ є҆сѝ, ѻ҆би́льнѣйшимъ бога́тства  коли́чествомъ. 
Бг҃оро́диченъ: 
Сло́во, ꙗ҆́кѡ бг҃ъ сы́й неви́димый, прїи́мъ ѿ  жены̀ человѣ́чо є҆стество̀ ви́димо, соверша́етъ и҆  ѡ҆чища́етъ въ рѣцѣ̀, и҆́же грѣха̀ чꙋ́ждїй, па́дшагѡ  ѡ҆чища́ѧ прегрѣшє́нїѧ. 
Пѣ́снь є҃. І҆рмо́съ: 
І҆и҃съ, живота̀ нача́льникъ, разрѣши́ти ѡ҆сꙋжде́нїе  грѧде́тъ а҆да́ма первозда́ннагѡ. Ѡ҆чище́нїй же, ꙗ҆́кѡ бг҃ъ,  не тре́бꙋѧ, па́дшаго ѡ҆чища́етъ во і҆ѻрда́нѣ: въ не́мже  враждꙋ̀ оу҆би́въ, преимꙋ́щь всѧ́къ оу҆́мъ ми́ръ да́рꙋетъ. 
Сше́дшымсѧ без̾ числа̀ лю́демъ ѿ і҆ѡа́нна  крести́тисѧ, са́мъ посредѣ̀ и҆́хъ ста̀, провозгласи́ же  предстоѧ́щымъ: кто̀ показа̀, непокори́вїи, гнѣ́ва ва́мъ  оу҆клони́тисѧ хотѧ́щагѡ бы́ти; плоды̀ достѡ́йны хрⷭ҇тꙋ̀  сотвори́те: предстоѧ́й бо ны́нѣ ми́ръ да́рꙋетъ. 
Дѣ́латель и҆ зижди́тель посредѣ̀ стоѧ́й, ꙗ҆́кѡ  є҆ди́нъ всѣ́хъ сердца̀ и҆спытꙋ́етъ: чисти́тельнꙋю же  лопа́тꙋ рꙋко́ю прїе́мъ, всемі́рное гꙋмно̀ всемꙋ́дрѣ  разлꙋча́етъ, непло́дїе палѧ̀, бл҃гоплѡ́днымъ вѣ́чный  живо́тъ да́рꙋетъ. 
И҆́нъ. І҆рмо́съ: 
Ѡ҆дѣѧ́йсѧ свѣ́томъ, ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ. (с.  284) 
Ты̀, ꙗ҆́кѡ ѻ҆́гнь, попали́лъ є҆сѝ є҆ресе́й  тернонѡ́снаѧ плетє́нїѧ слове́съ, вѣ́рныхъ же оу҆мы̀  просвѣти́лъ є҆сѝ, блаже́нне тайново́дче григо́рїе. 
Є҆ѵно́мїево ты̀ и҆з̾ѡбличи́лъ є҆сѝ беззако́нїе,  и҆ сегѡ̀ словеса̀ неꙋдобоизбѣ̑жнаѧ: сѣте́й же прꙋ̑гла  ѕѣ̑льнаѧ, ꙗ҆́кѡ паꙋчи̑ннаѧ тка̑нїѧ, разори́лъ є҆сѝ. 
Ѡ҆бличи́лъ є҆сѝ, всеизрѧ́днѣйше, безбо́жнѣйшаго  македо́нїа, бжⷭ҇твенный дх҃ъ безстꙋ́днѡ оу҆кори́вшаго,  ꙗ҆́кѡ неприча́стна семꙋ̀ сꙋ́ща, григо́рїе. 
Бг҃оро́диченъ: 
Ты̀ пра́вдꙋ же и҆ и҆збавле́нїе на́мъ ро́ждши хрⷭ҇та̀  безсѣ́меннѡ, свобо́дно содѣ́ѧла є҆сѝ ѿ клѧ́твы, бцⷣе,  є҆стество̀ пра́ѻтца. 
И҆́нъ. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Призрѣ̀ на зе́млю влⷣка тва́ри, и҆ сеѧ̀  поколеба́шасѧ, бг҃омꙋ́дре, ѡ҆снова̑нїѧ, и҆ лю́тѣ  сотрѧсо́шасѧ: тебѣ́ же дꙋше́внагѡ мꙋ́жества, ѻ҆́тче, ѿ  моли́твы не оу҆клонѝ. 
Не терпѣ́лъ є҆сѝ хꙋ́лѧщихъ слы́шати, сла́вне, на  высотꙋ̀, и҆ глаго́лати непра́вдꙋ безꙋ̑мныѧ, но тѣ́хъ  ѡ҆брати́лъ є҆сѝ па́стырскимъ твои́мъ жезло́мъ, и҆  недꙋ́жное и҆сцѣли́лъ є҆сѝ. 
Є҆ди́но є҆стество̀ во хрⷭ҇тѣ̀, и҆мꙋ́щымъ  проповѣ́дати, бг҃оглаго́ливе, ника́коже попꙋсти́лъ є҆сѝ  сло́жное: по тѣ́хъ оу҆лови́лъ є҆сѝ оу҆че́нїй твои́хъ  мре́жею, и҆ къ свѣ́тꙋ возве́лъ є҆сѝ. 
Бг҃оро́диченъ: 
Оу҆сладѝ во́дъ го́ресть со́лїю є҆лїссе́й: тво́й  же, бг҃ома́ти, сн҃ъ и҆ бг҃ъ кре́щсѧ въ водѣ̀, грѣха̀  го́ресть и҆ болѣ́знь ѿѧ́тъ. 
Пѣ́снь ѕ҃. І҆рмо́съ: 
Гла́съ словесѐ, свѣти́льникъ свѣ́та, денни́ца  сл҃нца, прⷣте́ча въ (с. 285) пꙋсты́ни, пока́йтесѧ, всѣ̑мъ  вопїе́тъ лю́демъ, и҆ пред̾ѡчи́ститесѧ: се́ бо предстои́тъ  хрⷭ҇то́съ, ѿ тлѝ мі́ръ и҆збавлѧ́ѧй. 
Ро́ждсѧ нетлѣ́ннѡ ѿ бг҃а и҆ ѻ҆ц҃а̀, ѿ дв҃ы  кромѣ̀ скве́рны воплоща́етсѧ хрⷭ҇то́съ: є҆мꙋ́же реме́нь,  ꙗ҆́же ѿ на́съ сло́ва сочта́нїѧ, разрѣши́ти неꙋдо́бь  оу҆чи́тъ прⷣте́ча, земнорѡ́дныѧ ѿ ле́сти и҆збавлѧ́ѧ. 
Ѻ҆гне́мъ крⷭ҇ти́тъ коне́чнымъ хрⷭ҇то́съ проти̑вныѧ,  а҆ не бг҃а мꙋ́дрствꙋющихъ є҆го̀, дх҃омъ же ѡ҆бновлѧ́етъ  водо́ю бл҃года́ти разꙋмли̑выѧ бжⷭ҇тва̀ є҆гѡ̀, ѿ  прегрѣше́нїй и҆збавлѧ́ѧ. 
И҆́нъ. І҆рмо́съ: 
Неистовствꙋ́ющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ бл҃гоꙋтро́бенъ. 
Смире́нное мꙋдрова́нїе стѧжа́въ, всѣ̑мъ же кро́токъ  боре́цъ показа́лсѧ є҆сѝ, григо́рїе, проти́вꙋ тща́щымсѧ  оу҆ма́лити сла́вꙋ хрⷭ҇то́вꙋ. 
А҆́рїево ѿчꙋжде́нїе трⷪ҇цы, сло́вомъ бога́тнымъ  де́рзостное раздѣле́нїе, григо́рїе, и҆ всеконе́чнѡ  низложи́лъ є҆сѝ мꙋдрова̑нїѧ. 
Неꙋче́ннѡ соедине́нїе трⷪ҇ческое, смѣше́нїе  мꙋ́дрствꙋѧ, тобо́ю саве́ллїй ѡ҆бличи́сѧ бг҃обо́рецъ,  григо́рїе всебл҃же́нне. 
Бг҃оро́диченъ: 
Дв҃а родѝ, и҆ ро́ждши пребы́сть чиста̀, на рꙋка́хъ  носѧ́щаго всѧ́чєскаѧ, ꙗ҆́кѡ вои́стиннꙋ, дв҃о мт҃и,  носи́вши. 
И҆́нъ. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
И҆зба́вишасѧ ꙗ҆́кѡ ѿ сѣ́ти, прпⷣбне, сме́ртныѧ  бѣ́дствꙋющїи лю́дїе, и҆ страсте́й мно́жество дале́че  моли́твами твои́ми ѿгна́сѧ: и҆́бо са́ми пе́рвїи тѧ̀  и҆мѣ́ша застꙋ́пника. (с. 286) 
Потреби́лъ є҆сѝ моли́твою, всемꙋ́дре, стремле́нїе  недꙋ́га, къ дв҃ѣ и҆ мт҃ри и҆зба́вителѧ ско́рѡ прите́къ: не  бо̀ стерпѣ́лъ є҆сѝ ꙗ҆́кѡ па́стырь сы́й, бѣ́дствꙋющей  па́ствѣ пренебрега́тисѧ. 
Бг҃оро́диченъ: 
Оу҆жасо́шасѧ а҆́гг҃льстїи чи́ни, зрѧ́ще неви́димаго  и҆зъ дв҃ы ро́ждшасѧ пло́тїю, и҆ невеще́ственнѡ сла́вимаго въ  рѣцѣ̀ крести́тисѧ приходѧ́ща. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Ѻ҆́комъ дꙋше́внымъ бо́дрствꙋѧ, ст҃и́телю, бо́дръ  па́стырь ꙗ҆ви́лсѧ є҆сѝ мі́рꙋ: и҆ жезло́мъ мꙋ́дрости  твоеѧ̀, и҆ те́плымъ предста́тельствомъ твои́мъ, всѧ̑  ѿгна́лъ є҆сѝ ѕлосла̑вныѧ ꙗ҆́кѡ во́лки, невре́дно  соблю́дъ ста́до, григо́рїе всемꙋ́дре. 
І҆́косъ: 
Лѣ́ностїю ѻ҆каѧ́нный ѿпадо́хъ, и҆ къ сме́рти  оу҆снꙋ́хъ: но ꙗ҆́кѡ па́стырь бо́дрѣйшїй воздви́гни мѧ̀,  ѻ҆́тче, и҆ стра̑сти моѧ̑ оу҆спѝ, ѕлѣ̀ мꙋ́чащыѧ мѧ̀:  ꙗ҆́кѡ да воста́въ, чи́стѣ воспою̀ твоѐ свѣтоно́сное  преставле́нїе, є҆́же влⷣка вселе́нныѧ просла́ви досто́йнѡ:  ꙗ҆́кѡ раба̀ вѣ́рнѣйшаго, ꙗ҆́кѡ оу҆чи́телѧ всемꙋ́драго,  ꙗ҆́кѡ дрꙋ́га и҆ таи́нника, и҆ ꙗ҆́кѡ строи́телѧ свои́хъ  преда́нїй, и҆́хже до́брѣ сохрани́лъ є҆сѝ пома́занїе  нескве́рнѡ, григо́рїе всемꙋ́дре. 
Пѣ́снь з҃. І҆рмо́съ: 
Ю҆́ношы бл҃гочести̑выѧ, пе́щи ѻ҆́гненнѣй  приѡбщи́вшыѧсѧ, шꙋмѧ́щъ дꙋ́хъ ро́сный невреди̑мы сохранѝ,  и҆ бж҃їѧ а҆́гг҃ла снисхожде́нїе. Тѣ́мже, въ пла́мени  ѡ҆роша́еми, бл҃года́рственнѡ воспѣва́хꙋ: препѣ́тый  ѻ҆тцє́въ гдⷭ҇и и҆ бж҃е, бл҃гослове́нъ є҆сѝ. 
Ꙗ҆́коже на нб҃сѝ съ тре́петомъ и҆ чꙋ́домъ  предстоѧ́хꙋ, во і҆ѻрда́нѣ си̑лы а҆́гг҃льскїѧ, смотрѧ́юще  толи̑ка бж҃їѧ схождє́нїѧ: ꙗ҆́кѡ держа́й превы́шнихъ во́дъ  соста́въ, въ вода́хъ плотоно́сецъ стоѧ́ше, бг҃ъ ѻ҆тцє́въ  на́шихъ. 
Ѻ҆́блакъ дре́вле и҆ мо́ре бж҃е́ственнагѡ  проѡбража́хꙋ (с. 287) кр҃ще́нїѧ чꙋ́до, въ ни́хже дре́внїи  крести́шасѧ, и҆сходѧ́ще зако́ннїи лю́дїе: мо́ре же бѣ̀  ѻ҆́бразъ воды̀, и҆ ѻ҆́блакъ дх҃а, и҆́миже соверша́еми,  бл҃гослове́нъ є҆сѝ, зове́мъ, гдⷭ҇и бж҃е, во вѣ́ки. 
Всѝ вѣ́рнїи, въ не́мже соверше́нїе прїѧ́хомъ,  бг҃осло́вѧще немо́лчнѡ со а҆́гг҃лы, просла́вимъ ѻ҆ц҃а̀, и҆  сн҃а, и҆ дх҃а ст҃а́го, се́ бо трⷪ҇ца ѵ҆поста́сьми  є҆диносꙋ́щнаѧ, є҆ди́нъ же бг҃ъ. є҆мꙋ́же и҆ пое́мъ:  бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Превозноси́мый ѻ҆тцє́въ гдⷭ҇ь, пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ  є҆сѝ. 
Жела́нїемъ соедини́всѧ трисо́лнечнагѡ бжⷭ҇тва̀  сїѧ́нїю, григо́рїе, всѣ̑мъ ꙗ҆́кѡ зерца́ло сїѧ́ѧ,  блиста́еши свѣ́та зари̑. 
Сокро́вище словеса̀ твоѧ̑, ѻ҆ч҃ески ѡ҆ста́вилъ  є҆сѝ, ѻ҆бы́чай дꙋшѝ ѡ҆чище́нїе, и҆ ра́зꙋма и҆сполне́нїе,  вѣ́рою пѣснопою́щымъ: бж҃е, благослове́нъ є҆сѝ. 
Пе́рваго оу҆ма̀, и҆ вино́вна, ѻ҆ц҃а̀ возвѣсти́лъ  є҆сѝ, сло́ва оу҆́бѡ роди́телѧ, кꙋ́пнѡ же производи́телѧ  дх҃а, трⷪ҇цꙋ пѣснопоѧ̀: бж҃е, благослове́нъ є҆сѝ. 
Бг҃оро́диченъ: 
Є҆ди́нꙋ оу҆́бѡ ѵ҆поста́сь во двою̀ є҆стєствꙋ̀,  всенепоро́чнаѧ, родила̀ є҆сѝ воплоще́нна бг҃а, є҆мꙋ́же  всѝ пѣснопое́мъ: бж҃е, бл҃гослове́нъ є҆сѝ. 
И҆́нъ. І҆рмо́съ: 
Тебѐ оу҆́мнꙋю, бцⷣе, пе́щь разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Нело́жное вѣ̑рнымъ соверши́сѧ ѡ҆бѣтова́нїе  проѧвле́ннѡ: бжⷭ҇твенный бо дометїа́нъ, благода́ти  сподо́бисѧ рѣши́ти недꙋ́ги, и҆ ѿгонѧ́ти де́мѡны,  хва́льнаго провозвѣща́ѧ бг҃а препросла́вленнаго. 
На землѝ съ на́ми бы́въ, и҆ пло́тски пожи́въ,  подадѐ (с. 288) послѣ́довавшымъ є҆мꙋ̀, и҆ возлю́бльшымъ  є҆го̀, чꙋдодѣ̑йствїѧ бл҃года́ти, хва́льный ѻ҆тцє́въ бг҃ъ  и҆ препросла́вленный. 
Ѕлочести̑выѧ низложѝ є҆́рєси бжⷭ҇твенный  дометїа́нъ, севи́рова оу҆че́нїѧ: и҆ непрело́жнꙋю вѣ́рꙋ и҆  правосла́внꙋю бг҃олѣ́пнѡ назна́мена, хва́льнаго возвѣща́ѧ  бг҃а и҆ препросла́вленнаго. 
Бг҃оро́диченъ: 
Ѻ҆ч҃ескагѡ не ѿстꙋпѝ є҆стества̀, бж҃е́ственное  сло́во вопло́щсѧ и҆зъ дв҃ы: тꙋ́ю бо и҆звѣ́стнѡ соблюдѐ,  пребы́вшꙋ нескве́рнꙋ въ рождествѣ̀: и҆ прїе́млетъ є҆́же  ѿ ѻ҆ц҃а̀ свидѣ́тельство хрⷭ҇то́съ, препросла́вленный во  вѣ́ки. 
Пѣ́снь и҃. І҆рмо́съ: 
Та́йнꙋ пресла́внꙋю вавѷлѡ́нскаѧ показа̀ пе́щь,  и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше невеще́ственный  ѻ҆́гнь воспрїѧ́ти і҆ѻрда́нъ, и҆ ѡ҆б̾ѧ́ти пло́тїю  креща́ема зижди́телѧ, є҆го́же бл҃гословѧ́тъ лю́дїе, и҆  превозно́сѧтъ во всѧ̑ вѣ́ки. 
Ѿложѝ стра́хъ ве́сь, и҆зба́витель прⷣте́чи  речѐ: мнѣ́ же повини́сѧ, ꙗ҆́кѡ бл҃го́мꙋ, мнѣ̀ пристꙋпѝ,  сїе́ бо є҆стество́мъ бы́хъ. мои̑мъ повелѣ́нїємъ  покори́сѧ, и҆ крⷭ҇ти́ мѧ сше́дшаго: є҆го́же бл҃гословѧ́тъ  лю́дїе, и҆ превозно́сѧтъ во всѧ̑ вѣ́ки. 
Глаго́лы ꙗ҆́коже оу҆слы́ша крⷭ҇ти́тель влⷣчни, съ  тре́петомъ дла́нь простира́етъ: ѻ҆ба́че же рꙋко́ю коснꙋ́всѧ  верхꙋ̀ зижди́телѧ своегѡ̀, кре́щшемꙋсѧ вопїѧ́ше: ѡ҆свѧти́  мѧ, ты́ бо є҆сѝ бг҃ъ мо́й: є҆го́же бл҃гословѧ́тъ лю́дїе,  и҆ превозно́сѧтъ во всѧ̑ вѣ́ки. 
Трⷪ҇цы ꙗ҆вле́нїе во і҆ѻрда́нѣ бы́сть, са́мое бо  пребж҃е́ственное є҆стество̀, ѻ҆ц҃ъ возгласѝ: се́й  креща́емый, сн҃ъ возлю́бленный мо́й. дх҃ъ же прїи́де къ  подо́бномꙋ: є҆го́же бл҃гословѧ́тъ лю́дїе, и҆ превозно́сѧтъ  во всѧ̑ вѣ́ки. 
И҆́нъ. І҆рмо́съ: 
Тебѣ̀ вседѣ́телю, въ пещѝ ѻ҆́троцы всемі́рный  ли́къ спле́тше, поѧ́хꙋ: дѣла̀ всѧ̑каѧ, гдⷭ҇а по́йте, и҆  превозноси́те во всѧ̑ вѣ́ки. (с. 289) 
Всю̀ зарю̀ оу҆тѣ́шителевꙋ, блаже́нне, прїѧ́лъ  є҆сѝ наше́дшꙋю, зовѧ̀, преподо́бне: всѧ̑ дѣла̀, гдⷭ҇а  по́йте, и҆ превозноси́те во всѧ̑ вѣ́ки. 
И҆стека́ютъ на́мъ, по бжⷭ҇твенномꙋ сло́вꙋ хрⷭ҇то́вꙋ,  и҆зъ чре́ва твоегѡ̀ рѣ́ки ра́зꙋма: вои́стиннꙋ бо  и҆сто́чника непреста́нна благода́ть показа̀ мі́рꙋ тѧ̀,  ѻ҆́тче, во вѣ́ки. 
Ѽ чꙋ̑дныѧ бра̑тскїѧ дво́ицы, пло́тїю же срѡ́дныѧ,  и҆ бжⷭ҇твєнныѧ мꙋдрова́нїемъ! сїю̀ чтꙋ́ще, васі́лїа  досто́йнѡ вкꙋ́пѣ съ григо́рїемъ почти́мъ во вѣ́ки. 
Свѣ́тъ мы́сленный въ тѧ̀ всели́всѧ, ѻ҆́тче,  свѣщꙋ́ тѧ негаси́мꙋ мі́рови поста́вилъ є҆́сть, є҆ди́наго  свѣ́та пою́ща трисо́лнечна и҆ бжⷭ҇твенна, є҆го́же  превозно́симъ во всѧ̑ вѣ́ки. 
Бг҃оро́диченъ: 
Тебѐ па́че оу҆ма̀ бг҃омꙋ́жнымъ сло́вомъ ро́ждшꙋю  гдⷭ҇а и҆ двⷭ҇твꙋющꙋю, всѧ̑ дѣла̀ досто́йнѡ благослови́мъ,  и҆ превозно́симъ во всѧ̑ вѣ́ки. 
И҆́нъ. І҆рмо́съ: 
Въ пещѝ ѻ҆́троцы і҆и҃лєвы, ꙗ҆́коже въ горни́лѣ,  добро́тою благоче́стїѧ чистѣ́е зла́та блеща́хꙋсѧ,  глаго́люще: благослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Превше́лъ є҆сѝ ве́сь зако́нъ є҆стества̀  человѣ́ча, бг҃ꙋ же прилѣпи́лсѧ є҆сѝ, бг҃оглаго́ливе,  жела́нїй кра́йнѣйшемꙋ, поѧ̀ є҆мꙋ̀: бл҃гослови́те, всѧ̑  дѣла̀, гдⷭ҇а, и҆ превозноси́те во всѧ̑ вѣ́ки. 
Оу҆слы́шавъ бж҃е́ствєнныѧ за́пѡвѣди, расточи́лъ  є҆сѝ ѻ҆би́льнѡ бога́тство тре́бꙋющымъ, благопокоре́нїѧ  по́мысломъ, вопїѧ̀, досточꙋ́дне: благослови́те, всѧ̑ дѣла̀,  гдⷭ҇а, и҆ превозноси́те во всѧ̑ вѣ́ки. 
И҆сцѣле́нїй, дометїа́не, неѡскꙋ́денъ бы́лъ є҆сѝ,  и҆сточа́ѧ пи́во, и҆сто́чникъ, и҆ пото́къ сла́дости, и҆  рѣка̀ ми́ра вопїю́щымъ: всѧ̑ дѣла̀, гдⷭ҇а по́йте, и҆  превозноси́те во всѧ̑ вѣ́ки. (с. 290) 
Бг҃оро́диченъ: 
Въ пещи́ тѧ ѻ҆бра́знѡ прописа́ша ѻ҆́троцы, дв҃о,  и҆ въ кꙋпинѣ̀ проѡбразѝ мѡѷсе́й, и҆ дв҃дъ зрѧ́ тѧ  ро́ждшꙋю младе́нца безмꙋ́жнѡ, гдⷭ҇а сла́вы: є҆го́же  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Недоꙋмѣ́етъ всѧ́къ ѧ҆зы́къ благохвали́ти по  достоѧ́нїю, и҆з̾ꙋмѣва́етъ же оу҆́мъ и҆ премі́рный пѣ́ти  тѧ̀, бцⷣе. ѻ҆ба́че, бл҃га́ѧ сꙋ́щи, вѣ́рꙋ прїимѝ, и҆́бо  любо́вь вѣ́си бжⷭ҇твеннꙋю на́шꙋ: ты́ бо хрⷭ҇тїа́нъ є҆сѝ  предста́тельница, тѧ̀ велича́емъ. 
Дв҃де, прїидѝ дх҃омъ къ просвѣщє́ннымъ, ны́нѣ  пристꙋпи́те, по́й, къ бг҃ꙋ вѣ́рою, глаго́лѧ:  просвѣти́тесѧ, се́й ни́щїй воззва̀ а҆да́мъ въ паде́нїи.  И҆́бо того̀ оу҆слы́ша гдⷭ҇ь, прише́дъ стрꙋѧ́ми  і҆ѻрда́нскими, тлѣ́ннаго же ѡ҆бновѝ. 
И҆са́їа, и҆змы́йтесѧ, ѡ҆чи́ститесѧ, глаго́летъ,  лꙋка̑вствїѧ предъ гдⷭ҇емъ ѡ҆ста́вите, жа́ждꙋщїи, на во́дꙋ  жи́вꙋ и҆ди́те: кропи́тъ бо водо́ю, ѡ҆бновлѧ́ѧ хрⷭ҇то́съ  пристꙋпа́ющыѧ къ немꙋ̀ вѣ́рою, и҆ къ животꙋ̀ нестарѣ́емомꙋ  креща́етъ дх҃омъ. 
Соблюда́емсѧ благода́тїю, вѣ́рнїи, и҆ печа́тїю:  ꙗ҆́кѡ бо гꙋби́телѧ, бѣжа́ша пра́га є҆врє́и дре́вле  ѡ҆крова́влена, та́кѡ и҆ на́мъ и҆схо́дное бжⷭ҇твенное сїѐ,  пакибытїѧ̀ ба́нѧ бꙋ́детъ: ѿсю́дꙋ и҆ трⷪ҇цы оу҆́зримъ  свѣ́тъ незаходи́мый. 
И҆́нъ. І҆рмо́съ: 
И҆са́їе ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆блажа́емъ. 
И҆справле́нїй же и҆ слове́съ твои́хъ блиста̑нїѧ,  григо́рїе, восхвали́ти оу҆́мъ не могі́й ꙗ҆́вѣ на́шъ,  и҆сповѣ́дꙋетъ побѣжде́нїе благопохва́льно, твое́ же  возвѣща́етъ па́че си́лы похвале́нїе. 
Таи́нниче нбⷭ҇ныхъ и҆зрѧ́днѣйше, трⷪ҇цѣ ны́нѣ  предстоѧ̀ со а҆́гг҃льскимъ ли́комъ, и҆ прⷪ҇ро́ческимъ,  мч҃никѡвъ же и҆ (с. 291) пра́ведныхъ, и҆ патрїа́рхѡвъ,  помѧнѝ на́съ, воспѣва́ющихъ твою̀ па́мѧть, григо́рїе. 
Назира́еши свы́ше защища́ѧ ны́нѣ, свѧти́телю,  цр҃кви хрⷭ҇тѡ́вы, побѣ̑ды да́рꙋѧ вѣ̑рнымъ лю́демъ и҆  рабо́тное сокрꙋшѝ и҆́го, твоѧ̑ спаса́ѧ пѣвцы̀ мл҃твами  твои́ми, григо́рїе. 
Бг҃оро́диченъ: 
Ꙗ҆́кѡ ро́ждши, всечи́стаѧ, тва́ри содѣ́телѧ, по  всемꙋ̀ рожде́ннаго но́сиши нача́ло, несосꙋ́дное и҆мꙋ́щи  вели́чїе и҆ преесте́ственное. Тѣ́мже ржⷭ҇твꙋ̀ твоемꙋ̀  покланѧ́ющесѧ, тѧ̀ сла́вимъ. 
И҆́нъ. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ, и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Оу҆ста́вилъ є҆сѝ, ѻ҆́тче, жела̑нїѧ любле́нїй,  оу҆держа́въ соверше́ннѣйшее: и҆ прїѧ́ша тѧ̀ патрїа́рхѡвъ  селє́нїѧ, и҆ првⷣныхъ и҆ прпⷣбныхъ чи́ни, съ ни́миже  мо́лиши ѡ҆ на́съ вседержи́телѧ. 
И҆мѧ́ше ꙗ҆́коже и҆мѣ́нїе че́стно твоѐ  ѻ҆те́чество, тѣ́ло твоѐ многострада́льное, скры́вшее  свои́ми нѣ́драми, сла́вне, ма́терскими оу҆стреми́вшеесѧ  движе́ньми: тобо́ю бо наслажда́тисѧ чꙋжди̑мъ не терпѧ́ше. 
Грѧдѝ по́мощь бы́ти мнѣ̀ въ напа́стехъ житїѧ̀ и҆  ѡ҆бстоѧ́нїихъ, и҆ оу҆тишѝ воздвиза́ющꙋюсѧ бꙋ́рю на мѧ̀  страсте́й, и҆ въ ти́хо приведѝ приста́нище, вѣ́тромъ,  ѻ҆́тче, моли́твы твоеѧ̀. 
Бг҃оро́диченъ: 
Стоѧ́ше да́же до тебє̀ сме́рть, є҆́же по на́мъ  бы́ти, за є҆́же спасти́ ны, пресꙋ́щне сн҃е бж҃їй,  бл҃говоли́вшагѡ и҆зъ безмꙋ́жныѧ мт҃ре, и҆ вода́ми ны̀  ѡ҆чи́стити, и҆ ѻ҆гне́мъ бжⷭ҇твеннымъ кр҃ще́нїѧ. 
Свѣти́ленъ. Подо́бенъ: Посѣти́лъ ны̀: 
Па́стырѧ до́браго григо́рїа всемꙋ́драго, нѷссе́євъ  (с. 292) предсѣда́телѧ, васі́лїа премꙋ́драго  є҆динонра́внаго бра́та по пло́ти, пра́зднственными  пѣ́сньми просла́вимъ, всѝ. 
Сла́ва, и҆ ны́нѣ, пра́здника: 
Ꙗ҆ви́сѧ сп҃съ, бл҃года́ть и҆ и҆́стина во стрꙋѧ́хъ  і҆ѻрда́нскихъ, и҆ сꙋ́щыѧ во тмѣ̀ и҆ сѣ́ни спѧ́щыѧ  просвѣти́лъ є҆́сть: и҆́бо прїи́де и҆ ꙗ҆ви́сѧ свѣ́тъ  непристꙋ́пный. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ны́нѣ стра́нно сп҃съ ꙳ человѣ́кѡмъ да́рꙋетъ  ѡ҆чище́нїе, ꙳ кромѣ̀ и҆зварѧ́ѧ ѻ҆гнѧ̀, ꙳ и҆ назида́ѧ  дꙋ́шы, ꙳ без̾ сокрꙋше́нїѧ. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Во́дꙋ бжⷭ҇твенныѧ жи́зни, ѿ и҆сто́чникѡвъ  спаси́тельныхъ, ꙳ лю́дїе, съ весе́лїемъ ꙳ почерпи́те  оу҆се́рднѡ, ꙳ дꙋ́шъ на и҆збавле́нїе. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Прїи́де просвѣще́нїе, ꙳ благода́ть ꙗ҆ви́сѧ, ꙳  и҆збавле́нїе наста̀, ꙳ мі́ръ просвѣти́сѧ, ꙳ лю́дїе,  ра́дости и҆спо́лнитесѧ. 
Сла́ва, гла́съ а҃: 
Пра́выѧ вѣ́ры до́блїй подви́жниче, спострада́вый  ꙗ҆́кѡ до́бръ во́инъ хрⷭ҇та̀ бг҃а, и҆ воево́дѣ  оу҆годи́вый: подвиза́йсѧ и҆ ны́нѣ по цр҃кви до́брымъ  по́двигомъ, соблюда́ѧ ю҆̀ твои́ми догма́тами на  недви́жимѣмъ ѡ҆снова́нїи, григо́рїе. 
И҆ ны́нѣ, гла́съ и҃. І҆ѡа́нна мона́ха: 
Гдⷭ҇и, и҆спо́лнити хотѧ̀, ꙗ҆̀же оу҆ста́вилъ є҆сѝ  ѿ вѣ́ка, ѿ всеѧ̀ тва́ри слꙋжи́тели та́йны твоеѧ̀  прїѧ́лъ є҆сѝ: ѿ а҆́гг҃лъ гаврїи́ла, ѿ человѣ̑къ дв҃ꙋ,  ѿ нб҃съ ѕвѣздꙋ̀, и҆ ѿ во́дъ і҆ѻрда́нъ, въ не́мже  беззако́нїе мїрско́е потреби́лъ є҆сѝ, сп҃се на́шъ, сла́ва  тебѣ̀. 
На лїтꙋргі́и, бл҃жє́нна, ѿ канѡ́на пра́здника  пѣ́снь є҃-ѧ, со і҆рмосо́мъ на д҃, и҆ ст҃а́гѡ, пѣ́снь ѕ҃- ѧ, на д҃: Прокі́менъ: Честна̀ пред̾ гдⷭ҇емъ: Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ (с. 293)  ми; А҆пⷭ҇лъ къ корі́нѳѧнѡмъ, зача́ло рн҃а. А҆ллилꙋ́їа,  гла́съ в҃: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ: Є҆ѵⷢ҇лїе ѿ матѳе́а,  зача́ло л҃д, ѿ полꙋ̀. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 
Слꙋ́жба преподо́бнагѡ ѻ҆ц҃а̀ на́шегѡ па́ѵла  ѻ҆бно́рскагѡ, во́логодскагѡ чꙋдотво́рца. 
Ве́черъ пое́мъ, Бл҃же́нъ мꙋ́жъ: а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Зва́нный свы́ше: 
Ве́сь возложи́лсѧ є҆сѝ вседержи́телю, ꙳ ѻ҆́тче  прпⷣбне, ꙳ є҆гда̀ тѧ̀ бж҃е́ственное жела́нїе распалѝ, ꙳  и҆ дꙋ́шꙋ вперѝ, ꙳ тогда̀ мі́ръ ѡ҆ста́вилъ є҆сѝ ꙳ и҆  ꙗ҆̀же въ мі́рѣ, ꙳ и҆ взе́мъ крⷭ҇тъ, послѣ́довалъ є҆сѝ  хрⷭ҇тꙋ̀ ꙳ невозвра́тнымъ по́мысломъ, ꙳ ничто́же предпоче́тъ  па́че любвѐ є҆гѡ̀: ꙳ тогѡ̀ ра́ди бг҃ꙋ благоꙋгоди́лъ  є҆сѝ. ꙳ є҆го́же молѝ, ꙳ спастѝ и҆ просвѣти́ти дꙋ́шы  на́шѧ. 
Ѿ ю҆́ности, прпⷣбне, ꙳ бг҃а возлюби́въ, ꙳ томꙋ̀  вседꙋ́шнѡ послѣ́довалъ є҆сѝ, ꙳ на ничто́же ѡ҆браща́ѧсѧ ꙳  сꙋ́щихъ въ мі́рѣ, ꙳ по всѧ̑ оу҆ме́ты вмѣни́въ, ꙳  потща́лсѧ є҆сѝ бл҃гоꙋгоди́ти бг҃ꙋ, ꙳ за́повѣдьми є҆гѡ̀  оу҆твержда́ѧсѧ. ꙳ тѣ́мже и҆ жела́нїе коне́чное дости́глъ  є҆сѝ ꙳ хрⷭ҇то́ва оу҆гожде́нїѧ. ꙳ є҆го́же молѝ, ꙳  спастѝ и҆ просвѣти́ти дꙋ́шы на́шѧ. 
Ѡ҆снова́нїе крѣ́пко къ добродѣ́телемъ ꙳ положи́лъ  є҆сѝ въ дꙋшѝ твое́й стра́хъ бж҃їй: ꙳ се́й бо є҆́сть  нача́ло мꙋ́дрости, ꙳ и҆ ѡ҆кормле́нїе во все́мъ житїѝ, ꙳  хотѧ́щымъ оу҆годи́ти бг҃ꙋ: ꙳ и҆ на се́мъ ѡ҆снова́нїи  назда́лъ є҆сѝ ꙳ кра̑сныѧ (с. 294) добродѣ́тєли, ꙳  сохране́нїемъ животво́рныхъ бж҃їихъ за́повѣдей. є҆го́же  молѝ, ꙳ спастѝ и҆ просвѣти́ти дꙋ́шы на́шѧ. 
Сла́ва, гла́съ ѕ҃: 
Ѡ҆ста́вивъ мі́ръ и҆ ꙗ҆̀же въ мі́рѣ, прпⷣбне,  послѣ́довалъ є҆сѝ хрⷭ҇тꙋ̀, безмо́лвнымъ житїе́мъ тща́лсѧ  є҆сѝ бл҃гоꙋгоди́ти є҆мꙋ̀: тѣ́мже оу҆дали́лсѧ є҆сѝ  бѣ́гаѧ, и҆ водвори́лсѧ є҆сѝ въ пꙋсты́ни: тогѡ̀ ра́ди  мно́гихъ дꙋша́мъ бы́лъ є҆сѝ во́ждь ко спасе́нїю, твои́мъ  оу҆че́нїемъ ты́ѧ оу҆твержда́ѧ, и҆ ѻ҆́бразъ бла́гъ во  все́мъ себѐ предлага́ѧ. тѣ́мже во ѻ҆би́тели твое́й  творѧ́щїи па́мѧть твою̀ свѣтоно́снꙋю оу҆блажа́ютъ тѧ̀  ча̑да твоѧ̑, и҆ мо́лѧтъ тѧ̀, моли́тисѧ ко гдⷭ҇ꙋ, спасти́сѧ  дꙋша́мъ на́шымъ. 
И҆ ны́нѣ пра́здника, гла́съ д҃: 
Трепета́ше рꙋка̀ крⷭ҇ти́телева, є҆гда̀ пречи́стомꙋ  твоемꙋ̀ верхꙋ̀ коснꙋ́сѧ: возврати́сѧ і҆ѻрда́нъ рѣка̀  вспѧ́ть, не дерза́ющи слꙋжи́ти тебѣ̀: ꙗ҆́же бо  оу҆стыдѣ́сѧ і҆исꙋ́са наѵи́на, ка́кѡ творца̀ своегѡ̀  оу҆страши́тисѧ не и҆мѧ́ше; Но всѐ и҆спо́лнилъ є҆сѝ  смотре́нїе, сп҃се на́шъ, да спасе́ши мі́ръ ꙗ҆вле́нїемъ  твои́мъ, є҆ди́не чл҃вѣколю́бче. 
Вхо́дъ. Прокі́менъ днѐ. Чтє́нїѧ трѝ, пи́саны сегѡ̀  мцⷭ҇а въ а҃і де́нь. 
На стїхо́внѣ стїхи̑ры пра́здника, гла́съ в҃. 
Подо́бенъ: До́ме є҆ѵфра́ѳовъ: 
Пѣ́нїе новолѣ́пное ꙳ да пое́тъ всѧ̀ тва́рь ꙳ ѿ  дв҃ы ро́ждшемꙋсѧ хрⷭ҇тꙋ̀, ꙳ и҆ кре́щшемꙋсѧ во і҆ѻрда́нѣ  дне́сь. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Трꙋба̀ прⷪ҇ро́ческаѧ, ꙳ прⷣте́ча да вопїе́тъ: ꙳  сотвори́те гдⷭ҇ꙋ, ꙳ кре́щшемꙋсѧ въ стрꙋѧ́хъ, ꙳ плоды̀  и҆зрѧ́днѣйшихъ дѣѧ́нїй. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Возсїѧ̀ сро́дный съ высоты̀ ꙳ бж҃е́ственный дх҃ъ, ꙳  въ ви́дѣ голꙋби́нѣ, ꙳ зри́мь несказа́ннѡ, ꙳ ны́нѣ хрⷭ҇тꙋ̀  притечѐ. (с. 295) 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́тче на́шъ па́ѵле, твое́ю бо стезе́ю вои́стиннꙋ пра́вѡ  ходи́ти позна́хомъ: блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ првⷣныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, пра́здника, гла́съ д҃: 
Тебѐ въ дс҃ѣ и҆ ѻ҆гнѝ ѡ҆чища́юща грѣ́хъ мі́ра,  зрѧ̀ крⷭ҇ти́тель грѧдꙋ́ща къ себѣ̀, оу҆жаса́ѧсѧ и҆  трепе́щѧ, вопїѧ́ше глаго́лѧ: не смѣ́ю держа́ти ве́рхъ тво́й  пречи́стый, ты́ мѧ ѡ҆свѧтѝ, влⷣко, бж҃е́ственнымъ  ꙗ҆вле́нїемъ твои́мъ, є҆ди́не чл҃вѣколю́бче. 
Тропа́рь, гла́съ а҃: 
Бжⷭ҇твенною любо́вїю ѿ ю҆́ности распала́емь,  па́ѵле прпⷣбне, всѧ̑, ꙗ҆̀же въ мі́рѣ, кра̑снаѧ  возненави́дѣвъ, хрⷭ҇та̀ є҆ди́наго возлюби́лъ є҆сѝ: и҆  сегѡ̀ ра́ди во внꙋ́треннюю пꙋсты́ню всели́лсѧ є҆сѝ, со  ѕвѣрьмѝ жи́ти ве́сь хрⷭ҇тꙋ̀: ѿѻнꙋ́дꙋже и҆ всеви́дѧщее  ѻ҆́ко твоѧ̑ трꙋды̀ ви́дѣвъ, да́ромъ чꙋде́съ и҆ по  преставле́нїи ѡ҆богати́ тѧ. тѣ́мже вопїе́мъ тѝ: молѝ  непреста́ннѡ ѡ҆ всѣ́хъ на́съ, честнꙋ́ю па́мѧть твою̀  при́снѡ въ пѣ́снехъ почита́ющихъ. 
Сла́ва, и҆ ны́нѣ, пра́здника. 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ: и҆ дх҃ъ, въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва тебѣ̀. 
На оу҆́трени, на Бг҃ъ гдⷭ҇ь, тропа́рь пра́здника,  два́жды: Сла́ва, ст҃а́гѡ: И҆ ны́нѣ, пра́здника. По  стїхоло́гїахъ сѣда́льны пра́здника. 
По полѷеле́и сѣда́ленъ ст҃а́гѡ, гла́съ д҃. Поⷣ:  Оу҆диви́сѧ і҆ѡ́сифъ: 
Оу҆диви́сѧ тво́й дх҃о́вный настоѧ́тель вели́кїй  се́ргїй, въ тебѣ̀ вели́ко воздержа́нїе зрѧ̀, и҆ внима́ше  мы́слїю (с. 296) хотѧ̑щаѧ ѿ тебє̀ напослѣ́докъ бы́ти,  па́ѵле: ви́дѣвъ бо твоѐ, є҆́же по бг҃ꙋ житїѐ, вра́жїими  прилѡ́ги ника́коже поколеби́мо, свидѣ́тельствꙋетъ ꙗ҆́кѡ  ѻ҆те́цъ и҆ храни́тель твоегѡ̀ житїѧ̀, и҆ бра́тїємъ  вели́кїѧ ла́ѵры своеѧ̀ вопїѧ́ше: се́й, и҆́же посредѝ на́съ  ме́ньшїй ви́дитсѧ, но послѣдѝ въ пꙋсты́ни вели́къ  свѣти́льникъ бꙋ́детъ. 
Два́жды. 
Сла́ва, и҆ ны́нѣ пра́здника. 
Степє́нна, прокі́менъ, и҆ є҆ѵⷢ҇лїе матѳе́а, зача́ло  м҃г, прпⷣбномꙋ. 
По н҃-мъ ѱалмѣ̀ стїхи́ра, гла́съ ѕ҃: Ѡ҆ста́вивъ  мі́ръ и҆ ꙗ҆̀же въ мі́рѣ: пи́сана на Гдⷭ҇и, воззва́хъ:  Сла́ва: 
Канѡ́нъ пра́здника со і҆рмосо́мъ на ѕ҃: и҆ прпⷣбнагѡ  канѡ́нъ на и҃. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Возлюби́въ бг҃а, прпⷣбне, ѿ всеѧ̀ дꙋшѝ твоеѧ̀,  томꙋ̀ ѿ ю҆́ности послꙋжи́лъ є҆сѝ въ простотѣ̀ се́рдца  твоегѡ̀. тѣ́мже и҆ просла́ви тѧ̀: вѣ́сть бо гдⷭ҇ь  сла́вѧщыѧ є҆го̀ прославлѧ́ти. 
Ѿ ю҆́ности, прпⷣбне, бг҃ꙋ прилѣпи́лсѧ є҆сѝ, и҆  невозвра́тнѡ послѣ́довалъ є҆сѝ живонѡ́снымъ є҆гѡ̀  стопа́мъ: оу҆дали́всѧ бо мі́ра, водвори́лсѧ є҆сѝ въ  пꙋсты́ню. тѣ́мже почита́емъ па́мѧть твою̀. 
Ны́нѣ, прпⷣбне ѻ҆́тче па́ѵле, съ ли́ки прⷪ҇рѡ́къ  и҆ а҆пⷭ҇лъ, мч҃никъ же и҆ прпⷣбныхъ, во свѣ́тѣ ст҃ы́ѧ  трⷪ҇цы соводворѧ́ѧсѧ, помина́й ча̑да твоѧ̑, вѣ́рою  творѧ́щыѧ па́мѧть твою̀ свѣтоно́снꙋю. 
Бг҃оро́диченъ: 
Без̾ сѣ́мене ѻ҆́ч҃ею во́лею ѿ бжⷭ҇твеннагѡ дх҃а  бж҃їѧ зачала̀ є҆сѝ сн҃а, и҆ пло́тїю родила̀ є҆сѝ,  сꙋ́щаго и҆з̾ ѻ҆ц҃а̀ без̾ мт҃ре, на́съ же ра́ди и҆з̾  тебє̀ без̾ ѻ҆ц҃а̀. 
Катава́сїа пра́здника. (с. 297) 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Ѿ мла́да во́зраста, прпⷣбне, возлюби́лъ є҆сѝ  пребыва́ти въ домꙋ̀ гдⷭ҇ни, и҆ зрѣ́ти красоты̑ є҆гѡ̀.  Тѣ́мже и҆збра́ тѧ гдⷭ҇ь ѿ мі́ра, во є҆́же слꙋжи́ти  тебѣ̀ пред̾ лице́мъ є҆гѡ̀ въ прпⷣбїи и҆ пра́вдѣ. 
Оу҆дали́всѧ мі́ра, трꙋ́дное житїѐ возлюби́лъ  є҆сѝ, прпⷣбне, є҆́же ко всѣ̑мъ послꙋшли́вꙋ бы́ти, и҆  слꙋжи́ти всѣ̑мъ ѿ кра́йнѧгѡ смире́нїѧ, и҆ себѐ  послѣ́днѣйша вмѣнѧ́ти ѿ всѣ́хъ. тѣ́мже и҆ гдⷭ҇ь  просла́ви тѧ̀. 
Въ безмо́лвїи возлюби́лъ є҆сѝ жи́ти, ѻ҆́тче  прпⷣбне: тѣ́мже оу҆дали́всѧ ѿ человѣ̑къ водвори́лсѧ  є҆сѝ въ пꙋсты́ни, со ѕвѣрьмѝ живы́й. тогѡ̀ ра́ди ны́нѣ  во свѣ́тѣ ст҃ы́хъ пребыва́ѧ, помина́й творѧ́щыѧ па́мѧть  твою̀. 
Бг҃оро́диченъ: 
Неѡра́ннаѧ ни́ва ꙗ҆ви́ласѧ є҆сѝ, кла́съ  жи́зненный ро́ждши, всѣ̑мъ причаща́ющымсѧ безсме́ртїѧ  хода́таѧ, во ст҃ы́хъ ст҃а́гѡ свѧ́тѡ почива́ющаго. 
Конда́къ и҆ і҆́косъ пра́здника. 
Та́же сѣда́ленъ ст҃а́гѡ, гла́съ и҃. Подо́бенъ:  Премꙋ́дрости: 
Пожи́въ, прпⷣбне, во а҆́лчбѣ и҆ жа́жди, и҆ въ  про́чїихъ ѕлострада́нїихъ, не даѧ̀ поко́ѧ тѣ́лꙋ твоемꙋ̀, за  є҆́же полꙋчи́ти бꙋ́дꙋщїй поко́й, ѿѻнꙋ́дꙋже и҆ жела́нїѧ  не погрѣши́лъ є҆сѝ, но полꙋчи́лъ є҆сѝ ѻ҆́ноѧ ра́дости,  щади́мыѧ лю́бѧщымъ бг҃а. тѣ́мже помина́й ча̑да твоѧ̑ и҆ не  забꙋ́ди, ꙗ҆́коже ѡ҆бѣща́лсѧ є҆сѝ, да всѝ вопїю́тъ тѝ:  ѻ҆́тче на́шъ па́ѵле прпⷣбне, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть  твою̀. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. (с. 298) 
Стра́хомъ бж҃їимъ ѡ҆гра́ждсѧ ѿ ю҆́ности, прпⷣбне,  и҆ безмо́лвнѡ бг҃ꙋ послꙋжи́лъ є҆сѝ во оу҆едине́нїи  пребыва́ѧ, посто́мъ и҆ жа́ждею смирѧ́ѧ тѣ́ло, моли́твою же  чи́стою дꙋ́шꙋ просвѣща́ѧ. 
Хꙋ́дость ри́знꙋю па́че всѣ́хъ и҆мѣ́лъ є҆сѝ,  прпⷣбне, не возлюби́въ мѧ́гкихъ и҆ сла́бѧщихъ тѣ́ло:  вѣ́сть бо ѿ сегѡ̀ и҆ дꙋша̀ смирѧ́тисѧ, и҆ соѡбразова́тисѧ  внꙋ́трєннѧѧ внѣ́шнемꙋ оу҆строе́нїю. 
Безмо́лвїе лобыза́въ ѿ ю҆́ности, и҆ мнѡ́га лѣ̑та  въ то́мъ потрꙋди́всѧ, всѧ́кимъ ѕлострада́нїемъ дрꙋча̀ тѣ́ло  твоѐ, и҆ не даѧ̀ себѣ̀ почива́ти тѣле́снѣ, да полꙋчи́ши  бꙋ́дꙋщїй поко́й. 
Бг҃оро́диченъ: 
Неискꙋсобра́чнѡ родила̀ є҆сѝ, дв҃о, и҆ по  ржⷭ҇твѣ̀ ꙗ҆ви́ласѧ є҆сѝ двⷭ҇твꙋющи па́ки. тѣ́мже  немо́лчными гла̑сы, є҆́же ра́дꙋйсѧ, тебѣ̀, влⷣчце,  вѣ́рою несомнѣ́нною взыва́емъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. 
Ты̀ процвѣ́лъ є҆сѝ, прпⷣбне, въ пꙋсты́ни,  дв҃дски ꙗ҆́коже фі́нїѯъ, сїѧ́ѧ добродѣ́тельми:  ѿѻнꙋ́дꙋже и҆ позна́нъ бы́лъ є҆сѝ, ꙗ҆́кѡ мнѡ́гимъ  приходѧ́щымъ ревнова́ти твоемꙋ̀, є҆́же по бг҃ꙋ, житїю̀. 
Ты̀, прпⷣбне, ꙗ҆вле́нъ бы́лъ є҆сѝ ѿ  добродѣ́тельнагѡ жи́тельства, ѿ негѡ́же всѣ̑мъ ви́дѧщымъ  созидова́тисѧ дꙋша́ми, и҆ къ ре́вности воздвиза́тисѧ, є҆́же  ѿрещи́сѧ мі́ра, и҆ твоемꙋ̀ житїю̀ подо́битисѧ. 
Ты̀, прпⷣбне, смири́всѧ па́че всѣ́хъ, и҆ ѿ сегѡ̀  приѡбрѣ́тъ оу҆миле́нїе дꙋшѝ и҆ сле́зъ и҆сто́чникъ  непрестаю́щь, и҆ сїѧ̑ вмѣни́въ хлѣ́бъ де́нь и҆ но́щь, по  прⷪ҇ро́ческомꙋ рече́нїю. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ:  тѧ̀ (с. 299) оу҆твержде́нїе и҆ наде́ждꙋ на́шегѡ спасе́нїѧ,  бг҃оневѣ́сто, стѧжа́хомъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Позна́въ бг҃а, прпⷣбне, по вмѣ́стномꙋ  человѣ́кѡмъ, тѣ́мже и҆ позна́нъ бы́лъ є҆сѝ ѿ бг҃а по  и҆́мени про́чихъ ѻ҆тє́цъ: и҆ дꙋ́шъ па́стырь оу҆стро́енъ  бы́лъ є҆сѝ, сїѧ̑ наставлѧ́ѧ къ добродѣ́телємъ, и҆  приводѧ̀ бг҃ꙋ спаса́емы. 
Возлюби́въ, бл҃же́нне, всено́щное бдѣ́нїе, си́мъ  ѡ҆чища́ѧ оу҆́мъ тво́й, дꙋ́шꙋ же просвѣща́ѧ, и҆ тѣ́ло  твоѐ смирѧ́ѧ, и҆ ко дневны̑мъ трꙋдѡ́мъ благопоко́рно  оу҆строѧ́ѧ. 
Любо́вь къ бг҃ꙋ и҆ къ бли́жнемꙋ стѧжа́въ, зако́на и҆  прⷪ҇рѡ́къ и҆сполнѧ́ѧ глави́знꙋ: и҆́бо не любѧ́й бли́жнѧгѡ,  нижѐ бг҃а возлюби́ти мо́жетъ, ты́ же, прпⷣбне ѻ҆́тче  на́шъ па́ѵле, ѻ҆боѧ̑ и҆спо́лнилъ є҆сѝ. 
Бг҃оро́диченъ: 
Ѽ чꙋ́до, всѣ́хъ чꙋде́съ новѣ́йшее! ꙗ҆́кѡ дв҃а во  оу҆тро́бѣ всѧ́чєскаѧ содержа́щаго, неискꙋсомꙋ́жнѡ  заче́нши, не тѣсновмѣстѝ. 
Конда́къ, гла́съ и҃. Подо́бенъ: Взбра́нной  воево́дѣ: 
Всѐ твоѐ оу҆́мное жела́нїе къ бг҃ꙋ впери́въ, и҆  томꙋ̀ невозвра́тнѡ ѿ дꙋшѝ послѣ́довалъ є҆сѝ, въ  пꙋсты́ню всели́всѧ, и҆ та́мѡ а҆́гг҃льски пожи́въ, мнѡ́гимъ  пꙋ́ть бы́лъ є҆сѝ ко спасе́нїю: сегѡ̀ ра́ди и҆ хрⷭ҇то́съ  тѧ̀ просла́ви, и҆ да́ромъ чꙋде́съ ѡ҆богатѝ. тѣ́мже всѝ  вопїе́мъ тѝ: ра́дꙋйсѧ, па́ѵле прпⷣбне, пꙋсты́нный жи́телю. 
І҆́косъ: 
Оу҆дали́всѧ, прпⷣбне, ѿ человѣ́кѡвъ, и҆  безмо́лвїю житїѐ возлюби́въ, и҆ пꙋсты́ню дости́гъ  споспѣ́шнꙋ къ семꙋ̀ лю́бѧщымъ бг҃а, и҆ въ то́й мнѡ́га  лѣ̑та пожи́лъ є҆сѝ, ѡ҆скорблѧ́емь ѿ де́мѡнѡвъ, и҆ ѿ  ненака́занныхъ человѣ̑къ, (с. 300) и҆ всѧ̑ сїѧ̑  претерпѣ́лъ є҆сѝ, бг҃ꙋ тѧ̀ оу҆крѣплѧ́ющꙋ, и҆ ѻ҆́ныхъ  не́мощь ѡ҆бличи́лъ є҆сѝ терпѣ́пїемъ твои́мъ: и҆ ѿсю́дꙋ  оу҆стро́енъ бы́лъ є҆сѝ па́стырь дꙋ́шъ, си́хъ оу҆́бѡ  словесы̀ оу҆чѧ̀, дѣ́лы же показꙋ́ѧ и҆звѣ́стнѣ и҆  разꙋ́мнѣ. тѣ́мже и҆ ча̑да твоѧ̑ пра́зднꙋюще па́мѧть твою̀,  вопїю́тъ тѝ: ра́дꙋйсѧ, па́ѵле прпⷣбне, пꙋсты́нный жи́телю. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Поще́нїемъ ѡ҆гради́всѧ ѿ ю҆́ности, си́мъ тѣ́ло  твоѐ смирѧ́ѧ, и҆ благопоко́рно дꙋшѝ сотворѧ́ѧ: къ семꙋ́ же  и҆ стра̑сти оу҆спива́ѧ, безъ стꙋже́нїѧ ѿ си́хъ пребы́лъ  є҆сѝ, поѧ̀ хрⷭ҇тꙋ̀: бл҃гослове́нъ бг҃ъ ѻ҆тє́цъ на́шихъ. 
Ѧ҆зы́ка воздержа́нїе и҆спра́вилъ є҆сѝ, ѻ҆́тче  прпⷣбне, ѿ многоглаго́ланїѧ семꙋ̀ возбранѧ́ѧ, на моли́твꙋ  же сего̀ простира́ѧ, и҆ є҆́же то́чїю нꙋ̑жднаѧ глаго́лати къ  по́льзѣ слы́шащихъ и҆ пѣ́ти хрⷭ҇тꙋ̀: бл҃гослове́нъ бг҃ъ  ѻ҆тє́цъ на́шихъ. 
Нищетꙋ̀ самово́льнꙋю хрⷭ҇та̀ ра́ди стѧжа́въ, и҆ ѿ  всѣ́хъ жите́йскихъ без̾имѣ́ненъ пребы́лъ є҆сѝ,  добродѣ́тельми же ѡ҆богати́лсѧ є҆сѝ, и҆ мно́гихъ къ  ре́вности воздви́глъ є҆сѝ, наꙋча́ѧ пѣ́ти хрⷭ҇тꙋ̀:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Вы́шнѧгѡ ѡ҆свѧще́нное бж҃е́ственное селе́нїе,  ра́дꙋйсѧ. тобо́ю бо даде́сѧ ра́дость, бцⷣе, зовꙋ́щымъ:  бл҃гослове́нна ты̀ въ жена́хъ є҆сѝ, всенепоро́чнаѧ  влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. (с. 301) 
Цѣломꙋ́дрїе стѧжа́въ попремно́гꙋ, и҆ чистотꙋ̀  тѣле́снꙋю, ꙗ҆́коже подоба́етъ ст҃ы̑мъ, и҆́стинное же  смире́нїе и҆ сокрꙋше́нїе срⷣца вельмѝ оу҆держа́лъ є҆сѝ,  и҆ ско́рбныхъ нанесе́нїе ра́дꙋѧсѧ прїима́лъ є҆сѝ, поѧ̀  бг҃ꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Стра́хъ бж҃їй стѧжа́въ въ себѣ̀, и҆ си́мъ наказа́въ  чꙋ̑вства твоѧ̑, є҆́же не преходи́ти свои́хъ предѣ́лѡвъ, ни  поврежда́тисѧ ѿ си́хъ оу҆мꙋ̀. и҆ ѿсю́дꙋ бг҃ꙋ  оу҆годи́лъ є҆сѝ, во смире́нїи поѧ̀: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Ѕвѣ́рїе ди́вїи, прпⷣбне, кровоѧ́дцы сꙋ́ще,  приходѧ́ще къ тебѣ̀ кро́тцы быва́хꙋ, ѿ бл҃года́ти бж҃їѧ,  живꙋ́щїѧ въ тебѣ̀, ничто́же тѝ ско́рбнѡ показꙋ́юще, но и҆  повелѣ́нїю твоемꙋ̀ повинова́хꙋсѧ, пою́щаго: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ты̀ є҆ди́на во всѣ́хъ ро́дѣхъ, дв҃о пречⷭ҇таѧ,  мт҃и ꙗ҆ви́ласѧ є҆сѝ бж҃їѧ: ты̀ бжⷭ҇тва̀ была̀ є҆сѝ  жили́ще, всенепоро́чнаѧ, не ѡ҆пали́вшисѧ ѻ҆гне́мъ  непристꙋ́пнагѡ свѣ́та. тѣ́мже тѧ̀ всѝ бл҃гослови́мъ,  мр҃і́е бг҃оневѣ́сто. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀,  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ,  тѧ̀, бцⷣе, велича́емъ. 
Пребы́вшꙋ тѝ, ѻ҆́тче, мнѡ́га лѣ̑та въ пꙋсты́ни,  въ безмо́лвїи и҆ поще́нїи, и҆ всѣ́хъ ско́рбныхъ въ  терпѣ́нїи, и҆ попремно́гꙋ бг҃ꙋ оу҆годи́вшꙋ, ѿѻнꙋ́дꙋже  и҆ ѻ҆́нъ тѧ̀ прославлѧ́етъ, ꙗ҆́кѡ своего̀ оу҆го́дника. 
Поще́нїемъ насажде́нъ бы́въ, ꙗ҆́кѡ дре́во при  вода́хъ, бл҃же́нне, воздержа́нїѧ, процвѣ́лъ є҆сѝ  добродѣ́тельми, и҆ въ мѣ́рꙋ дости́гъ во́зраста  и҆сполне́нїѧ хрⷭ҇то́ва, и҆ дх҃о́внагѡ соверше́нїѧ полꙋчи́лъ  є҆сѝ, ꙗ҆́коже мо́щно человѣ́кꙋ. 
Ты̀ оу҆́бѡ, прпⷣбне, хотѣ́лъ є҆сѝ оу҆таи́тисѧ  ѿ человѣ̑къ, (с. 302) и҆ є҆ди́нъ безмо́лвствовати: но  бг҃ъ не ѡ҆ста́ви тебє̀ невѣ́дома бы́ти, но всѣ̑мъ показа̀  житїѐ твоѐ добродѣ́тельное, на по́льзꙋ хотѧ́щымъ стопа́мъ  твои̑мъ послѣ́довати. 
Бг҃оро́диченъ: 
Ꙗ҆́же всѣ́ми влады́чествꙋющи тварьмѝ лю́демъ  твои̑мъ да́рꙋй побѣ́дное ѡ҆долѣ́нїе, врага̀ полага́ющи  примири́тельна цр҃кви, да тѧ̀ ꙗ҆́кѡ бцⷣꙋ велича́емъ. 
Свѣти́ленъ: 
Поревнова́въ, блаже́нне, прпⷣбномꙋ се́ргїю, ѿ  негѡ́же и҆ наста́вленъ бы́въ на дх҃ѡ́вныѧ по́двиги,  многолѣ́тнѣ потрꙋди́лсѧ є҆сѝ въ безмо́лвїи и҆ постѣ̀ и҆  про́чїихъ страда́нїихъ: и҆ ны́нѣ во свѣ́тѣ ст҃ы́ѧ трⷪ҇цы  соводворѧ́ѧсѧ, на́съ помина́й. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры, на д҃, гла́съ и҃. Поⷣ: Ѽ  пресла́внагѡ чꙋдесѐ! 
Ѻ҆́ч҃е прпⷣбне, ꙳ ты̀ бг҃а возлю́бивъ ѿ  ю҆́ности, ꙳ къ немꙋ̀ прилѣпи́лсѧ є҆сѝ, ꙳ ѡ҆ста́вивъ мі́ръ  съ попече́ньми є҆гѡ̀: ꙳ и҆ ѿ всѣ́хъ ѡ҆бнажи́всѧ  жите́йскихъ, ꙳ безмо́лвно житїѐ по́жилъ є҆сѝ, ꙳  несмꙋ́тнымъ оу҆мо́мъ вы́нꙋ слꙋжѧ̀ бг҃ꙋ, ꙳ и҆ во смире́нїи  мно́зѣ и҆ оу҆миле́нїи дꙋшѝ: ꙳ тогѡ̀ ра́ди просла́ви тѧ̀  вели́кїй дарода́тель. 
Два́жды. 
Прпⷣбне ѻ҆́ч҃е па́ѵле, ꙳ ты̀ бг҃ꙋ послѣ́дꙋѧ, ꙳  всѣ́хъ возлюби́лъ є҆сѝ, ꙳ и҆ ѿ всѣ́хъ люби́мь бы́лъ  є҆сѝ, ꙳ бл҃га́гѡ ра́ди жи́тельства ꙳ и҆ нра́ва  благопристꙋ́пнагѡ, ꙳ ꙗ҆́коже ктомꙋ̀ не ꙗ҆́кѡ человѣ́ка  и҆мѣ́ти, но ꙗ҆́кѡ а҆́гг҃ла: ꙳ ѿѻнꙋ́дꙋже и҆ дꙋ́шъ  попече́нїе воспрїѧ́лъ є҆сѝ, ꙳ наставлѧ́ѧ сїѧ̑ твои́ми  оу҆че́ньми ꙳ къ нбⷭ҇номꙋ наслѣ́дїю. 
Прпⷣбне, ѻ҆́ч҃е па́ѵле, ꙳ ты̀ на бг҃а ѡ҆ все́мъ  оу҆пова́нїе возложи́въ, ꙳ хра́мъ прече́стенъ живонача́льныѧ  трⷪ҇цы воздви́глъ є҆сѝ, ꙳ бг҃ꙋ тѝ помога́ющꙋ, ꙳ и҆  ѻ҆би́тель созда́лъ є҆сѝ въ пребыва́нїе хотѧ́щымъ  спасти́сѧ: ꙳ и҆ ѡ҆ си́хъ всѣ́хъ (с. 302) промышлѧ́ѧ ꙗ҆́кѡ  при́сный ѻ҆ц҃ъ, ꙳ всѣ́хъ наставлѧ́ѧ и҆ наꙋча́ѧ, ꙳ и҆  собо́ю и҆справлѧ́ѧ, ꙳ да полꙋча́тъ бꙋ́дꙋщее блаже́нство. 
Сла́ва, гла́съ г҃: 
Пребл҃же́нне ѻ҆́ч҃е на́шъ па́ѵле, всѧ̑ сꙋ́щыѧ съ  тобо́ю оу҆чи́лъ є҆сѝ, глаго́лѧ: ча̑да, є҆ли́ка си́ла  є҆́сть, подвиза́йтесѧ ѡ҆ свое́мъ спасе́нїи, и҆ терпи́те  скѡ́рби лю̑ты, да полꙋ́чите бꙋ́дꙋщее бл҃же́нство. Никто́же,  въ лѣ́ности пребыва́ѧ, полꙋчи́тъ бꙋ́дꙋщихъ бла̑гъ: но  зако́ннѡ здѣ̀ стра́ждꙋщїи, та́мѡ зако́ннѡ вѣнчава́ютсѧ  пра́ведными вѣнцы̑. 
И҆ ны́нѣ: пра́здника. 
Славосло́вїе вели́кое: и҆ ѿпꙋ́стъ. Ча́съ пе́рвый: и҆  коне́чный ѿпꙋ́стъ. 
На лїтꙋргі́и слꙋ́жба преподо́бническаѧ. 


(с. 303) 
Мцⷭ҇а тогѡ́же въ а҃і-й де́нь. 
Прпⷣбнагѡ ѻ҆ц҃а̀ на́шегѡ ѳеодо́сїа, ѻ҆́бщихъ жи́тїй  нача́льника: 
И҆ прпⷣбнагѡ ѻ҆ц҃а̀ на́шегѡ мїхаи́ла кло́пскагѡ,  новгоро́дскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Ве́черъ, Бл҃же́нъ мꙋ́жъ, пе́рвый а҆нтїфѡ́нъ. 
На Гдⷭ҇и, воззва́хъ, пое́мъ стїхи̑ры на ѕ҃, гла́съ  є҃. 
Подо́бенъ: Прпⷣбне ѻ҆́ч҃е: 
Прпⷣбне ѻ҆́ч҃е бг҃оно́се ѳеодо́сїе, вельмѝ  подвиза́лсѧ є҆сѝ въ привре́меннѣй жи́зни, въ пѣ́нїихъ и҆  поще́нїихъ и҆ бдѣ́нїихъ, ѻ҆́бразъ бы́въ твои̑мъ  оу҆ченикѡ́мъ: ны́нѣ же ликꙋ́еши со безтѣле́сными, хрⷭ҇та̀  непреста́ннѡ славосло́вѧ, (с. 304) ѿ бг҃а бг҃а сло́ва и҆  и҆зба́вителѧ, подкло́ншагѡ главꙋ̀ прⷣте́чи, и҆  ѡ҆свѧти́вшагѡ є҆стество̀ водно́е: того̀ молѝ, томꙋ̀  помоли́сѧ, прпⷣбне, дарова́ти цр҃кви є҆диномы́слїе, ми́ръ  и҆ ве́лїю ми́лость. 
Прпⷣбне ѻ҆́ч҃е бг҃оно́се ѳеодо́сїе, ѡ҆брѣ́тши,  ꙗ҆́коже жела́ше, чи́стꙋю твою̀ дꙋ́шꙋ, дх҃а благода́ть  всест҃а́гѡ въ тѧ̀ всели́сѧ, ꙗ҆́кѡ пречⷭ҇тый свѣ́тъ,  є҆гѡ́же дѣ́йствомъ свѣ́тлѡ оу҆кра́шенъ, хрⷭ҇та̀  непреста́ннѡ славосло́виши, во двою̀ сꙋщєствꙋ̀ є҆ди́наго  сн҃а, креща́емаго рꙋко́ю прⷣте́чевою, и҆  свидѣ́тельствована гла́сомъ ѻ҆́ч҃имъ. того̀ молѝ, томꙋ̀  помоли́сѧ, прпⷣбне, дарова́ти вселе́ннѣй є҆диномы́слїе,  ми́ръ и҆ ве́лїю ми́лость. 
Прпⷣбне ѻ҆́ч҃е бг҃оно́се ѳеодо́сїе, лѣ́потнѡ  сподо́билсѧ є҆сѝ бл҃же́нныѧ жи́зни, чистото́ю и҆ посто́мъ  сїю̀ ѡ҆брѣ́тъ: жи́въ бо преста́вилсѧ є҆сѝ къ го́рнѣй  жи́зни, всѣ̑мъ ра́доватисѧ ре́къ, и҆ со безпло́тными  хрⷭ҇та̀ непреста́ннѡ славосло́вѧ, ѿ дв҃ы несказа́ннѡ  пло́ть прїе́мшаго, и҆ пото́пльша на́шѧ грѣхѝ креще́нїемъ  въ стрꙋѧ́хъ і҆ѻрда́нскихъ. того̀ молѝ, томꙋ̀ помоли́сѧ,  ст҃е, дарова́ти вселе́ннѣй є҆диномы́слїе, ми́ръ и҆ ве́лїю  ми́лость. 
Сла́ва, гла́съ в҃: 
Прпⷣбне ѻ҆́ч҃е, ꙗ҆́кѡ гра́дъ жива́гѡ бг҃а,  возвесели́ша свѧще́ннꙋю твою̀ дꙋ́шꙋ рѣ̑чнаѧ стремлє́нїѧ,  воды̀ ѡ҆ставлє́нїѧ, проше́дшагѡ і҆ѻрда́нъ, и҆ всѣ̑мъ  концє́мъ бл҃гоче́стїѧ сло́во и҆сточи́вшагѡ хрⷭ҇та̀ бг҃а  на́шегѡ. є҆го́же молѝ, всебл҃же́нне ѳеодо́сїе, спасти́сѧ  дꙋша́мъ на́шымъ. 
И҆ ны́нѣ, гла́съ то́йже: 
Приклони́лъ є҆сѝ главꙋ̀ прⷣте́чи, сокрꙋши́лъ  є҆сѝ главы̑ ѕмїє́въ: прише́дъ въ стрꙋи̑ просвѣти́лъ  є҆сѝ всѧ́чєскаѧ, є҆́же сла́вити тѧ̀, сп҃се,  просвѣти́телѧ дꙋ́шъ на́шихъ. 
Прокі́менъ днѐ, и҆ чтє́нїѧ. (с. 305) 
Премꙋ́дрости соломѡ́новы чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. сегѡ̀  ра́ди прїи́мꙋтъ црⷭ҇твїе бл҃голѣ́пїѧ и҆ вѣне́цъ добро́ты  ѿ рꙋкѝ гдⷭ҇ни, занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ брѡнѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ.  Прїи́метъ щи́тъ непобѣди́мый преподо́бїе. Поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ. По́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ бл҃гокрꙋ́гла лꙋ́ка ѻ҆блакѡ́въ, на  намѣ́ренїе полетѧ́тъ. И҆ ѿ каменоме́тныѧ ꙗ҆́рости  и҆спо́лнь падꙋ́тъ гра́ды. вознегодꙋ́етъ на ни́хъ вода̀  морска́ѧ: рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дх҃ъ си́лы, и҆ ꙗ҆́кѡ ви́хоръ развѣ́етъ  и҆̀хъ, и҆ ѡ҆пꙋстоши́тъ всю̀ зе́млю беззако́нїе: и҆  ѕлодѣ́йство преврати́тъ престо́лы си́льныхъ. [ѕ҃] Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑,  концє́въ землѝ. Внꙋши́те, держа́щїи мно́жєства, и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́новы чте́нїе. 
[Глава̀ г҃] Пра́ведныхъ дꙋ́ши въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ. И҆ є҆́же ѿ на́съ ше́ствїе сокрꙋше́нїе, ѻ҆ни́ же  сꙋ́ть въ ми́рѣ. И҆́бо пред̾ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  бл҃годѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное (с. 306)  прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆  ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ  прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́новы чте́нїе. 
[Глаⷡ҇ д҃] Првⷣникъ, а҆́ще пости́гнетъ сконча́тисѧ,  въ поко́и бꙋ́детъ. Ста́рость бо честна̀ не многолѣ́тна,  нижѐ въ числѣ̀ лѣ́тъ и҆счита́етсѧ. Сѣди́на же є҆́сть  мꙋ́дрость человѣ́кѡмъ, и҆ во́зрастъ ста́рости житїѐ  нескве́рное. Бл҃гоꙋго́денъ бг҃ови бы́въ, возлю́бленъ бы́сть,  и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀, сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ прпⷣбныхъ є҆гѡ̀, и҆ посѣще́нїе  во и҆збра́нныхъ є҆гѡ̀. 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Творе́нїе і҆ѡ́сифово: 
Ви́дѣлъ є҆сѝ, ка́кѡ ѡ҆бложи́хсѧ твои́мъ  ѻ҆́бразомъ, ꙳ є҆го́же созда́хъ, ꙳ па́че оу҆ма̀ смири́всѧ,  гдⷭ҇ь речѐ: ꙳ что̀ оу҆́бѡ стра́нно, дрꙋ́же, ꙳ а҆́ще и҆  подклонѧ́юсѧ десни́цѣ твое́й, ꙳ ꙗ҆́коже є҆ди́нъ ѿ  твои́хъ клеврє́тъ, ꙳ и҆ ѡ҆дѣва́юсѧ ѡ҆бнаже́нъ вода́ми; ꙳  ѡ҆бнажє́нныѧ бо хощꙋ̀ ѡ҆дѣ́ѧти, ꙗ҆́кѡ благоꙋтро́бенъ, ꙳  въ нетлѣ́нїе вѣ́чное. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Ꙗ҆ви́сѧ воплоща́емь, но оу҆тро́ба тѧ̀ прїѧ́тъ  неѡпа́льна (с. 307) пребы́вши: ꙳ пе́щь бо и҆здале́ча сїю̀  ѡ҆бразꙋ́етъ ꙳ не ѡ҆пали́вша ѻ҆трокѡ́въ. ꙳ а҆́зъ же сѣ́но  сы́й, на ѻ҆́гнь ка́кѡ положꙋ̀ дла́нь, влⷣко, ꙳ є҆гѡ́же  трепе́щꙋтъ нбⷭ҇наѧ и҆ земна̑ѧ всѧ̑, ꙳ і҆и҃се всеси́льне,  сп҃се дꙋ́шъ на́шихъ. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Ты́ мѧ въ вода́хъ і҆ѻрда́нскихъ ѡ҆мы́й, скве́рны  ѿню́дъ не и҆мꙋ́ща, гдⷭ҇ь речѐ: и҆ ѡ҆скве́рншеесѧ  є҆стество̀ человѣ́ческое ꙳ престꙋпле́нїемъ а҆да́ма,  ѡ҆мы́вшеесѧ но́во бꙋ́детъ. ꙳ мнѣ́ бо креща́емꙋ, ꙳  ѡ҆бновле́нїе всѣ̑мъ человѣ́кѡмъ ꙳ водо́ю и҆ дх҃омъ  быва́етъ. 
Сла́ва, гла́съ и҃. Стꙋді́тово: 
Мона́хѡвъ мно́жества, наста́вника тѧ̀ почита́емъ,  ѻ҆́ч҃е на́шъ ѳеодо́сїе: твое́ю бо стезе́ю вои́стиннꙋ пра́вѡ  ходи́ти позна́хомъ. Бл҃же́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ првⷣныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, гла́съ то́йже: 
А҆́гг҃льскаѧ вѡ́инства оу҆жасо́шасѧ ѡ҆ ви́димѣмъ,  дне́сь во і҆ѻрда́нѣ на́гꙋ стоѧ́щꙋ тѝ, сп҃се, въ вода́хъ,  и҆ пречи́стый ве́рхъ тво́й прекло́ншꙋ крести́тисѧ ѿ  і҆ѡа́нна. тебѣ́ бо ѡ҆бнища́вшꙋ во́лею, мі́ръ ѡ҆богати́сѧ:  гдⷭ҇и, сла́ва тебѣ̀. 
Тропа́рь, гла́съ и҃: 
Сле́зъ твои́хъ тече́ньми, пꙋсты́ни безпло́дное  воздѣ́лалъ є҆сѝ, и҆ и҆̀же и҆з̾ глꙋбины̀ воздыха́ньми во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀: ѳеодо́сїе ѻ҆́ч҃е  на́шъ, молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, пра́здника, гла́съ а҃: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ, и҆ дх҃ъ, въ ви́дѣ (с. 308) голꙋби́нѣ,  и҆звѣ́ствоваше словесѐ оу҆твержде́нїе. ꙗ҆вле́йсѧ хрⷭ҇тѐ  бж҃е, и҆ мі́ръ просвѣще́й, сла́ва тебѣ̀. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. Сла́ва, ст҃а́гѡ: И҆ ны́нѣ, пра́здника. И҆  ѻ҆бы̑чныѧ каѳі̑смы. 
По а҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
І҆исꙋ́съ наѵи́нъ во і҆ѻрда́нѣ рѣцѣ̀ преводѧ̀  лю́ди, и҆ бж҃їй кївѡ́тъ, сѣннопи́шетъ бꙋ́дꙋщее  бл҃годѣ́тельство: ѻ҆́бразъ бо на́мъ воз̾ѻбраже́нїѧ, и҆  начерта́нїе нело́жно порожде́нїѧ, та́инственное прехожде́нїе  ѻ҆бои́ми сѣннопи́шетъ дх҃омъ. хрⷭ҇то́съ ꙗ҆ви́сѧ на  і҆ѻрда́нѣ ѡ҆ст҃и́ти во́ды. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ є҃. Подо́бенъ:  Собезнача́льное сло́во: 
Є҆диноче́стное сло́во ѻ҆ц҃ꙋ̀ и҆ дх҃ꙋ, воплоще́нно  за милосе́рдїе, и҆ креща́емо, а҆́гг҃льстїи ли́цы ви́дѣвше  трепета́хꙋ: и҆ і҆ѻрда́нъ рѣка̀ оу҆стыдѣ́вшисѧ и҆  оу҆боѧ́вшисѧ возврати́сѧ вспѧ́ть, на́съ возводѧ̀ къ  высотѣ̀ спасе́нїѧ, страстьмѝ и҆стлѣ́вшыѧ. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Къ бжⷭ҇твеннѣй высотѣ̀ твоѧ̑ воздѣ́въ рꙋ́ки,  сто́лпъ, прпⷣбне, свѣтоно́сенъ ꙗ҆ви́лсѧ є҆сѝ,  моли́твенными зарѧ́ми сїѧ́ѧ: къ нб҃си́ бо впери́въ мы́сль,  и҆ неизглаго́ланныхъ бы́въ прича́стникъ, ве́сь ѡ҆блиста́лъ  є҆сѝ, хрⷭ҇та̀ бг҃а молѧ̀, дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, пра́здника. Подо́бенъ: Дв҃а  дне́сь: 
Влⷣка дне́сь на і҆ѻрда́нъ прїи́де, кре́щсѧ въ  вода́хъ ѿ бжⷭ҇твеннагѡ прⷣте́чи. свы́ше же ѻ҆ц҃ъ  свидѣ́тельствоваше: се́й є҆́сть сн҃ъ мо́й, ѡ҆ не́мже  благоволи́хъ. и҆ дх҃ъ ꙗ҆ви́сѧ стра́ннымъ ви́домъ  голꙋби́нымъ надъ ни́мъ. (с. 309) 
Степє́нна, а҃-й а҆нтїфѡ́нъ, д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе лꙋкѝ,  зача́ло к҃д. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀  безпоро́чнѡ поревнова́лъ є҆сѝ. дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
Канѡ́нъ пра́здника со і҆рмосо́мъ на и҃. 
Гла́съ в҃. Пѣ́снь а҃. І҆рмо́съ: 
Ше́ствꙋетъ морскꙋ́ю волнѧ́щꙋюсѧ бꙋ́рю, сꙋ́шꙋ а҆́бїе  і҆и҃ль ꙗ҆́вльшꙋюсѧ: че́рмный же по́нтъ трїста́ты  є҆гѵ́пєтскїѧ покры̀ кꙋ́пнѡ, водостла́ненъ гро́бъ, си́лою  крѣ́пкою десни́цы влⷣчни. 
Оу҆́трꙋ ꙗ҆́вльшꙋсѧ человѣ́кѡмъ свѣтоно́снꙋ,  ны́нѣ ѿ пꙋсты́ни къ вода́мъ і҆ѻрда̑нскимъ, цр҃ю̀,  преклони́лъ є҆сѝ сл҃нца твою̀ вы́ю, ли́ка мра́чна  родонача́льника и҆схи́тити, скве́рны же всѧ́кїѧ ѡ҆чи́стити  тва́рь. 
Безнача́льне, стрꙋѧ́мъ спогре́бшасѧ тебѣ̀, сло́ве,  но́ваго прево́диши и҆стлѣ́вшаго ле́стїю: сегѡ̀ несказа́ннѡ  ѿ ѻ҆ц҃а̀ прїе́мъ гла́съ держа́венъ: се́й возлю́бленный,  ра́венъ же мѝ є҆́сть ѻ҆́трокъ є҆стество́мъ. 
Канѡ́нъ ст҃а́гѡ на ѕ҃. Ѳеофа́ново. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Ꙗ҆́кѡ мꙋ́дръ чинонача́льникъ на́шъ, ѻ҆́ч҃е  ѳеодо́сїе, бг҃олѣ́пнѡ пѣ́снь предначнѝ, прише́дшемꙋ во  всемі́рное спасе́нїе, хрⷭ҇тꙋ̀ бг҃ꙋ, и҆ всест҃ꙋ́ю па́мѧть  твою̀ съ собо́ю просла́вльшемꙋ. 
И҆зъ пꙋсты́ни прⷣте́ча хрⷭ҇то́въ, ѿ а҆арѡ́новы  є҆лїсаве́ти (с. 310) прозѧбы́й прїи́де: въ кꙋпѣ́ли же  ѳеодо́сїй роди́всѧ дх҃омъ, пꙋстыннограждани́нъ бы́сть,  і҆и҃сꙋ послѣ́дствꙋѧ. 
Кре́щшꙋсѧ въ стрꙋѧ́хъ хрⷭ҇тꙋ̀, і҆и҃льтескагѡ  собо́рища потреби́сѧ шата́нїе, въ цр҃кви же равноа́гг҃льно  жи́тельство насади́сѧ, є҆́же неꙋкло́ннѡ соверши́лъ є҆сѝ,  всеблаже́нне ѳеодо́сїе. 
Ѻ҆́бщникъ стра́сти бы́въ, ѻ҆́ч҃е, поще́нїемъ,  на́съ ра́ди на крⷭ҇тѣ̀ пригвожде́нномꙋ, досто́йнѡ  соѻбра́зенъ бы́лъ є҆сѝ тогѡ̀ воскрⷭ҇нїѧ, и҆ снаслѣ́дникъ  бы́лъ є҆сѝ сла́вы, ѳеодо́сїе. 
Бг҃оро́диченъ: 
Ѻ҆трокови́цъ бжⷭ҇твенный ли́къ, бжⷭ҇твеннѣйше въ  жена́хъ тѧ̀ до́брꙋю и҆менꙋ́ютъ, бцⷣе влⷣчце, добро́тами  оу҆кра́шеннꙋю бжⷭ҇тва̀: добротвори́тельное бо сло́во па́че  сло́ва родила̀ є҆сѝ. 
Катава́сїа: Глꙋбины̀ ѿкры́лъ є҆́сть дно̀: 
Пѣ́снь г҃. І҆рмо́съ: 
Є҆ли́цы дре́внихъ и҆зрѣши́хомсѧ сѣ́тей, бра́шенъ  львѡ́въ сотре́нныхъ члено́вными, ра́дꙋимсѧ и҆ разшири́мъ  оу҆ста̀, сло́во плетꙋ́ще ѿ слове́съ сладкопѣ́нїѧ, и҆́мже  къ на́мъ наслажда́етсѧ дарова́нїй. 
Оу҆мерщвле́нїе пе́рвѣе насади́вый тва́ри, ѕвѣ́рѧ  ѕлодѣ́йственнагѡ воѡбра́жсѧ въ є҆стество̀, ѡ҆мрача́етсѧ  плотски́мъ прише́ствїемъ, оу҆́трꙋ ꙗ҆́вльшꙋсѧ, прирази́всѧ  влⷣцѣ, сокрꙋши́ти свою̀ вражде́бнꙋю главꙋ̀. 
Влече́тъ къ себѣ̀ бг҃озда́нное є҆стество̀,  оу҆тро́бы мꙋчи́телѧ, погребе́нное предѣ́лы: ражда́етсѧ  па́ки земноро́дныхъ ѡ҆бновле́нїе, дѣ́ло держа́вно соверша́ѧ  влⷣка, прїи́де бо то́е ѡ҆чи́стити хотѧ̀. 
И҆́нъ. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ це́рковь прише́ствїемъ твои́мъ, въ  не́йже оу҆тверди́сѧ моѐ се́рдце. 
Вода́ми покрыва́ѧ превы́спрєннѧѧ гдⷭ҇ь, тѣле́снѡ  ѡ҆дѣ́ѧшесѧ въ стрꙋи̑ і҆ѻрда̑нскїѧ: въ не́мже оу҆тверди́сѧ  се́рдце моѐ. (с. 311) 
Свѣ́тъ во і҆ѻрда́нѣ бжⷭ҇твенный возсїѧ́вый,  прозѧбе́нїе сꙋ́щымъ на землѝ бг҃ода́нное, бл҃гослове́нїѧ и҆  произволе́нїѧ блага́гѡ проѧвлѧ́етъ тѧ̀, ѳеодо́сїе. 
Ѡ҆ста́вилъ є҆сѝ мі́ръ и҆ ꙗ҆̀же въ мі́рѣ,  прпⷣбне, бы́вшемꙋ ѡ҆бнаже́нїю влⷣчню подо́бѧсѧ на  і҆ѻрда́нѣ, ѳеодо́сїе. 
Крⷭ҇тъ сп҃совъ на ра́мена взе́мъ, поте́клъ є҆сѝ на  гро́бъ є҆гѡ̀, ꙗ҆́коже є҆ле́нь на и҆сто́чники водны̑ѧ  спаси́тєльныѧ, всебл҃же́нне ѳеодо́сїе. 
Бг҃оро́диченъ: 
Чи́ни оу҆жасо́шасѧ а҆́гг҃льстїи, всечи́стаѧ, и҆  человѣ́чєскаѧ оу҆страши́шасѧ сердца̀ ѡ҆ ржⷭ҇твѣ̀  твое́мъ: тѣ́мъ тѧ̀, бцⷣе, вѣ́рою почита́емъ. 
Катава́сїа: Крѣ́пость даѧ́й царє́мъ на́шымъ гдⷭ҇ь: 
Конда́къ пра́здника, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, зна́менасѧ на на́съ въ ра́зꙋмѣ пою́щихъ тѧ̀:  прише́лъ є҆сѝ и҆ ꙗ҆ви́лсѧ є҆сѝ свѣ́тъ непристꙋ́пный. 
І҆́косъ: 
Галїле́и ꙗ҆зы́честѣй, завꙋлѡ́нстѣй странѣ̀, и҆  нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ  вели́къ возсїѧ̀ хрⷭ҇то́съ. Ѡ҆мрачє́ннымъ свѣтла̀ ꙗ҆ви́сѧ  зарѧ̀, и҆з̾ виѳлее́ма ѡ҆блиста́ющаѧ, па́че же и҆зъ мр҃і́и  гдⷭ҇ь, все́й вселе́ннѣй возсїѧва́етъ лꙋчы̀ сл҃нце пра́вды.  тѣ́мже, и҆̀же ѿ а҆да́ма, назі́и, прїиди́те, всѝ,  ѡ҆блече́мсѧ въ него̀, да согрѣ́емсѧ: покрыва́етъ бо нагі̑ѧ,  и҆ просвѣща́етъ тє́мныѧ. Прише́лъ є҆сѝ и҆ ꙗ҆ви́лсѧ  є҆сѝ свѣ́тъ непристꙋ́пный. 
Сѣда́ленъ ст҃а́гѡ, гла́съ и҃. Подо́бенъ:  Премꙋ́дрости: 
Воздержа́нїемъ и҆ болѣ́зньми, и҆ моли́твами дꙋ́шꙋ  твою̀ оу҆краси́въ бг҃олѣ́пнѡ, бы́лъ є҆сѝ соприча́стникъ  мꙋ́ченикѡмъ, бл҃же́нне, и҆ чꙋде́съ вои́стиннꙋ да́ры прїѧ́лъ  є҆сѝ, є҆́же и҆сцѣлѧ́ти недꙋ́ги вѣ́рою чтꙋ́щихъ тѧ̀.  тѣ́мже и҆ де́мѡнѡвъ ѿгонѧ́ѧ мно́жєства, подае́ши  и҆сцѣлє́нїѧ человѣ́кѡмъ бл҃года́тїю: бг҃оно́се ѳеодо́сїе,  молѝ хрⷭ҇та̀ бг҃а, (с. 312) грѣхѡ́въ ѡ҆ставле́нїе пода́ти  пра́зднꙋющымъ вѣ́рою па́мѧть твою̀. 
Два́жды. 
Сла́ва, и҆ ны́нѣ, пра́здника, гла́съ то́йже: 
І҆ѻрда́нъ стрꙋѧ́ми слꙋ́житъ, и҆ і҆ѡа́ннъ  простира́етъ рꙋ́кꙋ тлѣ́ннꙋю, ꙗ҆́вльшꙋсѧ тебѣ̀, неви́диме,  пло́тїю ко креще́нїю: но ѻ҆́въ оу҆́бѡ возвраща́шесѧ  вспѧ́ть стра́хомъ, ѻ҆́въ же а҆́бїе держа́ше съ тре́петомъ  тѧ̀ нетлѣ́ннаго. Вои́стиннꙋ а҆́гнецъ бж҃їй, и҆сто́чникъ  присноживо́тный, и҆сто́чники же и҆ морѧ̀ и҆ человѣ́ки  ѡ҆свѧти́въ: трⷪ҇ца бо просїѧ̀, свы́ше сн҃а тѧ̀ и҆менꙋ́етъ  роди́тель, и҆ ст҃ы́й дх҃ъ снизхо́дитъ. 
Пѣ́снь д҃. І҆рмо́съ: 
Ѻ҆гне́мъ ѡ҆чи́щсѧ та́йнагѡ зрѣ́нїѧ, поѧ̀ прⷪ҇ро́къ  человѣ́кѡвъ новодѣ́йство, возглаша́етъ гла́съ, дх҃омъ  пле́щꙋщъ, воплоще́нїе ꙗ҆влѧ́ющь неизрече́нна сло́ва, и҆́мже  си́льныхъ держа̑вы сотро́шасѧ. 
По́сланъ ѿ ѻ҆ц҃а̀, пресвѣ́тлое сло́во, но́щи  ѿгна́ти ѕломра́чное стремле́нїе, и҆ и҆скорени́ти грѧде́ши  человѣ́кѡвъ грѣхѝ, сы́ны же привлещѝ твои́мъ  креще́нїемъ, бл҃же, свѣ̑тлы, ѿ стрꙋ́й і҆ѻрда́нскихъ. 
Са́мое прови́дѣвъ нарече́нное сло́во, ꙗ҆́снѡ  проповѣ́дникъ вопїе́тъ тва́ри: се́й пре́жде менє̀, вторы́й  пло́тїю, соѻбра́зенъ просїѧ̀ бжⷭ҇твенною си́лою,  вражде́бный на́шъ ѿѧ́ти грѣ́хъ. 
Па́жить оу҆ себє̀ животво́рнꙋ носѧ̀, оу҆ловлѧ́етъ  ѕмїє́въ гнѣ́здамъ натека́ѧ мно́гими сѣтьмѝ, низлага́ѧ  бг҃ъ сло́во: запина́етъ же оу҆ѧзви́вшаго всемі́рный ро́дъ,  сего̀ потре́бль и҆збавлѧ́етъ тва́рь. 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Въ вода́хъ главы̑ ѕмїє́въ сокрꙋши́лъ є҆сѝ, и҆  дх҃омъ, сло́ве бж҃їй, ѡ҆бнови́лъ є҆сѝ всего́ мѧ  человѣ́ка. тѣ́мъ вопїю́ ти: сла́ва си́лѣ твое́й, гдⷭ҇и.  (с. 313) 
Прекло́ншемꙋ главꙋ̀ прⷣте́чи, оу҆подо́бивсѧ  хрⷭ҇тꙋ̀ покоре́нїемъ, и҆ и҆зрѧ́днымъ смире́нїемъ, ѻ҆́ч҃е  ѳеодо́сїе, на добродѣ́тели возше́лъ є҆сѝ сто́лпъ  непоколеби́мый. 
Дв҃ѣ и҆ мт҃ри послꙋжи́въ хрⷭ҇та̀ бг҃а, непобори́мꙋ  бл҃года́ть прїѧ́лъ є҆сѝ дх҃а, ѻ҆́ч҃е ѳеодо́сїе, и҆ врагѝ  неви̑димыѧ низложи́лъ є҆сѝ. 
Волхвѡ́въ тѧ̀ сла́вный верте́пъ прїе́мый, дароно́сца  показа̀ на́съ ра́ди кре́щшемꙋсѧ хрⷭ҇тꙋ̀, вѣ́рꙋ, ѳеодо́сїе,  и҆ съ наде́ждею любо́вь приносѧ́ща. 
Стрⷭ҇тьмѝ влⷣки хрⷭ҇та̀ оу҆крѣплѧ́емь,  со́вѣстїю любе́зною претерпѣ́лъ є҆сѝ мꙋче́нїе, ѻ҆́ч҃е  ѳеодо́сїе, съ те́мнымъ борѧ́сѧ мїроде́ржцемъ. 
Бг҃оро́диченъ: 
Зачала̀ є҆сѝ во оу҆тро́бѣ твое́й безсѣ́меннѡ  гдⷭ҇а, и҆ сего̀ родила̀ є҆сѝ воплоще́нна, спаса́ющаго  мі́ръ мл҃твами твои́ми. тѣ́мже тѝ зове́мъ: ра́дꙋйсѧ,  приснодв҃о влⷣчце. 
Катава́сїа: Оу҆слы́шахъ, гдⷭ҇и, гла́съ тво́й: 
Пѣ́снь є҃. І҆рмо́съ: 
Врага̀ те́мнагѡ и҆ ѡ҆скверне́ннагѡ ꙗ҆́да  ѡ҆чище́нїемъ дх҃а и҆змове́ни, къ но́вой приста́хомъ  небла́зненной стезѝ, водѧ́щей въ непристꙋ́пнꙋю ра́дость,  є҆ди́нѣмъ пристꙋ́пнꙋ, и҆̀мже бг҃ъ примири́сѧ. 
Ви́дѣвъ зижди́тель, во мра́цѣ прегрѣше́нїй  плени́цами неизбѣ́жными, є҆го́же воѡбразѝ пє́рсты,  поставлѧ́етъ на ѻ҆бою̀ ра̑мꙋ воздви́гъ горѣ̀, ны́нѣ во  многотекꙋ́щихъ вода́хъ ѡ҆мыва́ѧ стꙋда̀ дре́внѧгѡ, а҆да́мова  ѕла́гѡ пра́ва. 
Со бл҃гоче́стїемъ притеце́мъ прилѣ́жнѡ ко  и҆сто́чникѡмъ пречи̑стымъ тече́нїѧ спаси́тельнагѡ. Сло́во  оу҆смотрѧ́юще ѡ҆ нетлѣ́нныѧ, почерпа̑ла приносѧ́ще жа́жди  бжⷭ҇твенныѧ, мі́ра сла́достнѣ и҆сцѣлѧ́ѧ недꙋ́гъ. 
И҆́нъ. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ, приведе́нїе и҆́мамы. (с.  314) 
Возже́гъ оу҆́мъ, и҆́же на́съ въ вода́хъ  ѡ҆бнови́вшагѡ мꙋ́дрѣ оу҆тверди́лъ є҆сѝ низве́рженный  поще́нїемъ, повѣ́шеньми тѣ́ло, всебл҃же́нне ѳеодо́сїе. 
Житїѐ при́снѡ сме́рти положи́въ поꙋче́нїе, ѿити́  же тща́всѧ къ ꙗ҆́вльшемꙋсѧ на́съ ра́ди пло́тїю, себѣ̀  сотвори́лъ є҆сѝ гро́бъ, ѳеодо́сїе. 
Сме́рть хрⷭ҇то́вꙋ во́льнꙋю тво́й оу҆чени́къ  сла́вный васі́лїй, ѻ҆́ч҃е ѳеодо́сїе, подража́ѧ, но́вый  ѡ҆бновлѧ́етъ гро́бъ ра́дꙋѧсѧ. 
Бг҃оро́диченъ: 
Сѐ во оу҆тро́бѣ, бцⷣе всечⷭ҇таѧ, хрⷭ҇та̀ бг҃а,  па́че сло́ва, и҆мѣ́ла є҆сѝ, ꙗ҆́коже и҆са́їа проречѐ,  па́че є҆стества́ же сего̀, бг҃ороди́тельнице, родила̀  є҆сѝ. 
Катава́сїа: І҆и҃съ, живота̀ нача́льникъ: 
Пѣ́снь ѕ҃. І҆рмо́съ: 
Вожделѣ́ннагѡ ꙗ҆́вствова со всебл҃же́ннымъ  гла́сомъ ѻ҆ц҃ъ, є҆го́же и҆з̾ чре́ва ѿры́гнꙋ: є҆́й,  глаго́летъ, се́й соесте́ственъ сн҃ъ сы́й свѣтоза́ренъ,  произни́че и҆з̾ человѣ́ча ро́да: сло́во же моѐ жи́во, и҆  чл҃вѣ́къ промышле́нїемъ. 
Ѿ глꙋби́ннагѡ льва̀, тревече́рнїй стра́ннѣ  прⷪ҇ро́къ во внꙋ́треннихъ валѧ́ѧсѧ, а҆́бїе произы́де,  пакибытїѧ̀ спасе́нїе, ѿ ѕмі́ѧ человѣкоꙋбі́йцы, всѣ̑мъ  пред̾ѧвлѧ́ѧ въ послѣ̑днѧѧ лѣ̑та. 
Ѿве́рстꙋ нб҃ꙋ всесвѣ́тлыхъ писа́нїй, оу҆чени́къ  зри́тъ ѿ ѻ҆ц҃а̀ посыла́емь: пребыва́ющъ же дх҃ъ на  пречи́стѣмъ сло́вѣ наше́дъ, ꙗ҆́кѡ го́лꙋбь, неизрече́ннымъ  ѻ҆́бразомъ, лю́демъ же ꙗ҆влѧ́етсѧ, прише́дшымъ ко влⷣцѣ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Нетлѣ́нїе на́мъ дарова́лъ є҆сѝ, хрⷭ҇тѐ, въ  воскрⷭ҇нїи твое́мъ, тѣ́мже васі́лїй, сла́вный оу҆го́дникъ  тво́й, и҆ оу҆́меръ, ꙗ҆́коже жи́въ ꙗ҆влѧ́етсѧ. (с. 315) 
Ѡ҆чища́ѧй мі́ръ креща́етсѧ, менє̀ ра́ди бг҃ъ  чл҃вѣ́къ по мнѣ̀ бы́въ: є҆го́же во двꙋ́хъ є҆стества́хъ,  ѳеодо́сїе бл҃же́нне, проповѣ́далъ є҆сѝ. 
Сла́дость весе́лїѧ хрⷭ҇тꙋ̀ бг҃ꙋ, мѷроно́сицъ сле́зы  ѡ҆бра́щшемꙋ въ ра́дость, ѳеодо́сїе, то́ки сле́зъ твои́хъ  и҆ска́паша. 
Бг҃оро́диченъ: 
Милосе́рдїѧ твоегѡ̀ сподо́би мѧ̀, ꙗ҆́же  ми́лостивѣйшаго сло́ва ро́ждшаѧ, свое́ю кро́вїю ѿ тлѝ  человѣ́ки и҆зба́вльшаго. 
Катава́сїа: Гла́съ словесѐ: 
Конда́къ, гла́съ и҃. Подо́бенъ: Взбра́нной: 
Насажде́нъ во дво́рѣхъ гдⷭ҇а твоегѡ̀, прпⷣбными  твои́ми добродѣ́тельми краснѡ̀ процвѣ́лъ є҆сѝ, и҆  оу҆мно́жилъ є҆сѝ ча̑да твоѧ̑ въ пꙋсты́ни, сле́зъ твои́хъ  тꙋ́чами напаѧ́ємаѧ, стадонача́льниче бж҃їи бжⷭ҇твенныхъ  дворѡ́въ. тѣ́мже зове́мъ: ра́дꙋйсѧ, ѻ҆́ч҃е ѳеодо́сїе. 
І҆́косъ: 
Человѣ́къ оу҆́бѡ є҆стество́мъ бы́лъ є҆сѝ,  ѻ҆́ч҃е, но ꙗ҆ви́лсѧ є҆сѝ сограждани́нъ а҆́гг҃лѡвъ:  ꙗ҆́кѡ бо безпло́тенъ на землѝ пожи́въ, мꙋ́дре, плотско́е  всѐ промышле́нїе ѿве́рглъ є҆сѝ. тѣ́мже и҆ ѿ на́съ  слы́шиши: ра́дꙋйсѧ, ѻ҆тца̀ благочести́вагѡ ѻ҆́трасле:  ра́дꙋйсѧ, ма́тере благоговѣ́йныѧ вѣ́твь: ра́дꙋйсѧ,  пꙋсты́нный граждани́не всекра́сный: ра́дꙋйсѧ, вселе́нныѧ  свѣти́льниче многосвѣ́тлый: ра́дꙋйсѧ, ꙗ҆́кѡ ѿ ю҆́ности  послѣ́довалъ є҆сѝ хрⷭ҇тꙋ̀: ра́дꙋйсѧ, ꙗ҆́кѡ оу҆вѧди́лъ  є҆сѝ плотскі̑ѧ сла̑сти: ра́дꙋйсѧ, мона́шествꙋющихъ  хода́тай спасе́нїѧ: ра́дꙋйсѧ, оу҆ныва́ющихъ ѻ҆́бразъ  оу҆тѣше́нїѧ: ра́дꙋйсѧ, мнѡ́гїѧ ѿ ле́сти и҆зба́вивый:  ра́дꙋйсѧ, то́ки чꙋде́съ да́рꙋѧ: ра́дꙋйсѧ, ѡ҆ ни́щихъ  попече́нїе сотвори́вый: ра́дꙋйсѧ, на́шъ предста́телю и҆  и҆зба́вителю: ра́дꙋйсѧ, ѻ҆́ч҃е ѳеодо́сїе. 
Пѣ́снь з҃. І҆рмо́съ: 
Ѡ҆палѝ стрꙋе́ю ѕмі́євы главы̑ пе́щный высо́кїй  пла́мень, ю҆́ношы (с. 316) носѧ́щъ благочести̑выѧ,  оу҆ти́шивый неꙋдободержи́мꙋю мглꙋ̀ и҆зъ грѣха̀, всю́ же  ѡ҆мыва́етъ росо́ю дх҃а. 
Тебѐ живописꙋ́ющїй а҆ссѷрі́йскїй пла́мень  оу҆жа́сенъ поставлѧ́еши, въ ро́сꙋ преведе́нъ. тѣ́мже вода̀  ны́нѣ ꙗ҆́коже пла́мень, ѡ҆дѣва́ѧй вре́днꙋю ѕло́бꙋ,  хрⷭ҇тѐ, прикрове́ннꙋю ѡ҆палѧ́етъ, ѿ поползнове́нныѧ  стезѝ призыва́ющи. 
Раздѣ́льшꙋсѧ і҆ѻрда́нꙋ дре́вле, по сꙋ́хꙋ  прехо́дѧтъ лю́дїе і҆и҃льстїи, тебѐ держа́внѣйшаго,  содержа́ща тва́рь некосни́тельнѣ, ны́нѣ въ вода́хъ  написꙋ́ющїи, къ нетлѣ́ннѣй и҆ поле́знѣй стезѝ. 
Вѣ́мы пе́рвѣе всепа́гꙋбный пото́пъ, ми́лостивнѡ  тѧ̀ всѣ́хъ во тлю̀ привестѝ. ѽ тревели̑каѧ сотворѧ́ѧ, и҆  стра̑ннаѧ! ны́нѣ же пото́пльша, хрⷭ҇тѐ, грѣ́хъ за  бл҃госе́рдїе и҆ человѣ́ческое спасе́нїе. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ,  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Стрꙋю̀ попалѧ́ющꙋю грѣ́хъ, и҆ пла́мень ѡ҆роша́ющь  человѣ́ческїй ро́дъ, гдⷭ҇и, во твое́мъ креще́нїи  совокꙋпи́въ, сло́ве бж҃їй, превозноси́мый бж҃е,  бл҃гослове́нъ є҆сѝ и҆ препросла́вленъ. 
Пе́щь сотво́ршемꙋ і҆ѻрда́нъ, тебѐ сама́го ꙗ҆́кѡ  кади́ло всесоже́глъ є҆сѝ, прпⷣбне, и҆ пла́мень небе́сный,  нело́женъ ѻ҆́бразъ бжⷭ҇твеннагѡ манове́нїѧ прїе́мъ, хра́мъ  водрꙋзи́лъ є҆сѝ дꙋ́шъ спаси́тельный. 
Твои́ми воево́дствы мѡѷсе́єва повинꙋ́ютсѧ,  бл҃года́ти ꙗ҆́вльшейсѧ, прпⷣбне: враги́ бо неви̑димыѧ  низложи́въ, гра́дъ нбⷭ҇ный наслѣ́дꙋютъ твоѝ лю́дїе,  всехва́льне. 
Стрꙋѧ́ми погре́бшемꙋ грѣ́хъ, тебѐ сама́го  ѡ҆бита́лище сотвори́лъ є҆сѝ, ѳеодо́сїе, бг҃оꙋго́дное,  хра́мъ созда́въ приноси́ти непреста́ннꙋю пѣ́снь,  законоположи́лъ є҆сѝ многоѧзы́чными гла́сы. (с. 317) 
Ѻ҆трокѡ́въ подража́ѧ дерзнове́нїе, мꙋчи́телѧ  ѻ҆гнедохнове́нное преще́нїе оу҆кори́лъ є҆сѝ, мꙋ́дрѣ  предста́тельствꙋѧ по цр҃кви хрⷭ҇то́вѣ, ѻ҆́ч҃е ѳеодо́сїе,  є҆ѧ́же ра́ди во́льнѡ ꙗ҆ви́сѧ пло́тїю распина́емый. 
Бг҃оро́диченъ: 
Всечи́стое зача́тїе, нетлѣ́нное ржⷭ҇тво̀, ты̀  є҆ди́на показа́ла є҆сѝ, дв҃а пребы́вши: бг҃а бо зачала̀  є҆сѝ надъ всѣ́ми сꙋ́щаго, чⷭ҇таѧ, чл҃вѣ́ка бы́вша,  вѣ́рныхъ на спасе́нїе и҆ и҆збавле́нїе. 
Катава́сїа: Ю҆́ношы бл҃гочести̑выѧ: 
Пѣ́снь и҃. І҆рмо́съ: 
Свобо́дна оу҆́бѡ тва́рь познава́етсѧ, и҆ сы́нове  свѣ́та пре́жде ѡ҆мраче́ннїи: є҆ди́нъ сте́нетъ тмы̀  предста́тель. Ны́нѣ да бл҃гослови́тъ оу҆се́рднѡ  вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дїе. 
Трїѐ бг҃ови́днїи, во ѻ҆гнѝ ѡ҆роша́еми,  ѡ҆зарѧ́ющесѧ тремѝ всесвѣ́тлѣ ст҃ы́нѧми, ꙗ҆́вѣ  пока́зовахꙋ превы́шнее є҆стество̀ смѣше́нїемъ  человѣ́ческимъ, ѻ҆гнепалѧ́щее росо́ю ми́лостивнѡ всѧ́кꙋ  па́гꙋбнꙋю ле́сть. 
Да оу҆бѣли́тсѧ всѧ́кое земно́е є҆стество̀, ѿ  паде́нїѧ ны́нѣ на нб҃о возводи́мо: и҆́мже бо всѧ̑  соблюда́ютсѧ сло́вомъ, текꙋ́щими стрꙋѧ́ми ѡ҆мы́вшесѧ,  согрѣше́нїй пре́жнихъ оу҆бѣжѐ, пресвѣ́тлѡ и҆змове́но. 
И҆́нъ. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Пе́щь и҆ногда̀ въ вавѷлѡ́нѣ стрꙋи̑ і҆ѻрда̑нскїѧ  и҆з̾ѡбразѝ, бжⷭ҇твеннымъ кр҃ще́нїемъ, проти̑вныѧ  ѡ҆палѧ́ющи, вѣ̑рныѧ же ѡ҆роша́ющи, пою́щыѧ: благослови́те,  всѧ̑ дѣла̀ гдⷭ҇нѧ, гдⷭ҇а. 
Тѣле́сныхъ страсте́й пред̾изше́дъ пре́жде  ѿше́ствїѧ, ѳеодо́сїе, ѿ нѣ́дръ земны́хъ во́дъ  и҆з̾има́ѧ, ю҆́ноши ꙗ҆влѧ́ешисѧ, зовꙋ́щꙋ: благослови́те,  всѧ̑ дѣла̀ гдⷭ҇нѧ, гдⷭ҇а. 
Бы́сть твои́хъ рꙋ́къ бл҃гослове́нїе, во стрꙋѧ́хъ  креща́ющагѡсѧ хрⷭ҇та̀ бжⷭ҇твеннѣйшее повелѣ́нїе,  невла́жнѣй землѝ (с. 317) ро́днѣйшаѧ вода̀, и҆ грѣ́ющее  со́лнце: зерно́ бо во многопло́денъ кла́съ пшени́цы,  безсѣ́меннѡ пита́шесѧ. 
Во мра́къ мы́сленный свѣ́та бжⷭ҇твеннѣйшагѡ ты̀  вше́дъ, ѳеодо́сїе, и҆ скрижа̑ли пе́рстомъ бж҃їимъ написа́въ  се́рдцꙋ твоемꙋ̀, бл҃гоче́стїѧ оу҆чє́нїѧ прине́слъ є҆сѝ  оу҆ченикѡ́мъ твои̑мъ, кни́гꙋ жи́зни, всебл҃же́нне. 
Вѣ́рꙋ тве́рдꙋ кровоточи́выѧ, ѻ҆́ч҃е, подража́вши  жена̀, рꙋ́бищꙋ коснꙋ́вшисѧ, ꙗ҆́коже тма̀ сꙋ́щымъ въ тебѣ̀  просвѣще́нїемъ недꙋ́гъ ѿгна́сѧ: бы́лъ бо є҆сѝ  и҆збра́нїѧ сосꙋ́дъ ꙗ҆́вльшемꙋсѧ хрⷭ҇тꙋ̀. 
Трⷪ҇ченъ: 
Тѧ̀ и҆з̾ бг҃а бг҃а ви́дѣвше, тѣле́снѣ  ꙗ҆́вльшагосѧ хрⷭ҇та̀ неизглаго́ланнѡ, позна́хомъ оу҆́бѡ  неви́димаго ѻ҆ц҃а̀ твоего̀, и҆ дх҃а твоего̀ ст҃а́го,  зовꙋ́ще: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ты̀ ѻ҆ц҃ꙋ̀ неразлꙋ́чнаго, во оу҆тро́бѣ бг҃омꙋ́жнѡ  жи́тельствовавшаго, безсѣ́меннѡ зачала̀, и҆ несказа́ннѡ  родила̀ є҆сѝ. тѣ́мъ тѧ̀ спасе́нїе всѣ́хъ на́съ вѣ́мы. 
Катава́сїа: Та́йнꙋ пресла́внꙋю: 
Пѣ́снь ѳ҃. І҆рмо́съ: 
Ѽ па́че оу҆ма̀ ржⷭ҇тва̀ твоегѡ̀ чꙋде́съ, невѣ́сто  всечⷭ҇таѧ, мт҃и бл҃гослове́ннаѧ! є҆́юже полꙋчи́вше  всесоверше́нное спасе́нїе, досто́йнѡ хва́лимъ, ꙗ҆́кѡ  бл҃годѣ́телѧ, да́ръ носѧ́ще пѣ́снь благодаре́нїѧ. 
Оу҆вѣ́дѣхомъ мѡѷсе́ю кꙋпино́ю ꙗ҆влє́ннаѧ,  грѧдѝ стра́нными оу҆ста̑вы содѣ́ланнаѧ: ꙗ҆́кѡ бо  спасе́сѧ ѻ҆́гнь носѧ́щи дв҃а, свѣтоно́сна ро́ждши  бл҃годѣ́телѧ, во і҆ѻрда́нскихъ же стрꙋѧ́хъ ꙗ҆вле́нна. 
Помазꙋ́еши соверша́ѧ человѣ́ческое сꙋщество̀, цр҃ю̀  безнача́льне, дх҃а ѻ҆бще́нїемъ, стрꙋѧ́ми чⷭ҇тыми ѿмы́въ  и҆ тмы̀: крѣ́пость же посра́мль возвы́шеннꙋю, ны́нѣ въ  безпреста́ннѣмъ возда́ти житїѝ. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, (с. 319) на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Собо́ры проповѣ́далъ є҆сѝ, бг҃омꙋ́дре ѳеодо́сїе,  чⷭ҇тны́хъ равночи́слєны є҆ѵⷢ҇лїи хрⷭ҇то́выхъ,  произволе́нїемъ кро́вь мꙋ́ченическꙋ прїе́мъ ре́вностїю, и҆  мꙋ́ченикъ безъ кро́ве благоче́стїѧ ꙗ҆ви́лсѧ є҆сѝ. 
Сꙋ́дъ непра́веднагѡ пра́веднѡ ѡ҆сꙋдѝ, за твоѐ  и҆згна́нїе прогна́вшъ, и҆ хꙋ́льными оу҆стна́ми нечести́вꙋю  дꙋ́шꙋ и҆з̾е́мшъ, жи́зни же лиши́вшъ жи́зни врага̀,  преподо́бне. 
Твоѧ̀ помина́юще оу҆чє́нїѧ, ѳеодо́сїе, во двою̀  сꙋществꙋ̑ хрⷭ҇та̀ проповѣ́даемъ, двѣ̀ вѡ́ли вѣ́дꙋще,  є҆сте́ствєнны и҆ дѣ̑йственны и҆ самовла̑стны, въ бз҃ѣ  кре́щшемсѧ пло́тїю. 
Тезоиме́нно даѧ́нїе бл҃го ѿ ѻ҆ц҃а̀ свѣ́тѡвъ,  дꙋ́шъ и҆ тѣле́съ вра́чь бы́лъ є҆сѝ, снѣ́дь ѻ҆би́льна и҆  питїѐ, и҆̀же во гла́дѣ та́ющихъ и҆ жа́жди, и҆ наги́хъ  ѡ҆дѣѧ́нїе, и҆ па́дающихъ и҆справле́нїе. 
Не преста́й ста́до твоѐ назира́ѧ, ѻ҆́ч҃е прпⷣбне,  и҆ твоѐ помина́ѧ ѡ҆бѣща́нїе, є҆́же ꙗ҆́кѡ наде́жди ко́твы  непрело́мны привѧза́хомъ ка́меню, ко хрⷭ҇тꙋ̀ хода́таѧ тѧ̀  и҆мꙋ́ще, ѳеодо́сїе. 
Є҆ди́ницꙋ тричи́сленнꙋю, трⷪ҇цꙋ є҆диносꙋ́щнꙋю  правосла́внѡ пою́ще, вѣ́рнїи, просла́вимъ, несѣко́мо  пребж҃е́ственное є҆стество̀ трисїѧ́нное, невече́рнюю зарю̀  є҆ди́нꙋ нетлѣ́ннꙋю, свѣ́тъ на́мъ возсїѧ́вшꙋю. 
Бг҃оро́диченъ: 
Ꙗ҆́кѡ оу҆́тро ѡ҆брѣла́сѧ є҆сѝ ра́ннее въ  жите́йстѣй но́щи, двⷭ҇тва зарѧ́ми ѡ҆блиста́ющи, восто́къ  сл҃нца мы́сленнагѡ пра́вды на́мъ ꙗ҆́вльшаѧ, бг҃ома́ти  всечи́стаѧ. 
Катава́сїа: Недоꙋмѣ́етъ всѧ́къ ѧ҆зы́къ: 
Свѣти́ленъ. Подо́бенъ: Посѣти́лъ ны̀: 
Ѡ҆чи́стихомсѧ свѣ́тлѡ, хрⷭ҇тѐ мо́й, ѡ҆чище́нїемъ  твои́мъ, и҆ ны́нѣ пра́здничною ра́достїю, ѳеодо́сїа  честна́гѡ па́мѧтїю ѡ҆богати́хомсѧ: тѣ́мже мона́шествꙋющихъ  веселѧ́тсѧ чи́ни. 
Два́жды. (с. 320) 
Сла́ва, и҆ ны́нѣ, пра́здника: 
Ꙗ҆ви́сѧ сп҃съ бл҃года́ть и҆ и҆́стина во стрꙋѧ́хъ  і҆ѻрда́нскихъ, и҆ сꙋ́щыѧ во тмѣ̀ и҆ сѣ́ни спѧ́щыѧ  просвѣти́лъ є҆́сть: и҆́бо прїи́де и҆ ꙗ҆ви́сѧ свѣ́тъ  непристꙋ́пный. 
На хвали́техъ стїхи̑ры на д҃, гла́съ є҃. Подо́бенъ:  Ра́дꙋйсѧ: 
До́мъ высо́кихъ добродѣ́телей, пред̾ꙋстро́ивъ  тебѐ сама́го, ѳеодо́сїе, въ бж҃е́ственнѣмъ бцⷣы  сподо́билсѧ є҆сѝ хра́мѣ ѡ҆бита́ти, и҆ се́й посѣща́ти:  бж҃їю бо свѣ́тлость зрѣ́ти возлюби́лъ є҆сѝ, и҆́стинныѧ  же ны́нѣ сѣ́ни благолѣ́пїе, и҆ неизрече́ннꙋю зри́ши  красотꙋ̀, ю҆́же оу҆́бѡ ѡ҆снова̀ вы́шнїй, прпⷣбне, и҆  вселѧ́етъ преꙋсе́рднѡ къ немꙋ̀ взира́ющыѧ: того̀ молѝ  низпосла́ти дꙋша́мъ на́шымъ ве́лїю млⷭ҇ть. 
Болѣ́зньми по́стническими тебѐ сама́го ѡ҆чи́стивъ,  подража́тель бы́лъ є҆сѝ, всебл҃же́нне, твоегѡ̀ влⷣки:  и҆́бо кра́ѧ ри́зы твоеѧ̀ прикоснꙋ́вшейсѧ, недꙋ́гъ  и҆сцѣли́лъ є҆сѝ: гла́домъ та́ющыѧ въ пꙋсты́ни напита́лъ  є҆сѝ, ѿ неистощи́магѡ подаѧ̀ сокро́вища, ꙗ҆́кѡ  тезоимени́тъ бж҃їѧ даѧ́нїѧ бы́въ: вѣ́рꙋ же правосла́внꙋю  проповѣ́далъ є҆сѝ, прпⷣбне, мꙋчи́телѧ неи́стовство въ  ничто́же вмѣни́въ, хрⷭ҇та̀ молѧ̀, подаю́щаго мі́рꙋ ве́лїю  ми́лость. 
Пла́мень къ бг҃ꙋ неꙋкло́нныѧ и҆ разжже́нныѧ и҆  те́плыѧ любвѐ вже́гъ, съ нб҃сѐ воспрїѧ́лъ є҆сѝ сїѧ́нїе,  благоволе́нїе бжⷭ҇твенное тебѣ̀ возвѣща́ющее, хра́мъ  ст҃ѣ́йшїй добродѣ́тели наказа́нїе созда́ти, и҆ дꙋ́шъ  попече́нїе: є҆го́же наче́нъ бл҃гоче́стнѡ соверши́лъ є҆сѝ,  и҆дѣ́же и҆ многострада́льное лежи́тъ тѣ́ло твоѐ,  положе́ньми чи́стыми, всебл҃же́нне, преизѧ́щнѡ почита́емо.  хрⷭ҇та̀ молѝ, низпосла́ти дꙋша́мъ на́шымъ ве́лїю млⷭ҇ть. 
Вои́стиннꙋ да́же до ски́нїи чꙋ́дныѧ, да́же до до́мꙋ  бж҃їѧ, ѳеодо́сїе, проше́лъ є҆сѝ ра́дованїемъ, и҆  весе́лїемъ дꙋшѝ: и҆дѣ́же гла́съ, ѻ҆́ч҃е, пра́зднꙋющихъ,  кра́снагѡ слы́шати хотѧ́й и҆ сла́дкагѡ пѣ́нїѧ, и҆  неизрече́нныѧ (с. 321) дꙋшесла́дости и҆ оу҆тѣше́нїѧ бы́въ  въ прича́стїи, бл҃же́нне, є҆ѧ́же са́мыѧ жела́ѧ пло́ть  оу҆мертви́лъ є҆сѝ, ю҆́же и҆ полꙋчи́лъ є҆сѝ,  бж҃е́ственною пра́вдою оу҆краша́емь, хрⷭ҇та̀ молѧ̀, дꙋша́мъ  на́шымъ да́ти ве́лїю млⷭ҇ть. 
Сла́ва, гла́съ в҃: 
Добродѣ́телей лѣ́ствица, ѻ҆́бразъ показа́сѧ на  землѝ та́йнѡ, сего̀ восхва́лимъ ꙗ҆́кѡ по́стникѡвъ  оу҆добре́нїе, пости́всѧ бо и҆́стиннѡ ꙗ҆́коже вели́кїй  а҆нтѡ́нїй, безмѣ́рное смире́нїе показа́въ: и҆ оу҆па́съ  лю́ди своѧ̑ благоче́стнѡ, во ѡ҆гра́дꙋ ст҃ꙋ́ю вселѝ,  и҆дѣ́же ли́къ а҆́гг҃льскїй пребыва́етъ, прилѣ́жнѡ вопїе́мъ  тѝ: не забꙋ́ди и҆ ны́нѣ ста́да твоегѡ̀, всебл҃же́нне  ѳеодо́сїе, но моли́твами твои́ми ко гдⷭ҇ꙋ, спасѝ на́съ,  мо́лимсѧ. 
И҆ ны́нѣ, гла́съ то́йже: 
Дне́сь хрⷭ҇то́съ на і҆ѻрда́нъ прїи́де крести́тисѧ,  дне́сь і҆ѡа́ннъ каса́етсѧ верхꙋ̀ влⷣчню, си̑лы нбⷭ҇ныѧ  оу҆жасо́шасѧ, пресла́вное ви́дѧще та́инство, мо́ре ви́дѣ  и҆ побѣжѐ, і҆ѻрда́нъ ви́дѣвъ возврати́сѧ. мы́ же  просвѣ́щшесѧ вопїе́мъ: сла́ва ꙗ҆ви́вшемꙋсѧ бг҃ꙋ, и҆ на  землѝ ви́дѣнномꙋ, и҆ просвѣти́вшемꙋ мі́ръ. 
Славосло́вїе вели́кое. По трист҃о́мъ тропа́рь ст҃а́гѡ:  Сла́ва, и҆ ны́нѣ, пра́здника. Є҆ктєнїѝ, и҆ ѿпꙋ́стъ. 
На лїтꙋргі́и: Бл҃жє́нна ѿ канѡ́на пра́здника,  пѣ́снь ѕ҃-ѧ на д҃: и҆ ст҃а́гѡ пѣ́снь ѕ҃-ѧ же на д҃.  Прокі́менъ, гла́съ з҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; А҆пⷭ҇лъ къ корі́нѳѧнѡмъ,  зача́ло рѻ҃ѕ. А҆ллилꙋ́їа, гла́съ ѕ҃: Блаже́нъ мꙋ́жъ  боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.  Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе матѳе́а, зача́ло м҃г. Прича́стенъ: Въ па́мѧть  вѣ́чнꙋю бꙋ́детъ првⷣникъ: 
🕅 Подоба́етъ вѣ́дати ѡ҆ се́мъ, ка́кѡ  восхо́дитъ недѣ́лѧ ѡ҆ мытарѝ и҆ фарїсе́и. 
Начина́етсѧ оу҆́бѡ недѣ́лѧ мытарѧ̀ и҆ фарїсе́а  і҆аннꙋа́рїа въ а҃і (с. 322) число̀ въ попра́зднство  бг҃оѧвле́нїѧ, на па́мѧть прпⷣбнагѡ ѻ҆ц҃а̀ на́шегѡ  ѳеодо́сїа: низхо́дитъ же феѵрꙋа́рїа по є҃і. 
[Зрѝ] Вѣ́домо же бꙋ́ди: Ꙗ҆́кѡ а҆́ще прилꙋчи́тсѧ  недѣ́лѧ ꙗ҆́же мытарѝ и҆ фарїсе́и, і҆аннꙋа́рїа въ а҃і: и҆  прпⷣбнагѡ ѳеодо́сїа, пое́тсѧ слꙋ́жба, є҆гда̀  є҆кклисїа́рхъ разсꙋ́дитъ, во и҆ны́й де́нь. 
Въ сꙋббѡ́тꙋ ве́чера: На ма́лѣй вече́рни  стїхи̑ры воскрє́сны и҆ бцⷣы, по ѻ҆бы́чаю. 
На вели́цѣй вече́рни пое́мъ: Бл҃же́нъ мꙋ́жъ,  каѳі́смꙋ всю̀. На Гдⷭ҇и, воззва́хъ, стїхи̑ры воскрє́сны г҃,  и҆ ꙾восто́ченъ꙾꙾А҆нато́лїевъ꙾ а҃, и҆ пра́здника г҃, тогѡ̀  днѐ: и҆ трїѡ́ди самогла́сны в҃: повторѧ́юще а҃-ю. Сла́ва,  трїѡ́ди: И҆ ны́нѣ, бг҃оро́диченъ ли гла́са: Вхо́дъ.  Прокі́менъ днѐ. На лїті́и: Стїхи̑ры пра́здника,  тогѡ̀ днѐ стїхѡ́вныѧ вечє́рнїѧ и҆ оу҆́трєннїѧ. Сла́ва,  и҆ ны́нѣ, трїѡ́ди, гла́съ г҃. На стїхо́внѣ: стїхи̑ры  воскрє́сны, по а҆лфави́тꙋ. Сла́ва, пра́здника: И҆ ны́нѣ,  трїѡ́ди. На бл҃гослове́нїи хлѣ́бѡвъ тропа́рь, Бцⷣе  дв҃о: два́жды: и҆ пра́здника, є҆ди́ножды, и҆ чте́нїе.  А҆́ще же нѣ́сть бдѣ́нїѧ, по Ны́нѣ ѿпꙋща́еши:  тропа́рь воскре́сенъ: Сла́ва, и҆ ны́нѣ, пра́здника. На  повече́рїи: по Досто́йнѣ, по Ѻ҆́ч҃е на́шъ, конда́къ  пра́здника: Сла́ва, и҆ ны́нѣ, трїѡ́ди. 
На оу҆́трени: На Бг҃ъ гдⷭ҇ь, тропа́рь  воскре́сенъ два́жды: Сла́ва, и҆ ны́нѣ, пра́здника. По  каѳі́смахъ сѣда́льны воскрє́сны, съ бг҃орѡ́дичны и҆́хъ: и҆  чте́нїе во є҆ѵⷢ҇лїи толково́мъ, недѣ́лѧ по креще́нїи.  По непоро́чнахъ тропарѝ: А҆́гг҃льскїй собо́ръ: и҆  ѵ҆пакоѝ гла́са. И҆ чте́нїе, недѣ́лѧ ѡ҆ мытарѝ и҆  фарїсе́и. Степє́нна, и҆ прокі́менъ гла́са. Є҆ѵⷢ҇лїе  воскре́сное. Воскресе́нїе хрⷭ҇то́во: Ѱало́мъ н҃.  Сла́ва, гла́съ и҃: Покаѧ́нїѧ ѿве́рзи мѝ двє́ри:  И҆ ны́нѣ, бг҃оро́диченъ: На спасе́нїѧ стези̑:  Та́же, Поми́лꙋй мѧ̀, бж҃е: и҆ Мно́жєства  содѣ́ѧнныхъ мно́ю лю́тыхъ: и҆ моли́тва ѻ҆бы́чнаѧ:  Спасѝ, бж҃е, лю́ди твоѧ̑: Канѡ́нъ воскре́сенъ со  і҆рмосо́мъ на д҃: и҆ пра́здника на д҃: и҆ трїѡ́ди на ѕ҃.  Катава́сїа пра́здника. По г҃-й пѣ́сни конда́къ  пра́здника и҆ і҆́косъ, и҆ сѣда́ленъ: Сла́ва, и҆ ны́нѣ,  трїѡ́ди. (с. 323) По ѕ҃-й пѣ́сни конда́къ трїѡ́ди и҆  і҆́косъ. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскре́сенъ: Сла́ва, пра́здника: И҆ ны́нѣ,  трїѡ́ди. На хвали́техъ стїхи̑ры воскрє́сны г҃, и҆  пра́здника г҃, и҆ трїѡ́ди гла́са тре́тїѧгѡ съ припѣ́вы:  Воскреснѝ, гдⷭ҇и бж҃е мо́й: Мытарѧ̀ и҆ фарїсе́а:  в҃, И҆сповѣ́мсѧ тебѣ̀, гдⷭ҇и: Фарїсе́а  велехва́льный гла́съ: Сла́ва: Ѿ дѣ́лъ похвале́ньми:  И҆ ны́нѣ: Преблагослове́нна є҆сѝ: и҆ славосло́вїе  вели́кое. По трисвѧто́мъ тропа́рь воскре́сенъ то́чїю:  є҆ктєнїѝ, и҆ ѿпꙋ́стъ. И҆ ѻ҆бы́чнаѧ лїті́а въ  притво́рѣ: въ не́йже пое́мъ, Сла́ва, и҆ ны́нѣ, стїхи́рꙋ  є҆ѵⷢ҇льскꙋю, и҆ ча́съ а҃-й. На а҃ часѣ̀ тропа́рь  воскре́сенъ: Сла́ва, пра́здника: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ: конда́къ пра́здника: и҆  соверше́нный ѿпꙋ́стъ. Та́кожде и҆ на про́чихъ часѣ́хъ  глаго́лемъ тропа́рь воскре́сенъ, и҆ пра́здника: Кондаки́  же премѣнѧ́емъ. 
На лїтꙋргі́и: Бл҃жє́нна гла́са на д҃: и҆  пра́здника пѣ́снь рѧдова́ѧ, на д҃: и҆ трїѡ́ди пѣ́снь ѕ҃,  на д҃. По вхо́дѣ тропа́рь воскре́сенъ, и҆ пра́здника.  Сла́ва, конда́къ пра́здника: И҆ ны́нѣ, трїѡ́ди.  Прокі́менъ ндⷧ҇и по просвѣще́нїи. Та́же пра́здника.  А҆пⷭ҇лъ, и҆ є҆ѵⷢ҇лїе и҆лѝ по просвѣще́нїи. Та́же  ѡ҆ мытарѝ и҆ фарїсе́и. Прича́стный: Хвали́те гдⷭ҇а  съ нб҃съ: Дрꙋгі́й: пра́здника. 
Въ то́йже де́нь прпⷣбнагѡ и҆ бг҃оно́снагѡ ѻ҆ц҃а̀  на́шегѡ мїхаи́ла кло́пскагѡ, и҆́же въ вели́комъ  новѣ́градѣ. 
Ве́черъ: Бл҃же́нъ мꙋ́жъ, а҃-й а҆нтїфѡ́нъ: На  Гдⷭ҇и, воззва́хъ, пое́мъ стїхи̑ры на ѕ҃, гла́съ в҃.  Подо́бенъ: Кі́ими похва́льными вѣнцы̀: 
Кі́ими похва́льными вѣнцы̑ оу҆вѧзе́мъ прпⷣбнагѡ  главꙋ̀, сосꙋ́да и҆збра́ннаго, цѣломꙋ́дрїѧ столпа̀, въ  не́мже ст҃а́ѧ трⷪ҇ца жили́ще себѣ̀ сотворѝ, црⷭ҇твїѧ  нбⷭ҇нагѡ (с. 324) наслѣ́дника, и҆сто́чника бжⷭ҇твенныхъ  и҆сцѣле́нїй неисчерпа́емаго, проли́тїе дарова́нїй  дх҃о́вныхъ, рѣкꙋ̀ мно́гихъ чꙋде́съ, ѻ҆́трасли рѡссі́йскїѧ  землѝ веселѧ́щꙋ тече́ньми, бг҃оно́снаго мїхаи́ла,  застꙋ́пника на́шего и҆ храни́телѧ; 
Кі́ими смире́нными оу҆стна́ми воспое́мъ  преподо́бнаго, ревни́телѧ прⷪ҇ро́кѡмъ, а҆пⷭ҇лѡмъ и҆  мч҃никѡмъ, а҆́гг҃лѡмъ сожи́телѧ, чистотꙋ̀ дꙋше́внꙋю и҆  серде́чнꙋю соблю́дшаго ѿ пеле́нъ, безъ неѧ́же никто́же  оу҆́зритъ бг҃а, весе́лїе землѝ рѡссі́йскїѧ, ѡ҆ на́съ ко  хрⷭ҇тꙋ̀ моле́бника, преди́внаго въ чꙋдесѣ́хъ, и҆ хрⷭ҇та̀  ра́ди всю̀ жи́знь свою̀ мꙋ́ченически сконча́вшаго; 
Прїиди́те, рѡссі́йстїи собо́ри, ѱало́мски  воспле́щемъ рꙋка́ми, печа́льныхъ оу҆тѣ́хꙋ, и҆ ѿча́ѧнныхъ  застꙋ́пника, бг҃оно́снаго ѻ҆ц҃а̀ мїхаи́ла воспои́мъ,  бжⷭ҇твеннагѡ хрⷭ҇то́ва смире́нїѧ ревни́телѧ, похвалꙋ̀  вели́кагѡ нова́града, и҆ всеѧ̀ рѡссі́йскїѧ землѝ  оу҆добре́нїе, и҆ хрⷭ҇тїа́нѡмъ всѣ̑мъ вездѣ̀  промы́сленника, и҆ моли́твами свои́ми подаю́щаго мі́рꙋ  ве́лїю ми́лость. 
И҆́ны стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Да́лъ є҆сѝ зна́менїе ꙳ боѧ́щымсѧ тебє̀, гдⷭ҇и, ꙳  благоче́стїѧ наказа́телѧ, ꙳ возстꙋ́пльшаго на разꙋ́мный  сто́лпъ, прпⷣбнаго мїхаи́ла, ꙳ пра́вдою и҆ мꙋ́жествомъ  оу҆кра́шена, ꙳ цѣломꙋ́дренна вои́стиннꙋ, ꙳ и҆  добродѣ́тельми превосходѧ́ща. ꙳ тѣ́мъ мы̀ тебѣ̀, хрⷭ҇тѐ,  воспѣва́юще глаго́лемъ: ꙳ моли́твами преподо́бнагѡ мїхаи́ла  спасѝ дꙋ́шы на́шѧ. 
Да́лъ є҆сѝ зна́менїе ꙳ боѧ́щымсѧ тебє̀, гдⷭ҇и, ꙳  со́лнца свѣтлѣ́йша просвѣще́нна дꙋше́ю, ꙳ и҆ бжⷭ҇твенными  блиста̑нїи рѡссі́йскꙋю зе́млю просвѣща́юща, мїхаи́ла  вседо́блѧго и҆ прпⷣбнаго, ꙳ тмꙋ̀ нече́стїѧ ѿгонѧ́ща, ꙳  вѣ̑рнымъ застꙋ́пника, и҆ помо́щника въ бѣда́хъ и҆  печа́лѣхъ, ꙳ и҆ ꙗ҆́кѡ ѻ҆ч҃естволю́бца, и҆ предста́телѧ, ꙳  и҆ моли́твенника ѡ҆ дꙋша́хъ на́шихъ. (с. 325) 
Благоꙋха́етъ ра́ка ꙳ честны́хъ твои́хъ моще́й, ꙳  бг҃оно́сне мїхаи́ле: ст҃ы́ѧ бо трⷪ҇цы селе́нїе и҆  благоꙋха́нїе бы́лъ є҆сѝ, ꙳ и҆ словесы̀ твои́ми  бг҃одохнове́нными лю́ди оу҆диви́лъ є҆сѝ, ꙳ и҆ рѡссі́йскꙋю  зе́млю ѡ҆благоꙋха́лъ є҆сѝ. ꙳ И҆ ны́нѣ мо́лимъ тѧ̀: ꙳  помѧнѝ всѧ̑ ны̀, вѣ́рою па́мѧть твою̀ почита́ющыѧ, ꙳ ко  гдⷭ҇ꙋ дерзнове́нїе ꙗ҆́кѡ стѧжа́въ, бг҃оно́се. 
Сла́ва, гла́съ д҃: 
Подоба́етъ вели́кагѡ нова́града наро́дѡмъ  бг҃оно́снаго мїхаи́ла вездѣ̀ и҆мѣ́ти, ꙗ҆́кѡ нѣ́кꙋю  оу҆́тварь ца́рскꙋю и҆ сокро́вище некра́домо, всѣ̑мъ  подаю́ща здра́вїѧ ѻ҆би́льнѡ бога́тство, всю̀ рѡссі́йскꙋю  зе́млю во є҆ди́нство совокꙋ́пльша. Къ немꙋ́же возопїе́мъ:  прпⷣбне ѻ҆́ч҃е, ѡ҆ ми́рѣ и҆ оу҆строе́нїи всегѡ̀ мі́ра  моли́сѧ, и҆ ѡ҆ спасе́нїи дꙋ́шъ на́шихъ. 
И҆ ны́нѣ, пра́здника. 
А҆́ще ли внѣ̀ попра́зднства: пое́мъ бг҃орѡ́дичны во  все́й слꙋ́жбѣ ст҃а́гѡ. 
Вхо́дъ. Прокі́менъ днѐ. Чтє́нїѧ трѝ. Ли́стъ рн҃а. 
На стїхо́внѣ стїхи̑ры, гла́съ в҃. Подо́бенъ:  Є҆гда̀ ѿ дре́ва: 
Є҆гда̀ бжⷭ҇твенное свы́ше зва́нїе прїи́де на тѧ̀,  бг҃оно́сне мїхаи́ле, тогда̀ си́лою бж҃їею ѡ҆брѣ́лсѧ во  ѻ҆би́тели ст҃ы́ѧ трⷪ҇цы, всѣ̑мъ вѣ̑рнымъ на по́льзꙋ бы́лъ  є҆сѝ. Бжⷭ҇твенное хрⷭ҇то́во смире́нїе возлюби́въ, дх҃а  ст҃а́го и҆мѣ́ѧ въ се́рдцы твое́мъ, и҆ любо́вїю серде́чною  подвиза́всѧ, и҆ тѣ́ло твоѐ оу҆дрꙋчи́въ посто́мъ и҆  бдѣ́нїемъ, ра́дꙋѧсѧ, прпⷣбне, вопїѧ́лъ є҆сѝ: сла́ва,  чл҃вѣколю́бче, твоемꙋ̀ смотре́нїю. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Є҆гда̀ ѻ҆те́чества, прпⷣбне, оу҆дали́лсѧ є҆сѝ,  тогда̀ ꙗ҆ре́мъ гдⷭ҇ень на сѧ̀ возложи́лъ є҆сѝ, и҆ кре́стъ  тво́й взе́мъ послѣ́довалъ є҆сѝ хрⷭ҇тꙋ̀. и҆ во ю҆ро́дство  во́лею преложи́лсѧ є҆сѝ хрⷭ҇та̀ ра́ди, и҆ жесто́кое житїѐ  на землѝ показа́лъ є҆сѝ, и҆ мнѡ́ги си́мъ оу҆диви́лъ  є҆сѝ. ѿѻнꙋ́дꙋже дарова̑нїѧ (с. 326) чꙋде́съ ѿ хрⷭ҇та̀  прїи́мъ, ра́дꙋѧсѧ вопїѧ́лъ є҆сѝ: сла́ва, чл҃вѣколю́бче,  твоемꙋ̀ смотре́нїю. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Є҆гда̀ оу҆мо́мъ возлетѣ́лъ є҆сѝ ѿ земны́хъ на  нбⷭ҇наѧ, тогда̀ невозвра́тнымъ пꙋте́мъ оу҆пра́вилсѧ є҆сѝ  въ црⷭ҇тво нбⷭ҇ное, є҆́же и҆ полꙋчи́лъ є҆сѝ. и҆ та́мѡ со  а҆́гг҃лы водворѧ́ѧсѧ, предстои́ши ст҃ѣ́й трⷪ҇цѣ, во  мно́зѣ дерзнове́нїи, и҆ ра́дꙋѧсѧ вопїе́ши: сла́ва,  чл҃вѣколю́бче, твоемꙋ̀ смотре́нїю. 
Сла́ва, гла́съ ѕ҃. Самогла́сенъ: 
Прпⷣбне ѻ҆́ч҃е бг҃оно́сне мїхаи́ле, во всю̀ зе́млю  и҆зыдо́ша вѣща̑нїѧ твоѧ̑, и҆ въ концы̀ вселе́нныѧ житїѧ̀  твоегѡ̀ и҆справлє́нїѧ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ полкѝ разрꙋши́въ,  а҆́гг҃льскимъ чинѡ́мъ присовокꙋпи́лсѧ є҆сѝ, и҆́хже житїю̀  ꙗ҆́вѣ поревнова́лъ є҆сѝ. Дерзнове́нїе и҆мѣ́ѧ ко гдⷭ҇ꙋ,  ми́ръ и҆спросѝ дꙋша́мъ на́шымъ. 
И҆ ны́нѣ, пра́здника. Тропа́рь прпⷣбнагѡ, гла́съ  и҃: 
И҆́же на землѝ хрⷭ҇та̀ ра́ди во́лею въ бꙋ́йство  преложи́всѧ, мі́ра сегѡ̀ красѡты̀ ѿню́дъ возненави́дѣлъ  є҆сѝ, и҆ плотска̑ѧ и҆гра̑нїѧ оу҆вѧди́въ посто́мъ и҆  жа́ждею, и҆ на землѝ лега́нїемъ, ѿ зно́ѧ же и҆ стꙋ́дени,  ѿ дождѧ̀ и҆ снѣ́га, и҆ ѿ про́чїѧ воздꙋ́шныѧ тѧ́гости  никогда́же оу҆клони́лсѧ є҆сѝ: дꙋ́шꙋ же ѡ҆чи́стилъ є҆сѝ  добродѣ́тельми, ꙗ҆́кѡ зла́то въ горни́лѣ, ѻ҆́ч҃е  прпⷣбне бг҃оно́сне мїхаи́ле, и҆ ны́нѣ на нб҃сѣ́хъ  предстои́ши прⷭ҇то́лꙋ прест҃ы́ѧ трⷪ҇цы. Но ꙗ҆́кѡ и҆мѣ́ѧ  дерзнове́нїе мно́гое, молѝ хрⷭ҇та̀ бг҃а, спасти́сѧ дꙋша́мъ  на́шымъ. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь пра́здника  два́жды. Сла́ва, ст҃а́гѡ: И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ д҃. Подо́бенъ:  Ско́рѡ предварѝ: 
Посто́мъ и҆ воздержа́нїемъ и҆ на землѝ лега́нїемъ  (с. 327) оу҆вѧди́лъ є҆сѝ плотскі̑ѧ стра̑сти, дꙋ́шꙋ же  просвѣти́лъ є҆сѝ, и҆ на нб҃сѣ́хъ ѿ хрⷭ҇та̀ вели́ко  воздаѧ́нїе воспрїѧ́лъ є҆сѝ. Тѣ́мже благоꙋгоди́въ бг҃ꙋ,  досто́инъ сосꙋ́дъ чꙋде́съ и҆ по кончи́нѣ ꙗ҆ви́лсѧ є҆сѝ,  всѣ̑мъ и҆сцѣле́нїе подаѧ̀ вѣ́рою притека́ющымъ къ ра́цѣ  моще́й твои́хъ, мїхаи́ле прпⷣбне: молѝ хрⷭ҇та̀ бг҃а,  грѣхѡ́въ ѡ҆ставле́нїе дарова́ти, чтꙋ́щымъ любо́вїю ст҃ꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее въ страсте́хъ земноро́дныхъ ме́ртвенное  сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀  нетлѣ́нїѧ. тѣ́мже тѧ̀ по до́лгꙋ бл҃жи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. 
По в҃-й стїхоло́гїи сѣда́ленъ, гла́съ є҃. Подо́бенъ:  Собезнача́льное сло́во: 
Тве́рдаго а҆дама́нта, столпа̀ непоколеби́ма  вра́жїими прилѡ́ги, бг҃оно́снаго мїхаи́ла пѣ́сньми  почти́мъ: терпѣ́нїемъ бо вои́стиннꙋ посрами́вша проти́внаго  врага̀, и҆ без̾ вѣ́сти сотво́рша, и҆ ны́нѣ молѧ́щасѧ ѡ҆  спасе́нїи дꙋ́шъ на́шихъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ ѻ҆́бразъ  ржⷭ҇тва̀ въ тебѣ̀ позна́сѧ, приснодв҃о чⷭ҇таѧ, оу҆жаса́етъ  мо́й оу҆́мъ, и҆ оу҆дивлѧ́етъ помышле́нїе. сла́ва твоѧ̀,  бцⷣе, во всѣ́хъ простре́сѧ, ко спасе́нїю дꙋ́шъ на́шихъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Гдⷭ҇ень ꙗ҆ре́мъ на сѧ̀ взе́мъ, мона́шествꙋющихъ  ꙗ҆ви́лсѧ є҆сѝ сто́лпъ и҆ оу҆твержде́нїе, и҆ ко ст҃ѣ́й  трⷪ҇цѣ ве́лїй моле́бникъ: хрⷭ҇тѡ́вы бо возжелѣ́въ  бжⷭ҇твєнныѧ за́пѡвѣди, и҆ дѣ́ломъ соверши́лъ є҆сѝ,  прпⷣбне. тѣ́мже къ ре́вности а҆́гг҃льскагѡ житїѧ̀  воздви́глъ є҆сѝ всѧ̑, є҆́же є҆диномꙋ́дреннѡ сла́вити  хрⷭ҇та̀ бг҃а, бг҃оно́сне мїхаи́ле. є҆го́же молѝ, (с. 328)  грѣхѡ́въ ѡ҆ставле́нїе дарова́ти чтꙋ́щымъ любо́вїю ст҃ꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Пречⷭ҇таѧ дв҃о мт҃и хрⷭ҇та̀ бг҃а, дꙋшѝ моеѧ̀  стра̑сти лю̑тыѧ и҆сцѣлѝ, молю́сѧ, и҆ проще́нїе да́рꙋй  мои́хъ прегрѣше́нїй, ꙗ҆̀же безꙋ́мнѣ содѣ́ѧвъ, дꙋ́шꙋ мою̀  ѡ҆скверни́хъ, и҆ тѣ́ло ѡ҆калѧ́хъ ѻ҆каѧ́нный. Оу҆вы̀  мнѣ̀, что̀ сотворю̀ въ ча́съ ѻ҆́ный, внегда̀ а҆́гг҃ли  дꙋ́шꙋ мою̀ разлꙋча́тъ ѿ оу҆бо́гагѡ моегѡ̀ тѣлесѐ;  тогда̀ помо́щница мѝ бꙋ́ди, и҆ предста́тельница: тебе́ бо  и҆́мамъ наде́ждꙋ ра́бъ тво́й. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Пра́ведникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ,  и҆́же въ лїва́нѣ, оу҆мно́житсѧ. Сті́хъ: Насажде́ни въ  домꙋ̀ гдⷭ҇ни, во дво́рѣхъ бг҃а на́шегѡ: Всѧ́кое  дыха́нїе: Сті́хъ: Хвали́те бг҃а во ст҃ы́хъ є҆гѡ̀:  Є҆ѵⷢ҇лїе ѿ лꙋкѝ, зача́ло к҃д. 
По н҃-мъ ѱалмѣ̀ стїхи́ра самогла́сна, гла́съ ѕ҃:  Преподо́бне ѻ҆́ч҃е бг҃оно́сне мїхаи́ле: Пи́сана на  вече́рни, на стїхо́внѣ сла́вникъ. 
Канѡ́нъ прпⷣбномꙋ мїхаи́лꙋ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Ѿ ю҆́ности, прпⷣбне, сосꙋ́дъ и҆збра́нный бы́лъ  є҆сѝ прест҃ы́ѧ трⷪ҇цы, чистоты̀ ра́ди житїѧ̀ твоегѡ̀,  бл҃горо́дїе ѡ҆ста́вивъ, мона́шескїй чи́нъ воспрїѧ́лъ є҆сѝ:  и҆ крⷭ҇тъ тво́й взе́мъ, хрⷭ҇тꙋ̀ послѣ́довалъ є҆сѝ. и҆  тогѡ̀ ра́ди во ю҆ро́дство преложи́лсѧ є҆сѝ, и҆ вѣнце́мъ  ѿ негѡ̀ вѣнча́лсѧ є҆сѝ, бг҃оно́се ѻ҆́ч҃е. 
Всѧ̑ оу҆мꙋдрѧ́ющемꙋ бг҃ꙋ моли́сѧ, прпⷣбне, ѡ҆  рабѣ̀ твое́мъ, да ѿве́рзетъ моѧ̑ оу҆ста̀ недостѡ́йнаѧ,  и҆ да подви́гнетъ мо́й ѧ҆зы́къ ко́сный: тѣснотꙋ́ же и҆  хꙋдогла́сїе, ѻ҆́ч҃е, да разве́рзетъ дѣ́йствомъ ст҃а́гѡ  дх҃а къ пѣ́нїю чꙋде́съ твои́хъ. (с. 329) 
Бг҃оглагѡ́ливымъ прⷪ҇ро́кѡмъ то́ченъ, и҆  бг҃ови́дцємъ а҆пⷭ҇лѡмъ нра́вомъ оу҆подо́бивсѧ, и҆́же до  тре́тїѧгѡ нб҃сѐ возше́дшаго оу҆слы́шавъ глаго́люща: мы̀  ю҆ро́ди хрⷭ҇та̀ ра́ди, и҆ ты̀, прпⷣбне, сїѧ̑ оу҆слы́шавъ,  ю҆ро́дъ на землѝ бы́лъ є҆сѝ хрⷭ҇та̀ ра́ди, безче́стїе и҆  оу҆кори̑зны претерпѣ́въ, че́сти въ црⷭ҇твїи нбⷭ҇нѣмъ  сподо́билсѧ є҆сѝ. 
Бг҃оро́диченъ: 
Мои́хъ прегрѣше́нїй, влⷣчце, плени́цꙋ расто́ргни,  твоего̀ сп҃а и҆ бг҃а молѧ́щи, и҆ томѧ́щїй мѧ̀ грѣ́хъ,  приснодв҃о, низложѝ, ꙗ҆́кѡ да воспѣва́ю тѧ̀ всегда̀,  всенепоро́чнаѧ, тобо́ю спаса́емь. 
Канѡ́нъ дрꙋгі́й прпⷣбнагѡ мїхаи́ла, є҆гѡ́же  краегране́сїе оу҆ червле́ныхъ слове́съ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Въ црⷭ҇тво нбⷭ҇ное оу҆́зкимъ и҆ приско́рбнымъ  пꙋте́мъ, по за́повѣди влⷣки своегѡ̀ хрⷭ҇та̀, прпⷣбне  ѻ҆́ч҃е мїхаи́ле, ше́дъ, широ́кїй и҆ простра́нный пꙋ́ть  возненави́дѣлъ є҆сѝ. Распросте́ршїйсѧ мра́къ оу҆ма̀  моегѡ̀ ѿженѝ: да возмогꙋ̀ ма́лое сїѐ моле́нїе принестѝ  въ пресвѣ́тлꙋю па́мѧть твою̀. 
Благочести́вагѡ ко́рене пресвѣ́тлаѧ ѻ҆́трасль,  всю̀ мы́сль твою̀ бг҃ꙋ возложи́лъ є҆сѝ ѿ младе́нства: и҆  крⷭ҇тъ тво́й взе́мъ, невозвра́тнымъ пꙋте́мъ томꙋ̀  послѣ́довалъ є҆сѝ, и҆ по а҆пⷭ҇толꙋ дх҃о́внꙋю мꙋ́дрость  стѧжа́въ, є҆́же є҆́сть бꙋ́йство хрⷭ҇та̀ ра́ди, всѧ́чески  ѿрѣва́ѧ ѿ себє̀ тщесла́вїе. 
Хрⷭ҇толюби́вагѡ царѧ̀ въ жи́зни се́й бг҃омо́лецъ  бы́лъ є҆сѝ, ны́нѣ предстоѧ̀ ст҃ѣ́й трⷪ҇цѣ во мно́зѣ  дерзнове́нїи, моли́сѧ, прпⷣбне ѻ҆́ч҃е, ѡ҆ держа́вѣ  є҆гѡ̀, и҆зба́витисѧ ѿ нахожде́нїѧ и҆ноплеме́нныхъ  вели́кїѧ рѡссі́и хрⷭ҇толюби̑вымъ лю́демъ, пѣ́снь бг҃ꙋ  возсыла́ющымъ. (с. 330) 
І҆ѡа́нна списа́вшагѡ лѣ́ствицꙋ нра́вѡмъ  оу҆подо́билсѧ є҆сѝ, мона́шескїй чи́нъ возлюби́въ, на  безстра́стїѧ го́рꙋ возше́дъ, и҆ сегѡ̀ ра́ди невозбра́ненъ  восхо́дъ къ нб҃сѝ ѡ҆брѣ́лъ, є҆сѝ, и҆ въ нбⷭ҇наѧ врата̀  дости́гъ, въ го́рнемъ і҆ерⷭ҇ли́мѣ всели́лсѧ є҆сѝ,  и҆дѣ́же веселѧ́щихсѧ всѣ́хъ жили́ще, пѣ́снь бг҃ꙋ  возсыла́ющихъ. 
Трⷪ҇ченъ: 
Речє́нїѧ бж҃е́ствєннаѧ и҆ прⷪ҇ро́чєствїѧ, ꙗ҆̀же  и҆здре́вле по́мнѧще ꙗ҆́вѣ, бг҃онача́льное є҆стество̀  є҆ди́нственное сла́вимъ, присносꙋ́щное, собезнача́льное, въ  тре́хъ ли́цѣхъ, ѻ҆ц҃ѣ̀, и҆ сн҃ѣ, и҆ дс҃ѣ,  содѣ́тельное, всеси́льное. 
Бг҃оро́диченъ: 
Неискꙋсобра́чнѡ хрⷭ҇та̀ родила̀ є҆сѝ, є҆́же по  на́мъ, на́съ ра́ди воспрїе́мша є҆стество̀, пречⷭ҇таѧ, и҆  непрело́жна во ѻ҆бою̀ пребы́вша: є҆го́же молѝ  непреста́ннѡ, грѣхѡ́въ мои́хъ дарова́ти и҆ и҆скꙋше́нїй  и҆збавле́нїе. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть пра́веденъ, па́че тебє̀, гдⷭ҇и. 
Ка́меню вѣ́ры петрꙋ̀ а҆пⷭ҇лꙋ оу҆подо́бивсѧ,  распѧ́лсѧ є҆сѝ мі́рови во все́й жи́зни твое́й, прпⷣбне  мїхаи́ле, и҆ но́ги твоѧ̑ невозвра́тнѡ къ нбⷭ҇номꙋ ше́ствїю  оу҆пра́вивъ, го́рнѧгѡ і҆ерⷭ҇ли́ма дости́глъ є҆сѝ: со  ст҃ы́ми предстоѧ̀ ст҃ѣ́й трⷪ҇цѣ, молѝ ѡ҆ на́съ є҆ди́наго  чл҃вѣколю́бца. 
И҆лїинꙋ̀ ре́вность воспрїе́мъ, прпⷣбне: не  возмого́ша бо ни прещє́нїѧ, ни молє́нїѧ согрѣша́ющихъ  тебѐ оу҆вѣща́ти, є҆́же тѣ́хъ непреподо́бнѣ  содѣ́ѧнныхъ не ѡ҆блича́ти: не преста́лъ є҆сѝ оу҆́бѡ сїѐ  творѧ̀, до́ндеже коне́чнѣ ѻ҆́ныѧ и҆спра́вилъ є҆сѝ. 
Храни́тель бꙋ́ди вели́кїѧ рѡссі́и хрⷭ҇толюби́выхъ  люде́й, бг҃оно́сне ѻ҆́ч҃е мїхаи́ле, и҆збавлѧ́ѧ врагѡ́въ  наше́ствїѧ, (с. 331) гла́да же и҆ па́гꙋбы: да твои́ми  мл҃твами ко хрⷭ҇тꙋ̀ бг҃ꙋ, и҆зба́вльшесѧ, тебѐ всѝ ꙗ҆́кѡ  застꙋ́пника почита́емъ. 
Бг҃оро́диченъ: 
Во и҆ны́хъ жена́хъ мт҃и, до́ндеже дв҃а, не позна́сѧ,  ни мт҃и по ржⷭ҇твѣ̀ дѣ́вствовати сподо́бисѧ: на тебѣ́ же,  дв҃о, ѻ҆боѧ̑ оу҆стро́ишасѧ. тѣ́мъ весе́лїемъ дꙋ́ха  воспѣва́ю: нѣ́сть непоро́чны па́че тебє̀, влⷣчце. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть ст҃ъ па́че  тебє̀, є҆ди́не чл҃вѣколю́бче. 
Всеѧ̀ рѡссі́и ве́лїй чꙋдотво́рецъ, прпⷣбне, бы́лъ  є҆сѝ, и҆ прⷪ҇ро́ческагѡ вели́кагѡ да́ра сподо́билсѧ  є҆сѝ, сказа́въ безвѣ̑стнаѧ и҆ та̑йнаѧ: и҆зба́ви ны̀ ѿ  та́йныхъ прегрѣше́нїй и҆ помышле́нїй лꙋка́выхъ, да чи́стымъ  се́рдцемъ хрⷭ҇тꙋ̀ возопїе́мъ: ꙗ҆́кѡ нѣ́сть ст҃ъ па́че  тебє̀, чл҃вѣколю́бче. 
Самоде́ржца, ре́клъ є҆сѝ, благочести́вагѡ  вели́кагѡ кнѧ́зѧ во́ли покори́тисѧ, прⷪ҇ро́чески вѣща́въ,  блаже́нне, ѽ мꙋ́жїе вели́кагѡ нова́града! та́кѡ бо  подоба́етъ, и҆ та́кѡ оу҆годи́сѧ сꙋдьба́мъ бж҃їимъ бы́ти:  а҆́ще же не послꙋ́шаете, ѕлѣ̀ поги́бнете, є҆́же и҆ бы́сть,  ѿ бг҃а на́мъ въ наказа́нїе. 
Повелѣ́нїємъ влⷣки хрⷭ҇та̀, ѻ҆́ч҃е,  послѣ́дствꙋѧ, кро́токъ и҆ смире́нъ, и҆ всѣ̑мъ всѧ́къ бы́лъ  є҆сѝ подо́бникъ, вселе́нныѧ оу҆чи́телю: и҆ пред̾ кнѧ́зи  не стыдѧ́сѧ є҆́же ѡ҆ благоче́стїи, и҆ є҆́же сꙋдьба́мъ  бж҃їимъ го́дѣ, предвари́въ бꙋ́дꙋщее ꙗ҆́снѡ сказа́лъ  є҆сѝ. 
Благослове́нїемъ твои́мъ то́щыѧ жи̑тницы и҆спо́лнилъ  є҆сѝ жи́та, и҆ ктомꙋ̀ про́чее не и҆стощи́шасѧ: и҆  ѡ҆лѧденѣ́вшыѧ и҆ногда̀ люде́й ни̑вы дꙋшє́вныѧ ѡ҆чи́стилъ  є҆сѝ, и҆ плодонѡ́сны сотвори́лъ є҆сѝ: и҆ непло́дный  оу҆́мъ мо́й плодоно́сенъ сотворѝ. 
Трⷪ҇ченъ: 
Ѿ є҆ди́нагѡ ѻ҆ц҃а̀, ꙗ҆́кѡ ѿ оу҆ма̀  рожде́ннаго сло́ва, и҆ (с. 332) дх҃а происходѧ́ща  неизглаго́ланнѡ, по коемꙋ́ждо помышле́нїи и҆ пи́сменными  оу҆чє́нїи пости́гше, є҆ди́наго бг҃а трисо́лнечнаго  почита́емъ. 
Бг҃оро́диченъ: 
Хра́мъ ꙗ҆ви́ласѧ є҆сѝ чи́стъ, дв҃о мт҃и мр҃і́е,  всѧ̑ всеси́льнѡ и҆ мꙋдрососта́вльшагѡ хрⷭ҇та̀, и҆ въ чинꙋ̀  поло́жшагѡ и҆ носѧ́щагѡ: є҆го́же ми́лостива мнѣ̀ сотворѝ,  ма́терними твои́ми моли́твами. 
Сѣда́ленъ, гла́съ и҃. Подо́бенъ: Премꙋ́дрости: 
Ѿ земны́хъ на нбⷭ҇наѧ помы́сливъ, и҆ дѣ́ломъ  соверши́въ ко хрⷭ҇тꙋ̀ любо́вь, и҆ подо́бнѡ мо́лнїи, ѿ  восто́ка до за́пада восходѧ́щей ско́ростїю, ꙗ҆́кѡ и҆́ный  а҆ввакꙋ́мъ, ѻ҆́ч҃е, несе́нный а҆́гг҃ломъ съ пи́щею въ  вавѷлѡ́нъ, прекорми́ти данїи́ла прⷪ҇ро́ка, въ ро́вѣ  затворе́на, дости́глъ є҆сѝ, прпⷣбне, ѻ҆би́тели ст҃ы́ѧ  трⷪ҇цы, и҆ промышлѧ́лъ є҆сѝ въ жи́зни се́й ѡ҆ поле́зныхъ  мно́жественныхъ, и҆ а҆́лчꙋщыѧ дꙋ́шы накорми́въ мона́хѡвъ  пи́щею неги́блющею, въ црⷭ҇твїе нбⷭ҇ное рꙋково́дствовалъ  є҆сѝ, и҆дѣ́же пра́веднѡ пресвѣ́тлымъ вѣнце́мъ  вѣнча́лсѧ є҆сѝ, бл҃же́нне. и҆ ны́нѣ, ѻ҆́ч҃е мїхаи́ле,  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  пра́зднꙋющымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. Тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Пѣ́снь воспѣ́лъ є҆сѝ бг҃ꙋ безпреста́ни, и҆  слꙋ́хъ тво́й къ немꙋ̀ приклони́лъ є҆сѝ. Ꙗ҆́кѡ и҆мѣ́ѧ  дерзнове́нїе мно́го, и҆ моли́твами твои́ми, ѻ҆́ч҃е,  совѣ́тꙋющихъ на правосла́вїе мы̑сли и҆ совѣ́ты разорѝ, и҆  во́инство на́ше воѡрꙋжѝ на ва́рвары побѣ́дою, и҆  междоꙋсѡ́бныѧ бра̑ни оу҆мирѝ. (с. 333) 
Ꙗ҆́кѡ со́лнце ѿ восто́ка возсїѧ́въ во ѻ҆би́тели  ст҃ы́ѧ трⷪ҇цы, средѝ мно́жества мона́хѡвъ, просвѣти́лъ  є҆сѝ сꙋ́щыѧ во тмѣ̀ невѣ́дѣнїѧ: и҆ ю҆ро́дъ бы́лъ є҆сѝ  хрⷭ҇та̀ ра́ди, хотѧ̀ оу҆таи́тисѧ. не бо̀ оу҆кры́етсѧ,  речѐ, гра́дъ верхꙋ̀ горы̀ стоѧ̀, ни вжига́ютъ  свѣти́льника, и҆ под̾ спꙋ́домъ полага́ютъ. 
Ꙗ҆́кѡ пресвѣ́тлое свѣти́ло возсїѧ́лъ є҆сѝ, и҆  ꙗ҆́кѡ фі́нїѯъ въ домꙋ̀ ст҃ы́ѧ трⷪ҇цы прⷪ҇ро́чески  процвѣ́лъ є҆сѝ, бг҃оно́сне мїхаи́ле, ꙗ҆́кѡ денни́ца  пред̾ сл҃нцемъ пра́вды хрⷭ҇то́мъ просїѧ́лъ є҆сѝ, и҆ жи́вꙋ  же́ртвꙋ са́мъ себѐ влⷣцѣ прине́слъ є҆сѝ, ѻ҆́ч҃е  преблаже́нне. 
Бг҃оро́диченъ: 
До́брыхъ всѣ́хъ ѡ҆бнажи́хсѧ, и҆ лежꙋ̀ въ ѕло́бѣ:  но ро́ждшаѧ ѡ҆бле́кшаго въ нетлѣ́нїе всѧ̑ дре́вле во тлю̀  па́дшыѧ, и҆ менѐ ны́нѣ пре́жними оу҆красѝ, и҆ вторы́хъ  и҆зба́ви, бг҃оневѣ́сто. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Мака́рїа вели́кагѡ, па́че є҆стества̀ а҆́гг҃льское  житїѐ на землѝ пожи́вшагѡ, сегѡ̀ постꙋ̀ и҆ бдѣ́нїю, и҆ на  землѝ лега́нїю, и҆ прѡ́чимъ добродѣ́телемъ, ѻ҆́ч҃е  мїхаи́ле, поревнова́лъ є҆сѝ, и҆ ꙗ҆́кѡ со́лнце въ  рѡссі́йстѣй землѝ возсїѧ́лъ є҆сѝ: молѝ ѡ҆ на́съ  є҆ди́наго чл҃вѣколю́бца. 
Свѧтѣ́йшагѡ а҆рхїепⷭ҇кпа є҆ѵѳѵ́мїа поꙋче́нїємъ и҆  дх҃ѡ́внымъ наказа́нїємъ вельмѝ внима́ѧ, но скрыва́ѧсѧ  ю҆ро́дствомъ хрⷭ҇та̀ ра́ди въ жи́зни се́й, бл҃же́нне,  ра́зꙋма дх҃о́внагѡ и҆спо́лненный хрⷭ҇тꙋ̀ взыва́лъ є҆сѝ:  си́лѣ твое́й сла́ва, чл҃вѣколю́бче. 
Бг҃оспаса́емыхъ хрⷭ҇толюби́выхъ люде́й, и҆ мона́хѡвъ  мно́жєства ра́дости и҆спо́лнилъ є҆сѝ, и҆ дх҃о́внагѡ  весе́лїѧ, (с. 334) твои́мъ ди́внымъ и҆ чрез̾есте́ственнымъ,  ꙗ҆́кѡ во є҆ди́номъ часѣ̀ прихожде́нїемъ во ѻ҆би́тель  ст҃ы́ѧ трⷪ҇цы, бг҃оно́сный мїхаи́ле, хрⷭ҇тꙋ̀ взыва́ѧ: си́лѣ  твое́й сла́ва, чл҃вѣколю́бче. 
Градѡ́въ высоча́йшагѡ вели́кагѡ нова́града наро́ди,  моли́твенника тѧ̀ те́пла и҆мꙋ́ще, и҆ ско́раго помо́щника, и҆  ꙗ҆́кѡ стѣ́нꙋ тве́рдꙋ, и҆ забра́ло неѡбори́мо, и҆ воево́дꙋ  крѣ́пка и҆ непобѣди́ма мо́лѧтъ: не забꙋ́ди моли́твєнникъ  твои́хъ, и҆збавлѧ́ѧ ны̀ ѿ всѧ́кїѧ нꙋ́жды и҆ печа́ли. 
Трⷪ҇ченъ: 
Содержи́тельнаѧ всѣ́хъ сꙋ́щихъ, неви́димаѧ,  всеще́драѧ, благоꙋтро́бнаѧ, человѣколюби́ваѧ, трⷪ҇це  честна́ѧ и҆ бг҃онача́льнаѧ, не забꙋ́ди менє̀ твоегѡ̀ раба̀,  бж҃е, вконе́цъ, нижѐ разорѝ и҆́же завѣща́лъ є҆сѝ  твои̑мъ рабѡ́мъ завѣ́тъ, за неизрече́ннꙋю ми́лость. 
Бг҃оро́диченъ: 
Кра́снꙋю тѧ̀, всечи́стаѧ, є҆ди́нꙋ ѡ҆брѣ́тъ ѿ  вѣ́ка добро́тꙋ і҆а́кѡвлю, пребезнача́льное сло́во, и҆  всели́всѧ въ тѧ̀ бл҃гоꙋтро́бїѧ ра́ди, ѡ҆бновѝ  человѣ́ческое є҆стество̀: є҆го́же молѝ непреста́ннѡ, ѿ  всѧ́кїѧ мнѣ̀ и҆зба́витисѧ ско́рби. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ, приведе́нїе и҆́мамы. 
Хода́тай непреста́ненъ, ѻ҆́ч҃е, бꙋ́ди ѡ҆ на́съ ко  прест҃ѣ́й трⷪ҇цѣ, съ ли́ки ст҃ы́хъ, и҆́хже ты̀ жи́тельствꙋ  поревнова́лъ є҆сѝ: моли́сѧ, мо́лимъ тѧ̀, ѡ҆ ми́рѣ и҆ ѡ҆  оу҆строе́нїи всегѡ̀ мі́ра, да ти́хо и҆ безмо́лвно житїѐ  поживе́мъ въ вѣ́цѣ се́мъ, и҆ въ бꙋ́дꙋщемъ жи́знь вѣ́чнꙋю  полꙋчи́мъ. 
Прпⷣбне ѻ҆́ч҃е мїхаи́ле, въ по́стницѣхъ вели́къ  бы́въ во ѻ҆би́тели, и҆дѣ́же мона́шеское житїѐ проходи́лъ  є҆сѝ, (с. 335) є҆ди́нощи въ седми́цѣ вкꙋша́ѧ хлѣ́ба и҆  воды̀ съ воздержа́нїемъ, и҆ всю̀ жи́знь твою̀ та́кѡ  сконча́лъ є҆сѝ. 
Во́лею, прпⷣбне, преложи́лсѧ во ю҆ро́дство хрⷭ҇та̀  ра́ди, скѡ́рби и҆ бѣды̑ претерпѣ́лъ є҆сѝ, порꙋга̑нїѧ и҆  оу҆кори̑зны и҆ доса̑ды, мꙋ́чєницы бо въ ма́лѣ вре́мени  хрⷭ҇та̀ ра́ди пострада́ша: ты́ же, ѻ҆́ч҃е, всю̀ жи́знь  твою̀ мꙋ́ченически сконча́въ, и҆ тогѡ̀ ра́ди сꙋгꙋ́бꙋ мздꙋ̀  на небесѣ́хъ воспрїѧ́лъ є҆сѝ. 
Бг҃оро́диченъ: 
Оу҆пра́ви оу҆́мъ мо́й, влⷣчце, трꙋжда́ющїйсѧ въ  пꙋчи́нѣ скорбе́й, и҆ потоплѧ́емый наше́ствїемъ тлетво́рныхъ  страсте́й. Спасѝ, бцⷣе, къ тебѣ̀ прибѣга́ющаго: и҆ны́ѧ  бо по́мощи, чⷭ҇таѧ, ра́звѣ тебє̀, не зна́емъ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Вели́кагѡ нова́града наро́ди, въ пречестнꙋ́ю па́мѧть  бг҃оно́снагѡ ѻ҆ц҃а̀ мїхаи́ла, моли̑твы со слеза́ми  пролива́юще глаго́лютъ: ѽ пречестны́й ѻ҆́ч҃е, ꙗ҆́коже не  да́лъ є҆сѝ въ расхище́нїе ѻ҆би́тели, та́кѡ и҆  ѡ҆клевета́ющыѧ на́съ смирѝ, и҆ пꙋти̑ на́шѧ напра́ви,  мо́лимсѧ. 
І҆ѡа́нна крести́телѧ оу҆́зкимъ и҆ приско́рбнымъ  пꙋте́мъ ходи́ти произво́лилъ є҆сѝ, жесто́кое на землѝ  житїѐ пожи́въ, ꙗ҆́кѡ безпло́тенъ: во ю҆ро́дство  преложи́лсѧ є҆сѝ хрⷭ҇та̀ ра́ди, є҆го́же молѝ, прпⷣбне,  во тмѣ̀ грѣха̀ низлежа́щаго мѧ̀ воздви́гнꙋти. 
Преподо́бно и҆ свѧ́то на землѝ житїѐ пожи́въ,  посто́мъ и҆ бдѣ́нїемъ, и҆ на землѝ лега́нїемъ, и҆ про́чими  добродѣ́тельми мона́шеское житїѐ проше́дъ, ѻ҆́бразъ бы́лъ  є҆сѝ ꙗ҆ре́мъ гдⷭ҇ень на сѧ̀ взе́мшымъ, и҆ хрⷭ҇тꙋ̀  послѣ́довавшымъ: пꙋ́ть мо́й напра́ви, молю́сѧ. 
Ско́ростїю, бг҃оно́сный ѻ҆́ч҃е, ꙗ҆влѧ́ѧсѧ, ѿ  бѣ́дъ (с. 336) и҆збавлѧ́ѧ, подо́бѧсѧ свѣтоза́рномꙋ  со́лнцꙋ, на безмѣ́рной высотѣ̀ сїѧ́ющꙋ, и҆ ѡ҆бходѧ́щꙋ всю̀  вселе́ннꙋю во є҆ди́номъ днѝ. ты̀, прпⷣбне, па́че  человѣ́ка въ жи́зни се́й, бг҃ꙋ сꙋ́щемꙋ въ вы́шнихъ, тва́рь  всю̀ созда́вшемꙋ послꙋжи́лъ є҆сѝ. 
Трⷪ҇ченъ: 
Дрема́нїемъ ѡ҆тѧгче́на мѧ̀ грѣхо́внымъ и҆  порѣва́ема въ со́нъ сме́ртный, ꙗ҆́кѡ человѣколюби́ваѧ, и҆  всебл҃га́ѧ, и҆ всеми́лостиваѧ, бг҃онача́льнаѧ трⷪ҇це ст҃а́ѧ,  оу҆ще́дри и҆ возста́ви мѧ̀. 
Бг҃оро́диченъ: 
Мт҃и дв҃о ѻ҆трокови́це, пречⷭ҇таѧ всенепоро́чнаѧ  бг҃облагода́тнаѧ, твои́ми моли́твами сн҃а и҆ бг҃а твоего̀ и҆  гдⷭ҇а ми́лостива сотворѝ мнѣ̀: и҆ страсте́й и҆  прегрѣше́нїй твоего̀ раба̀ и҆зба́ви вско́рѣ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Ны́нѣ честны̑ѧ мо́щи твоѧ̑, лежа́ще во ѻ҆би́тели  ст҃ы́ѧ трⷪ҇цы, въ не́йже є҆щѐ въ жи́зни се́й мно́гѡ  потрꙋди́лсѧ є҆сѝ, врачева̑нїѧ мнѡ́гаѧ и҆сточа́ютъ съ  вѣ́рою приходѧ́щымъ. тѣ́мже мо́лимъ тѧ̀, ѻ҆́ч҃е: и҆  дꙋшє́вныѧ стра̑сти и҆ недꙋ́ги и҆сцѣлѝ тебѐ сла́вѧщихъ. 
Бе́здны грѣхѡ́въ и҆спо́лненъ а҆́зъ, и҆ твоѧ̀  моли́тва ꙗ҆́кѡ кади́ло благово́нно и҆спра́висѧ предъ  бг҃омъ. ны́нѣ молю́ тѧ, прпⷣбне ѻ҆́ч҃е: бе́зднꙋ грѣхѡ́въ  мои́хъ и҆стребѝ, и҆ бꙋѧ́ющее мо́ре ѕла́гѡ пїѧ́нства  и҆зсꙋшѝ, и҆ напое́нїе гнѣ́вное ѿженѝ, цѣломꙋ́дренный  оу҆́мъ бг҃оно́сный мїхаи́ле. 
Да́ждь мѝ, хрⷭ҇тѐ, ра́зꙋмъ терпѣ́нїѧ, є҆́же не  ѡ҆сꙋжда́ти согрѣша́ющихъ киче́нїемъ фарїсе́йскимъ: но  ꙗ҆́кѡ мытаре́во моѐ покаѧ́нїе прїимѝ, и҆ ꙗ҆́кѡ блꙋ́днаго  сы́на, бж҃е, ве́чери твоеѧ̀ досто́йна мѧ̀ ꙗ҆вѝ моли́твами  прпⷣбнагѡ мїхаи́ла. 
Бг҃оро́диченъ: 
Ѡ҆бветша́вшыѧ ны̀ го́рькимъ дре́ва пре́жде  вкꙋше́нїемъ, (с. 337) и҆ па́дшыѧ поползе́нїемъ, пречⷭ҇таѧ,  ѡ҆бнови́ла є҆сѝ, зижди́телѧ ро́ждши сло́во ѵ҆поста́сное,  дв҃о мт҃и влⷣчце. 
И҆́нъ. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ  оу҆пра́вителю! и҆ спасѝ. 
Васі́лїа вели́кагѡ поꙋче́нїе въ се́рдцы твое́мъ  воспрїѧ́лъ є҆сѝ, бꙋ́рею грѣха̀ не погрꙋзи́всѧ, и҆ въ  ти́хое приста́нище дости́гъ црⷭ҇твїѧ нбⷭ҇нагѡ, кора́бль  дꙋше́вный съ некра́домымъ бога́тствомъ соблю́лъ є҆сѝ,  ѻ҆́ч҃е, и҆ на́съ ѿ сме́ртныѧ глꙋбины̀ возведѝ. 
Благода́рное сїѐ пѣ́нїе, приноси́мое тебѣ̀ не  пре́зри, ѻ҆́ч҃е, но па́че прїимѝ, и҆ ра́дости дх҃о́вныѧ  и҆спо́лни на́съ: да безъ закоснѣ́нїѧ поклони́мсѧ ра́цѣ,  и҆дѣ́же лежа́тъ честны̑ѧ мо́щи твоѧ̑, и҆сцѣле́нїе всѣ̑мъ  да́рꙋюще. 
Принесе́сѧ моли́тва твоѧ̀ и҆ сле́зы къ бг҃ꙋ, ꙗ҆́кѡ  бл҃гоꙋха́нный ѳѷмїа́мъ, и҆ же́ртва непоро́чна и҆  благопрїѧ́тна, и҆ менє̀ не забꙋ́ди хода́тайствомъ твои́мъ  ко прест҃ѣ́й трⷪ҇цѣ, и҆ да́ждь ми́лость ненави́дѧщымъ мѧ̀,  и҆ враждꙋ́ющымъ мѝ, и҆ ѿ сме́ртныѧ глꙋбины̀ и҆зба́ви ны̀. 
Всепрпⷣбномꙋ житїю̀ поревнова́въ бг҃оно́сныхъ  ѻ҆ц҃є́въ, ѿ вѣ́ка бг҃оꙋго́днѡ пожи́вшихъ, ѻ҆́ч҃е  мїхаи́ле, и҆ во ю҆ро́дствѣ хрⷭ҇та̀ ра́ди всю̀ жи́знь твою̀  мꙋ́ченически сконча́вый, бꙋ́йство нелѣ́пое ѿ менє̀  ѿженѝ. 
Трⷪ҇ченъ: 
Вседержи́телю бж҃е, и҆ є҆ди́не неѡпредѣле́нный,  всели́сѧ въ мѧ̀ за неизрече́ннꙋю ми́лость, трисо́лнечный  влⷣко: и҆ ѡ҆зари́ мѧ, и҆ вразꙋмѝ, ꙗ҆́кѡ бл҃гоꙋтро́бенъ. 
Бг҃оро́диченъ: 
Хра́мъ ꙗ҆ви́ласѧ є҆сѝ бг҃а невмѣсти́магѡ,  пречи́стаѧ, хра́мъ и҆ менѐ тогѡ̀ покажѝ бжⷭ҇твенныѧ  благода́ти, прест҃а́ѧ влⷣчце, твои́ми мольба́ми, и҆  соблюдѝ невреди́ма. (с. 338) 
Конда́къ, гла́съ и҃. Подо́бенъ: Взбра́нной: 
Дх҃а ст҃а́гѡ си́лою оу҆подо́билсѧ є҆сѝ  бг҃оглагѡ́ливымъ дрє́внимъ прⷪ҇ро́кѡмъ, сказа́въ  безвѣ̑стнаѧ и҆ та̑йнаѧ, и҆ є҆́же го́дѣ сꙋдьба́мъ бж҃їимъ  въ сбытїѐ: и҆ и҆́на мнѡ́га чꙋдеса̀ ѡ҆ хрⷭ҇тѣ̀ сотвори́въ,  и҆ лю́ди оу҆диви́въ, торжествова́ти оу҆стро́илъ є҆сѝ  вопїю́щыѧ: сла́ва бг҃ꙋ прославлѧ́ющемꙋ ст҃ы̑ѧ своѧ̑. 
І҆́косъ: 
Оу҆подо́билсѧ є҆сѝ прⷪ҇ро́кꙋ а҆ввакꙋ́мꙋ, ѻ҆́ч҃е,  восхище́нъ си́лою бж҃їею ꙗ҆́кѡ на ѻ҆́блацѣ ѿ дале́че  страны̀, и҆ ѡ҆брѣ́лсѧ є҆сѝ во ѻ҆би́тели ст҃ы́ѧ трⷪ҇цы.  Ѻ҆́нъ бо ѿ і҆ерⷭ҇ли́ма а҆́гг҃ломъ несе́нъ бы́сть съ  пи́щею въ вавѷлѡ́нъ, и҆ та́мѡ прекормѝ данїи́ла прⷪ҇ро́ка,  и҆ вселе́ннꙋю оу҆дивѝ: ты́ же лю́ди твоѧ̑ возвесели́лъ  є҆сѝ, чꙋде́съ дѣ́йствомъ, и҆ мно́жество мона́хѡвъ твоемꙋ̀  житїю̀ оу҆диви́шасѧ, и҆ послѣ́дствꙋющихъ тебѣ̀  прекорми́лъ є҆сѝ ꙗ҆́дїю неги́блющею, но пребыва́ющею въ  жи́зни вѣ́чнѣй вопїю́щыѧ бг҃ꙋ: сла́ва прославлѧ́ющемꙋ  ст҃ы̑ѧ своѧ̑. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть, хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Бг҃опроти́внїи лю́дїе, є҆реті́чєскаѧ  мꙋ́дрствꙋющїи, ѕло́бою содержи́мїи распыха́хꙋсѧ сердцы̀  свои́ми, ви́дѧще на́съ почита́ющихъ честны̑ѧ мо́щи твоѧ̑, и҆  благода́рственнѡ хрⷭ҇тꙋ̀ взыва́ющихъ: сы́й бл҃гослове́нъ и҆  препросла́вленъ. 
Свѣ́тъ трисїѧ́ненъ пребж҃е́ственныѧ трⷪ҇цы въ  се́рдцы твое́мъ жили́ще себѣ̀ содѣ́ла. Ѿтꙋ́дꙋ  напо́лнивсѧ дх҃а ст҃а́гѡ, бг҃оно́сне ѻ҆́ч҃е, є҆реті́ческое  ѡ҆полче́нїе ѡ҆мрачи́лъ є҆сѝ, просвѣти́лъ же є҆сѝ  собо́ръ правосла́вныхъ, вѣ́рою хрⷭ҇тꙋ̀ бг҃ꙋ пою́щихъ: сы́й  бл҃гослове́нъ и҆ препросла́вленъ. 
Сокрꙋшѝ, прпⷣбне мїхаи́ле, мы̑шцы врагѡ́въ  мы́сленныхъ востаю́щихъ на мѧ̀, и҆ лꙋ́ки и҆́хъ сломѝ, и҆  стрѣ́лы (с. 339) притꙋпѝ моли́твами твои́ми, ꙗ҆́кѡ  дерзнове́нїе ве́лїе и҆мѣ́ѧ къ бг҃ꙋ, да возмогꙋ̀ пѣ́ти:  сы́й благослове́нъ и҆ препросла́вленъ. 
Бг҃оро́диченъ: 
Пе́щь проѡбразова́ше твоѐ ржⷭ҇тво̀, всенепоро́чнаѧ,  ѻ҆трокѡ́въ бо не ѡ҆палѝ: ꙗ҆́коже бо ни ложе́снъ твои́хъ  ѻ҆́гнь бжⷭ҇твенный. Тѣ́мже мо́лимъ тѧ̀: ѻ҆гнѧ̀ вѣ́чнагѡ  и҆зба́ви на́съ, дв҃о мт҃и влⷣчце. 
И҆́нъ. І҆рмо́съ: 
На по́ли деи́рѣ и҆ногда̀ мꙋчи́тель пе́щь поста́ви  на мꙋче́нїе бг҃оно́сныхъ, въ не́йже трѝ ѻ҆́троки  пѣсносло́вѧхꙋ є҆ди́наго бг҃а, трⷪ҇чнѡ воспѣва́хꙋ  глаго́люще: ѻ҆тє́цъ бж҃е, бл҃гослове́нъ є҆сѝ. 
Мїхаи́ла, вели́кагѡ а҆рхїстрати́га, первостоѧ́телѧ  престо́лꙋ прест҃ы́ѧ трⷪ҇цы, тезоиме́нство стѧжа́въ, всѣ̑мъ  нбⷭ҇нымъ невеще́ствєннымъ си́ламъ соѡбща́ешисѧ, прпⷣбне  ѻ҆́ч҃е, съ ни́ми хрⷭ҇тꙋ̀ взыва́ѧ: ѻ҆ц҃є́въ бж҃е,  благослове́нъ є҆сѝ. 
Кло́потъ де́мѡнскїй крⷭ҇та̀ зна́менїемъ неѧ́вственъ  сотвори́лъ є҆сѝ, и҆ клоко́щꙋщеесѧ мо́ре жите́йское  волна́ми сꙋе́тъ скорѣ́е є҆ле́нскїѧ бо́рзости прескочи́лъ  є҆сѝ, и҆ въ прꙋ́дныхъ мѣ́стѣхъ грѣха̀ не потопи́лсѧ  є҆сѝ, бг҃оно́сный ѻ҆́ч҃е, поѧ̀ хрⷭ҇тꙋ̀: ѻ҆ц҃є́въ бж҃е,  благослове́нъ є҆сѝ. 
Хрⷭ҇толюби́вомꙋ кнѧ́зю, прише́дшꙋ во ѻ҆би́тель  ст҃ы́ѧ трⷪ҇цы, и҆ мы́сль свою̀ и҆сповѣ́давшꙋ тѝ, є҆́же  воздви́гнꙋти хра́мъ ст҃ы́ѧ трⷪ҇цы во ѻ҆би́тели твое́й,  є҆мꙋ́же, ѻ҆́ч҃е, ꙗ҆́снѡ сказа́лъ є҆сѝ: а҆́ще сотвори́ши  сїѐ, всѧ́кое жела́нїе благо́е полꙋчи́ши, є҆́же и҆ бы́сть.  Тѣ́мже хрⷭ҇тꙋ̀ взыва́лъ є҆сѝ: ѻ҆ц҃є́въ бж҃е,  благослове́нъ є҆сѝ. 
Ско́ръ помо́щникъ бы́лъ є҆сѝ, прпⷣбне, є҆щѐ въ  жи́зни се́й бо ѻ҆би́тели ст҃ы́ѧ трⷪ҇цы: дале́че бо въ мо́ри  кꙋпцꙋ̀ съ корабле́мъ потоплѧ́емꙋ, и҆ тебѐ призва́вшꙋ на  по́мощь, и҆ ꙗ҆́кѡ мо́лнїѧ ско́ростїю по вода́мъ ходѧ̀,  сего̀ и҆зба́вилъ є҆сѝ ѿ потопле́нїѧ. 
Трⷪ҇ченъ: 
Оу҆́мъ нерожде́нный ѻ҆ц҃ъ, и҆ ѿ негѡ̀ сло́во  ро́ждшеесѧ, (с. 340) и҆ дх҃ъ бжⷭ҇твенный непости́жнѣ  и҆схо́денъ сы́й, бж҃е є҆динонача́льне трисо́лнечне, пою̀  тебѣ̀: благослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Оу҆мерщвле́нъ бы́хъ, пречⷭ҇таѧ, грѣхо́внымъ  ꙗ҆́домъ напое́нъ, и҆ притека́ю къ тебѣ̀ вѣ́рою, ро́ждшей  нача́льника живота̀. Твои́ми моли́твами раба̀ твоего̀  ѡ҆живѝ, и҆ и҆скꙋше́нїй и҆ страсте́й и҆зба́ви, є҆ди́на  чⷭ҇таѧ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Приноси́магѡ тебѣ̀ моле́нїѧ, прпⷣбне ѻ҆́ч҃е  мїхаи́ле, ѿ мно́жества твоемꙋ̀ житїю̀ послѣ́дствꙋющихъ не  пре́зри, но со оу҆се́рдїемъ прїи́мъ всѧ̑ ны̀ спасѝ,  хрⷭ҇тꙋ̀ вопїю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆мѣ́ѧ дх҃а ст҃а́го въ се́рдцы твое́мъ, ꙗ҆́кѡ  є҆ди́нъ бг҃оглаго́ливыхъ дре́внихъ прⷪ҇рѡ́къ, бꙋ̑дꙋщаѧ  ꙗ҆вле́ннѡ человѣ́кѡмъ сказа́лъ є҆сѝ, и҆ въ настоѧ́щее  сїѐ вре́мѧ да́рꙋй во́инствꙋ на́шемꙋ на ва́рвары побѣ́дꙋ,  бг҃оно́се ѻ҆́ч҃е. 
Ѿ земны́хъ къ нбⷭ҇нымъ ѻ҆би́телемъ пресла́внѡ  возше́лъ є҆сѝ, бг҃оно́се ѻ҆́ч҃е мїхаи́ле, и҆ та́мѡ,  прпⷣбныхъ че́сти сподо́бивсѧ, предстои́ши ст҃ѣ́й трⷪ҇цѣ,  и҆ зри́ши неизречє́ннаѧ, и҆́хже ѻ҆́ко не ви́дѣ, и҆  оу҆́хо не слы́ша, и҆ на се́рдце человѣ́кꙋ не взы́де,  ꙗ҆̀же оу҆гото́ва бг҃ъ лю́бѧщымъ є҆го̀. 
Бг҃оро́диченъ: 
Вели́комꙋ та́инствꙋ ржⷭ҇тва̀ твоегѡ̀ кто̀ не  оу҆диви́тсѧ, бцⷣе, и҆лѝ кі́й ѧ҆зы́къ земны́хъ, и҆лѝ  оу҆́мъ безпло́тныхъ и҆зрещѝ возмо́жетъ; па́че бо  є҆стества̀ и҆ смы́сла, бцⷣе, зижди́телѧ всѣ́хъ родила̀  є҆сѝ. 
И҆́нъ. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю (с. 341) предѣ́лъ песо́къ, и҆ содержа́й всѧ̑, тѧ̀  пое́тъ со́лнце, тѧ̀ сла́витъ лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ, во вѣ́ки. 
Волнꙋ́ющїйсѧ мо́й оу҆́мъ нелѣ́пыми страстьмѝ и҆  помышлє́нїи и҆сцѣлѝ, прпⷣбне, и҆ коле́блющеесѧ се́рдце  моѐ оу҆твердѝ, и҆ смꙋща́ющыѧ вѣ́тры дꙋ́шꙋ мою̀  оу҆ти́ши, да сла́влю хрⷭ҇та̀, содѣ́телѧ всѣ́хъ, во  вѣ́ки. 
Рꙋко́ю содержа́щагѡ всю̀ тва́рь бг҃а, и҆ человѣ́ка  созда́вшагѡ честнѣ́йша всеѧ̀ тва́ри за́пѡвѣди,  преподо́бне, соверши́лъ є҆сѝ, бг҃оꙋго́днѡ на землѝ жи́знь  твою̀ живѧ̀, и҆ во ю҆ро́дство хрⷭ҇та̀ ра́ди во́лею  преложи́всѧ, го́рдость и҆ тщесла́вїе ѿ себє̀ ѿри́нꙋлъ  є҆сѝ, пѣ́снь воспѣва́ѧ содѣ́телю всѣ́хъ во вѣ́ки. 
Пресвѵ́тера ди́внаго ѻ҆́наго во оу҆́жасъ приве́лъ  є҆сѝ, твои́мъ ди́внымъ и҆ чрез̾есте́ственнымъ  прехожде́нїемъ, во ѻ҆би́тель ст҃ы́ѧ трⷪ҇цы. ѽ чꙋ́до! ка́кѡ  ѡ҆брѣ́лсѧ є҆сѝ внꙋ́трь хра́ма со всѧ́кимъ  оу҆твержде́нїемъ заключе́на, дх҃ꙋ ст҃о́мꙋ сїѧ̑  дѣ́йствꙋющꙋ; 
И҆лїѝ ѻ҆гнено́сномꙋ, и҆зрѧ́дномꙋ прⷪ҇ро́кꙋ,  ѻ҆гнедохнове́нномꙋ оу҆мꙋ̀, начерта́вшемꙋ трⷪ҇ческꙋю си́лꙋ,  оу҆подо́билсѧ є҆сѝ, прпⷣбне ѻ҆́ч҃е мїхаи́ле,  бл҃гоче́стїѧ ре́вностїю всѧ́чески, и҆ па́ки во ю҆ро́дство  хрⷭ҇та̀ ра́ди преложи́сѧ: но добродѣ́тель оу҆таи́тисѧ не  возмо́же. 
Трⷪ҇ченъ: 
Гдⷭ҇онача́лїе безнача́льное, всеси́льнꙋ и҆ пребл҃гꙋ,  совершеннонача́льнꙋ, бл҃годѣ́йственнꙋ, неѡпредѣ́льнꙋ,  винꙋ̀ невино́внꙋ, твори́тельнꙋ, присносꙋ́щнꙋ,  промысли́тельнꙋ и҆ спаси́тельнꙋю всѣ́хъ, є҆ди́ницꙋ по  сꙋществꙋ̀, и҆ трⷪ҇цꙋ ли́цы сла́влю тѧ̀, бж҃е мо́й, вѣ́рнѡ  во вѣ́ки. 
Бг҃оро́диченъ: 
На землѝ возсїѧ̀ невече́рнее сл҃нце, ржⷭ҇тво́мъ  є҆́же и҆з̾ тебє̀ дѣ́вственнымъ, пречⷭ҇таѧ влⷣчце, и҆  человѣ́ки и҆зба́ви (с. 342) ѿ і҆́дѡльскагѡ помраче́ннагѡ  мра́ка. Тѣ́мже и҆ ны́нѣ мѧ̀ па́че тогѡ̀ бг҃онача́лїѧ  ѡ҆зарѝ лꙋча́ми, и҆ соблюдѝ твоего̀ раба̀. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Пахѡ́мїа вели́кагѡ чи́нꙋ а҆́гг҃льскомꙋ и҆ житїю̀  подража́въ, равноа́гг҃льнѡ во ѻ҆би́тели ст҃ы́ѧ трⷪ҇цы  пожи́лъ є҆сѝ: тѣ́мже и҆ равноа́гг҃льнꙋ по́честь ѿ бг҃а  сподо́билсѧ є҆сѝ прїѧ́ти. Мы́ же всѝ благоче́стнѡ тѧ̀  оу҆блажа́емъ, бг҃оно́сне ѻ҆́ч҃е мїхаи́ле. 
Пꙋте́мъ ходѧ̀ ведꙋ́щимъ въ црⷭ҇тво нбⷭ҇ное,  преподо́бно на землѝ житїѐ пожи́лъ є҆сѝ: и҆ въ бꙋ́йство  хрⷭ҇та̀ ра́ди во́лею преложи́всѧ, мра́зомъ и҆ зно́емъ, и҆ на  землѝ лега́нїемъ, а҆лка́нїемъ и҆ жа́ждею тѣ́ло твоѐ  оу҆дрꙋчи́лъ є҆сѝ, дꙋ́хъ же возвесели́лъ є҆сѝ. Тѣ́мже  тѧ̀ всѝ благоче́стнѡ оу҆блажа́емъ. 
Моле́нїй и҆ пѣ́нїй гла́сы оу҆слы́ши, бг҃оно́сне  ѻ҆́ч҃е мїхаи́ле, къ вѣ́рѣ же и҆ любвѝ вонмѝ  хрⷭ҇толюби́выхъ люде́й, и҆, ꙗ҆́кѡ ѻ҆течестволю́бецъ,  поборѝ врагѝ, ѻ҆́тче, вою́ющыѧ на ны̀, свы́ше бл҃года́тїю  покрыва́ѧ хва́лѧщыѧ тѧ̀. 
Бг҃оро́диченъ: 
И҆сцѣли́ла є҆сѝ сокрꙋше́нїе, всенепоро́чнаѧ, и҆  дрє́внїѧ стра̑сти земны́хъ, бг҃а поро́ждши цр҃ѧ̀ хрⷭ҇та̀,  поне́сшаго пло́тїю недꙋ́ги на́шѧ: тѣ́мже тѧ̀ всѝ ро́ди,  дв҃о влⷣчце, оу҆блажа́юще, бг҃оневѣ́сто, велича́емъ. 
И҆́нъ. І҆рмо́съ: 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ въ домꙋ̀ дв҃довѣ ѻ҆́трока своегѡ̀,  въ ни́хже посѣтѝ на́съ восто́къ съ высоты̀, и҆ напра́вилъ  ны̀ є҆́сть на пꙋ́ть ми́ра. 
Мы́сленное мо́ре страсте́й оу҆спи́въ поще́нїемъ, и҆  (с. 343) чꙋ́вственныѧ воды̀ разлива̑нїѧ мнѡ́га, є҆́зера  и҆льме́нѧ свирѣ́пѡ волнꙋ́ємы во́лны, и҆ жестокодыха́ющыѧ  вѣ́тры сло́вомъ оу҆кроти́лъ є҆сѝ, и҆ на пꙋ́ть ми́ра  напра́ви ны̀. 
Жи́лами слове́съ твои́хъ оу҆дави́лъ є҆сѝ ѕмі́ѧ,  хва́лѧщагосѧ ве́сь мі́ръ поглоти́ти, и҆ те́плыми слеза́ми  твои́ми къ бг҃ꙋ ѻ҆́гненное є҆гѡ̀ дыха́нїе погаси́лъ  є҆сѝ, и҆ безъ вѣ́сти сотвори́лъ є҆сѝ: тогѡ̀ зїѧ́нїѧ,  преподо́бне, и҆зба́ви, и҆ на пꙋ́ть ми́ра напра́ви ны̀. 
Ꙗ҆́кѡ мѡѷсе́й бг҃ови́децъ чꙋдодѣ́йствꙋѧ,  преподо́бне, мл҃твою во́дꙋ и҆з̾ землѝ и҆зве́лъ є҆сѝ,  ꙗ҆́же ꙗ҆́коже рѣка̀ ѻ҆би́льнѡ всю̀ ѻ҆би́тель напаѧ́ше,  и҆ съ плі́нѳами и҆ ка́менїемъ ладїи̑ пловꙋ́щыѧ на созда́нїе  це́ркве ст҃ы́ѧ трⷪ҇цы, въ ти́хое приста́нище приве́лъ  є҆сѝ, и҆ на пꙋ́ть ми́ра напра́ви ны̀. 
Прпⷣбне бг҃оно́сне ѻ҆́ч҃е мїхаи́ле, ꙗ҆́коже не  да́лъ є҆сѝ мꙋжє́мъ кро́ве и҆ льстѝ въ расхище́нїе  ѻ҆би́тели, въ не́йже мона́шеское житїѐ проходи́лъ є҆сѝ:  та́кѡ ѡ҆клевета́ющыѧ на́съ смирѝ, и҆ грѣхо́внꙋю печа́ль  ѿженѝ, и҆ сердца̀ на̑ша ра́дости и҆спо́лни, и҆ на пꙋ́ть  ми́ра напра́ви ны̀. 
Трⷪ҇ченъ: 
Є҆ди́но гдⷭ҇ство и҆ трисїѧ́нное, є҆ди́нственное  бг҃онача́лїе трисо́лнечное, пѣвцы̀ прїимѝ твоѧ̑  бг҃олѣ́пнѡ, и҆ прегрѣше́нїй и҆зба́ви, и҆ и҆скꙋше́нїй  лю́тыхъ, и҆ вско́рѣ ми́ръ пода́ждь человѣколю́бнѡ, и҆  цр҃кве́й соедине́нїе, и҆ на пꙋ́ть ми́ра напра́ви ны̀. 
Бг҃оро́диченъ: 
Во оу҆тро́бꙋ, хрⷭ҇тѐ сп҃се мо́й, двⷭ҇твеннꙋю  всели́всѧ, ꙗ҆ви́лсѧ є҆сѝ мі́рꙋ всемꙋ̀ бг҃омꙋ́жнѡ,  неизмѣ́ненъ, неслїѧ́ненъ вои́стиннꙋ: и҆ ѡ҆бѣща́лъ є҆сѝ  всегда̀ съ твои́ми рабы̑ бы́ти ꙗ҆́вѣ. Тѣ́мже тебѐ  ро́ждшїѧ моли́твами, ми́ръ мі́рꙋ твоемꙋ̀ оу҆стро́й, и҆ на  пꙋ́ть ми́ра напра́ви ны̀. 
Свѣти́ленъ. Подо́бенъ: Прⷪ҇ро́цы: 
Пресвѣ́тлый свѣти́льникъ неꙋгаси́мый, ѿ восто́ка  (с. 344) мы́сленнагѡ сл҃нца хрⷭ҇та̀, ꙗ҆́кѡ свѣтоза́рнаѧ  лꙋча̀ возсїѧ́въ, мра́чнꙋю странꙋ̀ на за́падѣ и҆ сѣ́верѣ  просвѣти́лъ є҆сѝ свѣ́тлостїю слове́съ и҆ добродѣ́тели  дѣѧ́нїемъ: є҆мꙋ́же не преста́й молѧ́сѧ, є҆́же въ ми́рѣ  сохрани́ти, мїхаи́ле прпⷣбне, па́мѧть твою̀ почита́ющыѧ. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Премꙋ́дрость ѵ҆поста́снꙋю и҆ пресꙋ́щное сло́во, и҆  врача̀ всѣ́хъ ро́ждшаѧ, всечⷭ҇таѧ бцⷣе, гноє́нїѧ и҆  ꙗ҆́звы и҆сцѣлѝ дꙋ́шъ на́шихъ, и҆ сохранѧ́й неврє́дны  всѧ́кагѡ врагѡ́въ нахо́да, всегда́ тѧ молѧ́щыѧ, застꙋ́пнице  мі́ра бл҃га́ѧ. 
На хвали́техъ стїхи̑ры, на д҃, гла́съ и҃. Подо́бенъ:  Ѽ пресла́внагѡ чꙋдесѐ! 
Ѽ пресла́внагѡ чꙋдесѐ, ꙳ въ не́мощнѣмъ тѣлесѝ  ꙗ҆́кѡ безпло́тенъ, ꙳ оу҆се́рднѡ тебѐ сама́го бг҃ꙋ  возложи́въ, прпⷣбне мїхаи́ле, ꙳ всю̀ жи́знь твою̀  мꙋ́ченически хрⷭ҇то́вы ра́ди любвѐ сконча́лъ є҆сѝ, ꙳  плотскі̑ѧ стра̑сти препобѣди́лъ є҆сѝ, ꙳ и҆ ве́лїй  чꙋдотво́рецъ бы́лъ є҆сѝ. ꙳ Тогѡ̀ ра́ди зове́мъ хрⷭ҇тꙋ̀: ꙳  спасѝ, бж҃е, дꙋ́шы на́шѧ, ꙗ҆́кѡ благоꙋтро́бенъ. 
Ѽ пресла́внагѡ чꙋдесѐ, ꙳ и҆спо́лнено стра́ха и҆  ра́дости дꙋхо́вныѧ, ꙳ мона́хѡвъ мно́жество, ꙳ въ  прехожде́нїе бг҃оно́снагѡ ѻ҆ц҃а̀ мїхаи́ла: ꙳ ꙗ҆́кѡ бо  мо́лнїѧ восходѧ́щи ѿ восто́ка до за́пада, ꙳ ѡ҆брѣ́тесѧ во  ѻ҆би́тели прест҃ы́ѧ трⷪ҇цы, ꙳ во хра́мѣ со всѧ́кимъ  оу҆твержде́нїемъ заключе́ннѣмъ и҆ неразрꙋши́мѣмъ. ꙳ Семꙋ̀  дивѧ́щесѧ зовѧ́хꙋ хрⷭ҇тꙋ̀: ꙳ спасѝ, бж҃е, дꙋ́шы на́шѧ,  ꙗ҆́кѡ благоꙋтро́бенъ. 
Ѽ пресла́внагѡ чꙋдесѐ, ꙳ во́льнымъ ю҆ро́дствомъ  твои́мъ хрⷭ҇та̀ ра́ди, ꙳ соверши́сѧ дꙋхо́внаѧ мꙋ́дрость въ  тебѣ̀, ѻ҆́ч҃е мїхаи́ле. ꙳ Нищетꙋ̀ хрⷭ҇то́вꙋ возлюби́въ, ꙳  ꙗ҆ре́мъ гдⷭ҇ень на сѧ̀ взѧ́лъ є҆сѝ, посто́мъ и҆  бдѣ́нїемъ тѣ́ло твоѐ оу҆дрꙋчи́лъ є҆сѝ, ꙳ и҆ на высотꙋ̀  добродѣ́телей возше́лъ є҆сѝ, ꙳ высотꙋ̀ хрⷭ҇то́вы та́йныѧ  добро́ты зри́ши. ꙳ Тогѡ̀ (с. 345) ра́ди зове́мъ хрⷭ҇тꙋ̀: ꙳  спасѝ, бж҃е, дꙋ́шы на́шѧ, ꙗ҆́кѡ благоꙋтро́бенъ. 
Ѽ пресла́внагѡ чꙋдесѐ, ꙳ ꙗ҆́кѡ дѣ́йствомъ  ст҃а́гѡ дх҃а, ꙳ высѡ́каѧ и҆ ди̑внаѧ прⷪ҇ро́чєскаѧ  вѣща̑нїѧ, ꙳ преподо́бномꙋ и҆ бг҃оно́сномꙋ ѻ҆ц҃ꙋ̀ мїхаи́лꙋ,  ꙳ безвѣ̑стнаѧ и҆ та̑йнаѧ ѿкры́шасѧ, ꙳ и҆ є҆́же го́дѣ  сꙋдьба́мъ бж҃їимъ, ꙳ и҆ мнѡ́гимъ бы́сть во спасе́нїе. ѽ  каково̀ дарова́нїе на́мъ дарова́сѧ, ꙳ є҆гѡ́же ра́ди,  хрⷭ҇тѐ, спасѝ, бж҃е, дꙋ́шы на́шѧ, ꙳ ꙗ҆́кѡ благоꙋтро́бенъ. 
Сла́ва, гла́съ є҃. Самогла́сенъ: 
Бжⷭ҇твеннымъ ѻ҆гне́мъ разжиза́емь, и҆ свѣ́томъ  просвѣща́емь прест҃ы́ѧ трⷪ҇цы, мꙋ́дре, пред̾ѡчи́стилъ  є҆сѝ себѐ, бг҃оно́се мїхаи́ле, воздержа́нїемъ и҆  чистото́ю, и҆ вра̑жїѧ побѣди́лъ є҆сѝ совѣ́ты и҆  кова̑рства, и҆ на ре́вность бж҃е́ственнꙋю подви́гнꙋвъ съ  собо́ю мона́хѡвъ мно́жєства, преѡби́дѣти привре́мєннаѧ  оу҆вѣща́лъ є҆сѝ. Тѣ́мже въ славослове́нїи тебѐ  оу҆блажа́емъ: моли́сѧ, прпⷣбне, є҆ди́номꙋ сердцевѣ́дцꙋ  хрⷭ҇тꙋ̀ бг҃ꙋ, да пощади́тъ дꙋ́шы на́шѧ. 
И҆ ны́нѣ, бг҃оро́диченъ, гла́съ то́йже: 
Стра́шно и҆ пресла́вно, и҆ ве́лїе та́инство,  невмѣсти́мый во чре́во вмѣща́етсѧ, и҆ мт҃и по ржⷭ҇твѣ̀  дв҃а па́ки пребы́сть: бг҃а бо родѝ и҆з̾ неѧ̀ воплоще́нна.  Томꙋ̀ возопїе́мъ, томꙋ̀ пѣ́снь рце́мъ, со а҆́гг҃лы  воспѣва́юще: ст҃ъ є҆сѝ, безнача́льный бж҃е, и҆́же на́съ  ра́ди вочеловѣ́чивыйсѧ, сла́ва тебѣ̀. 
Славосло́вїе вели́кое, и҆ ѿпꙋ́стъ. На лїтꙋргі́и:  Бл҃жє́нна пра́здника, и҆ ст҃а́гѡ пѣ́снь ѕ҃. Прокі́менъ:  Честна̀ предъ гдⷭ҇емъ сме́рть преподо́бныхъ є҆гѡ̀.  А҆пⷭ҇лъ къ корі́нѳѧнѡмъ, зача́ло рл҃а. А҆ллилꙋ́їа:  Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. Є҆ѵⷢ҇лїе ѿ лꙋкѝ, зача́ло к҃д.  Прича́стный: Въ па́мѧть вѣ́чнꙋю бꙋ́детъ  пра́ведникъ: 


(с. 346) 
Мѣ́сѧца тогѡ́же въ в҃і-й де́нь. 
Ст҃ы́ѧ мꙋ́ченицы татїа́ны: 
Въ то́йже де́нь ст҃а́гѡ ѻ҆ц҃а̀ са́ввы, а҆рхїепⷭ҇копа  се́рбскагѡ. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры пра́здника, гла́съ  и҃. Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, ꙳ а҆́ще и҆ крести́тисѧ претерпѣ́лъ є҆сѝ  пло́тїю, безгрѣ́шне, ꙳ свободи́ти мі́ръ ѿ грѣха̀ хотѧ̀,  ꙳ но бг҃а тѧ̀ мы̀ вѣ́дꙋще, сла́вимъ: ꙳ крести́всѧ бо  и҆зба́вилъ є҆сѝ ѿ рабо́ты ꙳ дꙋ́шы на́шѧ. 
Гдⷭ҇и, є҆гда̀ на і҆ѻрда̑нскїѧ стрꙋи̑, ꙳  воплоти́всѧ прише́лъ є҆сѝ, ꙳ да ѡ҆свѧти́ши во́дꙋ ꙳  сла́внымъ твои́мъ креще́нїемъ, і҆ѡа́ннꙋ тво́й ве́рхъ ꙳  преклони́ти и҆зво́лилъ є҆сѝ ꙳ и҆ креща́ешисѧ ѿ раба̀, ꙳  да спасе́ши дꙋ́шы на́шѧ. 
Гдⷭ҇и, ꙳ спастѝ восхотѣ́въ ѿ ле́сти мі́ръ, ꙳  є҆го́же созда́лъ є҆сѝ, ꙳ и҆зъ неискꙋсобра́чныѧ дв҃ы ꙳  воплоти́тисѧ и҆зво́лилъ є҆сѝ: ꙳ и҆ а҆да́ма ѿ тлѝ  и҆зба́вилъ є҆сѝ, ꙳ ꙗ҆́кѡ человѣколю́бецъ, ꙳ и҆  крести́всѧ же дарова́лъ є҆сѝ просвѣще́нїе ꙳ дꙋша́мъ  на́шымъ. 
И҆́ны стїхи̑ры ст҃ы́ѧ, гла́съ в҃. Подо́бенъ: Є҆гда̀  ѿ дре́ва: 
Є҆гда̀ дх҃а свѣ́томъ ѡ҆сїѧва́ема бога́тнѡ,  бога́тство возненави́дѣла є҆сѝ, є҆ди́но возлюби́вши  нбⷭ҇ное, въ мꙋ́ченическꙋю крѣ́пость ꙗ҆́вѣ ѡ҆блекла́сѧ  є҆сѝ, и҆ къ безмѣ̑рнымъ болѣ́знемъ ѿлꙋчи́ласѧ є҆сѝ.  Тѣ́мже врага̀ низложи́вши, побѣ́ды и҆сплела̀ є҆сѝ  вѣнцы̀, мꙋ́ченице страстоте́рпице пресла́внаѧ. (с. 347) 
Є҆гда̀ смра́дъ пло́ти и҆ грѣха̀ пла́мень,  честна́ѧ, оу҆гаси́ла є҆сѝ росо́ю бжⷭ҇твеннагѡ дх҃а,  содѣ́йствꙋющагѡ тебѣ̀, тогда̀ ѕвѣ́ри ѡ҆бꙋзда́ла є҆сѝ  посредѣ̀ сꙋди́ща, тѣ́ло твоѐ преда́вши на ра̑ны мꙋ́жески.  тѣ́мже врага̀ низложи́вши, побѣ́ды и҆сплела̀ є҆сѝ  вѣнцы̀, ѽ татїа́но бг҃облаже́ннаѧ! 
Ни ме́чь, ни ѻ҆́гнь, ни ра̑ны, ни скѡ́рби, ни  гла́дъ, ни всѧ́кїй ви́дъ мꙋче́нїѧ твоегѡ̀, є҆́же ко гдⷭ҇ꙋ  притꙋпи́ша раче́нїѧ: разжже́ннымъ бо се́рдцемъ того̀  и҆́щꙋщи, всѧ̑ ви́димаѧ є҆ди́нощи ѡ҆плева́ла є҆сѝ,  мꙋ́ченице, и҆ внꙋ́трь бжⷭ҇твеннагѡ черто́га всели́ласѧ  є҆сѝ, невѣ́ста всѣ́хъ цр҃ѧ̀ бы́вши. 
Сла́ва, и҆ ны́нѣ, гла́съ є҃: 
Зрѧ́щи тѧ̀ є҆стество̀ всѧ́кое земноро́дныхъ, на́га  въ вода́хъ содѣ́телѧ креще́нїѧ просѧ́ща, и҆змѣнѧ́шесѧ  стра́хомъ и҆ оу҆жаса́шесѧ: прⷣте́ча же тре́петомъ  содержи́мь бѧ́ше, не смѣ́ѧ прибли́житисѧ тебѣ̀: мо́ре  побѣжѐ, і҆ѻрда́нъ стрꙋи̑ возвратѝ: го́ры взыгра́шасѧ  зрѧ́ще, и҆ а҆́гг҃льскїѧ си̑лы оу҆дивлѧ́хꙋсѧ, глаго́люще: ѽ  чꙋдесѐ! сп҃съ ѡ҆бнажа́етсѧ, ѡ҆дѣ́ѧти хотѧ̀ во спасе́нїе  человѣ́ки и҆ ѡ҆бновле́нїе. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ: 
Ны́нѣ прⷪ҇ро́чески возопїи́мъ гдⷭ҇ꙋ: ꙗ҆ви́лсѧ  є҆сѝ на́мъ, сп҃се на́шъ и҆ зижди́телю, сокрꙋши́лъ же  є҆сѝ, сло́ве, ѕмі́євъ оу҆ста̀ во і҆ѻрда́нѣ, ꙗ҆́кѡ  ще́дръ, и҆ ѡ҆слѣплє́нныѧ свѣ́томъ твои́мъ, хрⷭ҇тѐ,  просвѣти́лъ є҆сѝ. бл҃гослове́нъ, ꙗ҆вле́йсѧ бж҃е на́шъ,  сла́ва тебѣ̀. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Держа́вꙋ на врагѝ креще́нїемъ твои́мъ, сло́ве,  да́лъ є҆сѝ на́мъ любо́вїю чтꙋ́щымъ твоѐ смотре́нїе,  є҆́же во́лею соверши́лъ є҆сѝ, разрѣши́въ человѣ́ки ѿ  клѧ́твы во є҆де́мѣ прибы́вшїѧ, є҆мꙋ́же пое́мъ:  бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀. (с.  348) 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
И҆̀же ѡ҆ а҆да́мѣ въ ри̑зы кѡ́жныѧ, во́лею и҆ногда̀  ѡ҆бле́кшїисѧ паде́нїемъ, въ стрꙋѧ́хъ і҆ѻрда́нскихъ  совле́кшесѧ дне́сь креще́нїемъ гдⷭ҇нимъ, бг҃осло́вѧще со  а҆́гг҃лы томꙋ̀ возопїе́мъ: бл҃гослове́нъ, ꙗ҆вле́йсѧ бж҃е  на́шъ, сла́ва тебѣ̀. 
Сла́ва, и҆ ны́нѣ, гла́съ то́йже, самогла́сенъ: 
Воспои́мъ, вѣ́рнїи, є҆́же ѡ҆ на́съ бж҃їѧ  благодѣѧ́нїѧ вели́чество: ѡ҆ на́шемъ бо прегрѣше́нїи бы́въ  чл҃вѣ́къ, на́шимъ ѡ҆чище́нїемъ ѡ҆чища́етсѧ во і҆ѻрда́нѣ,  є҆ди́нъ чи́стый и҆ нетлѣ́нный, ѡ҆свѧща́ѧй менѐ и҆ во́ды,  и҆ главы̑ ѕмїє́въ сокрꙋша́ѧй въ водѣ̀. Почерпе́мъ оу҆̀бо  во́дꙋ съ весе́лїемъ, бра́тїе: благода́ть бо дх҃а, вѣ́рнѡ  почерпа́ющымъ, неви́димѡ подава́етсѧ ѿ хрⷭ҇та̀ бг҃а, и҆  сп҃са дꙋ́шъ на́шихъ. 
Тропа́рь пра́здника, гла́съ а҃: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ: и҆ дх҃ъ, въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва тебѣ̀. 
На оу҆́трени. 
По а҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
І҆ѻрда́не рѣко̀, что̀ оу҆диви́лсѧ є҆сѝ, зрѧ̀  неви́димаго на́га; ви́дѣхъ и҆ вострепета́хъ, речѐ: и҆  ка́кѡ бо сегѡ̀ не хотѣ́хъ оу҆страши́тисѧ и҆ заитѝ;  а҆́гг҃ли є҆гѡ̀ оу҆страши́шасѧ зрѧ́ще, оу҆жасе́сѧ нб҃о, и҆  землѧ̀ вострепета̀, и҆ смѧте́сѧ мо́ре, и҆ всѧ̑ ви̑димаѧ и҆  неви̑димаѧ. хрⷭ҇то́съ ꙗ҆ви́сѧ на і҆ѻрда́нѣ, ѡ҆свѧти́ти  во́ды. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҃: Поⷣ:  Свирѣ́лей па́стырскихъ: 
Креща́етсѧ хрⷭ҇то́съ, просвѣща́ѧй мі́ръ, съ высоты̀  ѻ҆ц҃ъ (с. 349) свидѣ́тельствова, гл҃го́лѧ: се́й є҆́сть  сн҃ъ мо́й, въ не́мже благоизво́лихъ, тогѡ̀ послꙋ́шайте. се́й  є҆́сть просвѣща́ѧй вселе́ннꙋю благоꙋтро́бїемъ свои́мъ,  крести́выйсѧ и҆ спасы́й ꙗ҆́кѡ бг҃ъ ро́дъ человѣ́ческїй. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на и҃, и҆ ст҃ы́ѧ на  д҃. 
Канѡ́нъ пра́здника. 
Гла́съ в҃. Пѣ́снь а҃. І҆рмо́съ: 
Глꙋбины̀ ѿкры́лъ є҆́сть дно̀, и҆ сꙋ́шею своѧ̑  влече́тъ, въ не́й покры́въ проти̑вныѧ, крѣ́пкїй во  бра́нѣхъ гдⷭ҇ь, ꙗ҆́кѡ просла́висѧ. 
А҆да́ма и҆стлѣ́вшаго ѡ҆бновлѧ́етъ стрꙋѧ́ми  і҆ѻрда́нскими, и҆ ѕмїє́въ главы̑ гнѣздѧ́щихсѧ сокрꙋша́етъ  цр҃ь вѣкѡ́въ гдⷭ҇ь, ꙗ҆́кѡ просла́висѧ. 
Ѻ҆гне́мъ бжⷭ҇тва̀ невеще́ственнымъ, въ пло́ть  веще́ственнꙋ ѡ҆дѣ́ѧвсѧ, і҆ѻрда́нскою ѡ҆блага́етсѧ водо́ю,  воплоще́йсѧ ѿ дв҃ы гдⷭ҇ь, ꙗ҆́кѡ просла́висѧ. 
Скве́рнꙋ ѡ҆мыва́ѧй человѣ́кѡвъ, си́мъ ѡ҆чи́щсѧ во  і҆ѻрда́нѣ, и҆̀мже восхотѣ́въ оу҆подо́бисѧ, є҆́же бѣ̀  пребы́въ, сꙋ́щыѧ во тмѣ̀ просвѣща́ѧй гдⷭ҇ь, ꙗ҆́кѡ  просла́висѧ. 
Канѡ́нъ ст҃ы́ѧ, творе́нїе і҆гна́тїево. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Мч҃ническими ѡ҆заре́на свѣтлостьмѝ, чи́стомꙋ  предстои́ши, мꙋ́ченице, женихꙋ̀ твоемꙋ̀, дꙋшетлѣ́нныхъ  прегрѣше́нїй просѧ́щи и҆зба́витисѧ хва́лѧщымъ тѧ̀. 
Бога́тство тлѣ́нное, мꙋ́ченице, соверше́ннѡ  пренебрегла̀ є҆сѝ, на нб҃сѣ́хъ нетлѣ́нное и҆  пребыва́ющее и҆́щꙋщи оу҆се́рднѡ: и҆ ра́дꙋющисѧ прошла̀  є҆сѝ мꙋ́ченическое страда́нїе. 
Къ ра́намъ, къ болѣ́знемъ и҆ бїе́нїємъ  многови̑днымъ безбоѧ́зненнѡ, мꙋ́ченице, ѿлꙋчи́ласѧ є҆сѝ:  (с. 350) споспѣшествꙋ́ющꙋю бо и҆мѣ́ла є҆сѝ благода́ть  сп҃совꙋ, и҆ оу҆крѣплѧ́ющꙋю тѧ̀. 
Бг҃оро́диченъ: 
И҆сто́чникъ безстра́стїѧ ро́ждшаѧ, оу҆ѧ́звленнаго  страстьмѝ, ѻ҆трокови́це, и҆сцѣлѝ, и҆ ѻ҆гнѧ̀ вѣ́чнагѡ  и҆схи́ти мѧ̀, є҆ди́на бг҃облагода́тнаѧ. 
Пѣ́снь г҃. І҆рмо́съ: 
Крѣ́пость даѧ́й лю́демъ на́шымъ гдⷭ҇ь, и҆ ро́гъ  пома́занныхъ свои́хъ возносѧ́й, ѿ дв҃ы ражда́етсѧ,  грѧде́тъ же ко креще́нїю. томꙋ̀, вѣ́рнїи, возопїи́мъ:  нѣ́сть ст҃ъ, ꙗ҆́кѡ бг҃ъ на́шъ. 
Непло́днаѧ дре́вле и҆ безча́днаѧ лю́тѣ, дне́сь  весели́сѧ, хрⷭ҇то́ва цр҃ковь: водо́ю бо и҆ дх҃омъ сы́нове  тебѣ̀ роди́шасѧ, вѣ́рою взыва́юще: нѣ́сть ст҃ъ, ꙗ҆́коже  бг҃ъ на́шъ. 
Ве́лїимъ гла́сомъ въ пꙋсты́ни вопїе́тъ прⷣте́ча:  хрⷭ҇тꙋ̀ оу҆гото́вайте пꙋти̑, и҆ стези̑ бг҃ꙋ на́шемꙋ пра̑вы  содѣ́лайте, вѣ́рою взыва́юще: нѣ́сть ст҃ъ, ꙗ҆́коже бг҃ъ  на́шъ. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть пра́веденъ па́че тебє̀, гдⷭ҇и. 
Не поколеба̀ столпа̀ твоегѡ̀ се́рдца сте́кшее мꙋ́къ  треволне́нїе, оу҆тверди́сѧ бо на ка́мени любвѐ хрⷭ҇то́вы,  всехва́льнаѧ. Къ немꙋ́же взыва́ла є҆сѝ: ꙗ҆́кѡ нѣ́сть  ст҃ъ па́че тебє̀, гдⷭ҇и. 
Человѣ́ческꙋю не́мощь понесы́й, вперѝ си́лою  не́мощь твою̀ на некрѣ́пкаго ѕмі́ѧ. Тѣ́мъ, мꙋ́ченице, на  зе́млю низве́ргла є҆сѝ, вѣ́рнѡ зовꙋ́щи: ꙗ҆́кѡ нѣ́сть  ст҃ъ па́че тебє̀, гдⷭ҇и. 
Пото́ки и҆зсꙋши́ла є҆сѝ беззако́нїѧ стрꙋѧ́ми  крове́й твои́хъ, бл҃же́ннаѧ, сла́дости же пото́ка ны́нѣ  наслажда́ешисѧ, и҆ во свѣ́тѣ невече́рнѣмъ ѡ҆бита́еши,  зовꙋ́щи: ꙗ҆́кѡ нѣ́сть ст҃ъ па́че тебє̀, гдⷭ҇и. 
Бг҃оро́диченъ: 
Зача́тїе и҆ рождество̀ твоѐ па́че сло́ва, вѣ́ки бо  (с. 351) созда́вшаго сло́вомъ родила̀ є҆сѝ, и҆зба́вльшаго  безслове́сїѧ мі́ра концы̀, ѻ҆трокови́це неискꙋсомꙋ́жнаѧ:  є҆го́же молѝ всегда̀, є҆́же спастѝ на́съ. 
Конда́къ мꙋ́ченицы, гла́съ д҃. Подо́бенъ: Ꙗ҆ви́лсѧ  є҆сѝ дне́сь: 
Свѣ́тлѡ во страда́нїи твое́мъ возсїѧ́ла є҆сѝ,  страстоте́рпице, ѿ крове́й твои́хъ приспещре́на, и҆ ꙗ҆́кѡ  кра́снаѧ голꙋби́ца къ нб҃сѝ возлетѣ́ла є҆сѝ, татїа́но:  тѣ́мже молѝ при́снѡ за чтꙋ́щыѧ тѧ̀. 
Сѣда́ленъ, гла́съ д҃. Подо́бенъ: Ско́рѡ предварѝ: 
Сꙋгꙋ́бъ соверши́вши, мꙋ́ченице, по́двигъ на землѝ,  сꙋгꙋ́бъ и҆ вѣне́цъ сподо́биласѧ є҆сѝ прїѧ́ти ѿ рꙋкѝ  жениха̀ твоегѡ̀: пости́ласѧ бо є҆сѝ, стра̑сти плотскі̑ѧ  ѡ҆бꙋзда́ющи, пострада́вши же зако́ннѡ, врага̀ низложи́ла  є҆сѝ. Тѣ́мже мольба́ми твои́ми спаси́ ны ѿ напа́стей. 
Сла́ва, и҆ ны́нѣ, гла́съ и҆ подо́бенъ то́йже: 
Свѣ́томъ ꙗ҆́кѡ ри́зою ѡ҆дѣѧ́йсѧ, стрꙋѧ́ми  ѡ҆дѣва́етсѧ і҆ѻрда́нскими хрⷭ҇то́съ бг҃ъ на́шъ, свы́ше  свидѣ́тельствꙋющꙋ ѻ҆ц҃ꙋ̀ сопресто́льнаго, до́лѣ прише́дшꙋ  дх҃ꙋ сла́вы: то́й є҆́сть просвѣща́ѧй и҆ ѡ҆свѧща́ѧй на́съ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, гла́съ тво́й, є҆го́же ре́клъ  є҆сѝ, гла́съ вопїю́щагѡ въ пꙋсты́ни, ꙗ҆́кѡ возгремѣ́лъ  є҆сѝ надъ вода́ми мно́гими, твоемꙋ̀ свидѣ́тельствꙋѧй  сн҃ꙋ, ве́сь бы́въ соше́дшагѡ дх҃а, возопѝ: ты̀ є҆сѝ  хрⷭ҇то́съ, бж҃їѧ мꙋ́дрость и҆ си́ла. 
Ѡ҆чища́емое со́лнце кто̀ ви́дѣ, проповѣ́дникъ  вопїе́тъ, пресвѣ́тлое є҆стество́мъ; да тебѐ вода́ми  сїѧ́нїе сла́вы, ѻ҆ц҃а̀ ѻ҆́бразъ присносꙋ́щнагѡ ѡ҆мы́ю, и҆  сѣ́но сы́й ѻ҆гню̀ прикоснꙋ́сѧ твоегѡ̀ бж҃ества̀: ты́ бо  є҆сѝ хрⷭ҇то́съ, бж҃їѧ мꙋ́дрость и҆ си́ла. 
Ꙗ҆ви́въ бжⷭ҇твенное, є҆́же и҆мѣ̀, бл҃гоговѣ́нїе  мѡѷсе́й прилꙋчи́всѧ тебѣ̀: ꙗ҆́кѡ бо и҆з̾ кꙋпины́ тѧ  возгласи́вша (с. 352) разꙋмѣ̀, а҆́бїе ѿвратѝ лицѐ.  А҆́зъ же ка́кѡ тѧ̀ ви́жꙋ ꙗ҆́снѡ; и҆лѝ ка́кѡ рꙋ́кꙋ положꙋ̀  на тѧ̀; ты́ бо є҆сѝ хрⷭ҇то́съ, бж҃їѧ мꙋ́дрость и҆ си́ла. 
Дꙋше́вное соверша́ѧ мꙋ́дрѣ, и҆ сло́вомъ почте́ный,  бездꙋ́шныхъ стыждꙋ́сѧ. А҆́ще бо крещꙋ́ тѧ, клеве́тна мѝ  є҆́сть ѻ҆гне́мъ дымѧ́щаѧсѧ гора̀, побѣ́гшее же мо́ре на  дво́е, и҆ і҆ѻрда́нъ се́й возврати́выйсѧ: ты́ бо є҆сѝ  хрⷭ҇то́съ, бж҃їѧ мꙋ́дрость и҆ си́ла. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. Тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Красно̀ дꙋше́вное оу҆строе́нїе, благолѣ́пїемъ  благоче́стїѧ татїа́на носѧ́щи, є҆ще́ же мꙋче́нїѧ свѣ́томъ  пресла́внѡ сїѧ́ющи, къ чи́стомꙋ женихꙋ̀ вселѧ́етсѧ. 
Желѣ́зомъ твоѐ лицѐ стрꙋ́жꙋщыѧ пребеззакѡ́нныѧ  невидѣ́нїемъ нбⷭ҇нїи а҆́гг҃ли мꙋ́чахꙋ, по́сланнїи къ твое́й  ѿ бг҃а, мꙋ́ченице, по́мощи, и҆̀же твоемꙋ̀ терпѣ́нїю  оу҆диви́шасѧ. 
Зако́ннѡ хрⷭ҇та̀ проповѣ́дающи, побѣди́ла є҆сѝ  пребеззако́ннꙋющыѧ: же́ртва же непоро́чна, благопрїѧ́тна,  соверше́ннѣйшаѧ томꙋ̀ принесла́сѧ є҆сѝ, взыва́ющи: тебѐ  лю́бѧщи, сп҃се, закала́юсѧ. 
Бг҃оро́диченъ: 
Ко приста́нищꙋ ти́хомꙋ мѧ̀ напра́ви, бг҃оневѣ́сто  всест҃а́ѧ: бꙋ́рѧ бо мѧ̀ волнꙋ́етъ, и҆ смꙋще́нїе грѣха̀  лю́тѣ, вѣ́тры коле́блемь лꙋка́выхъ дꙋхѡ́въ ѡ҆скорблѧ́ющихъ  мѧ̀. 
Пѣ́снь є҃. І҆рмо́съ: 
І҆и҃съ, живота̀ нача́льникъ, разрѣши́ти ѡ҆сꙋжде́нїе  грѧде́тъ а҆да́ма первозда́ннагѡ: ѡ҆чище́нїй же, ꙗ҆́кѡ бг҃ъ,  не тре́бꙋѧ, па́дшаго ѡ҆чища́етъ во і҆ѻрда́нѣ: въ не́мже  враждꙋ̀ оу҆би́въ, преимꙋ́щь всѧ́къ оу҆́мъ ми́ръ да́рꙋетъ. 
Сше́дшымсѧ без̾ числа̀ лю́демъ ѿ і҆ѡа́нна  крести́тисѧ, са́мъ посредѣ̀ и҆́хъ ста̀, провозгласи́ же  предстоѧ́щымъ: (с. 353) кто̀ показа̀, непокори́вїи, гнѣ́ва  ва́мъ оу҆клони́тисѧ хотѧ́щагѡ бы́ти: плоды̀ достѡ́йны  хрⷭ҇тꙋ̀ сотвори́те: предстоѧ́й бо ны́нѣ ми́ръ да́рꙋетъ. 
Дѣ́латель и҆ зижди́тель посредѣ̀ стоѧ́й, ꙗ҆́кѡ  є҆ди́нъ всѣ́хъ сердца̀ и҆спытꙋ́етъ: чисти́тельнꙋю же  лопа́тꙋ рꙋко́ю прїе́мъ, всемі́рное гꙋмно̀ премꙋ́дрѣ  разлꙋча́етъ, непло́дїе палѧ̀, бл҃гоплѡ́днымъ вѣ́чный  живо́тъ да́рꙋетъ. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Твою̀ честнꙋ́ю и҆ бл҃же́ннꙋю стрⷭ҇ть подража́ющи,  безстра́стїемъ тебѣ̀ сочта́вшаѧсѧ, стра́ждетъ преꙋсе́рднѡ,  на оу҆́ды ссѣка́емаѧ, жизнода́вче хрⷭ҇тѐ, зовꙋ́щи:  и҆но́гѡ, ра́звѣ тебє̀, бо́га не зна́ю. 
Стра́хъ бж҃їй во оу҆тро́бѣ мы́слїю прїе́мши, дх҃ъ  спаси́тельнагѡ и҆сповѣ́данїѧ и҆ мꙋче́нїѧ родила̀ є҆сѝ  пресла́внѡ, доблемꙋ́драѧ, тве́рдымъ страда́нїемъ, и҆  сопроти̑внаѧ нача̑ла посрами́ла є҆сѝ. 
Свѣ́тлыми сїѧ́еши зарѧ́ми, оу҆ѧснѧ́ема дх҃а  ст҃а́гѡ свѣтоли́тїемъ, и҆ ѡ҆зарѧ́еши вѣ́рныхъ сердца̀,  грѣхо́вный мра́къ разорѧ́ющи, мч҃нице, страстоте́рпице  хрⷭ҇то́ва досточꙋ́днаѧ. 
Бг҃оро́диченъ: 
Свѣ́тлый со́лнца ѻ҆́блаче, ѡ҆сїѧ́й мѝ зарю̀,  рѣша́щꙋ мра́къ мои́хъ прегрѣше́нїй, да́ждь мѝ рꙋ́кꙋ  впа́дшемꙋ въ ти́нꙋ грѣхо́внꙋю, воздви́гни мѧ̀ лежа́щаго,  є҆ди́на па́дшагѡ а҆да́ма и҆справле́нїе. 
Пѣ́снь ѕ҃. І҆рмо́съ: 
Гла́съ словесѐ, свѣти́льникъ свѣ́та, денни́ца  сл҃нца, прⷣте́ча въ пꙋсты́ни, пока́йтесѧ, всѣ̑мъ вопїе́тъ  лю́демъ, и҆ пред̾ѡчи́ститесѧ: се́ бо предстои́тъ хрⷭ҇то́съ,  ѿ тлѝ мі́ръ и҆збавлѧ́ѧй. 
Ро́ждсѧ нетлѣ́ннѡ ѿ бг҃а и҆ ѻ҆ц҃а̀, ѿ дв҃ы  кромѣ̀ (с. 354) скве́рны воплоща́етсѧ хрⷭ҇то́съ: є҆мꙋ́же  реме́нь, ꙗ҆̀же ѿ на́съ сло́ва сочта̑нїѧ, разрѣши́ти  неꙋдо́бь оу҆чи́тъ прⷣте́ча, земнорѡ́дныѧ ѿ ле́сти  и҆збавлѧ́ѧ. 
Ѻ҆гне́мъ крⷭ҇ти́тъ коне́чнымъ хрⷭ҇то́съ проти̑вныѧ,  а҆ не бг҃а мꙋ́дрствꙋющихъ є҆го̀: дх҃омъ же ѡ҆бновлѧ́етъ  водо́ю бл҃года́ти разꙋмли̑выѧ бжⷭ҇тва̀ є҆гѡ̀, ѿ  прегрѣше́нїй и҆збавлѧ́ѧ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
На дре́вѣ ꙗ҆́кѡ позна̀ просте́рта тѧ̀ мч҃ница  честна́ѧ, терпи́тъ повѣ́шенїе и҆ строга̑нїѧ тѣлє́снаѧ, за  любо́вь твою̀, всемо́щне. 
Свирѣ́пѣйшїи ѕвѣ́рїе оу҆стыдѣ́шасѧ посредѝ  три́знища мꙋ́жески стра́ждꙋшїѧ тѧ̀, ꙗ҆́коже ѳе́клы пе́рвѣе  первомч҃ницы, є҆ѧ́же ре́вность стѧжа́ла є҆сѝ,  приснопа́мѧтнаѧ. 
Предста́вше нбⷭ҇нїи а҆́гг҃ли посредѝ темни́цы, тѧ̀  свѣ́томъ ѡ҆сїѧ́ша, ѿ болѣ́зней и҆зима́юще, и҆ ꙗ҆́кѡ  бж҃їю а҆́гницꙋ прославлѧ́юще. 
Бг҃оро́диченъ: 
Ѿ всѣ́хъ родѡ́въ и҆збра́ тѧ добро́тꙋ і҆а́кѡвлю,  ю҆́же возлюбѝ творе́цъ, всенепоро́чнаѧ, и҆ и҆з̾ тебє̀  возсїѧ́въ ꙗ҆ви́сѧ. 
Конда́къ, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀:  прише́лъ є҆сѝ, и҆ ꙗ҆ви́лсѧ є҆сѝ свѣ́тъ непристꙋ́пный. 
І҆́косъ: 
Галїле́и ꙗ҆зы́честѣй, завꙋлѡ́нстѣй странѣ̀ и҆  нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ  вели́къ возсїѧ̀ хрⷭ҇то́съ: ѡ҆мрачє́ннымъ свѣтла̀ ꙗ҆ви́сѧ  зарѧ̀, и҆зъ виѳлее́ма ѡ҆блиста́ющаѧ, па́че же и҆зъ мр҃і́и  гдⷭ҇ь, все́й вселе́ннѣй возсїѧва́етъ лꙋчы̀ сл҃нце пра́вды.  Тѣ́мже, и҆̀же ѿ а҆да́ма назі́и, прїиди́те, всѝ,  ѡ҆блече́мсѧ въ него̀, да согрѣ́емсѧ, (с. 355) покрыва́етъ  бо нагі̑ѧ, и҆ просвѣща́етъ тє́мныѧ: прише́лъ є҆сѝ, и҆  ꙗ҆ви́лсѧ є҆сѝ свѣ́тъ непристꙋ́пный. 
Пѣ́снь з҃. І҆рмо́съ: 
Ю҆́ношы бл҃гочести̑выѧ, пе́щи ѻ҆́гненнѣй  приѡбщи́вшыѧсѧ, шꙋмѧ́щъ дꙋ́хъ ро́сный невреди̑мы сохранѝ,  и҆ бж҃їѧ а҆́гг҃ла снисхожде́нїе. Тѣ́мже, въ пла́мени  ѡ҆роша́еми, бл҃года́рственнѡ воспѣва́хꙋ: препѣ́тый  ѻ҆тцє́въ гдⷭ҇и и҆ бж҃е, бл҃гослове́нъ є҆сѝ. 
Ꙗ҆́коже на нб҃сѝ съ тре́петомъ и҆ чꙋ́домъ  предстоѧ́хꙋ, во і҆ѻрда́нѣ си̑лы а҆́гг҃льскїѧ, смотрѧ́юще  толи̑ка бж҃їѧ схождє́нїѧ: ꙗ҆́кѡ держа́й превы́шнихъ во́дъ  соста́въ, въ вода́хъ плотоно́сецъ стоѧ́ше бг҃ъ ѻ҆тє́цъ  на́шихъ. 
Ѻ҆́блакъ дре́вле и҆ мо́ре бжⷭ҇твеннагѡ проѡбража́хꙋ  креще́нїѧ чꙋ́до, въ ни́хже дре́внїи крести́шасѧ, и҆сходѧ́ще  зако́ннїи лю́дїе: мо́ре же бѣ̀ ѻ҆́бразъ воды̀, и҆  ѻ҆́блакъ дх҃а, и҆́миже соверша́еми, бл҃гослове́нъ є҆сѝ,  зове́мъ, гдⷭ҇и бж҃е, во вѣ́ки. 
Всѝ, вѣ́рнїи, въ не́мже соверше́нїе прїѧ́хомъ,  бг҃осло́вѧще немо́лчнѡ со а҆́гг҃лы, просла́вимъ ѻ҆ц҃а̀, и҆  сн҃а, и҆ дх҃а ст҃а́го. Се́ бо трⷪ҇ца ѵ҆поста́сьми  є҆диносꙋ́щнаѧ, є҆ди́нъ же бг҃ъ, є҆мꙋ́же пое́мъ:  бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ,  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Бл҃гомо́щнѡ непобѣди́маѧ сѣ́чема сосцє́въ  ѿѧ́тїе претерпѣ́ла є҆сѝ терпѣли́вѣйше: ѻ҆гне́мъ же  нбⷭ҇нымъ, мꙋ́ченице, попали́ла є҆сѝ чти́ти не хотѧ́щыѧ  бг҃а, є҆го́же всѧ̀ тва́рь пое́тъ сла́вѧщи. 
Въ се́рдцы носѧ́щи ѻ҆́гнь бж҃е́ственныѧ любвѐ,  непоро́чнаѧ, пла́мень попра̀, ѻ҆гнѧ̀ подобора́бнагѡ не  оу҆жасе́сѧ, ѻ҆трокѡ́въ ѡ҆бразꙋ́ющи дре́внихъ и҆ мꙋ́жество  и҆ крѣ́пость. 
Ѕвѣре́й свирѣ́пство тебѣ̀ повине́сѧ, львѡ́въ  зїѧ̑нїѧ (с. 356) невре́днѡ преминꙋ́ла є҆сѝ, бг҃ꙋ тѧ̀  просла́вльшꙋ, того̀ просла́вившꙋю: є҆гѡ́же страда̑нїѧ  твое́ю и҆сполнѧ́ющи пло́тїю, всехва́льнаѧ. 
Бг҃оро́диченъ: 
Жи́знь ѵ҆поста́снꙋю на́мъ ро́ждши, сме́ртїю сме́рть  ꙗ҆́вѣ потре́бльшꙋю, стра̑сти оу҆мертвѝ пло́ти на́шеѧ,  вѣ́рою чтꙋ́щихъ тѧ̀, чⷭ҇таѧ, ꙗ҆́кѡ бцⷣꙋ и҆ всесла́внꙋю. 
Пѣ́снь и҃. І҆рмо́съ: 
Та́йнꙋ пресла́внꙋю вавѷлѡ́нскаѧ показа̀ пе́щь,  и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше невеще́ственный  ѻ҆́гнь воспрїѧ́ти і҆ѻрда́нъ, и҆ ѡ҆б̾ѧ́ти пло́тїю  креща́ема зижди́телѧ, є҆го́же бл҃гословѧ́тъ лю́дїе, и҆  превозно́сѧтъ во всѧ̑ вѣ́ки. 
Ѿложѝ стра́хъ ве́сь, и҆зба́витель прⷣте́чи  и҆зречѐ: мнѣ́ же повини́сѧ, ꙗ҆́кѡ благо́мꙋ, мнѣ̀  пристꙋпѝ, сїе́ бо є҆стество́мъ бы́хъ. Мои̑мъ  повелѣ́нїємъ покори́сѧ, и҆ крести́ мѧ соше́дшаго: є҆го́же  благословѧ́тъ лю́дїе, и҆ превозно́сѧтъ во всѧ̑ вѣ́ки. 
Глаго́лы ꙗ҆́коже оу҆слы́ша крⷭ҇ти́тель влⷣчни, съ  тре́петомъ дла́нь простира́етъ: ѻ҆ба́че же рꙋко́ю коснꙋ́всѧ  верха̀ зижди́телѧ своегѡ̀, кре́щшемꙋсѧ вопїѧ́ше: ѡ҆свѧти́  мѧ, ты́ бо є҆сѝ бг҃ъ мо́й: є҆го́же благословѧ́тъ лю́дїе,  и҆ превозно́сѧтъ во всѧ̑ вѣ́ки. 
Трⷪ҇цы ꙗ҆вле́нїе во і҆ѻрда́нѣ бы́сть, са́мое бо  пребжⷭ҇твенное є҆стество̀, ѻ҆ц҃ъ возгласѝ: се́й  креща́емый, сн҃ъ возлю́бленный мо́й. Дх҃ъ же прїи́де къ  подо́бномꙋ: є҆го́же благословѧ́тъ лю́дїе, и҆ превозно́сѧтъ  во всѧ̑ вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Оу҆добри́вшисѧ добродѣ́тельми, оу҆краси́ласѧ  є҆сѝ добро́тами мꙋче́нїѧ, и҆ женихꙋ̀ ѡ҆брꙋчи́ласѧ є҆сѝ,  па́че всѣ́хъ (с. 357)человѣ́кѡвъ краснѣ́йшемꙋ, добро́тою  сїѧ́ющемꙋ безсме́ртїѧ, татїа́но бг҃омꙋ́драѧ. 
Съ безпло́тными слꙋга́ми въ темни́цѣ творца̀  славосло́вила є҆сѝ, сїѧ́ющи сла́вою бжⷭ҇твеннагѡ  блиста́нїѧ, и҆ всѣ̑мъ непристꙋ́пна пребыва́ющи, держи̑мымъ  тмо́ю пре́лести. 
Сокрꙋше́нїе твои́хъ оу҆де́съ и҆стнѝ врагѡ́въ  кова̑рства, крове́й тече́нїе нече́стїѧ лю̑тыѧ пото́ки,  честна́ѧ, и҆зсꙋшѝ, пꙋчи́на чꙋде́съ на́мъ ꙗ҆́вльшисѧ. 
Бг҃оро́диченъ: 
Спасѝ, оу҆ще́дри ны̀, ще́драго бг҃а на́мъ сп҃са  ро́ждшаѧ, па́че сло́ва, ѻ҆гнепа́льныхъ помышле́нїй и҆  страсте́й и҆зима́ющи зно́ѧ, твои́ми моли́твами, чи́стаѧ  препросла́вленнаѧ. 
Пѣ́снь ѳ҃. І҆рмо́съ: 
Недоꙋмѣ́етъ всѧ́къ ѧ҆зы́къ благохвали́ти по  достоѧ́нїю, и҆з̾ꙋмѣва́етъ же оу҆́мъ и҆ премі́рный пѣ́ти  тѧ̀, бцⷣе. ѻ҆ба́че, бл҃га́ѧ сꙋ́щи, вѣ́рꙋ прїимѝ, и҆́бо  любо́вь вѣ́си бжⷭ҇твеннꙋю на́шꙋ: ты́ бо хрⷭ҇тїа́нъ є҆сѝ  предста́тельница, тѧ̀ велича́емъ. 
Дв҃де, прїидѝ дх҃омъ къ просвѣщє́ннымъ, ны́нѣ  пристꙋпи́те, по́й къ бг҃ꙋ вѣ́рою, глаго́лѧ: просвѣти́тесѧ.  Се́й ни́щїй воззва̀, а҆да́мъ въ паде́нїи: и҆́бо того̀  оу҆слы́ша гдⷭ҇ь, прише́дъ стрꙋѧ́ми і҆ѻрда́нскими,  тлѣ́ннаго же ѡ҆бновѝ. 
И҆са́їа, и҆змы́йтесѧ, ѡ҆чи́ститесѧ, глаго́летъ,  лꙋка̑вствїѧ пред̾ гдⷭ҇емъ ѡ҆ста́вите: жа́ждꙋщїи, на во́дꙋ  жи́вꙋ и҆ди́те: кропи́тъ бо водо́ю ѡ҆бновлѧ́ѧ хрⷭ҇то́съ  пристꙋпа́ющыѧ къ немꙋ̀ вѣ́рою, и҆ къ животꙋ̀ нестарѣ́емомꙋ  креща́етъ дх҃омъ. 
Соблюда́емсѧ благода́тїю, вѣ́рнїи, и҆ печа́тїю:  ꙗ҆́кѡ бо гꙋби́телѧ бѣжа́ша пра́га є҆врє́и дре́вле  ѡ҆крова́влена, та́кѡ и҆ на́мъ и҆схо́дное бжⷭ҇твенное сїѐ,  пакибытїѧ̀ ба́нѧ бꙋ́детъ: ѿсю́дꙋ и҆ трⷪ҇цы оу҆́зримъ  свѣ́тъ незаходи́мый. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ: ѿ ст҃ы́ѧ дв҃ы (с. 358) неизрече́ннѡ  воплоти́вшагосѧ на́съ ра́ди, вѣ́рнїи, є҆диномꙋ́дреннѡ  пѣ́сньми велича́емъ. 
По мно́гихъ мꙋ́кахъ ме́чнымъ тѧ̀ сꙋдо́мъ лю́тый  ѡ҆сꙋжда́етъ сꙋдїѧ̀, є҆ѧ́же восхожде́нїемъ восплеска́ша  нбⷭ҇нїи чи́ни: хрⷭ҇то́съ же всеси́льною десни́цею вѣнча́  тѧ, мч҃нице, зако́ннѡ пострада́вшꙋю. 
Сочта́сѧ съ мꙋ́ченическими свѣтлѣ́йшими ста́ды,  ꙗ҆снѣ́йши прибли́жившисѧ бг҃ꙋ, ви́диши ꙗ҆̀же ви́дѧтъ  а҆́гг҃ли, ꙗ҆́кѡ дв҃а въ черто́зѣ водворѧ́ешисѧ, жениха̀  твоего̀, честна́ѧ, молѧ́щи, спасти́сѧ любо́вїю тѧ̀  почита́ющымъ. 
Запеча́танный и҆сто́чникъ тѧ̀, заключе́нъ же  ѻ҆гра́дъ, возложе́нїе че́стно и҆ свѧще́нно, невѣ́стꙋ  хрⷭ҇то́вꙋ нетлѣ́ннꙋю, заколе́нїе и҆ же́ртвꙋ, а҆́гницꙋ и҆  до́брꙋю голꙋби́цꙋ влⷣки всѧ́ческихъ, татїа́но,  проповѣ́дꙋемъ. 
Бг҃оро́диченъ: 
Гла̑сы прекланѧ́ема те́плѣ тѧ̀ молѧ́щихъ, є҆ди́на  вѣ́рныхъ прибѣ́жище, спасѝ, оу҆ще́дри, влⷣчце, соблюдѝ  ѿ вре́да, и҆ всѧ́кагѡ ꙗ҆зы́кѡвъ наше́ствїѧ, вѣ́рою и҆  любо́вїю при́снѡ тѧ̀ велича́ющыѧ. 
Свѣти́ленъ. Подо́бенъ: Посѣти́лъ ны̀: 
Ꙗ҆ви́сѧ сп҃съ, бл҃года́ть и҆ и҆́стина во стрꙋѧ́хъ  і҆ѻрда́нскихъ, и҆ сꙋ́щыѧ во тмѣ̀ и҆ сѣ́ни спѧ́щыѧ  просвѣти́лъ є҆́сть: и҆́бо прїи́де и҆ ꙗ҆ви́сѧ свѣ́тъ  непристꙋ́пный. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ: 
Сїѧ́нїе ѿ свѣ́та, свѣ́тъ сы́й, і҆и҃се мо́й,  просвѣти́лъ є҆сѝ на́съ неизрече́ннымъ твои́мъ  ѡ҆сїѧ́нїемъ, пре́жде ѡ҆слѣплє́нныѧ во є҆де́мѣ ѿ ѕмі́ѧ,  во і҆ѻрда́нѣ ны́нѣ свѣ́тъ всѝ свѣ́томъ твои́мъ зрѧ́ще,  вѣ́рнѡ пое́мъ: бл҃гослове́нъ, ꙗ҆вле́йсѧ бж҃е на́шъ, сла́ва  тебѣ̀. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. (с. 359) 
Таи́нниче и҆ стра́шныхъ строи́телю та̑инъ,  прⷣте́че, ра́дости и҆ дх҃а самови́дче, кре́щшагосѧ сло́ва  ѿ тебє̀, ꙗ҆́кѡ бл҃говолѝ, просѝ на́мъ согрѣше́нїй  и҆збавле́нїе при́снѡ пода́ти, є҆мꙋ́же пое́мъ:  бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ, и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ  вспѧ́ть. 
Вознесе́мъ, вѣ́рнїи, въ ра́зꙋмѣ сердца̀, потеце́мъ  со тща́нїемъ къ стрꙋѧ́мъ і҆ѻрда̑нскимъ, и҆ оу҆ви́димъ  зижди́телѧ, пло́тски креща́ема ѿ і҆ѡа́нна прⷣте́чи, и҆ съ  ни́мъ бг҃осло́вѧще, воспои́мъ: бл҃гослове́нъ, ꙗ҆вле́йсѧ  бж҃е на́шъ, сла́ва тебѣ̀. 
Сла́ва, и҆ ны́нѣ, то́йже подо́бенъ: 
Ѽ па́че оу҆ма̀ бжⷭ҇твеннагѡ смотре́нїѧ! ка́кѡ  творе́цъ тва́ри предста̀, и҆ преклонѧ́етъ семꙋ̀ главꙋ̀;  оу҆каза́нїемъ бо на́мъ ѻ҆́бразъ смире́нїѧ вво́дитъ, и҆̀же  ѡ҆ не́мъ просвѣщє́ннымъ, є҆мꙋ́же пое́мъ: бл҃гослове́нъ,  ꙗ҆вле́йсѧ бж҃е на́шъ, сла́ва тебѣ̀. 
На лїтꙋргі́и бл҃жє́нна пра́здника, пѣ́снь з҃, на  ѕ҃. 
Слꙋ́жба, и҆́же во ст҃ы́хъ, ѻ҆ц҃а̀ на́шегѡ са́ввы,  пе́рвагѡ а҆рхїепі́скопа и҆ оу҆чи́телѧ се́рбскагѡ. 
На ма́лѣй вече́рни стїхи̑ры на д҃, гла́съ д҃. 
Подо́бенъ: Да́лъ є҆сѝ зна́менїе: 
Свѧти́тель бг҃опрїѧ́тенъ, ꙳ и҆ па́стырь и҆́стиненъ,  ꙳ сто́лпъ непревра́тенъ, ꙳ ѡ҆снова́нїе вѣ́ры неподви́жимо,  ꙳ благоче́стїѧ степе́нь непоколе́блемый, ꙳ забра́ло цр҃кве  нерꙋши́мо, ꙳ ст҃и́телємъ добро́та, ꙳ и҆ чꙋде́съ  и҆сто́чникъ, са́вво, бы́лъ (с. 360) є҆сѝ: ꙳ тѣ́мъ тѧ̀  оу҆блажа́емъ бл҃гочести́внѡ пѣ́сньми, ꙳ и҆ всесвѧще́ннꙋю  твою̀ соверша́емъ па́мѧть. 
Два́жды. 
Со́лнца свѣтлѣ́йши ꙳ просвѣще́ннаѧ па́мѧть твоѧ̀,  ꙳ вѣ̑рнымъ возсїѧ̀ лю́демъ твои̑мъ, ꙳ бжⷭ҇твенными  блиста̑нїи сїѧ̑ просвѣща́ющи, ꙳ са́вво вседо́блїй ѻ҆́ч҃е  свѧще́нне, ꙳ и҆ де́мѡнѡвъ тмꙋ̀ ѿгонѧ́щи. Тѣ́мже тѧ̀  оу҆блажа́емъ, ꙳ и҆ моле́бнѡ воспѣва́емъ, ꙳ ꙗ҆́кѡ  ѻ҆течестволю́бца и҆ предста́телѧ, ꙳ и҆ моли́твенника ѡ҆  дꙋша́хъ на́шихъ. 
Благоꙋха́етъ ра́ка ст҃а́гѡ твоегѡ̀ тѣ́ла, ꙳  ст҃и́телю бг҃одꙋхнове́нне: ꙳ хрⷭ҇то́во бо вселе́нїе и҆  благоꙋха́нїе бы́лъ є҆сѝ, ꙳ и҆ словесы̀ твои́ми  бг҃одохнове́нными ꙳ є҆́рєси ѕлосмра̑дныѧ низложи́въ, ꙳  лю́ди твоѧ̑ ѡ҆благоꙋха́лъ є҆сѝ. ꙳ И҆ ны́нѣ мо́лимъ тѧ̀: ꙳  помѧнѝ всѧ̑, вѣ́рою тѧ̀ помина́ющыѧ, ꙳ ко гдⷭ҇ꙋ  дерзнове́нїе ꙗ҆́кѡ стѧжа́въ, бг҃оно́се. 
Сла́ва, гла́съ и҃. Самогла́сенъ: 
Ѡ҆лѧденѣ́вшꙋю зе́млю се́рдца люде́й твои́хъ  словесы̀ твои́ми воздѣ́лавъ, и҆ присноцвѣтꙋ́щыѧ плоды̀  благоче́стїѧ въ ни́хъ и҆зрасти́лъ є҆сѝ бг҃ꙋ, и҆ чистото́ю  житїѧ̀ твоегѡ̀ ра́зꙋмы и҆́хъ оу҆краси́лъ є҆сѝ, и҆ на  ре́вность подви́глъ є҆сѝ съ собо́ю а҆́гг҃льскомꙋ  мона́шествꙋющихъ житїю̀, преѡби́дѣти же привре́мєннаѧ  оу҆вѣща́лъ є҆сѝ, бжⷭ҇твеннаѧ цѣвни́це, бо́дрое ѻ҆́ко,  па́стырей па́стырю, са́вво бл҃же́нне ѻ҆́ч҃е свѧще́нне:  прїимѝ и҆ на́съ, хва́лѧщихъ тѧ̀, хрⷭ҇тꙋ̀ бг҃ꙋ молѧ́сѧ ѡ҆  дꙋша́хъ на́шихъ. 
И҆ ны́нѣ, бг҃оро́диченъ: Кро́въ тво́й, бцⷣе: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Оу҆́мъ влⷣкꙋ ꙳ на стра̑сти поста́вивъ, ꙳  плотолю́бїемъ не порабо́тивсѧ, ꙳ а҆́гг҃льски чⷭ҇тото́ю, ꙳  са́вво, пожи́лъ є҆сѝ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Влⷣка сы́й ꙳ своеплемє́ннымъ, ꙳ а҆пⷭ҇лъ же па́ки  и҆ первост҃и́тель, ꙳ лю́демъ твои̑мъ ꙳ ѿ хрⷭ҇та̀, ѻ҆́ч҃е,  дарова́лсѧ є҆сѝ. (с. 361) 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ста́до твоѐ ꙳ слове́сное, ѻ҆́ч҃е, ꙳ проти́вными  нерасточа́емо, ꙳ ко хрⷭ҇тꙋ̀ моли́твами, ꙳ са́вво, соблюда́й. 
Сла́ва, гла́съ д҃: 
Ѿ пеле́нъ лю́бѧщыѧ тѧ̀ лю́ди твоѧ̑ возлюби́лъ  є҆сѝ, ѡ҆ ни́хже и҆ до сме́рти трꙋди́всѧ, и҆ по сме́рти  си́хъ не ѡ҆ста́вилъ є҆сѝ, и҆̀же цѣ́ла и҆ благоꙋха́юща ѿ  чꙋждестра́нствїѧ прїе́мше тѧ̀, и҆ ꙗ҆́кѡ оу҆́тварь ца́рскꙋю  и҆мꙋ́ще тѧ̀ веселѧ́тсѧ: оу҆краси́ бо си́хъ престо́ломъ  первосвѧти́тельства, и҆ црⷭ҇твїемъ оу҆добри́въ почи́лъ  є҆сѝ, и҆ вѣ́рою трⷪ҇ческою оу҆тверди́лъ є҆сѝ. И҆  ны́нѣ пѣ́нїемъ пѣ́сней бг҃олѣ́пныхъ твою̀ па́мѧть  почита́ютъ молѧ́щесѧ, бг҃оно́се ѻ҆́ч҃е са́вво всесвѧще́нне,  хрⷭ҇та̀ бг҃а молѝ, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: И҆зба́ви на́съ ѿ бѣ́дъ: 
Тропа́рь, гла́съ г҃: 
Пꙋтѝ, вводѧ́щагѡ въ жи́знь, наста́вникъ и҆  первопресто́льникъ и҆ оу҆чи́тель бы́лъ є҆сѝ: пе́рвѣе бо  прише́дъ, свѧти́телю са́вво, ѻ҆те́чество твоѐ просвѣти́лъ  є҆сѝ, и҆ породи́въ то́е дх҃омъ ст҃ы́мъ, ꙗ҆́кѡ древа̀  ма̑слиннаѧ въ мы́сленнѣмъ раѝ насади́лъ є҆сѝ  всеѡсвѧщє́ннаѧ твоѧ̑ ча̑да. Тѣ́мъ ꙗ҆́кѡ а҆пⷭ҇лѡмъ и҆  ст҃и́телємъ сопресто́льна, чтꙋ́ще тѧ̀ мо́лимъ: молѝ  хрⷭ҇та̀ бг҃а, дарова́ти на́мъ ве́лїю млⷭ҇ть. 
Сла́ва, и҆ ны́нѣ, пра́здника, и҆лѝ бг҃оро́диченъ:  Тѧ̀ хода́тайствовавшꙋю: 
Та́же, є҆ктенїа̀, и҆ ѿпꙋ́стъ. 
На вели́цѣй вече́рни стїхологисꙋ́емъ: Бл҃же́нъ  мꙋ́жъ: а҃-й а҆нтїфѡ́нъ. 
На Гдⷭ҇и, воззва́хъ, поста́вимъ стїхѡ́въ и҃, и҆  пое́мъ стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Ѻ҆ц҃а̀, сꙋ́щаго на нб҃сѣ́хъ, возлюби́въ, ꙳  земна́го (с. 362) ѡ҆ста́вилъ є҆сѝ, ꙳ и҆ пꙋсты́ню пости́глъ  є҆сѝ. ꙳ Ѿѻнꙋ́дꙋже поще́нїемъ и҆ мл҃твами ꙳ дх҃а ст҃а́гѡ  зарю̀, ѻ҆́ч҃е, воспрїе́мъ, ꙳ во тмѣ̀ невѣ́дѣнїѧ лю́ди  твоѧ̑, ꙳ па́че со́лнца прише́дъ просвѣти́лъ є҆сѝ, ꙳  хрⷭ҇та̀ проповѣ́даѧ во двою̀ сꙋществꙋ̑, ꙳ на́съ ра́ди и҆з̾  дв҃ы возсїѧ́вшаго. 
Два́жды. 
А҆пⷭ҇лѡвъ равнопроповѣ́дателѧ, ꙳ свѧти́телємъ  є҆диномꙋ́дренна, ꙳ по́стникѡмъ сподви́жника, ꙳ па́стырѧ  сꙋ́ща и҆збра́нна, ꙳ ми́лости же благоꙋтро́бна пода́телѧ, ꙳  досто́йнѡ восхвалѧ́емъ тѧ̀, са́вво ѻ҆́ч҃е бг҃омꙋ́дре, ꙳ и҆  бг҃ото́чнꙋю рѣкꙋ̀ оу҆че́нїй, ꙳ беззакѡ́нныѧ є҆́рєси  потопи́вшꙋю. 
Слове́съ твои́хъ оу҆че́нїемъ ꙳ се́рбскаѧ цр҃ковь  оу҆краси́сѧ, и҆ ны́нѣ ра́дꙋющисѧ правосла́вїемъ, ꙳ съ  бжⷭ҇твенными твои́ми ча́ды, ꙳ сщ҃е́ннꙋю твою̀ па́мѧть  свѣ́тлѡ почита́етъ, ꙳ са́вво ѻ҆́ч҃е свѧще́нне, ꙳  ст҃и́телємъ равноче́стне, ꙳ и҆ а҆́гг҃лѡмъ спредстоѧ́телю, ꙳  и҆ моли́твенниче ѡ҆ дꙋша́хъ на́шихъ. 
И҆́ны стїхи̑ры, гла́съ ѕ҃. Подо́бенъ: Всѐ  ѿло́жше: 
Ве́сь ѡ҆свѧще́нъ, ꙳ бг҃оно́сецъ показа́лсѧ є҆сѝ, ꙳  ма́стїю бжⷭ҇твенною ст҃о́ю, ꙳ ст҃ы́мъ дх҃омъ ѡ҆бложе́нъ, ꙳  и҆ свѣ́тлѡ всегда̀ ликꙋ́ѧ, прпⷣбне, ꙳ во ст҃а̑ѧ ст҃ы́хъ  входѧ̀: ꙳ и҆ лю́ди твоѧ̑, ꙗ҆́кѡ сщ҃еннотаи́нникъ, ꙳  спаси́тєльнымъ та́йнамъ наꙋчи́лъ є҆сѝ, ꙳ ꙗ҆́кѡ  вои́стиннꙋ і҆ера́рхъ и҆збра́ненъ, ꙳ са́вво ѻ҆́ч҃е  бг҃оно́се, ꙳ со дерзнове́нїемъ молѧ́сѧ ꙳ ѡ҆ дꙋша́хъ на́шихъ. 
Два́жды. 
Ѿ ю҆́ности ѡ҆блиста̀ твоѐ житїѐ ꙳ добродѣ́телей  лꙋче́ю, ꙳ свѧти́телю всебл҃же́нне, ꙳ и҆ лю́ди твоѧ̑  просвѣти́лъ є҆сѝ, ꙳ пре́лести мра́къ разори́въ  вои́стиннꙋ. ꙳ И҆ ны́нѣ всели́лсѧ є҆сѝ, ꙳ и҆дѣ́же свѣ́тъ  невече́рнїй, ꙳ и҆дѣ́же а҆́гг҃лъ ликостоѧ̑нїѧ: ꙳ съ ни́миже  предстоѧ̀, преподо́бне, ꙳ помина́й на́съ, твою̀ па́мѧть, ꙳  са́вво ѻ҆́ч҃е, соверша́ющихъ, ꙳ со дерзнове́нїемъ молѧ́сѧ ꙳  ѡ҆ дꙋша́хъ на́шихъ. 
Оу҆́мъ тво́й мановє́нїи, ꙳ сꙋ́щими въ  бжⷭ҇твенныхъ, (с. 363) бг҃омꙋ́дре, ꙳ вѣ́рою оу҆добре́нъ, ꙳  и҆ свѣ́тлѡ ѡ҆бложе́нъ, пресла́вне, въ ме́ртвеннѣмъ  тѣлесѝ и҆ тлѣ́ннѣ, ꙳ нетлѣ́нїю поꙋчи́всѧ, ꙳ и҆  страсте́й внѣ̀ бы́въ, ꙳ притѧжа́лъ є҆сѝ безпло́тныхъ  свѣ́тлость, ꙳ свѧти́телю са́вво бг҃опрїѧ́тне, ꙳ свѣ́тлый  ѻ҆те́чества твоегѡ̀ свѣти́льниче, и҆ моли́твенниче  дерзнове́нне ꙳ ѡ҆ дꙋша́хъ на́шихъ. 
Сла́ва, гла́съ в҃: 
Сла́вы оу҆ всѣ́хъ цр҃ѧ̀ хрⷭ҇та̀ взыска́въ,  влады́чествꙋюща ѻ҆тца̀ ѡ҆ста́вивъ, горы̀ а҆ѳѡ́на доше́лъ  є҆сѝ, и҆дѣ́же высотꙋ̀ благоро́дїѧ въ раба̀ смире́нїе  и҆змѣни́въ, трꙋды̑ мно́гими тѣ́ло оу҆дрꙋчи́лъ є҆сѝ,  мл҃твами же дꙋ́шꙋ просвѣти́лъ є҆сѝ, до́брѣ мона́шески  пребы́въ, а҆́гг҃льски въ пꙋсты́ни пожи́лъ є҆сѝ: а҆пⷭ҇льски  въ мі́рѣ наꙋчи́лъ є҆сѝ, болѣ́зньми поще́нїѧ, и҆  стра́нствїѧ хожде́нїемъ, мч҃ничєскїѧ по́двиги соверши́лъ  є҆сѝ. Кто̀ и҆зглаго́летъ твоѧ̑ добродѣ́тєли, и҆́миже  нбⷭ҇наѧ на землѝ притѧжа́лъ є҆сѝ,са́вво блаже́нне  ѻ҆́ч҃е, па́стырю и҆ оу҆чи́телю; Но ꙗ҆́кѡ ны́нѣ предстоѧ̀  хрⷭ҇тꙋ̀ бг҃ꙋ, молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ. 
Вхо́дъ, прокі́менъ днѐ. Чтє́нїѧ г҃. 
Пи̑саны сегѡ̀ мцⷭ҇а въ ѳ҃ де́нь фїлі́ппꙋ  митрополі́тꙋ. 
На лїті́и стїхи̑ры самогла́сны, гла́съ в҃: 
Оу҆́мъ преподо́бенъ, ꙗ҆́кѡ при́снѡ къ бг҃ꙋ  внима́ющь, свобо́денъ же и҆ самоизво́ленъ, ꙗ҆́кѡ страстьмѝ  непорабоще́нъ, дꙋ́шꙋ чи́стꙋ поще́нїемъ, се́рдце ми́лостивно  и҆ слеза́ми оу҆миле́нно, тѣ́ло же моли́твами къ бг҃ꙋ  слꙋже́бно, са́вво бл҃же́нне, стѧжа́лъ є҆сѝ: и҆ сло́во  мꙋ́дростно смире́нїемъ оу҆краси́лъ є҆сѝ, ве́сь ѿ  ю҆́ности благонра́вїемъ хрⷭ҇тꙋ̀, ѻ҆́ч҃е, оу҆сво́ивсѧ, ѿ  негѡ́же первост҃и́тель, ꙗ҆́кѡ а҆пⷭ҇толъ, лю́демъ твои̑мъ  дарова́лсѧ є҆сѝ досто́йнѡ, ꙗ҆̀же є҆ѵⷢ҇лїемъ породи́лъ  є҆сѝ, и҆ правосла́вїемъ ѡ҆богати́лъ є҆сѝ. И҆ ны́нѣ (с.  364) предстоѧ̀ хрⷭ҇тꙋ̀ бг҃ꙋ, ѿ всѧ́кихъ бѣ́дъ сїѧ̑  и҆зба́вити, и҆ спастѝ дꙋ́шы на́шѧ, моли́сѧ. 
Гла́съ д҃: 
Є҆ѵⷢ҇льскихъ и҆стѡ́чникъ, словесы̀ твои́ми,  ст҃и́телю, люде́й твои́хъ сердца̀ напои́лъ є҆сѝ, и҆ сѣ́мѧ  благоче́стїѧ въ ни́хъ моли́твами твои́ми возрасти́лъ є҆сѝ,  и҆ сїѧ̑ прине́слъ є҆сѝ хрⷭ҇тꙋ̀ пло́дъ и҆зрѧ́денъ: ны́нѣ,  ꙗ҆́кѡ предстоѧ̀ оу҆ негѡ̀ съ ли́ки а҆пⷭ҇тѡлъ и҆  ст҃и́тєль, помина́й къ немꙋ̀ моли́твами твои́ми, сохрани́ти  ны̀ ѿ всѧ́кагѡ ѡ҆ѕлобле́нїѧ, ꙗ҆́кѡ въ ми́рѣ соверша́ти  па́мѧть твою̀. 
Се́рбскаѧ вели́каѧ це́рковь, со свѧще́нными и҆  всѣ́ми вѣ́рными пра́зднꙋющи, въ па́мѧть благꙋ́ю па́стырѧ  и҆ оу҆чи́телѧ, и҆ веселѧ́щисѧ зове́тъ: дꙋ́ши првⷣныхъ въ  рꙋцѣ̀ бж҃їи, на́мъ же дарова̀ ст҃ы̑ѧ и҆́хъ мѡ́щи.  Прїиди́те, вѣ́рнїи, дх҃о́внѡ возвесели́мсѧ, оу҆спе́нїе и҆  моще́й пренесе́нїе, ѻ҆́ба пра̑зднства ст҃ы́хъ почита́юще,  и҆ си́хъ, ꙗ҆́кѡ цвѣ́ты, хвала́ми оу҆вѧзе́мъ, рекꙋ́ще:  ра́дꙋйсѧ, ми́лостыни пода́телю, сѷмеѡ́не бл҃же́нне,  человѣ́че нбⷭ҇ный: ра́дꙋйсѧ, чистоты̀ ѻ҆би́телище, са́вво  свѧще́нне, земны́й а҆́гг҃ле: ра́дꙋйсѧ, дво́ице ст҃а́ѧ,  а҆пⷭ҇льски лю́ди своѧ̑ наꙋчи́вшаѧ и҆ предте́кшаѧ и҆̀мъ пꙋтѝ  живо́тнагѡ. Но ꙗ҆́кѡ трⷪ҇цѣ со а҆́гг҃лы предстоѧ́ще, ми́ръ  землѝ на́шей и҆спроси́те, и҆ дꙋша́мъ на́шымъ ве́лїю  ми́лость. 
Сла́ва, гла́съ є҃: 
А҆пⷭ҇лѡвъ сро́дныѧ чистоты̀ жела́нїемъ плотскі́ѧ  любвѐ и҆змла́да и҆збѣжа́въ, тѣ́ло же неꙋдобопокори́вое  брозда́ми воздержа́нїѧ ѡ҆бꙋзда́въ, бл҃гопокори́во дꙋшѝ  повинꙋ́лъ є҆сѝ, по́мысла си́лою го́ршее лꙋ́чшемꙋ  покори́въ, бжⷭ҇твеннагѡ дх҃а сосꙋ́дъ оу҆досто́ивсѧ, пе́рвый  сѣда́лище се́рбское оу҆краси́лъ є҆сѝ, и҆ лю́ди твоѧ̑  бг҃омꙋ́дрїю наꙋчи́лъ є҆сѝ: и҆ ны́нѣ оу҆ хрⷭ҇та̀  предстоѧ̀ дерзнове́ннѡ, са́вво бл҃же́нне, ст҃и́телю  бг҃омꙋ́дре, прилѣ́жнѡ къ немꙋ̀ моли́сѧ, спастѝ дꙋ́шы  пою́щихъ ст҃ꙋ́ю па́мѧть твою̀. (с. 365) 
И҆ ны́нѣ, бг҃оро́диченъ, гла́съ то́йже. 
Ра́дꙋйсѧ, две́ре бж҃їѧ: ра́дꙋйсѧ, раю̀, дв҃о  чи́стаѧ: ра́дꙋйсѧ, стѣно̀ и҆ покро́ве: ра́дꙋйсѧ, пречⷭ҇таѧ:  ра́дꙋйсѧ, вѣ́рныхъ забра́ло неѡбори́мое: ра́дꙋйсѧ, ти́хое  приста́нище къ тебѣ̀ прибѣга́ющихъ, чи́стаѧ. 
На стїхо́внѣ стїхи̑ры гла́съ в҃: 
Кі́ими, ꙗ҆́кѡ вѣнцы̀, похвала́ми оу҆краси́мъ  са́ввꙋ всебл҃же́ннаго, и҆́же ѿ восто́ка мы́сленнагѡ  хрⷭ҇та̀, сл҃нце разꙋ́мное возсїѧ̀, и҆ лю́ди своѧ̑ на  за́падѣ бг҃оразꙋ́мїемъ наꙋчи́въ просвѣтѝ, и҆ ꙗ҆́кѡ  вѣ́рный ра́бъ влⷣцѣ своемꙋ̀ въ бл҃гоче́стїи си́хъ  оу҆мно́жи; сего̀ оу҆̀бо є҆ди́ный досто́йнѣ, безсме́ртныѧ  сла́вы оу҆́тварїю оу҆красѝ, хрⷭ҇то́съ чл҃вѣколю́бецъ,  и҆мѣ́ѧй ве́лїю ми́лость. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Кі́ими дꙋхо́вными пѣ́сньми похва́лимъ са́ввꙋ  свѧще́ннаго; и҆́мже но́вагѡ завѣ́та бж҃їѧ, скрижа̑ли  є҆ѵⷢ҇лїа оу҆разꙋмѣ́хомъ: и҆́мже правосла́вїѧ вѣ́рꙋ  и҆́стиннѡ позна́хомъ, въ трⷪ҇цѣ слꙋжи́ти є҆ди́номꙋ бг҃ꙋ,  и҆ бж҃їихъ та̑инъ дале́че сꙋ́ще и҆ оу҆чꙋждены̑, бли́зъ и҆  самосоверши́телє бы́хомъ: зако́номъ и҆ ѻ҆бы́чаемъ  хрⷭ҇тоимени́тїи лю́дїе бы́хомъ: царѧ̀ вѣнча́емъ, и҆  свѧти́телѧ соверша́емъ: и҆ всѣ́ми бл҃ги́ми пра́вы  оу҆краша́еми, хрⷭ҇та̀ прославлѧ́емъ, и҆мꙋ́щаго ве́лїю  ми́лость. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Кі́ими пѣ́сненными добро́тами оу҆блажи́мъ тѧ̀,  са́вво ѻ҆́ч҃е досточꙋ́дне; житїѧ́ бо свѣ́тлостїю въ бж҃їй  ра́зꙋмъ приводѧ́ща всѧ̑, и҆ чꙋдесы̀ ди́вными оу҆дивлѧ́еши.  Ꙗ҆́коже бо и҆лїа̀ ѻ҆́гнь дре́вле, гра́дъ съ нб҃съ  моли́твою све́лъ є҆сѝ, бра́та же оу҆ме́рша ѡ҆живи́лъ  є҆сѝ, разсла́бленнаго воздви́глъ є҆сѝ, мо́ре ры́бою  дароноси́во тебѣ̀ повинꙋ́лъ є҆сѝ, и҆ слꙋка́го го́рбомъ  и҆спра́вилъ є҆сѝ, мнѡ́га чꙋдеса̀ ѡ҆ бз҃ѣ (с. 366)  сотвори́лъ є҆сѝ. тѣ́мъ твою̀ па́мѧть любо́вїю  пра́зднꙋемъ, хрⷭ҇та̀ велича́юще, и҆мꙋ́щаго ве́лїю млⷭ҇ть. 
Сла́ва, гла́съ д҃: 
Бж҃е́ственнагѡ дх҃а бл҃года́тїю собра́ннїи  веселѧ́щесѧ, сѷмеѡ́на ло́зꙋ благоче́стїѧ оу҆блажи́мъ, ѿ  неѧ́же гро́здъ чистоты̀ са́вва всесвѧще́нный и҆зрастѐ:  ѻ҆бою́ же пѣ́сньми похва́лимъ мы́сленныѧ це́ркве  свѣти́льники, трⷪ҇ческїѧ побо́рники, є҆ресе́й  низложи́тели, і҆ере́євъ лѣ́потꙋ, мона́хѡвъ собра́нїе,  ни́щихъ же оу҆тѣше́нїе, всѧ́кою добродѣ́телїю бога̑тыѧ,  и҆̀же оу҆ хрⷭ҇та̀ ны́нѣ предстоѧ́ще, а҆пⷭ҇льскими ꙗ҆́кѡ  досто́йнѡ, и҆ по́стническими вѣнцы̀ оу҆краша́еми, къ  ни́мже моле́бнѡ возопїе́мъ: проси́те мі́рꙋ ми́ра, и҆ дꙋша́мъ  на́шымъ ве́лїѧ млⷭ҇ти. 
И҆ ны́нѣ, пра́здника, и҆лѝ бг҃оро́диченъ. 
На бл҃гослове́нїи хлѣ́бѡвъ, тропа́рь, гла́съ г҃:  Пꙋтѝ, вводѧ́щагѡ въ жи́знь: Два́жды. Ли́стъ рѻ҃ѳ. И҆  пра́здника, є҆ди́ножды. 
На оу҆́трени, на Бг҃ъ гдⷭ҇ь, тропа́рь пра́здника,  є҆ди́ножды. И҆ ст҃а́гѡ тропа́рь, гла́съ и҃: 
Правосла́вїѧ наста́вниче, бл҃гоче́стїѧ оу҆чи́телю  и҆ чистоты̀, вселе́нныѧ свѣти́льниче, а҆рхїере́євъ  бг҃одꙋхнове́нное оу҆добре́нїе, са́вво премꙋ́дре,  оу҆че́ньми твои́ми всѧ̑ просвѣти́лъ є҆сѝ, цѣвни́це  дх҃о́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ. 
Два́жды. 
Сла́ва, дрꙋгі́й тропа́рь, гла́съ г҃: Пꙋтѝ,  вводѧ́щагѡ въ жи́знь: 
И҆ ны́нѣ, бг҃оро́диченъ. Тѧ̀ хода́тайствовавшꙋю: 
По а҃-й стїхоло́гїи сѣда́ленъ, гла́съ и҃. Подо́бенъ:  Премꙋ́дрости: 
Ле́сть мі́ра, бога́тства и҆ свѣ́тлости, всѧ̑  є҆ли̑ка ви́димыхъ добро́тъ малолѣ̑пїѧ, и҆ высо́кꙋю любо́вь  роди́телѧ преѡби́дѣвъ, смире́нїемъ же къ нищетѣ̀  оу҆ча́щемꙋ, влⷣцѣ хрⷭ҇тꙋ̀ послѣ́довалъ є҆сѝ: ѿ  негѡ́же поще́нїемъ и҆ (с. 367) моли́твами, и҆́стинное  бога́тство и҆ сꙋ́щꙋю свѣ́тлость, црⷭ҇тво недви́жимо, и҆ во  вѣ́ки благобы́тїе, са́вво ѻ҆́ч҃е, наслѣ́довалъ є҆сѝ: къ  немꙋ́же ны́нѣ моли́сѧ, грѣхѡ́въ ѡ҆ставле́нїе пода́ти  чтꙋ́щымъ любо́вїю ст҃ꙋ́ю твою̀ па́мѧть. 
Два́жды. 
Сла́ва, и҆ ны́нѣ, бг҃оро́диченъ. 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. Сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
По в҃-й стїхоло́гїи сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Добродѣ́телей дѣ́ланїемъ, цр҃кви вели́кое  возсїѧ́лъ є҆сѝ сл҃нце, и҆ сїѧ́нїемъ слове́съ твои́хъ,  просвѣти́лъ є҆сѝ вѣ́рныхъ люде́й твои́хъ собо́ры, и҆  потреби́лъ є҆сѝ страсте́й ѡ҆черне́нїе. Свѧти́телю са́вво,  хрⷭ҇та̀ бг҃а молѝ, дарова́ти на́мъ ве́лїю ми́лость. 
Дрꙋгі́й сѣда́ленъ. Подо́бенъ: Красотѣ̀ дѣ́вства: 
Сто́лпъ и҆ оу҆твержде́нїе цр҃кве хрⷭ҇то́вы,  ѻ҆́ч҃е, бы́въ, сїю̀ непоколеби́мꙋ ѿ и҆скꙋше́нїй  лꙋка́вагѡ, премꙋ́дре, соблю́лъ є҆сѝ: всѧ̑ бо є҆́рєси  ѕлодѣ́йства разори́лъ є҆сѝ, и҆ лю́ди твоѧ̑ наꙋчи́лъ  є҆сѝ трⷪ҇цѣ є҆диносꙋ́щнѣй, во є҆ди́номъ бжⷭ҇твѣ̀  слꙋжи́ти. Тѣ́мже соше́дшесѧ, почита́емъ тѧ̀, са́вво  бг҃омꙋ́дре. 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющъ на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. Тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, благода́тнаѧ. (с. 368) 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Воздержа́нїемъ житїѐ оу҆краси́въ, и҆ житїе́мъ  мꙋ́дрости сло́во оу҆вѣрѧ́ѧ, и҆зрѧ́денъ къ добродѣ́тели  наказа́нїемъ ꙗ҆ви́лсѧ є҆сѝ. Ѿ зако́на и҆ проро́кѡвъ  а҆пⷭ҇льски наꙋча́ѧ ѡ҆ хрⷭ҇тѣ̀ і҆и҃сѣ, лю́ди твоѧ̑  є҆ѵⷢ҇лїемъ породи́лъ є҆сѝ, и҆ сїѧ̑ правосла́вїѧ вѣ́рою  возрасти́лъ є҆сѝ. Тѣ́мже и҆ по концѣ̀ неконча́емꙋ  благода́ть прїѧ́лъ є҆сѝ, и҆ во гро́бѣ лежѧ̀ неразрꙋши́мь  пребыва́еши. Са́вво ѻ҆́ч҃е, свѧти́телю бг҃облаже́нне, молѝ  хрⷭ҇та̀ бг҃а, согрѣше́нїй проще́нїе пода́ти чтꙋ́щымъ  любо́вїю ст҃ꙋ́ю твою̀ па́мѧть. 
Два́жды. 
Сла́ва, и҆ ны́нѣ, бг҃оро́диченъ: Подо́бенъ то́йже: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, всепѣ́таѧ, беззако́нїѧ мѧ̀ сꙋ́ща скве́рное  ѻ҆би́телище, и҆ де́мѡнѡвъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити: и҆ свѣ́тло  жили́ще добродѣ́телей совершѝ, свѣтоно́снаѧ нетлѣ́ннаѧ:  ѿженѝ ѻ҆́блакъ страсте́й, и҆ вы́шнѧгѡ прича́стїѧ  сподо́би, и҆ свѣ́та невече́рнѧгѡ, моли́твами твои́ми. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Свѧще́нницы твоѝ ѡ҆блекꙋ́тсѧ въ  пра́вдꙋ, и҆ прпⷣбнїи твоѝ возра́дꙋютсѧ. Сті́хъ: Та́мѡ  возращꙋ̀ ро́гъ дв҃дови, оу҆гото́вахъ свѣти́льникъ  пома́занномꙋ моемꙋ̀. Всѧ́кое дыха́нїе: Є҆ѵⷢ҇лїе  матѳе́а, зача́ло а҃і. 
Ѱало́мъ н҃. Стїхи́ра, гла́съ ѕ҃: 
Дх҃а ст҃а́гѡ благода́ть въ твои́хъ оу҆ста́хъ  и҆злїѧ́сѧ, ѻ҆́ч҃е, и҆ бы́лъ є҆сѝ па́стырь хрⷭ҇то́вы  цр҃кве, оу҆чѧ̀ словє́сныѧ ѻ҆́вцы, лю́ди твоѧ̑, вѣ́ровати  въ трⷪ҇цꙋ, во є҆ди́но бжⷭ҇тво̀. 
Канѡ́нъ бцⷣы на ѕ҃, и҆ ст҃а́гѡ два̀ канѡ́на, на и҃.  Канѡ́нъ бцⷣы. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю скры́вшаго дре́вле гони́телѧ  мꙋчи́телѧ, под̾ (с. 369) земле́ю скры́ша спасе́нныхъ  ѻ҆́троцы, но мы̀, ꙗ҆́кѡ ѻ҆трокови̑цы, гдⷭ҇еви пои́мъ,  сла́внѡ бо просла́висѧ. 
Ра́дꙋйсѧ, ѻ҆ц҃є́мъ бл҃гопохва́льнаѧ держа́во,  ра́дꙋйсѧ, пресла́вное оу҆краше́нїе ро́да на́шегѡ, ра́дꙋйсѧ,  и҆сто́чниче спасе́нїѧ, и҆сточа́ющаѧ млⷭ҇ть вѣ́рнѡ  просѧ́щымъ оу҆ тебє̀, мр҃і́е неискꙋсобра́чнаѧ. 
Прїимѝ ѿ оу҆́стъ скве́рныхъ хвалꙋ̀, дв҃о  пречⷭ҇таѧ, бг҃ороди́тельнице чⷭ҇таѧ, ты́ бо є҆сѝ мі́рꙋ  защище́нїе и҆ спасе́нїе: прилѣ́жнѡ молѝ, спасти́сѧ дꙋша́мъ  на́шымъ. 
Хлѣ́бъ жи́зни хрⷭ҇та̀ родила̀ є҆сѝ, дв҃о,  всѧ́ческихъ творца̀: къ немꙋ́же моли́твами твои́ми, мт҃и,  свободѝ ѿ всѧ́кагѡ грѣха̀, бѣ́дъ и҆ печа́лей всѧ́кихъ  пою́щыѧ тѧ̀. 
Канѡ́нъ ст҃а́гѡ са́ввы, є҆гѡ́же краестро́чїе: 
Са́ввꙋ похвали́ти ра́зꙋма, бж҃е мо́й, да́рꙋй мѝ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Свѣ́тъ ѿ свѣ́та, хрⷭ҇тѐ бж҃е, ѿ ѻ҆ц҃а̀  пре́жде вѣ̑къ рожде́йсѧ, и҆ въ нача́лѣ сы́й со ѻ҆ц҃е́мъ  и҆ дх҃омъ, мра́къ дꙋшѝ моеѧ̀ ѿгна́въ, ѡ҆зарѝ оу҆́мъ  мо́й, молю́сѧ, ꙗ҆́кѡ да возмогꙋ̀ пѣ́ти твоего̀  оу҆го́дника, са́ввꙋ сщ҃е́ннаго. 
А҆́ще и҆ человѣ́къ є҆сѝ, ѻ҆́ч҃е, є҆стество́мъ,  но а҆́гг҃льски на землѝ пожи́лъ є҆сѝ, десна́гѡ и҆зъ  ю҆́ности пꙋтѝ є҆́мьсѧ, цѣломꙋ́дрїѧ рачи́тель бы́въ, дх҃а  ст҃а́гѡ честно́е ѻ҆би́телище, са́вво всесвѧще́нне,  ꙗ҆ви́лсѧ є҆сѝ. 
Возлюби́въ мꙋ́дрости нача́ло стра́хъ бж҃їй, и҆  за́повѣдемъ є҆гѡ̀ при́снѡ поꙋча́ѧсѧ, дре́во насади́лсѧ  є҆сѝ при и҆схо́дищихъ во́дъ дх҃о́вныхъ, ѿ ни́хже,  ѻ҆́ч҃е, напаѧ́емь, пло́дъ хрⷭ҇тꙋ̀, са́вво, прине́слсѧ  є҆сѝ. 
Бг҃оро́диченъ: 
Оу҆слы́ша є҆́ѵа прама́ти, чⷭ҇таѧ: въ печа́лехъ  роди́ши (с. 370) ча̑да. Ты́ же, дв҃о, оу҆слы́шала є҆сѝ:  гдⷭ҇ь съ тобо́ю, ра́дꙋйсѧ, и҆ ра́дованнымъ гла́сомъ,  бг҃оневѣ́сто, печа́ль прама́тере потреби́ла є҆сѝ. 
Канѡ́нъ вторы́й ст҃а́гѡ са́ввы: въ не́мже ѡ҆  чꙋдотворе́нїи є҆гѡ̀. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Похвалѧ́ющꙋ мнѣ̀ твоѐ житїѐ, ко хрⷭ҇тꙋ̀ твоѐ  дерзнове́нїе ꙗ҆́кѡ стѧжа́въ, ѿ бога́тыхъ дх҃а сокро́вищъ  ка́плю ра́зꙋма, ѻ҆́ч҃е, да́ти мѝ молю́сѧ, ꙗ҆́кѡ да  досто́йнѡ похвали́ти тѧ̀ возмогꙋ̀, хвалы̀ досто́йнаго. 
И҆зъ ко́рене бл҃га́гѡ бл҃жа́йшаѧ ѻ҆́трасль  прозѧ́блъ є҆сѝ, бж҃їѧ ра́зꙋма вода́ми напаѧ́емь, и҆ пло́дъ  бл҃гоꙋха́ненъ ꙗ҆ви́лсѧ є҆сѝ, житїе́мъ твои́мъ и҆зъ  ю҆́ности, бг҃оно́се, сердца̀ и҆ дꙋ́шы весели́ши пою́щихъ  тѧ̀. 
Ѽ премꙋ́драгѡ твоегѡ̀ къ бг҃ꙋ ра́зꙋма! и҆́мже  прехи́трилъ є҆сѝ ѻ҆тца̀ твоего̀, є҆ле́нѧ лови́твою  хрⷭ҇тꙋ̀, ѻ҆́ч҃е, в̾еле́нивъ дꙋ́шꙋ твою̀, є҆гѡ́же любо́вїю  жго́мый, ко и҆сто́чникꙋ безсме́ртїѧ томꙋ̀ прите́клъ є҆сѝ. 
Па́че оу҆ма̀ сꙋ́щихъ любо́вїю нбⷭ҇ныхъ добро́тъ  подви́жимь, земны́хъ малолѣ́пїѧ и҆збѣжа́въ, є҆ле́нѧ  тече́нїемъ хрⷭ҇та̀ взыска́лъ є҆сѝ, ѿ негѡ́же жела́емыхъ,  са́вво ѻ҆́ч҃е, не погрѣши́лъ є҆сѝ. 
Чистоты̀ любо́вїю ѡ҆держи́мь, бл҃горо́дїе дꙋшѝ  плотолю́бїемъ не порабо́тивъ: тѣ́мъ ны́нѣ чистоты̀ вѣнцы̀  прїе́млѧ, со а҆́гг҃лы оу҆ хрⷭ҇та̀ весели́шисѧ, къ немꙋ́же  ѡ҆ на́съ, са́вво ѻ҆́ч҃е, моли́сѧ. 
Бг҃оро́диченъ: 
Ꙗ҆́же ѿ землѝ до небе́съ досѧ́гшаѧ лѣ́ствица,  показа́сѧ і҆а́кѡвꙋ, є҆́юже бг҃ъ чл҃вѣ́комъ сподо́бисѧ  бы́ти, (с. 371) благослове́ннаѧ пречⷭ҇таѧ: неизрече́нно  чꙋ́до, и҆ недоꙋмѣва́емо видѣ́нїе, спаса́й къ тебѣ̀  прибѣга́ющыѧ. 
Катава́сїа по оу҆ста́вꙋ. 
Пѣ́снь г҃. І҆рмо́съ: 
Тобо́ю, хрⷭ҇тѐ, нб҃са̀ оу҆твержда́єма всѧ̑,  сло́во бж҃їе и҆ си́ла, и҆сповѣ́дꙋютъ сла́вꙋ неизрече́ннꙋ,  и҆ вседѣ́тельныѧ рꙋкѝ твоеѧ̀ сотворе́нїе: нѣ́сть бо  прест҃ъ, ра́звѣ тебє̀, гдⷭ҇и. 
Тебѐ всѝ, всест҃а́ѧ, сла́вѧтъ чи́ни а҆́гг҃лъ, мы́  же, бцⷣе, непреста́ннѡ зове́мъ, и҆ бл҃года́рнѡ пое́мъ:  ра́дꙋйсѧ, влⷣчце, є҆ди́на по́моще всѣ́хъ и҆ застꙋпле́нїе. 
Кто̀ по достоѧ́нїю, мт҃и, воспое́тъ ржⷭ҇тво̀ твоеѧ̀  оу҆тро́бы; тва́рь ви́дѣвши соверше́нное въ тебѣ̀  та́инство, чꙋде́снѡ зовѧ́ше: нѣ́сть оу҆́бѡ, влⷣчце, па́че  тебє̀ и҆но́гѡ спасе́нїѧ на́мъ. 
Приложѝ просѧ́щымъ ѿ тебє̀ млⷭ҇ть, мт҃и дв҃о,  держа́вною твое́ю рꙋко́ю сꙋ́щымъ въ бѣда́хъ просте́рши, и҆  въ напа́стехъ предвари́вши: тѧ́ бо стѧжа́хомъ всѝ  и҆збавле́нїе въ ско́рбехъ. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть пра́веденъ, па́че тебє̀, гдⷭ҇и. 
Презрѣ́въ ни̑жнѧѧ, ꙗ҆́кѡ попира́ємаѧ, и҆ любо́вь  роди́телей преѡби́дѣвъ, пꙋстыннолю́бнѡ хрⷭ҇та̀ взыска́лъ  є҆сѝ, є҆гѡ́же мече́мъ любвѐ оу҆ѧзви́въ дꙋ́шꙋ твою̀,  того̀ любѧ̀, и҆ тогѡ̀ и҆щѧ̀ ненасыща́емыѧ красоты̀. 
Ѡ҆ всѣ́хъ сꙋ́щихъ на землѝ неради́въ, ѕвѣре́й  лови́твою оу҆ роди́телей и҆спроси́всѧ, пꙋсты́ню, ѻ҆́ч҃е,  пости́глъ є҆сѝ, и҆дѣ́же мно́гимъ поще́нїемъ, ско́рымъ же  бдѣ́нїемъ и҆ моли́твами, дꙋшегꙋби́тєльныѧ ѕвѣ́ри,  стра̑сти оу҆мертви́лъ є҆сѝ. (с. 372) 
Хрⷭ҇та̀ на́съ ра́ди смири́вшагѡсѧ во́лею до ра́бїѧ  ѻ҆́браза, возлюби́въ смире́нїе, и҆́мже высо́къ бы́въ,  го́рдаго смири́лъ є҆сѝ, и҆ во пло́ти мно́гимъ  воздержа́нїемъ трⷪ҇цы до́мъ благоѻби́теленъ, са́вво  свѧще́нне, оу҆досто́илсѧ є҆сѝ. 
Бг҃оро́диченъ: 
Во и҆нѣ́хъ жена́хъ ма́ти, до́ндеже дв҃а не  позна́сѧ, ни ма́ти по ржⷭ҇твѣ̀ дѣ́вствовати сподо́бисѧ, на  тебѣ́ же, дв҃о бг҃ома́ти, ѻ҆боѧ̑ сбы́шасѧ. Тѣ́мъ  весе́лїемъ дꙋ́ха воспѣва́ю: нѣ́сть непоро́чны па́че  тебє̀, влⷣчце. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть ст҃ъ, па́че  тебє̀, є҆ди́не чл҃вѣколю́бче. 
На го́рꙋ ра́зꙋма добродѣ́телей возше́дъ, въ  чꙋ́вственнѣй же горѣ̀ а҆ѳѡ́нъ, ꙗ҆́кѡ и҆на́го і҆саа́ка  подо́бнѡ сама́го себѐ возве́лъ є҆сѝ: и҆дѣ́же ꙗ҆́кѡ  всесожже́нїѧ ѻ҆вча̀ се́рдце твоѐ мы́сленнѡ поже́рлъ  є҆сѝ. 
Свѣти́льникъ твою̀ дꙋ́шꙋ слеза́ми оу҆краша́ѧ,  ра́нѡ ко хрⷭ҇тꙋ̀ оу҆́тренюѧ, рꙋ́къ же просте́ртїемъ въ  моли́твахъ а҆мали́ка тѣ́ло оу҆мертви́лъ є҆сѝ, и҆ на  го́рꙋ безстра́стїѧ возше́лъ є҆сѝ. 
Безстра́стїѧ любо́вїю пострѣка́емь, плотска̑ѧ  взыгра̑нїѧ и҆зсꙋши́лъ є҆сѝ: дꙋ́шꙋ же твою̀ бжⷭ҇твенными  сїѧ̑нїи просвѣти́въ, и҆ на́мъ оу҆́бѡ свѣ́тъ разꙋ́мный,  са́вво ѻ҆́ч҃е, оу҆лꙋчи́ти, моли́сѧ. 
Ю҆́ности цвѣ́тъ гла́домъ оу҆вѧди́въ,  воздержа́нїемъ оу҆́ды оу҆мертви́въ, поще́нїемъ тѣ́ла  ѿве́рглсѧ є҆сѝ, бдѣ́нїемъ и҆ моли́твами возмога́ѧ, ѡ҆  гдⷭ҇ѣ же любо́вїю верха̀ добродѣ́телей, са́вво, дости́глъ  є҆сѝ. 
Бл҃горо́дїемъ высо́къ, и҆ добродꙋ́шїемъ и҆зѧ́щенъ,  ра́зꙋма мꙋ́дростїю оу҆дивле́нъ бы́лъ є҆сѝ, цвѣ́тъ ꙗ҆́кѡ  прекра́сный (с. 373) чисто́тою сїѧ́ѧ, и҆ свѣ́тлымъ  смире́нїемъ, са́вво ѻ҆́ч҃е, оу҆краси́лсѧ є҆сѝ. 
Бг҃оро́диченъ: 
Мт҃и бж҃їѧ пречⷭ҇таѧ, бл҃гослове́ннаѧ и҆  всенепоро́чнаѧ, дꙋшѝ моеѧ̀ стрꙋ́пы и҆сцѣлѝ, и҆ стра̑сти  плотскі̑ѧ ѿженѝ: и҆ свободѝ оу҆́мъ мо́й ѿ всѧ́кагѡ  вре́да, и҆ ѿ вра́жїѧ мѧ̀ напа́сти и҆змѝ, влⷣчце. 
Сѣда́ленъ, гла́съ и҃. Подо́бенъ: Премꙋ́дрости: 
Па́ѵлово насажде́нїе, и҆ а҆поллѡ́сово прїе́мый  напое́нїе, и҆ ва́шеѧ вѣ́ры насажде́нїе, и҆ оу҆че́нїемъ  напое́нїе, всѧ̑ возраща́ѧй бг҃ъ прїѧ́лъ є҆́сть. Люде́й  ва́шихъ бл҃гоче́стїѧ вѣ́рою, моли́твами ва́шими возрасти́въ  оу҆мно́жи, и҆ ѿ тогѡ̀ ꙗ҆́кѡ вѣ́рнїи рабѝ и҆ дѣ́латели  разꙋ́мнїи, трꙋдѡ́въ возмє́здїѧ досто́йнѡ прїѧ́ли є҆стѐ,  сѷмеѡ́не преподо́бне, са́вво свѧще́нне, бг҃оно́снїи  ѻ҆ц҃ы̀, па́стырїе и҆ оу҆чи́телїе, первопа́стырѧ и҆  оу҆чи́телѧ хрⷭ҇та̀ моли́те, ста́до ва́ше въ ми́рѣ  сохрани́ти, и҆ спастѝ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ и҆ человѣ́ческїй ро́дъ, ѡ҆сщ҃е́нный  хра́ме, и҆ раю̀ слове́сный, дѣ́вственнаѧ похвало̀, и҆зъ  неѧ́же бг҃ъ воплоти́сѧ, и҆ млⷣнецъ бы́сть, пре́жде вѣ̑къ  сы́й бг҃ъ на́шъ: ложесна́ бо твоѧ̑ престо́лъ сотворѝ, и҆  чре́во твоѐ простра́ннѣе небе́съ содѣ́ла. Ѡ҆ тебѣ̀  ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀. 
Пѣ́снь д҃. І҆рмо́съ: 
На крестѣ̀ твоѐ бжⷭ҇твенное и҆стоща́нїе прови́дѧ  а҆ввакꙋ́мъ, оу҆жа́ссѧ вопїѧ́ше: ты̀ си́льныхъ пресѣ́клъ  є҆сѝ держа́вꙋ, бл҃же, приѡбща́ѧсѧ сꙋ́щымъ во а҆́дѣ,  ꙗ҆́кѡ всеси́ленъ. 
Ты̀ є҆сѝ мі́ра застꙋпле́нїе, бцⷣе чи́стаѧ, и҆  спасе́нїе всѣ́хъ. тѣ́мже тѧ̀ гла́сы, влⷣчце, всѧ̑  колѣ̑на бцⷣꙋ и҆́стиннѡ проповѣ́дꙋемъ. 
Стѣна̀ є҆сѝ и҆ оу҆твержде́нїе и҆ наде́жда  вѣ́рныхъ, и҆ (с. 374) сто́лпъ спасе́нїѧ, ꙗ҆̀же на ны̀  нахо́ды низложѝ, прест҃а́ѧ чи́стаѧ: надє́жды бо всѧ̑ на  тѧ̀ возложи́хомъ. 
Ра́дꙋйсѧ, гра́де ѡ҆дꙋшевле́нный. ра́дꙋйсѧ, пала́то  и҆ престо́ле цр҃ѧ̀ хрⷭ҇та̀. ра́дꙋйсѧ, преподо́бныхъ похвало̀  и҆ свѧти́телей оу҆добре́нїе. ра́дꙋйсѧ, всѣ́хъ къ бг҃ꙋ  мо́сте. ра́дꙋйсѧ, мі́ра ра́досте. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. Тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
А҆́гг҃льскомꙋ житїю̀ ревнова́въ, влады́чествꙋюща  ѻ҆тца̀ ѡ҆ста́вивъ, горы̀ а҆ѳѡ́на дости́глъ є҆сѝ:  ѿѻнꙋ́дꙋже поще́нїемъ и҆ моли́твами къ мы́сленномꙋ  восто́кꙋ хрⷭ҇тꙋ̀ восте́клъ є҆сѝ, и҆ ѿ тогѡ̀ со́лнце  за̑паднымъ возсїѧ́лъ є҆сѝ. 
Любомꙋ́дрїемъ мо́ре жите́йское и҆спыта́въ, и҆  позна́въ сꙋ́етства глꙋбинꙋ̀, бога́тство, и҆ сїѐ ꙗ҆́кѡ  гни́ло ѿве́рглъ є҆сѝ, словеса́ же хрⷭ҇тѡ́ва и҆збра́въ,  въ сосꙋ́дѣ се́рдца твоегѡ̀ скры́лъ є҆сѝ, и҆ ѻ҆́наѧ  ꙗ҆́кѡ честна̑ѧ и҆зво́лилъ є҆сѝ храни́ти. 
И҆̀же въ гора́хъ тѣсноживꙋ́щыѧ босы́ми нога́ми  ѡ҆бходѧ̀, преподо́бне, и҆ си́хъ те́плыми хлѣ̑бы насыща́ѧ,  тє́плыѧ и҆́хъ прїима́лъ є҆сѝ моли̑твы и҆ ѿ всѣ́хъ ко  хрⷭ҇тꙋ̀ поꙋче́ньми, восхождє́нїѧ въ се́рдцы твое́мъ  полага́лъ є҆сѝ. 
Ты̀ ро́ждшаго тѧ̀ пло́тїю дх҃омъ породи́лъ є҆сѝ,  оу҆вѣща́въ є҆го̀ влады́чество све́рстницꙋ же и҆ ча̑да  ѡ҆ста́вити: и҆́же ꙗ҆́кѡ а҆враа́мъ и҆зъ ѻ҆те́чества на  зе́млю чꙋ́ждꙋ, къ тебѣ̀, ѻ҆́ч҃е, въ пꙋсты́ню пресе́льникъ  и҆ спо́стникъ бы́сть. 
Бг҃оро́диченъ: 
И҆́стиннѡ тѧ̀ сѣ́нь свидѣ́тельствова,  многоразли́чнѡ ѡ҆бразꙋ́юща, ꙗ҆́вѣ показꙋ́ющи воплоще́ннаго  и҆зъ тебє̀ є҆ди́наго ѿ трⷪ҇цы, пречи́стаѧ, неизмѣ́ннѡ,  бг҃ома́ти, влⷣчце, и҆ мі́ръ ѡ҆бно́вльша. (с. 375) 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Многочи́сленное зла́то со ѻ҆ц҃е́мъ разда́вше,  ѻ҆́ба ꙗ҆́кѡ мꙋ́дрїи домовлады̑ки тлѣ́нными нетлѣ̑ннаѧ  и҆змѣни́вше, ꙗ҆̀же ны́нѣ воспрїе́млюще ра́дꙋетесѧ, и҆  на́съ ко хрⷭ҇тꙋ̀ моли́твами ва́шими пою́щихъ вы̀ спаса́йте. 
Человѣ́ка ѻ҆тца̀ призва́лъ є҆сѝ, а҆́гг҃ла же ко  хрⷭ҇тꙋ̀ предпꙋсти́лъ є҆сѝ, є҆гѡ́же посто́мъ и҆ста́ѧвшыѧ  ст҃ы̑ѧ мѡ́щи, мѷроточе́нїе мл҃твами твои́ми оу҆стро́илъ  є҆сѝ, въ кра́йнее и҆звѣще́нїе се́рдца твоегѡ̀ проше́нїѧ. 
Сꙋемꙋ́дренный го́тѳинъ, братовоскормле́нїе ва́ше и҆  стра́хъ бж҃їй и҆ клѧ́твꙋ преѡби́дѣвъ, потща́сѧ ѻ҆те́чество  твоѐ ѡ҆ѕло́бити: є҆гѡ́же такова́гѡ оу҆́мысла премѣни́ти  не возмо́гъ, бж҃їю сꙋдꙋ̀ того̀ пре́далъ є҆сѝ. 
Похꙋ́ленъ и҆́же мꙋ́дръ ѡ҆ себѣ̀, ꙗ҆́кѡ и҆ се́й  несмы́сленный, благосовѣ́тꙋюща тѧ̀ не прїе́мь, бж҃їю ме́сть  на сѧ̀ привлечѐ: ме́чь бо, є҆го́же на па́ствꙋ твою̀,  ѻ҆́ч҃е, наѡстрѝ, а҆́гг҃ломъ всеконе́чнѡ въ се́рдце своѐ  прїѧ́ше. 
Просвѣща́еми бл҃года́тїю крⷭ҇та̀ твоегѡ̀ ст҃і́и  твоѝ, влⷣко, странꙋ̀ люде́й свои́хъ тебѣ̀ вѣ́рою  приведо́ша, сы́нъ со ѻ҆тце́мъ, са́вва и҆ сѷмеѡ́нъ  бг҃омꙋ́дреннїи, и҆́хже моли́твами спасѝ ѿ пога́ныхъ  нахо́да пою́щыѧ: си́лѣ твое́й сла́ва, милосе́рде. 
Бг҃оро́диченъ: 
Но́въ ꙗ҆́коже мѡѷсе́й ꙗ҆ви́всѧ, оу҆стро́илъ  є҆сѝ ꙗ҆́кѡ ѻ҆́нъ ски́нїю въ пꙋсты́ни, въ горѣ̀ ст҃ѣ́й  ѡ҆гра́дꙋ, ю҆́же превозрасти́лъ є҆сѝ трꙋдѡ́въ твои́хъ  пѡ́ты, и҆ возложи́лъ є҆сѝ бж҃їи мт҃ри, ю҆́же и҆ сохранѧ́й  ко гдⷭ҇ꙋ съ не́ю моли́твами. (с. 376) 
Пѣ́снь є҃. І҆рмо́съ: 
Къ тебѣ̀ оу҆́тренюю, милосе́рдїѧ ра́ди себѐ  и҆стощи́вшемꙋ непрело́жнѡ, и҆ до страсте́й безстра́стнѡ  прекло́ншемꙋсѧ, сло́ве бж҃їй, ми́ръ пода́ждь мѝ па́дшемꙋ,  человѣколю́бче. 
Ра́дꙋйсѧ, стѣно̀ вѣ́рныхъ, держа́внаѧ хода́таице  пречи́стаѧ. ра́дꙋйсѧ, горо̀ ст҃а́ѧ всепѣ́таѧ. ра́дꙋйсѧ,  лѣ́ствице ѡ҆дꙋшевле́ннаѧ, влⷣчце. ра́дꙋйсѧ, всѣ́хъ  ра́досте, и҆ по́моще безпомо́щныхъ, и҆ покро́ве вседꙋ́шнѡ  притека́ющихъ къ тебѣ̀. 
Велегла́снѡ взыва́ѧ прⷪ҇ро́ческїй ли́къ,  проповѣ́даше оу҆жа́сное ржⷭ҇тва̀ твоегѡ̀ та́инство: ꙗ҆́кѡ  є҆ди́на и҆мѣ́ла є҆сѝ гдⷭ҇а въ ложесна́хъ свои́хъ, и҆́же  и҆ по ржⷭ҇твѣ̀ па́ки соблю́дъ тѧ̀ дв҃ꙋ, ꙗ҆́коже и҆ пре́жде  ржⷭ҇тва̀ сохранѝ. 
Кто̀ возмо́жетъ твоѧ̑, чи́стаѧ, ꙗ҆̀же па́че  оу҆ма̀, несказа̑ннаѧ та̑инства человѣ́кѡвъ и҆зрещѝ,  пречⷭ҇таѧ; ты́ бо є҆ди́на всѣ́хъ превы́шши є҆сѝ,  свѣтоно́снаѧ и҆ бжⷭ҇твеннаѧ сѣ́не, свѣщѐ и҆ прⷭ҇то́ле  бж҃їй, дв҃о мр҃і́е, и҆зъ неѧ́же на́мъ возсїѧ̀ садодѣ́латель  жи́зни. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Ра́зꙋма твоегѡ̀ ре́вность предвѣ́дый ви́дѣвъ,  пе́рваго тѧ̀ па́стырѧ на за́падѣ лю́демъ свои̑мъ  оу҆стро́и, и҆̀мже мы́сленнаго восто́ка, того̀ вопло́щшасѧ  сло́ва хрⷭ҇та̀, проповѣ́далъ є҆сѝ, ра́вна же ѻ҆ц҃ꙋ̀, и҆  дх҃ꙋ ст҃о́мꙋ сопресто́льна. 
А҆ѵсїтїді́йскагѡ і҆́ѡва нра́вѡмъ вои́стиннꙋ,  ѻ҆́ч҃е, подо́бѧсѧ, до́мъ тво́й ѿве́рстъ и҆мѣ́лъ є҆сѝ,  и҆ ѧ҆зы́ка две́рь па́че ме́да сла́достїю а҆́лчꙋщымъ  спасе́нїе ѿверза́ѧ, дꙋ́шы и҆спо́лнилъ є҆сѝ слове́съ  а҆́гг҃льскїѧ пи́щи. 
Зако́нѡмъ бжⷭ҇твєннымъ послѣ́дꙋѧ, законополо́жникъ  ꙗ҆ви́лсѧ є҆сѝ, а҆рхїере́й бг҃опрїѧ́тенъ, пра́вило  и҆звѣ́стнѣйшее, (с. 377) наста́вникъ заблꙋ́ждшихъ,  свѣти́льникъ всесвѣ́телъ, ѻ҆те́чество твоѐ просвѣща́ѧ,  са́вво бг҃омꙋ́дре. 
Бг҃оро́диченъ: 
Оу҆пра́ви оу҆́мъ мо́й, влⷣчце, трꙋжда́ющїйсѧ въ  пꙋчи́нѣ скорбе́й, и҆ потоплѧ́емый наше́ствїемъ тлетво́рныхъ  страсте́й: мене́ же спасѝ, бцⷣе, къ тебѣ̀ прибѣга́ющаго,  и҆ны́ѧ бо по́мощи, чи́стаѧ, ра́звѣ тебє̀, не зна́ю. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Ꙗ҆́кѡ гдⷭ҇ень оу҆чени́къ, влⷣки твоегѡ̀  бл҃гоꙋтро́бїе, ѻ҆́ч҃е, подража́ѧ, разсла́бленнаго въ  це́рковь не́слъ є҆сѝ: врачева́нїемъ же, ко хрⷭ҇тꙋ̀  моли́твами и҆ слеза́ми, ѡ҆бно́щнѡ прилѣжа́въ є҆мꙋ̀,  здра́ва ѿ землѝ воздви́глъ є҆сѝ. 
Ста́рцꙋ ст҃о́мꙋ, твоемꙋ̀ ѻ҆тцꙋ̀ въ животѣ̀ є҆гѡ̀  послꙋшли́въ бы́лъ є҆сѝ, оу҆́меръ же ѻ҆́нъ, и҆ во гро́бѣ  тебѐ є҆ди́наго послꙋ́ша: мѵ́ро бо є҆гѡ̀ мно́гими проси́мо  и҆ не оу҆лꙋчи́мо, твои́мъ, ѻ҆́ч҃е, посла́нїемъ ѻ҆би́льнѡ  лю́демъ свои̑мъ сїѐ и҆сточѝ. 
Дрꙋгі́й и҆лїа̀ ты̀ ꙗ҆ви́лсѧ є҆сѝ, гра́дъ съ  нб҃сѐ моли́твою, ꙗ҆́коже ѻ҆́нъ ѻ҆́гнь, све́лъ є҆сѝ, и҆  си́мъ царѧ̀ оу҆диви́въ оу҆жаси́лъ є҆сѝ, въ сла́вꙋ бж҃їю  и҆ проти̑внымъ на оу҆дивле́нїе сїѧ̑, ѻ҆́ч҃е, сотвори́лъ  є҆сѝ, ѡ҆ всѣ́хъ возмога́ющꙋ тѧ̀ хрⷭ҇тꙋ̀ бг҃ꙋ на́шемꙋ. 
Сопоста́тъ ца́рь оу҆́гринъ, на ѻ҆те́чество твоѐ  подви́гсѧ, твои́ми словесы̀ свирѣ́пства премѣни́сѧ,  дивѧ́сѧ сꙋ́щей въ тебѣ̀ свѧ́тости, оу҆мили́всѧ  возврати́сѧ: гра́дное же ка́менїе лобза́ѧ, глаго́лаше:  ди́венъ бг҃ъ во ст҃ы́хъ свои́хъ. 
Ка́мене краеꙋго́льна, и҆мꙋ́ща въ се́рдцы хрⷭ҇та̀  оу҆твержде́нїе, пре́лести оу҆твержде́нїе си́льно  и҆спрове́ргша, цр҃кви (с. 378) же неѡбори́мое ѡ҆снова́нїе  ꙗ҆ви́стесѧ: ю҆́же сохранѧ́йте непоколеби́мꙋ, са́вво  свѧще́нне и҆ сѷмеѡ́не бг҃оно́се, моли́твами ва́шими. 
Бг҃оро́диченъ: 
По хрⷭ҇тꙋ̀ бг҃ꙋ вхо́да жела́юще, предводѧ́щꙋю тѧ̀  взыска́вше, сꙋ́щей тѝ нбⷭ҇нѣй бж҃їей цр҃кви, хра́мъ  твоегѡ̀ вхо́да на землѝ твоѝ оу҆гѡ́дницы, бг҃ома́ти,  воздвиго́ша, въ не́мже не преста́й даю́щи по́мощь сла́вѧщымъ  тѧ̀. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Тебѣ̀ припа́даю, пречⷭ҇таѧ бцⷣе бл҃га́ѧ, твои́ми  моли́твами оу҆молѝ всѧ́кїѧ бла́гости пода́телѧ, сн҃а  твоего̀ и҆ гдⷭ҇а, и҆зба́вити мі́ръ ѿ всѧ́кагѡ гнѣ́ва. 
Во глꙋбинꙋ̀ ѿве́рженъ бы́хъ бꙋ́ри лю́тыѧ, мо́рю  волнꙋ́ющꙋ мѧ̀ ѿ безмѣ́рныхъ прегрѣше́нїй мои́хъ и҆  бѣ́дныхъ, бꙋ́рю оу҆толѝ, и҆ тишинꙋ̀ пода́ждь се́рдцꙋ  моемꙋ̀. 
Ты̀ оу҆тѣше́нїе и҆ прибѣ́жище, чⷭ҇таѧ, рабѡ́мъ  твои̑мъ є҆сѝ: неѡскꙋ́днѡ творѝ, є҆́же къ бг҃ꙋ,  оу҆миле́нное моле́нїе, ѡ҆ и҆̀же вѣ́рою и҆ любо́вїю  молѧ́щихъ тѧ̀. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Мра́комъ є҆́реси покрыва́ема землѧ̀ люде́й твои́хъ  и҆ногда̀ ны́нѣ правосла́вїѧ свѣ́томъ свѣтлѣ́етсѧ,  ве́тхїѧ пре́лести и҆змѣ́ншисѧ, но́вый і҆и҃ль, и҆ лю́дїе  бж҃їи бы́вше, на и҆́стинный зако́нъ тобо́ю, бг҃оно́се,  наставлѧ́еми. 
А҆пⷭ҇лъ ꙗ҆́кѡ ѿ хрⷭ҇та̀ посла́сѧ, и҆ сло́вомъ  є҆ѵⷢ҇лїа наꙋча́ѧ, сꙋ́щыѧ въ нощѝ невѣ́дѣнїѧ просвѣти́лъ  є҆сѝ: и҆сцѣлє́нїѧ же творѧ̀, и҆ чꙋдеса̀ вє́лїѧ, и҆  си́ми оу҆дивлѧ́ѧ, привле́клъ є҆сѝ къ немꙋ̀ вѣ́рою люде́й  твои́хъ и҆сполнє́нїѧ. (с. 379) 
Бо́льшихъ и҆щѧ̀, лꙋ̑чшаѧ жела́ѧ, і҆ерꙋсали́ма  оу҆́бѡ, є҆гѵ́пта же и҆ сїна́ѧ доше́дъ, и҆ всѧ̑ та́мѡ  сꙋ́щыѧ въ пꙋсты́нѧхъ ѡ҆бходѧ̀, ѻ҆би́льною рꙋко́ю на всѣ́хъ  призира́ѧ, и҆́хже моли́твами ѻ҆те́чество твоѐ, са́вво,  ѡ҆богати́лъ є҆сѝ. 
Бг҃оро́диченъ: 
Ѡ҆бветша́вшыѧ ны̀ го́рькимъ дре́ва пре́жде  вкꙋше́нїемъ и҆ па́дшыѧ поползнове́нїемъ, пречⷭ҇таѧ,  ѡ҆бнови́ла є҆сѝ, зижди́телѧ ро́ждши, сло́во ѵ҆поста́сное,  дв҃о мт҃и влⷣчце. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Пресвѣ́тлыѧ трⷪ҇цы пе́рвѣе же́ртвенникъ се́рдце  твоѐ сотвори́лъ є҆сѝ, и҆ це́рковь бг҃ꙋ сп҃сꙋ во  ѻ҆те́чествѣ твое́мъ воздви́глъ є҆сѝ, въ не́йже, ѻ҆́ч҃е,  первопресто́ленъ равноапⷭ҇льный оу҆чи́тель ѿ хрⷭ҇та̀  оу҆досто́илсѧ є҆сѝ, и҆ сло́во жи́зни лю́демъ твои̑мъ  и҆сточи́лъ є҆сѝ. 
Бра́та твоего̀ оу҆ме́рша слы́шавъ, а҆́гг҃лꙋ, ко  хрⷭ҇тꙋ̀ дерзнове́нїемъ, дꙋ́шꙋ є҆гѡ̀ возврати́ти повелѣ́лъ  є҆сѝ, и҆ сего̀ вдꙋшевле́нна прише́дъ ѡ҆брѣ́лъ є҆сѝ.  ѽле вѣ́ры! ѽле дерзнове́нїѧ! чꙋ́до, ѻ҆́ч҃е, вои́стиннꙋ  оу҆жа́сно, зе́менъ сы́й, нбⷭ҇номꙋ повелѣ́лъ є҆сѝ. 
Мы́сленное мо́ре страсте́й оу҆спи́въ поще́нїемъ,  чꙋ́вственное же бе́зднꙋ ми́лости призва́въ, свирѣ́пѡ  волнꙋ́емо сло́вомъ оу҆кроти́лъ є҆сѝ, кора́бль же спа́слъ  ѿ потопле́нїѧ, и҆ въ не́мъ сꙋ́щыѧ въ вѣ́рꙋ приве́лъ  є҆сѝ. 
Є҆гѡ́же всѧ̑ боѧ́тсѧ и҆ трепе́щꙋтъ, ꙗ҆́кѡ творца̀  и҆ гдⷭ҇а, і҆и҃са хрⷭ҇та̀ всего̀ стѧжа́въ, хрⷭ҇та̀ въ се́рдцы  твое́мъ носѧ̀, хрⷭ҇та̀ въ себѣ̀ и҆мѣ́ѧ глаго́люща, мо́рю  и҆ вѣ́трѡмъ тогѡ̀ си́лою запрети́лъ є҆сѝ: и҆ всѧ̑,  ѻ҆́ч҃е, повинꙋ́шасѧ тебѣ̀, ꙗ҆́кѡ тогѡ̀ и҆зѧ́щнꙋ  оу҆ченикꙋ̀. (с. 380) 
Трⷪ҇ченъ: 
Пренача́льное є҆стество̀ и҆ трїѷпоста́сное  є҆ди́нство, ѻ҆́ч҃е и҆ сн҃е и҆ дш҃е прест҃ы́й, свѣ́те и҆  животѐ бг҃онача́льный, прїимѝ моли́твенники ѡ҆ на́съ твоѧ̑  оу҆го́дники, спаса́й цр҃кви твоѧ̑, въ тѧ̀ вѣ́рꙋющыѧ, и҆  сподо́би ны̀ въ ми́рѣ сла́вити твою̀ держа́вꙋ. 
Бг҃оро́диченъ: 
Ви́дѣти жела́юще твоегѡ̀ сн҃а и҆ бг҃а, нбⷭ҇нагѡ  сла́вꙋ црⷭ҇твїѧ, бцⷣе, са́вва и҆ сѷмеѡ́нъ преподо́бнїи,  сла́вꙋ земна́гѡ ца́рствїѧ ѡ҆ста́вивше, и҆ сегѡ̀ крⷭ҇тъ на  ра́мꙋ взе́мше, послѣ́доваша живонѡ́снымъ є҆гѡ̀ и҆  бжⷭ҇твєннымъ стопа́мъ. 
Конда́къ, гла́съ и҃. Подо́бенъ: Взбра́нной: 
Ꙗ҆́кѡ первосвѧти́телѧ вели́каго и҆ а҆пⷭ҇лѡвъ  соѻ́бщника, цр҃ковь прославлѧ́етъ тѧ̀ люде́й твои́хъ,  преподо́бне: но ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀ бг҃ꙋ,  моли́твами твои́ми ѿ всѧ́кихъ на́съ бѣ́дъ спаса́й, да  зове́мъ тѝ: ра́дꙋйсѧ, ѻ҆́ч҃е са́вво бг҃омꙋ́дре. 
І҆́косъ: 
Житїе́мъ ꙗ҆́кѡ а҆́гг҃лъ на землѝ, ѻ҆́ч҃е,  ꙗ҆ви́лсѧ є҆сѝ, человѣ́къ бо сы́й є҆стество́мъ, и҆  безпло́тныхъ чистотѣ̀ оу҆подо́билсѧ є҆сѝ. Тѣ́мже и҆  похва̑льнаѧ оу҆дивлѧ́еши на́съ зва́ти такова̑ѧ: ра́дꙋйсѧ,  ѻ҆тца̀ благочести́ва прозѧбе́нїе, и҆ ма́тере благоговѣ́йны  прижи́тїе. ра́дꙋйсѧ, моли́твами бг҃ода́нне, и҆ да́вшемꙋ тѧ̀  и҆змла́да послѣ́довавъ. ра́дꙋйсѧ, поще́нїѧ свѣ́тлый  ра́сте, чистото́ю бл҃гоꙋха́нне. ра́дꙋйсѧ, цѣломꙋ́дрїѧ  сто́лпе, и҆́мже всѧ́каѧ стра́сть попра́сѧ. ра́дꙋйсѧ,  смире́нїемъ высо́кїй, де́мѡнѡвъ горды́ню низложи́вый.  ра́дꙋйсѧ, свѣти́льниче многосвѣ́тлый, возведы́й ко хрⷭ҇тꙋ̀  лю́ди твоѧ̑. ра́дꙋйсѧ, цр҃квей воздви́женїе и҆ свѧти́телємъ  ѡ҆свѧще́нїе. ра́дꙋйсѧ, сиро́тъ пита́телю и҆ ни́щымъ  пода́телю благоꙋтро́бный. ра́дꙋйсѧ, а҆пⷭ҇лѡвъ  равноре́вностне є҆ѵⷢ҇льскимъ наꙋче́нїемъ. ра́дꙋйсѧ,  мꙋ́ченикѡмъ сострада́льне стра́нствїѧ хожде́нїемъ. ра́дꙋйсѧ,  (с. 381) чꙋдодѣ́лателю ди́вныхъ ѡ҆ бз҃ѣ и҆ оу҆жа́сныхъ  чꙋде́съ. ра́дꙋйсѧ, похвало̀ ѻ҆те́чествꙋ твоемꙋ̀, спаса́й  пою́щихъ тѧ̀. ра́дꙋйсѧ, ѻ҆́ч҃е са́вво бг҃омꙋ́дре. 
Пѣ́снь з҃. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Не преста́й, дв҃о мт҃и, молѧ́щи гдⷭ҇а, и҆зба́витисѧ  на́мъ ѿ бѣ́дъ и҆ скорбе́й, влⷣчце, да оу҆се́рднѡ пое́мъ  влⷣцѣ: бж҃е ѻ҆тє́цъ на́шихъ, благослове́нъ є҆сѝ. 
Страша́тъ мѧ̀ и҆ смꙋща́ютъ прегрѣше́нїй мои́хъ  во́лны: но ты̀, блага́ѧ пречⷭ҇таѧ, проще́нїе и҆спросѝ въ  ча́съ и҆спыта́нїѧ, спасе́нїе подаю́щи. 
И҆ ражда́еши и҆ дѣ́вствꙋеши, и҆ по ржⷭ҇твѣ̀  пребыва́еши, ꙗ҆́коже пре́жде ржⷭ҇тва̀, чи́стаѧ бцⷣе: не  ѡ҆пали́шасѧ бо ложєсна̀ твоѧ̑, бл҃гослове́ннаѧ пречⷭ҇таѧ,  предста́тельнице ро́да на́шегѡ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ,  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Житїѧ̀ твоегѡ̀ бг҃оꙋго́дное зрѧ̀ и҆справле́нїе,  провѣ́децъ, ꙗ҆́кѡ всѣ́хъ бг҃ъ, и҆збра́въ тебѐ, сочта̀  а҆пⷭ҇льскомꙋ ли́кꙋ первост҃и́тель бг҃оно́се, и҆ бл҃года́тїю  просвѣтѝ се́рдце твоѐ: ты́ же лю́ди твоѧ̑ томꙋ̀  просвѣти́лъ є҆сѝ вопи́ти: бл҃гослове́нъ бг҃ъ и҆  препросла́вленъ. 
Є҆ѵⷢ҇льскихъ слове́съ лꙋча́ми лю́ди твоѧ̑ разꙋ́мнѡ  ѡ҆зари́въ, ѿ недосто́йнагѡ въ досто́йное и҆зве́лъ є҆сѝ:  и҆ и҆зсѡ́хшаѧ и҆́хъ сердца̀ ѕловѣ́рїемъ, ѡ҆ бз҃ѣ вѣ́рою  плодови̑та, са́вво ѻ҆́ч҃е, воздѣ́лалъ є҆сѝ. 
Ми́лостивъ оу҆́бѡ и҆ кро́токъ, преподо́бенъ, и҆  безѕло́бивъ, ти́хъ же и҆ оу҆вѣ́тливъ ꙗ҆ви́лсѧ є҆сѝ,  ꙗ҆́коже па́ѵелъ ѡ҆ хрⷭ҇тѣ̀ похвалѧ́ѧ речѐ: тако́въ на́мъ  подоба́ше а҆рхїере́й. (с. 382) є҆го́же молѝ, са́вво  а҆рхїере́ю, въ ми́рѣ сохрани́ти ста́до твоѐ. 
Бг҃оро́диченъ: 
Ѡ҆бновлѧ́ютсѧ въ тебѣ̀ зако́ны є҆стества̀: вы́ше  є҆стества́ бо, є҆стество́мъ непости́жнаго бг҃а, дв҃о,  є҆мманꙋ́ила пресла́внѡ, чи́стаѧ, родила̀ є҆сѝ, въ на́ше  вѣ́рныхъ возрожде́нїе. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Хрⷭ҇та̀ на́съ ра́ди пло́тїю на землѝ во́лею  стра́нствовавша, любо́вїю, ѻ҆́ч҃е, побѣжда́емь, престо́ла  высотꙋ̀ во́лею ѡ҆ста́вивъ, восто́кꙋ же и҆ за́падꙋ и҆  глꙋбина́мъ морски̑мъ ꙗ҆́кѡ со́лнце ѡ҆бхо́дно стра́нствовалъ  є҆сѝ. 
Ꙗ҆́кѡ хрⷭ҇то́въ оу҆чени́къ, и҆ нача́льникъ ѿ  негѡ̀ поста́вленъ, ѻ҆те́чєствїѧ чꙋжди́хъ ѡ҆бходѧ̀,  прїе́млемь сы́й ѿ ни́хъ и҆ люби́мь, оу҆дивле́нъ же,  ѻ҆́ч҃е, и҆ дароноси́мь: покарѧ́ше бо всѧ̑ сꙋ̑щаѧ въ тебѣ̀  бж҃їѧ любо́вь, кро́тость же и҆ безѕло́бїе. 
И҆́же бе́зднꙋ сотвори́вый велѣ́нїемъ, тогѡ̀  оу҆ченика̀ сїѧ̀ позна́вши тѧ̀, въ болѣ́зни твое́й тебѣ̀,  ѻ҆́ч҃е, послꙋжѝ, ры́бꙋ вели́кꙋ, ꙗ҆́кѡ рꙋка́ми, волно́ю  взе́мши, и҆ въ кораблѝ тебѣ̀ возлежа́щꙋ, въ твоѝ рꙋ́цѣ  предложѝ. 
Въ кораблѝ пꙋчи́нꙋ съ тобо́ю пловꙋ́щїи, мо́ре  повинꙋ́вшеесѧ тебѣ̀ и҆ дароноси́мо ви́дѣвше, оу҆́жасомъ,  ѻ҆́ч҃е, ѡ҆держи́ми бы́вше, ѿ бездꙋ́шнагѡ наꙋчи́вшесѧ въ  бж҃їй ра́зꙋмъ, оу҆мили́вшесѧ поклони́шасѧ твое́й свѧ́тости. 
Твоегѡ̀ се́рдца жела́нїе и҆сполнѧ́ѧ, є҆гѡ́же ра́ди  по землѝ стра́нствовалъ є҆сѝ, въ чꙋжестра́нственнѣмъ  гра́дѣ бг҃ъ дꙋ́хъ тво́й прїе́млетъ, и҆̀хже въ животѣ̀  чꙋдесы̀, и҆ по сме́рти пе́рстїю гро́ба и҆ гро́бомъ  оу҆диви́лъ є҆сѝ. (с. 383) 
Бг҃оро́диченъ: 
Стопа́мъ послѣ́дꙋѧ собо́ръ преподо́бныхъ и҆зъ  чре́ва твоегѡ̀ неизрече́ннѡ возсїѧ́вшемꙋ, неизглаго́ланнымъ  ржⷭ҇тво́мъ, дв҃о мт҃и, съ небе́сными ли́ки сочта́сѧ: съ  ни́миже мо́лимсѧ, и҆спросѝ на́мъ, чтꙋ́щымъ тѧ̀, грѣхѡ́въ  ѡ҆ставле́нїе. 
Пѣ́снь и҃. І҆рмо́съ: 
За зако́ны ѻ҆те́чєскїѧ блаже́ннїи въ вавѷлѡ́нѣ  ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте, дѣла̀, и҆ превозноси́те во всѧ̑ вѣ́ки. 
Ты̀ прибѣ́жище на́ше є҆сѝ, и҆ оу҆тѣше́нїе  всѣ́хъ, пречⷭ҇таѧ дв҃о: се́ бо и҆́же всѣ́хъ гдⷭ҇ь ро́ждсѧ  и҆зъ ложе́снъ твои́хъ, дв҃ꙋ тѧ̀ соблюдѐ по ржⷭ҇твѣ̀.  є҆го́же всѝ бл҃гослови́мъ оу҆стна́ми недосто́йными, и҆  превозно́симъ во вѣ́ки. 
Ѽ кі́й ѧ҆зы́къ дово́ленъ вели̑чїѧ твоѧ̑ повѣ́дати,  чⷭ҇таѧ! се́ бо всѐ свободи́сѧ земноро́дныхъ мно́жество ѿ  всѧ́кагѡ ѡ҆сꙋжде́нїѧ пе́рвагѡ, и҆ тебѣ̀ вопїю́ще пое́тъ,  и҆сточа́юще пѣ̑нїѧ, и҆ превозносѧ́ще пречⷭ҇тое твоѐ  ржⷭ҇тво̀. 
Ми́лостива и҆спросѝ на́мъ и҆ бл҃гопремѣ́нна сн҃а  твоего̀ и҆ бг҃а бы́ти, чⷭ҇таѧ, ны́нѣ рабѡ́мъ твои̑мъ, и҆  соблюдѝ на́съ ѿ всѧ́кагѡ прило́га сопроти́вна, и҆  а҆га́рѧнскꙋю горды́ню низложѝ вско́рѣ, да тѧ̀ пое́мъ во  всѧ̑ вѣ́ки. 
И҆́нъ. І҆рмо́съ: 
Свѣщено́сцы дꙋше́ю, свѣ́тлїи па́че снѣ́га  пресїѧ́юще, прпⷣбнїи ѻ҆́троцы посредѣ̀ пла́мене не  ѡ҆пали́шасѧ: всѧ̑ бо вкꙋ́пѣ, є҆ли̑ка подъ тва́рїю, къ  бж҃їи пѣ́сни себѣ̀ созыва́юще, съ ра́достїю поѧ́хꙋ:  по́йте, дѣла̀ гдⷭ҇нѧ, гдⷭ҇а. 
Во ст҃ы́хъ почива́ющаго ст҃а́гѡ дх҃а бл҃года́тїю,  са́вво ст҃и́телю, лю́демъ твои́мъ проповѣ́далъ є҆сѝ, сн҃а  собезнача́льна ѻ҆ц҃ꙋ̀ и҆ сопресто́льна, чл҃вѣ́ка бы́вша,  (с. 384) человѣ́кѡмъ спасе́нїе содѣва́юща пою́щымъ: дѣла̀  всѧ̑, гдⷭ҇а по́йте и҆ превозноси́те є҆го̀ во вѣ́ки. 
До́брѣ тече́нїе соверши́въ, къ жела́емомꙋ концꙋ̀  преста́вилсѧ є҆сѝ ра́дꙋѧсѧ. тѣ́мже свѣтоно́снꙋю твою̀  па́мѧть це́рковь твоѧ̀, ѻ҆́ч҃е соверша́ющи, созыва́етъ  преподѡ́бныѧ па́стыри же и҆ оу҆чи́тели, и҆̀же просвѣща́еми  пою́тъ: дѣла̀ всѧ̑, гдⷭ҇а по́йте и҆ превозноси́те є҆го̀ во  вѣ́ки. 
А҆га́ри ча́дѡмъ пога̑нымъ и҆сма́ильтѧнѡмъ, внегда̀  оу҆стремлѧ́тисѧ на ста́до твоѐ, возбранѝ, ст҃и́телю,  моли́твами твои́ми, ꙗ҆́кѡ мно́го дерзнове́нїе ко хрⷭ҇тꙋ̀  стѧжа́вый, да въ ми́рѣ сщ҃е́ннꙋю твою̀ па́мѧть соверша́юще,  ра́достнѡ пое́мъ: дѣла̀ всѧ̑, гдⷭ҇а по́йте и҆ превозноси́те  є҆го̀ во вѣ́ки. 
Бг҃оро́диченъ: 
Распѧ́тїе и҆ погребе́нїе, и҆́же ѿ тебє̀  небра́чнѡ, дв҃о, про́йде, претерпѣ́въ на́съ ра́ди и҆  мꙋче́нїе: є҆гѡ́же стрⷭ҇те́мъ ревнꙋ́юще преподо́бнїи,  крⷭ҇тови́днѡ мꙋче́нїемъ поще́нїѧ, томꙋ̀, чⷭ҇таѧ,  послѣ́доваша. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Землѧ̀ ѿ свои́хъ нѣ́дръ предаде́ тѧ  свѧщеннолѣ́пна, цѣ́ла же и҆ неразрꙋши́ма, благоꙋха́нїемъ  и҆ чꙋдесы̀ оу҆дивлѧ́юща гра́да жи́тели, пе́рстїю гро́ба  твоегѡ̀, прⷪ҇ро́чески вопїю́щыѧ: пра́вєдницы во вѣ́ки  живꙋ́тъ. 
Ка́мене сапфі́ра, ѡ҆блежа́щаѧ пе́рсть страда́льнагѡ  твоегѡ̀ тѣ́ла, дража́йши, ѻ҆́ч҃е, показа́сѧ: цѣле́бна бо  и҆ чꙋдотвори́ва, и҃ па́че зла́та вѣ́рными раздѣлѧ́ема  пою́щими досто́йнѡ: честна̀ пред̾ гдⷭ҇емъ сме́рть ст҃ы́хъ  є҆гѡ̀. 
Царе́й бл҃гочести́выхъ ст҃ы́ню и҆ бл҃гослове́нїе,  твоѐ ст҃о́е и҆ честно́е тѣ́ло держа́щихъ, со́ннымъ  ꙗ҆вле́нїемъ пода́ти (с. 385) оу҆вѣщава́еши: є҆́же ча̑да  твоѧ̑ со ст҃и́тєли и҆ свѧще́нными, ꙗ҆́кѡ пребога́тое  сокро́вище во своѧ̑ принесо́ша. 
Хрⷭ҇толюби́вый владисла́въ самоде́ржецъ, ꙗ҆́кѡ  дре́вле дв҃дъ пред̾ кївѡ́томъ, предходѧ̀ пред̾ ст҃ы́мъ  твои́мъ тѣ́ломъ, ра́довашесѧ поѧ̀: вели́читъ дꙋша̀ моѧ̀  гдⷭ҇а, ꙗ҆́кѡ дадѐ мнѣ̀ ѻ҆ц҃а̀ и҆ оу҆чи́телѧ, и҆ въ  це́ркви свое́й ра́дꙋѧсѧ положѝ. 
Ꙗ҆́кѡ ны́нѣ прⷭ҇то́лꙋ влⷣки своегѡ̀ предстоѧ́ще,  и҆ ѿѻнꙋ́дными зарѧ́ми ѡ҆сїѧ́еми, сѷмеѡ́не бг҃оно́се,  са́вво бг҃омꙋ́дре, моли́твами ва́шими, ст҃і́и, страсте́й  грѣха̀ на́съ и҆зба́вите, и҆ пога́ныхъ нахо́да, и҆  разли́чныхъ ѡ҆бстоѧ́нїй. 
Бг҃оро́диченъ: 
Плеща́ми херꙋві́мскими стра́шными носи́мый влⷣка,  на прⷭ҇то́лѣ ꙗ҆́коже ѻ҆́гненнѣмъ, въ твою̀, чⷭ҇таѧ,  всели́сѧ оу҆тро́бꙋ, и҆ пло́ти прїѧ́тїемъ человѣ́ческое  ѡ҆божѝ сꙋщество̀, къ немꙋ́же спасѝ мл҃твами твои́ми  пою́щыѧ тѧ̀ мт҃рь є҆гѡ̀. 
Пѣ́снь ѳ҃. І҆рмо́съ: 
Безсѣ́меннагѡ зача́тїѧ ржⷭ҇тво̀ несказа́нное, мт҃ре  безмꙋ́жныѧ нетлѣ́ненъ пло́дъ: бж҃їе бо рожде́нїе  ѡ҆бновлѧ́етъ є҆стєства̀. Тѣ́мже тѧ̀ всѝ ро́ди, ꙗ҆́кѡ  бг҃оневѣ́стнꙋю мт҃рь, правосла́внѡ велича́емъ. 
Ра́дꙋйсѧ, стѣно̀ неѡбори́маѧ, ра́дꙋйсѧ, покро́ве  мі́ра, ра́дꙋйсѧ, цр҃кви, ра́дꙋйсѧ, свѣщѐ. ра́дꙋйсѧ,  прⷭ҇то́ле бж҃їй, ра́дꙋйсѧ, всѣ́хъ ра́дость и҆ по́моще на  врагѝ неви̑димыѧ сꙋ́щи, чи́стаѧ, спасе́нїе и҆ ѻ҆рꙋ́жїе  непобѣди́мое. 
Не забꙋ́ди, дв҃о неискꙋсобра́чнаѧ невѣ́сто, твои́хъ  ра̑бъ, притека́ющихъ къ цр҃кви твое́й: ты́ бо є҆ди́на  є҆сѝ хрⷭ҇тїа́нъ наде́жда, и҆ оу҆твержде́нїе всѣ̑мъ  притека́ющымъ тебѣ̀, чⷭ҇таѧ, на̑ша молє́нїѧ, влⷣчце,  и҆спо́лни. 
Ты̀ а҆́гг҃лѡвъ сла́ва, прⷪ҇ро́кѡвъ зерца́ло,  патрїа́рхѡвъ и҆ а҆пⷭ҇лѡвъ похвала̀ свѣ́тлаѧ: ты̀  мꙋ́ченикѡвъ хрⷭ҇то́выхъ оу҆краше́нїе, по́стникѡвъ и҆  пра́ведникѡвъ ѡ҆свѧще́нїе красно̀, (с. 386) и҆ всегѡ̀ мі́ра  ра́дость. Тѣ́мже тѧ̀ всѝ, чⷭ҇таѧ, по до́лгꙋ пѣ́сньми  велича́емъ. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Оу҆кра́шенъ, ѻ҆́ч҃е, вои́стиннꙋ добродѣ́тельными  дѣѧ̑нїи ꙗ҆ви́лсѧ є҆сѝ, оу҆краси́сѧ свѣтоно́снаѧ твоѧ̀  па́мѧть, бл҃года́тными лꙋча́ми на́съ просвѣща́ющи: въ  не́йже бѣ́дъ и҆ напа́стей и҆зба́витисѧ твои́ми ко хрⷭ҇тꙋ̀  мл҃твами, мо́лимсѧ. 
И҆зрасти́вшее тѧ̀ хрⷭ҇тꙋ̀ ѻ҆те́чество твоѐ  ра́дꙋетсѧ, и҆ свѣтлѣ́етсѧ це́рковь сп҃са и҆ бг҃а, цѣ́ла  и҆ благоꙋха́нна и҆мꙋ́щи тѧ̀, и҆ па́мѧть твою̀ дне́сь  ра́достнѡ пра́зднꙋетъ: є҆́йже возме́здїе возда́въ,  ст҃и́телю, всѧ́кагѡ ѡ҆ѕлобле́нїѧ и҆зба́ви ю҆̀. 
Моле́нїй и҆ пѣ́нїй гла́сы оу҆слы́ши, і҆ера́рше  хрⷭ҇то́въ, вѣ́рѣ же и҆ любвѝ вонмѝ люде́й твои́хъ: и҆  ꙗ҆́кѡ ѻ҆течестволю́бецъ, проти́висѧ, ѻ҆́ч҃е, ко гнѣ́вѡмъ  на́съ вою́ющихъ: и҆ свы́ше покро́въ тво́й да́рꙋй хва́лѧщымъ  тѧ̀. 
Бг҃оро́диченъ: 
И҆сцѣли́ла є҆сѝ сокрꙋше́нїе, всенепоро́чнаѧ, и҆  ве́тхое страда́нїе земны́хъ, бг҃а поро́ждши цр҃ѧ̀ хрⷭ҇та̀,  поне́сшаго пло́тїю недꙋ́ги на́шѧ. тѣ́мже тѧ̀ всѝ ро́ди,  дв҃о влⷣчце, оу҆блажа́юще, бг҃оневѣ́сто, велича́емъ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ: тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Мно́гъ въ терпѣ́нїи и҆ къ ѕло́бѣ благоѿда́тливъ,  въ животѣ̀ и҆ по сме́рти, ѻ҆́ч҃е, показа́лсѧ є҆сѝ:  слꙋкі́й бо припо́лзъ, и҆ гро́ба твоегѡ̀ верхꙋ̀ возле́гъ, во  ѿмще́нїѧ мѣ́сто здра́ва поста́вилъ є҆сѝ, и҆́же въ  це́ркви ходѧ̀ велича́ше гдⷭ҇а. (с. 387) 
Преизѧ́щнаѧ ко хрⷭ҇тꙋ̀ ва́ша любо́вь ны́нѣ  ѡ҆б̾ѧви́сѧ бл҃года́тїю да́нною ва́мъ, сѷмеѡ́не и҆ са́вво:  мѡ́щи ва́шѧ благоꙋха̑нны и҆ мѷроточи̑вы, па́мѧть сла́вна и҆  свѧтопочита́ема, и҆́миже оу҆вѣрѧ́емїи глаго́лемъ: па́мѧть  пра́ведникѡвъ съ похвала́ми быва́етъ. 
Ны́нѣ ви́димыхъ глаго́лемъ, сꙋ́щихъ же ꙗ҆̀же  лю́бѧщихъ бг҃а, и҆дѣ́же а҆́гг҃ли прини́кнꙋти жела́ютъ,  ꙗ҆̀же ва́мъ досто́йнѡ оу҆готѡ́ваннаѧ, ѻ҆́ко не ви́дѣ, и҆  оу҆́хо не слы́ша, па́ѵелъ вѣща́етъ, и҆ кто̀ пости́жетъ  си́хъ и҆зглаго́лати; 
Зрѧ́ще а҆́гг҃льскїѧ и҆ бж҃е́ствєнныѧ свѣ́тлости,  и҆ всѣ́хъ ст҃ы́хъ ли́ки, са́вво сщ҃е́нне и҆ сѷмеѡ́не  бг҃оно́се, съ ни́ми моли́те чл҃вѣколю́бца, житїѧ̀  и҆справле́нїе и҆ грѣхѡ́въ ѡ҆ставле́нїе пода́ти хва́лѧщымъ  вѣ́рою ва́шꙋ па́мѧть. 
Ѻ҆́ба въ житїѝ є҆динодꙋ̑шна, ѻ҆́ба въ пꙋсты́ни  спѡ́стника, ѻ҆́ба вы́ше оу҆ма̀ бл҃ги́хъ полꙋчи̑вша, ѻ҆́ба  трⷪ҇цѣ ны́нѣ предстоѧ̑ща, ѻ҆бѣ́ма ѻ҆́бщее хвалосло́вїе  прино́симъ: є҆́же прїе́мше, ѻ҆ц҃ы̀, пѣвцы̀ ва́шѧ  моли́твами ва́шими спаса́йте. 
Бг҃оро́диченъ: 
Є҆ди́на преимꙋ́щаѧ дерзнове́нїе, влⷣчце, за ве́сь  мі́ръ сн҃ꙋ твоемꙋ̀ моли́сѧ. не помѧнѝ безчи́сленныхъ  собла̑знъ на́шихъ, покры́й лю́ди вопїю́щыѧ тѝ оу҆ми́льнымъ  гла́сомъ: спасѝ, чⷭ҇таѧ бцⷣе, тебѐ досто́йнѡ  велича́ющихъ. 
Свѣти́ленъ: 
Свѣти́льникъ тѧ̀ многосвѣ́тлый, ст҃и́телю,  зна́емъ, моли́твы ча́до, пꙋсты́ни воспита́нїе, чистоты̀  ѻ҆би́телище, мона́хѡмъ спо́стника, ни́щымъ пита́телѧ,  ст҃и́телємъ свѣ́тлость. тѣ́мже тѧ̀, ѻ҆́ч҃е, вѣ́рнїи  пое́мъ. 
Дрꙋгі́й свѣти́ленъ ѻ҆бѣ́ма. 
Ѿ восто́ка мы́сленнагѡ сл҃нца хрⷭ҇та̀,  свѣтоза̑рныѧ лꙋчы̀ возсїѧ́вшыѧ, и҆ мра́чнꙋю странꙋ̀ на  за́падѣ люде́й свои́хъ просвѣти́вшыѧ свѣ́тлостїю  слове́съ, и҆ (с. 388) добродѣ́тели дѣ́ланїемъ: и҆ ны́нѣ  не преста́йте гдⷭ҇ꙋ молѧ́щесѧ, и҆ сїѧ̑ въ ми́рѣ сохрани́ти,  са́вво и҆ сѷмеѡ́не, па́мѧть ва́шꙋ почита́ющихъ. 
Сла́ва, и҆ ны́нѣ, бг҃оро́диченъ: 
Премꙋ́дрость ѵ҆поста́снꙋю и҆ пресꙋ́щное сло́во, и҆  врача̀ всѣ́хъ ро́ждшаѧ, всечⷭ҇таѧ цр҃и́це, гноє́нїѧ и҆  ꙗ҆́звы и҆сцѣлѝ дꙋ́шъ на́шихъ, и҆ сохранѧ́й  неприкосновє́нны всѧ́кагѡ нахо́да, всегда́ тѧ молѧ́щихъ,  застꙋ́пнице мі́ра. 
На хвали́техъ стїхи̑ры на д҃, гла́съ и҃ Поⷣ: Ѽ  пресла́внагѡ чꙋдесѐ! 
Ѻ҆́ч҃е свѧще́нне са́вво бг҃омꙋ́дре, ꙳  воздержа́нїемъ до́брѣ воспита́всѧ, ꙳ въ пресла́внꙋю  добродѣ́телей возра́слъ є҆сѝ высотꙋ̀, ꙳ хрⷭ҇тѡ́вы та̑йныѧ  добрѡ́ты взира́ѧ. ꙳ Є҆гѡ́же сїѧ́ньми оу҆́мъ тво́й  ѡ҆зари́въ, ꙳ лю́ди твоѧ̑ просвѣти́лъ є҆сѝ, ꙳ є҆́рєси  ѿри́нꙋлъ є҆сѝ ѿ цр҃кве хрⷭ҇то́вы. ꙳ тѣ́мже  свѣти́льника тѧ̀ стѧжа́вше, ꙳ пресвѣ́тлꙋю твою̀ па́мѧть  хва́лимъ, свѧще́ннѡ оу҆блажа́юще. 
Врꙋче́нный тебѣ̀ тала́нтъ оу҆мно́живъ, ꙳ ра́дости  сподо́билсѧ є҆сѝ гдⷭ҇а твоегѡ̀. ꙳ И҆ ны́нѣ предстои́ши съ  ли́ки ст҃и́тєль и҆ по́стникѡвъ, ꙳ свѧще́нства ѻ҆де́ждею,  преблаже́нне, и҆ вѣнце́мъ поще́нїѧ оу҆кра́шенъ, ꙳  бл҃года́тїю бж҃е́ственнагѡ сїѧ́нїѧ, ꙳ и҆ заре́ю мы́сленною  блиста́ѧ дꙋхо́внѡ. ꙳ ѿѻнꙋ́дꙋже просвѣща́й мл҃твами  твои́ми, ꙳ пра́зднꙋющихъ, са́вво ѻ҆́тче сщ҃е́нне, ꙳ твою̀  свѣ́тлꙋю и҆ ст҃ꙋ́ю па́мѧть. 
Прїе́мше твоѧ̑ честны̑ѧ мѡ́щи, са́вво бл҃же́нне, ꙳  вѣ́рою и҆ любо́вїю почита́емъ: ꙳ ѻ҆рга́нъ бо ꙗ҆ви́лсѧ  є҆сѝ ст҃а́гѡ дх҃а, ꙳ возглаша́ѧ несказа́нное спаси́тельное  та́инство ꙳ бж҃е́ственными твои́ми оу҆чє́нїи велегла́снѡ,  ꙳ проповѣ́дꙋющи на́мъ сло́ва воплоще́нїе: ꙳ є҆го́же  чи́стѣе тобо́ю, ѻ҆́ч҃е, позна́хомъ. ꙳ къ немꙋ́же ны́нѣ  моли́твенника тѧ̀ предлага́емъ, ꙳ въ твои́хъ преда́нїихъ  сохрани́тисѧ на́мъ. 
Сла́ва, гла́съ ѕ҃: 
Возсїѧ̀ солнцеѻбра́знѡ свѧти́телѧ хрⷭ҇то́ва  па́мѧть, (с. 389) вѣ́рныхъ сердца̀ мы́сленнѡ просвѣща́ющи,  ꙗ҆́же и҆ мы̀ свѣ́тлѡ соверша́юще дне́сь, моле́бнѡ томꙋ̀  возопїе́мъ: ра́дꙋйсѧ, держа́ва цѣломꙋ́дрїѧ, непорабоще́ннѡ  дꙋшѝ соблю́дъ стоѧ́нїе, воздержа́нїѧ щито́мъ ѡ҆бложи́всѧ.  ра́дꙋйсѧ, первопа́стырю и҆ оу҆чи́телю хрⷭ҇тоимени́тыхъ  люде́й свои́хъ. ра́дꙋйсѧ, церко́вное оу҆краше́нїе,  а҆рхїере́євъ добро́то и҆ мона́хѡвъ похвало̀, са́вво  преѡсвѧще́нне и҆ всебл҃же́нне ѻ҆́ч҃е, хрⷭ҇та̀ бг҃а молѝ  непреста́ннѡ, ми́ръ посла́ти вселе́ннѣй, и҆ спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Та́же, славосло́вїе вели́кое. И҆ дае́тсѧ є҆ле́й  бра́тїи ѿ канди́ла ст҃а́гѡ. Пою́ще вкꙋ́пѣ стїхи̑ры,  гла́съ є҃. Самогла̑сны: 
Прїиди́те, хрⷭ҇толюби́вїи всѝ, прїиди́те,  пра́здникъ па́мѧти соверша́юще, са́ввꙋ  свѧщеннопроповѣ́дника є҆ѵⷢ҇лїа пѣ́сньми восхва́лимъ,  рекꙋ́ще: ра́дꙋйсѧ, пото́че слове́сный мы́сленнагѡ раѧ̀,  и҆́же бразды̀ серде́цъ на́шихъ дх҃о́вными вода́ми бж҃їихъ  слове́съ напои́въ, плодонѡ́сны показа̀ хрⷭ҇тꙋ̀ бг҃ꙋ,  подаю́щемꙋ всѣ̑мъ проще́нїе и҆ ве́лїю ми́лость. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Ра́дꙋйсѧ, благовѣ́рїѧ наста́вниче, бжⷭ҇твенныхъ  повелѣ́нїй слꙋжи́телю, бг҃освѣ́тлый же свѣти́льниче,  и҆́же во мра́цѣ невѣ́дѣнїѧ срⷣца̀ вшє́дшаѧ  бг҃оглаго́ливыми словесы̀ просвѣти́въ, къ свѣ́тꙋ ст҃ы́ѧ  трⷪ҇цы возве́лъ є҆сѝ, са́вво ѻ҆́ч҃е бг҃оно́се, се́рбскаѧ  похвало̀ и҆ оу҆добре́нїе. И҆ ны́нѣ предстоѧ̀ хрⷭ҇тꙋ̀ бг҃ꙋ,  моли́сѧ ѡ҆ творѧ́щихъ ст҃ꙋ́ю твою̀ па́мѧть. 
Сла́ва, гла́съ и҃: 
Оу҆́мъ впери́въ, а҆́може дх҃о́вными возлетѣ́лъ  є҆сѝ кри́лы къ высотѣ̀ бж҃їѧ ра́зꙋма: тогда́ же и҆  ѻ҆тца̀ земна́го ѡ҆ста́вивъ, нбⷭ҇наго возлюби́лъ є҆сѝ, но  и҆ ро́ждшаго тѧ̀ пло́тїю дх҃о́внѣ породи́лъ є҆сѝ, и҆  нбⷭ҇номꙋ ѻ҆ц҃ꙋ̀ присво́илъ є҆сѝ, и҆ ѻ҆бою́дꙋ оу҆ негѡ̀  просла́вилъ є҆сѝ, на нб҃сѣ́хъ сꙋ́щихъ (с. 390) бла̑гъ  наслади́лъ є҆сѝ є҆го̀: на земли́ же тѣ́ло є҆гѡ̀ че́стно  и҆ мѷроточи́во моли́твами твои́ми оу҆стро́илъ є҆сѝ, и҆  лю́ди твоѧ̑ вѣ́рою просвѣти́лъ є҆сѝ. Тѣ́мъ и҆  а҆пⷭ҇льскихъ дарѡ́въ досто́йна ꙗ҆ви́ тѧ прославлѧ́емый  тобо́ю хрⷭ҇то́съ, и҆мѣ́ѧй ве́лїю ми́лость. 
И҆ ны́нѣ, пра́здника, и҆лѝ бг҃оро́диченъ: А҆́зъ,  дв҃о ст҃а́ѧ бцⷣе: 
На лїтꙋргі́и, бл҃жє́нна, ѿ канѡ́на в҃-гѡ гла́са,  пѣ́снь г҃, и҆ и҃-гѡ гла́са, пѣ́снь ѕ҃: Прокі́менъ, гла́съ  з҃: Честна̀ пред̾ гдⷭ҇емъ сме́рть прпⷣбныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ къ є҆вре́ємъ, зача́ло ти҃і.  А҆ллилꙋ́їа, гла́съ в҃: Сщ҃е́нницы твоѝ ѡ҆блекꙋ́тсѧ въ  пра́вдꙋ, и҆ прпⷣбнїи твоѝ возра́дꙋютсѧ. Є҆ѵⷢ҇лїе ѿ  і҆ѡа́нна, зача́ло л҃ѕ. Прича́стенъ: Въ па́мѧть  вѣ́чнꙋю: 


(с. 390) 
Мѣ́сѧца тогѡ́же въ г҃і-й де́нь. 
Ст҃ы́хъ мꙋ́чєникъ, є҆рмѵ́ла и҆ стратоні́ка. 
Въ сі́й же де́нь пое́тсѧ слꙋ́жба и҆ ст҃ы́хъ ѻ҆тє́цъ  въ сїна́и и҆ раі́ѳѣ и҆збїе́нныхъ. 
На Гдⷭ҇и, воззва́хъ, стїхи̑ры мꙋ́ченикѡвъ, гла́съ  д҃. 
Подо́бенъ: Да́лъ є҆сѝ зна́менїе. 
Є҆рмѵ́лъ сла́вный, и҆ бг҃омꙋ́дрый стратоні́къ, ꙳  дво́ица чꙋ̑днаѧ, ꙳ трⷪ҇цꙋ несозда́ннꙋю и҆сповѣ́дающе, ꙳  многобо́жнꙋю ле́сть ꙳ по мно́гихъ ра́нахъ и҆ мꙋ́кахъ  побѣди́ша, ꙳ и҆ побѣ́ды вѣнце́мъ вѣнча́вшесѧ, ꙳ мо́лѧтсѧ  дарова́ти ꙳ концє́мъ ми́ръ и҆ ми́лость. 
Сло́ва бы́въ, мꙋ́чениче, ꙳ слꙋжи́тель, є҆рмѵ́ле, ꙳  и҆збра́нїе (с. 391) бжⷭ҇твеннагѡ дх҃а, ꙳ тече́нїемъ кро́ве ꙳  свѧще́нїѧ ѻ҆де́ждꙋ ѡ҆багри́въ, ꙳ свѧще́ннѣйшꙋ и҆́стиннѡ ꙳  и҆ свѣтлѣ́йшꙋ сїю̀ соверши́лъ є҆сѝ. ꙳ и҆ ны́нѣ въ  црⷭ҇твїѧ мы́слєннаѧ преше́лъ є҆сѝ, ꙳ мл҃твенникъ чтꙋ́щихъ  тѧ̀ быва́ѧ теплѣ́йшїй. 
Ѻ҆ско́рды претерпѣ́вше, ꙳ повелѣ́ньми мꙋ́чащагѡ,  ꙳ въ ко́шницꙋ вве́ржени бы́сте, ꙳ и҆ кончи́нꙋ блаже́ннꙋ ꙳ и҆  оу҆давле́нїе во́дъ ѻ҆́ба прїе́мше, ꙳ многоко́зненнаго  врага̀ си́ми мꙋ́дрѣ оу҆дави́сте. ꙳ и҆ ны́нѣ  жи́тельствꙋете прера́достнѡ на нб҃сѣ́хъ, ꙳ ѡ҆ всѣ́хъ  молѧ́щесѧ, ꙳ страда́льцы до́блѣйшїи. 
Стїхи̑ры прпⷣбныхъ, гла́съ и҃. Подо́бенъ: Что̀  ва́съ нарече́мъ, ст҃і́и. 
Вельмѝ подвиза́стесѧ, ст҃і́и, ꙳ ва́рварское  претерпѣ́сте наше́ствїе до́блественнѣ, ꙳ дꙋ́шы преда́вше  мечє́мъ оу҆се́рднѡ, ꙳ мꙋ́ченическими оу҆вѧзо́стесѧ  вѣнцы̀, ꙳ со а҆́гг҃лы водворѧ́етесѧ досто́йнѡ. ꙳ мно́го  ва́ше терпѣ́нїе, и҆ бѡ́льша дарова̑нїѧ: ꙳ моли́те спасти́сѧ  дꙋша́мъ на́шымъ. 
Преподо́бнїи хрⷭ҇то́ви подвиза́стесѧ, ꙳  привре́мєннаѧ пренебре́гше житїѧ̀ во́лею, ꙳ плотско́е  покори́сте мꙋдрова́нїе до́блественнѣ, ꙳ и҆ мєчѝ ѡ҆  хрⷭ҇тѣ̀ сконча́вшесѧ, ꙳ со а҆́гг҃лы водворѧ́етесѧ  досто́йнѡ. тѣ́мже ва́шѧ па̑мѧти чествꙋ́юще, мо́лимсѧ: ꙳  моли́те спасти́сѧ дꙋша́мъ на́шымъ. 
До́брѣ жи́тельствовасте, ст҃і́и, ꙳ мꙋ́ченичєскимъ  подвигѡ́мъ оу҆подо́бльшесѧ до́блественнѡ, ꙳ вѣнцы̀ съ  небесѐ прїѧ́сте: ꙳ зако́ннѡ мечѝ и҆ вы̀ пренебрего́сте, ꙳  ꙗ҆́кѡ сі́и мꙋ̑ки попра́ша, ꙳ да кꙋ́пнѡ ѡ҆дѣ́етесѧ ꙳  вѣнце́мъ страда́нїѧ: ꙳ моли́те спасти́сѧ дꙋша́мъ на́шымъ. 
Сла́ва, гла́съ и҃. Стꙋді́тово: 
Преподо́бнїи ѻ҆ц҃ы̀, поꙋчи́вшесѧ де́нь и҆ но́щь въ  зако́нѣ гдⷭ҇ни, сподо́бистесѧ дре́ва живо́тнагѡ  снасажде́нни бы́ти, и҆ пло́дъ ва́шегѡ страда́нїѧ вѣнцы̀  процвѣтѐ: дерзнове́нїе и҆мꙋ́ще къ подвигополо́жникꙋ бг҃ꙋ,  и҆ на́мъ и҆спроси́те ѡ҆чище́нїе и҆ ве́лїю ми́лость. (с. 392) 
И҆ ны́нѣ, гла́съ то́йже: 
Гдⷭ҇и, и҆спо́лнити хотѧ̀, ꙗ҆̀же оу҆ста́вилъ є҆сѝ  ѿ вѣ́ка, ѿ всеѧ̀ тва́ри слꙋжи́тели та́йны твоеѧ̀  прїѧ́лъ є҆сѝ, ѿ а҆́гг҃лъ гаврїи́ла, ѿ человѣ̑къ дв҃ꙋ,  ѿ нб҃съ ѕвѣздꙋ̀, и҆ ѿ во́дъ і҆ѻрда́нъ, въ не́мже  беззако́нїе мїрско́е потреби́лъ є҆сѝ, сп҃се на́шъ, сла́ва  тебѣ̀. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ꙗ҆ви́сѧ ѻ҆ч҃еское ꙳ сїѧ́нїе сла́вы ꙳ во  і҆ѻрда́нскихъ стрꙋѧ́хъ, ꙳ креще́нїемъ ѡ҆чища́ющее ꙳  скве́рнꙋ дꙋ́шъ на́шихъ. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
Прїимѝ раболе́пнѡ, ꙳ прⷪ҇ро́че і҆ѡа́нне, ꙳  и҆зба́вителѧ мі́ра, ꙳ и҆ крестѝ зижди́телѧ, ꙳ человѣ́кѡвъ  на ѡ҆бновле́нїе. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀ і҆ѻрда́не, ꙗ҆́кѡ возврати́лсѧ є҆сѝ  вспѧ́ть; 
Прїи́де просвѣще́нїе, ꙳ и҆збавле́нїе ꙗ҆ви́сѧ ꙳ во  і҆ѻрда́нскихъ стрꙋѧ́хъ: ꙳ сни́демсѧ ѡ҆чи́ститисѧ ꙳ и҆  воспѣ́ти чл҃вѣколю́бца. 
Сла́ва, гла́съ и҃: 
Равноа́гг҃льное житїѐ жи́тельствовавше болѣ́зньми  по́стническими, ѻ҆ц҃ы̀ преподо́бнїи, воздержа́нїемъ тѣ́ло  порабо́тивше, повинꙋ́сте дꙋ́хꙋ, дѣ́лателе бы́вше  за́повѣдей гдⷭ҇нихъ. началоѻбра́знꙋю добро́тꙋ зра́ка  сохрани́сте, и҆ страда́льчєскїѧ по́двиги ѿ по́стническихъ  по́тѡвъ соверши́сте, и҆ сꙋгꙋ́быми вѣнцы̀ оу҆краси́вшесѧ,  прилѣ́жнѡ сп҃са моли́те спасти́сѧ на́мъ. 
И҆ ны́нѣ, гла́съ то́йже: 
А҆́гг҃льскаѧ вѡ́инства оу҆жасо́шасѧ ѡ҆ ви́димѣмъ  дне́сь во і҆ѻрда́нѣ, на́гꙋ стоѧ́щꙋ тѝ, сп҃се, въ вода́хъ,  и҆ пречи́стый ве́рхъ тво́й прекло́ншꙋ крести́тисѧ ѿ  і҆ѡа́нна. тебѣ́ бо ѡ҆бнища́вшꙋ во́лею, мі́ръ ѡ҆богати́сѧ:  гдⷭ҇и, сла́ва тебѣ̀. 
Тропа́рь мꙋ́ченикѡвъ, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ (с. 393) нетлѣ̑нныѧ ѿ тебє̀ бг҃а на́шегѡ:  и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  моли́твами спасѝ дꙋ́шы на́шѧ. 
Сла́ва, ѻ҆ц҃є́въ, гла́съ то́йже: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
И҆ ны́нѣ, пра́здника. Тропа́рь, гла́съ а҃: 
Во і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое  ꙗ҆ви́сѧ поклоне́нїе: роди́телевъ бо гла́съ  свидѣ́тельствоваше тебѣ̀, возлю́бленнаго тѧ̀ сн҃а  и҆менꙋ́ѧ: и҆ дх҃ъ въ ви́дѣ голꙋби́нѣ, и҆звѣ́ствоваше  словесѐ оу҆твержде́нїе. ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва тебѣ̀. 
На оу҆́трени. 
По а҃-й стїхоло́гїи сѣда́ленъ, гла́съ г҃. Подо́бенъ:  Дв҃а дне́сь: 
Влⷣка дне́сь на і҆ѻрда́нъ прїи́де, крести́всѧ въ  вода́хъ ѿ бж҃е́ственнагѡ прⷣте́чи, свы́ше же ѻ҆ц҃ъ  свидѣ́тельствоваше: се́й є҆́сть сн҃ъ мо́й, ѡ҆ не́мже  благоизво́лихъ, и҆ дх҃ъ ꙗ҆ви́сѧ стра́ннымъ ви́домъ  голꙋби́нымъ надъ ни́мъ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҃. Подо́бенъ:  Премꙋ́дрости: 
І҆ѻрда́нъ стрꙋѧ́ми слꙋ́житъ, и҆ і҆ѡа́ннъ  простира́етъ рꙋ́кꙋ тлѣ́ннꙋю, ꙗ҆́вльшꙋсѧ тебѣ̀, неви́диме,  пло́тїю ко креще́нїю: но ѻ҆́въ оу҆́бѡ возвраща́шесѧ  вспѧ́ть со стра́хомъ, ѻ҆́въ же а҆́бїе держа́ше съ  тре́петомъ тѧ̀ нетлѣ́ннаго. Вои́стиннꙋ а҆́гнецъ бж҃їй,  и҆сто́чникъ присноживо́тный, и҆сто́чники же и҆ морѧ̀ и҆  человѣ́ки ѡ҆свѧти́въ: трⷪ҇ца бо просїѧ̀, свы́ше сн҃а тѧ̀  и҆менꙋ́етъ роди́тель, и҆ ст҃ы́й дх҃ъ схо́дитъ. 
Сла́ва, и҆ ны́нѣ, то́йже. (с. 394) 
Канѡ́нъ пра́здника, на ѕ҃. 
Гла́съ в҃. Пѣ́снь а҃. І҆рмо́съ: 
Ше́ствꙋетъ морскꙋ́ю волнѧ́щꙋюсѧ бꙋ́рю, сꙋ́шꙋ а҆́бїе  і҆и҃ль ꙗ҆́вльшꙋюсѧ: чермны́й же по́нтъ трїста́ты  є҆гѵ́пєтскїѧ покры̀ кꙋ́пнѡ, водостла́ненъ гро́бъ, си́лою  крѣ́пкою десни́цы влⷣчни. 
Оу҆́трꙋ ꙗ҆́вльшꙋсѧ человѣ́кѡмъ свѣтоно́снꙋ,  ны́нѣ ѿ пꙋсты́ни къ вода́мъ і҆ѻрда̑нскимъ, цр҃ю̀,  преклони́лъ є҆сѝ сл҃нца твою̀ вы́ю, ли́ка мра́чна  родонача́льника и҆схи́тити, скве́рны же всѧ́кїѧ ѡ҆чи́стити  тва́рь. 
Безнача́льне, стрꙋѧ́мъ спогре́бшасѧ тебѣ̀, сло́ве,  но́ваго прево́диши и҆стлѣ́вшаго ле́стїю: сегѡ̀ несказа́ннѡ  ѿ ѻ҆ц҃а̀ прїе́мъ гла́съ держа́венъ: се́й возлю́бленный,  ра́венъ же мѝ є҆́сть ѻ҆́трокъ є҆стество́мъ. 
И҆́нъ канѡ́нъ мꙋ́ченикѡвъ, є҆гѡ́же краегране́сїе: 
Твои́хъ чествꙋ́ю мꙋ́чєникъ, сп҃се, сла́вꙋ.  І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви всѝ лю́дїе, въ мо́ри чермнѣ́мъ  фараѡ́на погрꙋзи́вшемꙋ, побѣ́днꙋю пѣ́снь пою́ще, ꙗ҆́кѡ  просла́висѧ. 
Честны̑ѧ ꙗ҆́коже ѕвѣ́зды бг҃осїѧ̑нныѧ, тве́рди  мꙋ́дрїи цр҃кве ꙗ҆ви́стесѧ, ѡ҆зарѧ́юще ны̀ бжⷭ҇твенными  свѣтлостьмѝ, мꙋ́чєницы. 
Ꙗ҆ви́стесѧ ꙗ҆́коже оу҆́глїе мы́сленное, возжже́ни  ѻ҆гне́мъ дх҃а, сла́внїи, и҆ і҆́дѡльское ѻ҆гни́ще стрꙋѧ́ми  крове́й оу҆гаси́сте. 
Вода́ми потоплѧ́еми хрⷭ҇та̀ ра́ди, въ вода́хъ на́ше  нече́стїе погрꙋзи́вшагѡ, безбо́жїѧ рѣ́ки, мꙋ́чєницы,  и҆зсꙋши́сте. 
Бг҃оро́диченъ: 
Оу҆ста́ви моѧ̑ грѣхѡ́вныѧ пото́ки, ꙗ҆́же  сме́ртнꙋю тлю̀ ржⷭ҇тво́мъ твои́мъ оу҆вѧди́вши, и҆  оу҆миле́нїе мѝ да́ждь, бг҃ороди́тельнице всенепоро́чнаѧ. 
И҆́нъ канѡ́нъ преподо́бныхъ, є҆гѡ́же краегране́сїе: 
Страда́нїе воспѣ́ти ѻ҆ц҃є́въ сла́вꙋ вели́кꙋю.  І҆ѡ́сифъ. (с. 395) 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть. 
Воздержа́нїемъ свѣтови́дни бы́вше, бл҃же́ннѣйшїи,  бг҃ови́дни ꙗ҆ви́стесѧ ꙗ҆́вѣ и҆стоще́нїемъ кро́ве. тѣ́мже  сра́дꙋетесѧ по́стникѡмъ хрⷭ҇тѡ́вымъ и҆ мꙋ́ченикѡмъ. 
Мо́ремъ сле́зъ пе́рвѣе оу҆дави́сте фараѡ́на,  мꙋ́дрїи, мы́сленнаго, кро́вными по́слѣжде тече́ньми  погꙋби́сте, и҆ безвѣ́стїю препосла́сте. 
Просвѣща́ѧ свѣтода́вецъ гдⷭ҇ь ва́ше поще́нїе  терпѣ́нїемъ, оу҆гѡ́дницы хрⷭ҇тѡ́вы, свѣтоза́рно содѣ́ла  и҆ ꙗ҆́вственно страда́нїе, па́че зарѝ со́лнечныѧ сїѧ́ющее. 
Бг҃оро́диченъ: 
Сы́й по є҆стествꙋ̀ гдⷭ҇ь, всѣ̑мъ невмѣсти́мь, въ  тебѣ̀ вмѣща́етсѧ, влⷣчце, чл҃вѣ́къ благоꙋтро́бїемъ  бы́въ, да человѣ́ки за неизрече́нное чл҃вѣколю́бїе  спасе́тъ. 
Пѣ́снь г҃. І҆рмо́съ: 
Є҆ли́цы дре́внихъ и҆зрѣши́хомсѧ сѣ́тей, бра́шенъ  львѡ́въ сотре́нныхъ члено́вными, ра́дꙋимсѧ и҆ разшири́мъ  оу҆ста̀, сло́во плетꙋ́ще ѿ слове́съ сладкопѣ́нїѧ, и҆́мже  къ на́мъ наслажда́етсѧ дарова́нїй. 
Оу҆мерщвле́нїе пе́рвѣе насади́вый тва́ри, ѕвѣ́рѧ  ѕлодѣ́йственнагѡ воѡбра́жсѧ въ є҆стество̀, ѡ҆мрача́етсѧ  плотски́мъ прише́ствїемъ, оу҆́трꙋ ꙗ҆́вльшꙋсѧ, прирази́всѧ  влⷣцѣ, сокрꙋши́ти свою̀ вражде́бнꙋю главꙋ̀. 
Влече́тъ къ себѣ̀ бг҃озда́нное є҆стество̀,  оу҆тро́бы мꙋчи́телѧ, погребе́нное предѣ́лы: ражда́етсѧ  па́ки земноро́дныхъ ѡ҆бновле́нїе, дѣ́ло держа́вно соверша́ѧ  влⷣка, прїи́де бо то́е ѡ҆чи́стити хотѧ̀. 
И҆́нъ. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ, и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. (с. 396) 
Текꙋ́щихъ непостоѧ́тельное возненави́дѣвше,  бꙋ́дꙋщихъ возжела́сте нетлѣ́нное наслажде́нїе, до́блїи  страда́льцы хрⷭ҇та̀ всецр҃ѧ̀. 
Мꙋ́жески проти́вистесѧ, бг҃омꙋ́дрїи, пребеззако́ннѡ  повелѣва́ющемꙋ нече́стїю покори́тисѧ, и҆ побѣ́ды съ нб҃сѐ  прїѧ́сте вѣнцы̀. 
Трє́бища пре́лести низложи́сте, нелє́стны же  хрⷭ҇тѡ́вы мч҃ницы себѐ воздвиго́сте хра́мы чє́стны и҆  столпы̀ бг҃оразꙋ́мїѧ. 
Бг҃оро́диченъ: 
Ѻ҆рꙋ́жїе пре́жде ѡ҆браща́емо вхо́ды мнѣ̀ дае́тъ,  стыдѧ́щисѧ пробо́дшагѡ, дв҃о мт҃и, копїѧ̀, и҆з̾ тебє̀  рожде́ннагѡ. 
И҆́нъ. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть  бо ст҃ъ, па́че тебє̀, чл҃вѣколю́бче. 
Сокрꙋше́нною мы́слїю бг҃ꙋ оу҆годи́вше, сокрꙋши́сте  вра́жїе велехвале́нїе, бл҃же́ннїи, мече́мъ сокрꙋша́еми и҆  оу҆мерщвлѧ́еми. 
Смотрѧ́юще пребыва́ющихъ мꙋ́дрїи, присносꙋ́щное,  нестоѧ́нныхъ и҆ тлѣ́нныхъ до́лꙋ влекꙋ́що ѿри́нꙋсте:  тѣ́мже оу҆блажа́етесѧ, прпⷣбномꙋ́чєницы. 
Зако́нꙋ бжⷭ҇твенномꙋ бл҃гопоко́рною мы́слїю  повинꙋ́вшесѧ, плотскі̑ѧ сла̑сти воздержа́нїемъ погꙋби́сте,  и҆ ны́нѣ пострада́вше, сла́вꙋ оу҆лꙋчи́сте. 
Бг҃оро́диченъ: 
Прест҃а́ѧ, прест҃о́е сло́во ро́ждшаѧ, ѡ҆свѧтѝ на́шѧ  и҆ дꙋ́шы и҆ тѣлеса̀ блажа́щихъ тѧ̀ всенепоро́чнꙋю. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ѿ мїрскі́ѧ молвы̀ и҆збѣго́сте, и҆ къ ти́хомꙋ  приста́нищꙋ преста́вистесѧ, мч҃ничества кровьмѝ и҆  по́стничества трꙋда́ми вѣнча́еми. тѣ́мже и҆ показа́стесѧ  мч҃никѡвъ и҆ преподо́бныхъ є҆диновсє́льницы. 
І҆́косъ: 
Ꙗ҆̀же на землѝ оу҆мертви́вше оу҆́ды,  жизноно́сною (с. 397) ме́ртвостїю хрⷭ҇та̀ и҆ бг҃а стрⷭ҇ть  и҆з̾ѡбрази́сте, пе́рвѣе въ до́брѣмъ поще́нїи, и҆ второ́е  па́ки во страда́нїи. тѣ́мже и҆ са́мъ сꙋгꙋ̑бы вѣнцы̀  низпосла̀ глава́мъ ва́шымъ, ѻ҆ц҃ы̀, оу҆гото́вивъ жили́ще  нбⷭ҇ное и҆ мѣ́сто вѣ́чное: и҆дѣ́же ны́нѣ ра́дꙋющесѧ  ꙗ҆ви́стесѧ мꙋ́ченикѡвъ и҆ преподо́бныхъ є҆диновсє́льницы. 
Сѣда́ленъ, гла́съ а҃. Подо́бенъ: Гро́бъ тво́й: 
Въ вода́хъ кꙋ́пнѡ блаже́нный коне́цъ прїѧ́сте,  мꙋ́дрїи, и҆ въ ни́хъ велїа́ра погрꙋзи́вше бл҃года́тїю бг҃а  на́шегѡ, мч҃ницы: тѣ́мже вѣнцы̀ ꙗ҆́кѡ побѣдоно́сцы  прїе́мше, ра́дꙋетесѧ со а҆́гг҃льскими ли́ки, съ ни́миже  на́съ помина́йте. 
Сла́ва, прпⷣбныхъ, гла́съ д҃. Подо́бенъ: Ско́рѡ  предварѝ: 
Ꙗ҆́кѡ пресє́льницы ꙗ҆влѧ́еми и҆ прише́льцы на  землѝ, кꙋ́щы водрꙋзи́вше въ пꙋсты́нѧхъ, ꙗ҆́вѣ  пости́стесѧ, прпⷣбнїи, нагото́ю оу҆краси́вшесѧ  добродѣ́телей ѻ҆де́ждею, соѻбра́зни бы́вше хрⷭ҇то́выхъ  стрⷭ҇те́й. тѣ́мже и҆ претерпѣ́сте ва́рварское заколе́нїе. 
И҆ ны́нѣ, то́йже подо́бенъ: 
Стрꙋи̑ ѡ҆свѧти́лъ є҆сѝ і҆ѻрда̑нскїѧ, держа́вꙋ  сокрꙋши́лъ є҆сѝ грѣхо́внꙋю, хрⷭ҇тѐ бж҃е на́шъ,  преклони́лъ є҆сѝ дла́ни себѐ предте́чевѣ, и҆ спа́слъ  є҆сѝ ѿ ле́сти человѣ́ческїй ро́дъ. тѣ́мже тѧ̀ мо́лимъ:  спасѝ дꙋ́шы на́шѧ. 
Пѣ́снь д҃. І҆рмо́съ: 
Ѻ҆гне́мъ ѡ҆чи́щсѧ та́йнагѡ зрѣ́нїѧ, поѧ̀ прⷪ҇ро́къ  человѣ́кѡвъ новодѣ́йство, возглаша́етъ гла́съ, дх҃омъ  пле́щꙋщъ, воплоще́нїе ꙗ҆влѧ́ющь неизрече́нна сло́ва, и҆́мже  си́льныхъ держа̑вы сотро́шасѧ. 
По́сланъ ѿ ѻ҆ц҃а̀ пресвѣ́тлое сло́во, но́щи  ѿгна́ти ѕломра́чное стремле́нїе, и҆ и҆скорени́ти грѧде́ши  человѣ́кѡвъ грѣхѝ, сы́ны же привлещѝ твои́мъ  креще́нїемъ, бл҃же, свѣ̑тлы, ѿ стрꙋ́й і҆ѻрда́нскихъ. 
Са́мое прови́дѣвъ нарече́нное сло́во, ꙗ҆́снѡ  проповѣ́дникъ вопїе́тъ тва́ри: се́й пре́жде менє̀, вторы́й  пло́тїю, (с. 398) соѻбра́зенъ просїѧ̀ бжⷭ҇твенною си́лою,  вражде́бный на́шъ ѿѧ́ти грѣ́хъ. 
Па́жить оу҆ себє̀ животво́рнꙋ носѧ̀, оу҆ловлѧ́етъ  ѕмїє́въ, гнѣ́здамъ натека́ѧ, мно́гими сѣтьмѝ, низлага́ѧ  бг҃ъ сло́во: запина́етъ же оу҆ѧзви́вшаго всемі́рный ро́дъ,  сего̀ потре́бль и҆збавлѧ́етъ тва́рь. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Ꙗ҆́кѡ сло́ва слꙋжи́тель, словесы̀ твои́ми  безслове́сное ѡ҆бличи́лъ є҆сѝ, мꙋ́чениче є҆рмѵ́ле,  неразꙋ́мїе беззако́ннꙋющихъ, оу҆се́рднѣйше. 
Є҆ди́но є҆стество̀ бжⷭ҇тва̀, є҆ди́нꙋ вла́сть и҆  гдⷭ҇ство, бг҃омꙋ́дрїи, проповѣ́давше, многобо́жнꙋю ле́сть  преѡби́дѣсте. 
Повѣ́шенъ и҆ стро́ганъ, и҆ ра́нами ѡ҆ѕлоблѧ́емь,  непрекло́ненъ пребы́лъ є҆сѝ, страстоте́рпче, бг҃омꙋ́дре  мꙋ́чениче є҆рмѵ́ле. 
Бг҃оро́диченъ: 
Оу҆ны́нїемъ дре́млюща, и҆ грѣхо́мъ спокрыва́ема,  къ покаѧ́нїю мѧ̀, пречⷭ҇таѧ, ꙗ҆́кѡ сло́ва мт҃и, воззовѝ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Не страстьмѝ тѣле́сными побѣди́вшесѧ, врага̀  побѣди́ли є҆стѐ: и҆ оу҆мертви́вшесѧ мече́мъ,  всеблаже́ннїи, къ жи́зни небе́снѣй ра́дꙋющесѧ кꙋ́пнѡ  преста́вистесѧ. 
Оу҆тꙋчни́стесѧ ꙗ҆́кѡ а҆́гнцы воздержа́нїемъ, и҆  ꙗ҆́кѡ ѻ҆внѝ назнамени́тїи, рꙋка́ми кровопі́йцъ волкѡ́въ  оу҆бїе́ни бы́сте, и҆ совершє́нна заколє́нїѧ,  преподо́бнїи, хрⷭ҇тꙋ̀ приведо́стесѧ. 
Свѧще́нницы же и҆ ста́рцы и҆ ю҆́ноши, и҆̀же въ  раі́ѳѣ и҆ сїна́и горѣ̀ живꙋ́щїи, мꙋ́чєницы бы́ша,  прпⷣбнѡ жи́вше, и҆ нꙋ́жднѡ оу҆ме́рше. 
Бг҃оро́диченъ: 
Новодѣ́лаетъ человѣ́чество, но́въ млⷣнецъ  превѣ́чный (с. 399) гдⷭ҇ь ꙗ҆ви́всѧ ѿ дв҃ы, и҆ чл҃вѣ́къ  бы́въ, томꙋ̀ воспои́мъ: сла́ва си́лѣ твое́й, гдⷭ҇и. 
Пѣ́снь є҃. І҆рмо́съ: 
Врага̀ те́мнагѡ и҆ ѡ҆скверне́ннагѡ ꙗ҆́да  ѡ҆чище́нїемъ дх҃а и҆змове́ни, къ но́вой приста́хомъ  небла́зненной стезѝ, вводѧ́щей въ непристꙋ́пнꙋю ра́дость,  є҆ди́нѣмъ пристꙋ́пнꙋ, и҆̀мже бг҃ъ примири́сѧ. 
Ви́дѣвъ зижди́тель, во мра́цѣ прегрѣше́нїй  плени́цами неизбѣ́жными, є҆го́же воѡбразѝ пє́рсты,  поставлѧ́етъ на ѻ҆бою̀ ра̑мꙋ воздви́гъ горѣ̀, ны́нѣ во  многотекꙋ́щихъ вода́хъ ѡ҆мыва́ѧ стꙋда̀ дре́внѧгѡ, а҆да́мова  ѕла́гѡ нра́ва. 
Со благоче́стїемъ притеце́мъ прилѣ́жнѡ ко  и҆сто́чникѡмъ пречи̑стымъ тече́нїѧ спаси́тельнагѡ, сло́во  оу҆смотрѧ́юще ѿ нетлѣ́нныѧ, почерпа̑ла приносѧ́ще жа́жди  бж҃е́ственныѧ, мі́рꙋ сла́достнѣ и҆сцѣлѧ́ѧ недꙋ́гъ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Мꙋ́къ ѻ҆́блацы, мꙋ́чєницы всехва́льнїи, не  покры́ша ва́шегѡ мꙋ́жества: па́че со́лнца бо ꙗ҆ви́сѧ  бл҃гоче́стїѧ сїѧ́нїемъ, бл҃гочести̑выѧ свѣтоводѧ́щее, и҆  де́мѡнскїй мра́къ ѿе́млющее. 
Преше́дше предѣ́лы человѣ́чества, бг҃облаже́ннїи,  и҆ па́че є҆сте́ственномꙋ соедини́вшесѧ соверше́нными  чище́ньми, гѡ́рькїѧ мꙋ̑ки и҆ строга̑нїѧ и҆ ра̑ны  претерпѣ́сте оу҆ма̀ тве́рдостїю. 
Крѣ́пкѡ сопроти́вилсѧ є҆сѝ, мꙋ́чениче, сꙋдѧ́щемꙋ,  сла́вне є҆рмѵ́ле, и҆ гла́съ слы́шати съ нб҃сѐ,  преблаже́нне, сподо́билсѧ є҆сѝ, зовꙋ́щемꙋ любо́вїю  прибли́житисѧ ꙗ҆́кѡ подвигополо́жникꙋ, и҆ сегѡ̀  оу҆крѣплѧ́ющемꙋ мꙋ́ченики. 
Бг҃оро́диченъ: 
Ꙗ҆́кѡ добра̀, ꙗ҆́кѡ красна̀, ꙗ҆́кѡ чистото́ю  ѡ҆блиста́ющи, (с. 400) кра́снаго добро́тою воплоти́ла є҆сѝ  сло́ва и҆ родила̀ є҆сѝ, є҆́же бы́ти всѣ̑мъ бг҃одѣ́льнѡ,  дв҃о мт҃и, подаю́щаго бога́тствомъ бла́гости. 
И҆́нъ. І҆рмо́съ: 
Ты̀, гдⷭ҇и, мо́й свѣ́тъ, въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Ра́й сла́дости, жи́зни дре́во гдⷭ҇а, ꙗ҆ви́стесѧ  посредѝ и҆мѣ́ѧй ва́шꙋ ꙗ҆́кѡ же́ртвꙋ кро́вь прїи́мшаго. 
Крове́й то́ки со сле́зными смѣси́вше стрꙋѧ́ми,  бг҃оно́сцы, многоѻбра́знаго ѕмі́ѧ въ си́хъ погрꙋзи́сте. 
Красотꙋ̀ бж҃їю зрѣ́ти сподо́бистесѧ, вѣ́чное  весе́лїе вмѣ́стѡ трꙋдѡ́въ и҆ болѣ́зней, блаже́ннїи,  прїѧ́сте. 
Бг҃оро́диченъ: 
Родила̀ є҆сѝ бг҃а, па́че сло́ва и҆ мы́сли, и҆  пребыла̀ є҆сѝ по рождествѣ̀, ꙗ҆́кѡ пре́жде ржⷭ҇тва̀  дв҃а, чи́стаѧ бг҃ора́дованнаѧ. 
Пѣ́снь ѕ҃. І҆рмо́съ: 
Вожделѣ́ннагѡ ꙗ҆́вствова со всебл҃же́ннымъ  гла́сомъ ѻ҆ц҃ъ, є҆го́же и҆зъ чре́ва ѿры́гнꙋ: є҆́й,  глаго́летъ, се́й соесте́ственъ сн҃ъ сы́й свѣтоза́ренъ,  произни́че и҆зъ человѣ́ча ро́да: сло́во же моѐ жи́во, и҆  чл҃вѣ́къ промышле́нїемъ. 
Ѿ глꙋби́ннагѡ льва̀, тревече́рнїй стра́ннѣ  прⷪ҇ро́къ во внꙋ́треннихъ валѧ́ѧсѧ, а҆́бїе произы́де,  пакибытїѧ̀ спасе́нїе, ѿ ѕмі́ѧ человѣкоꙋбі́йцы, всѣ̑мъ  пред̾ѧвлѧ́ѧ въ послѣ̑днѧѧ лѣ̑та. 
Ѿве́рстꙋ нб҃ꙋ всесвѣ́тлыхъ писа́нїй, оу҆чени́къ  зри́тъ ѿ ѻ҆ц҃а̀ посыла́емь: пребыва́ющъ же дх҃ъ на  пречи́стѣмъ сло́вѣ, наше́дъ ꙗ҆́кѡ го́лꙋбь неизрече́ннымъ  ѻ҆́бразомъ, лю́демъ же ꙗ҆влѧ́етсѧ, прише́дшымъ ко влⷣцѣ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. (с. 401) 
Во́дъ животво́рныхъ и҆спо́лнившесѧ, въ рѣ̑чныѧ  вве́ржени бы́сте стрꙋи̑, и҆ въ ни́хъ прїе́мше кончи́нꙋ,  ѕло́бы предста́телѧ оу҆дави́сте, всехва́льнїи: и҆ ны́нѣ  на́мъ и҆сцѣле́нїй пото́ки и҆сточа́ете. 
Въ ко́шницꙋ вве́ржени бы́вше, оу҆се́рднѡ  преда́стесѧ глꙋбинѣ̀, страстоте́рпцы, и҆ къ жи́зни  вознесо́стесѧ бжⷭ҇твеннѣй, ꙗ҆̀же ѿ вѣ́ка ва́ми  надѣ́ємаѧ ѡ҆брѣ́тше ра́достнѡ, велемꙋ́дрїи ст҃і́и  мꙋ́чєницы. 
Ꙗ҆ви́лсѧ є҆сѝ въ го́рцѣй мꙋ́цѣ мꙋ́чимь, и҆  па́лицами бїе́мь, стратоні́че мч҃ниче, терпѣ́нїѧ неѡбори́мь  сто́лпъ возвы́шенъ степе́немъ вѣ́ры, сопротивле́нїе  гони́телей потреблѧ́ѧ и҆ словесы̀ и҆ дѣѧ́ньми. 
Бг҃оро́диченъ: 
Стра̑сти немощны́ѧ дꙋшѝ моеѧ̀, и҆ болѣ́знь  се́рдца, дв҃о, и҆ оу҆ма̀ преложє́нїѧ многоѻбра̑знаѧ,  ꙗ҆́кѡ ми́лостива, прест҃а́ѧ, и҆сцѣлѝ, и҆ оу҆ти́ши лю́тое  ѕѡ́лъ мои́хъ волне́нїе, молю́сѧ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ѿве́ргше пристра́стїѧ оу҆́зы по́стничествомъ,  нꙋ́жнѣйшею сме́ртїю оу҆́зъ тѣле́сныхъ разрѣши́стесѧ, и҆  нерѣши́мою любо́вїю свѧза́стесѧ зижди́телѧ. 
Ꙗ҆́кѡ го́ры высѡ́кїѧ жи́тельствомъ ꙗ҆́вльшесѧ,  ѡ҆б̾ѧ́ти го́ры, и҆ созда́нїе всѐ претѧ́щаго си́лою  хрⷭ҇то́вою подъ но́ги покори́сте. 
Вода́ми напои́вшесѧ сле́зъ, бл҃же́ннїи, ꙗ҆́кѡ  землѧ̀ добра́ же и҆ тꙋ́чна, мꙋче́нїѧ кла́съ плодоноси́сте,  въ жи́тницахъ вѣ́чныхъ хрⷭ҇тꙋ̀ соблюда́емый. 
Бг҃оро́диченъ: 
Оу҆спѝ страсте́й пло́ти моеѧ̀ во́лны, неꙋсы́пною  твое́ю, дв҃о, моли́твою, молю́сѧ, и҆ не да́ждь грѣхо́внымъ  оу҆снꙋ́ти мнѣ̀ сно́мъ тѧжча́йшимъ. (с. 402) 
Конда́къ, гла́съ д҃: 
Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ  тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀:  прише́лъ є҆сѝ и҆ ꙗ҆ви́лсѧ є҆сѝ свѣ́тъ непристꙋ́пный. 
І҆́косъ: 
Галїле́и ꙗ҆зы́честѣй, завꙋлѡ́нстѣй странѣ̀ и҆  нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ  вели́къ возсїѧ̀ хрⷭ҇то́съ. Ѡ҆мрачє́ннымъ свѣтла̀ ꙗ҆ви́сѧ  зарѧ̀, и҆з̾ виѳлее́ма ѡ҆блиста́ющаѧ, па́че же и҆зъ мр҃і́и  гдⷭ҇ь, все́й вселе́ннѣй возсїѧва́етъ лꙋчы̀ сл҃нце пра́вды.  Тѣ́мже, и҆̀же ѿ а҆да́ма, назі́и, прїиди́те, всѝ,  ѡ҆блече́мсѧ въ него̀, да согрѣ́емсѧ: покрыва́етъ бо нагі̑ѧ  и҆ просвѣща́етъ тє́мныѧ. Прише́лъ є҆сѝ и҆ ꙗ҆ви́лсѧ  є҆сѝ свѣ́тъ непристꙋ́пный. 
Пѣ́снь з҃. І҆рмо́съ: 
Ѡ҆палѝ стрꙋе́ю ѕмі́євы главы̑ пе́щный высо́кїй  пла́мень, ю҆́ношы носѧ́щъ благочести̑выѧ, оу҆ти́шивый  неꙋдободержи́мꙋю мглꙋ̀ и҆з̾ грѣха̀, всю́ же ѡ҆мыва́етъ  росо́ю дх҃а. 
Тебѐ живописꙋ́ющїй а҆ссѷрі́йскїй пла́мень  оу҆жа́сенъ поставлѧ́еши, въ ро́сꙋ преведе́нъ. тѣ́мже вода̀  ны́нѣ, ꙗ҆́коже пла́мень, ѡ҆дѣва́ѧй вре́днꙋю ѕло́бꙋ,  хрⷭ҇тѐ, прикрове́ннꙋю ѡ҆палѧ́етъ, ѿ поползнове́нныѧ  стезѝ призыва́ющи. 
Раздѣ́льшꙋсѧ і҆ѻрда́нꙋ дре́вле, по сꙋ́хꙋ  прехо́дѧтъ лю́дїе і҆и҃льстїи, тебѐ держа́внѣйшаго,  содержа́ща тва́рь некосни́тельнѣ, ны́нѣ въ вода́хъ  написꙋ́ющїи, къ нетлѣ́ннѣй и҆ поле́знѣй стезѝ. 
Вѣ́мы пе́рвѣе всепа́гꙋбный пото́пъ, ми́лостивнѡ  тѧ̀ всѣ́хъ во тлю̀ привестѝ, ѽ тревели̑каѧ сотворѧ́ѧ, и҆  стра̑ннаѧ! ны́нѣ же пото́пльша, хрⷭ҇тѐ, грѣ́хъ за  бл҃госе́рдїе и҆ человѣ́ческое спасе́нїе. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. (с. 403) 
Теча́ше медото́чное ѿ оу҆́стъ твои́хъ сло́во,  го́ресть оу҆ны́нїѧ стратоні́ка, твоегѡ̀ сострада́льца,  оу҆кроща́ющее, вопїю́щагѡ, є҆рмѵ́ле: бж҃е, бл҃гослове́нъ  є҆сѝ во вѣ́ки. 
Же́злъ си́лы держѧ̀, спаси́тельный кре́стъ, до́блїй  мꙋ́чениче, жезло́мъ бїє́нїѧ терпи́ши оу҆се́рднѡ,  воспѣва́ѧ творцꙋ̀ твоемꙋ̀, є҆рмѵ́ле: бж҃е, бл҃гослове́нъ  є҆сѝ. 
Спасы́й ѿ чре́ва ки́това содержи́маго прⷪ҇ро́ка  пресла́внѡ, ѿ рѣ́чныхъ во́дъ ва́шѧ спаса́етъ  побѣдонѡ́сныѧ мѡ́щи, по кончи́нѣ, страда́льцы. 
Бг҃оро́диченъ: 
Разрѣша́ѧ є҆́ѵинꙋ клѧ́твꙋ, во всенепоро́чнꙋю  всели́лсѧ є҆сѝ дв҃ꙋ, бл҃гослове́нїѧ и҆сто́чники и҆сточа́ѧ  вопїю́щымъ: бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Просвѣще́ни воздержа́нїѧ свѣтлостьмѝ и҆  страда́ньми свѧще́нными, мꙋ́чєницы, ꙗ҆вле́ннѡ ѡ҆свѧща́еми,  преидо́сте къ свѣ́тꙋ незаходи́момꙋ, и҆ днѐ сы́нове бы́сте. 
Во́лею сꙋ́щихъ въ мі́рѣ сла́дкихъ оу҆странѧ́ющесѧ,  стра́ннѡ человѣ́кѡмъ ꙗ҆́вльшемꙋсѧ пло́тїю, присво́истесѧ,  пребыва̑ющаѧ и҆ неистлѣва̑ющаѧ блага̑ѧ наслѣ́довавше,  преподо́бнїи. 
Бжⷭ҇твенный па́ѵелъ и҆ і҆ѡа́ннъ, и҆ ѳеодꙋ́лъ, ні́лъ,  и҆ вкꙋ́пѣ всѝ всесла́внѡ и҆ оу҆ме́рше и҆ пожи́вше, да  оу҆блажа́тсѧ пѡ́стницы и҆ сла́внїи мч҃ницы. 
Бг҃оро́диченъ: 
Тѧ̀ ма́ннꙋ жи́зни во чре́вѣ твое́мъ носѧ́щꙋю,  дре́вле маннопрїе́мнаѧ ста́мна, ꙗ҆́кѡ вои́стиннꙋ  проѡбража́ше ꙗ҆вле́ннѡ: бл҃гослове́нна ты̀ въ жена́хъ  є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Свобо́дна оу҆́бѡ тва́рь познава́етсѧ, и҆ сы́нове  свѣ́та пре́жде (с. 404) ѡ҆мраче́ннїи: є҆ди́нъ сте́нетъ  тмы̀ предста́тель. Ны́нѣ да благослови́тъ оу҆се́рднѡ  вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дїе. 
Трїѐ бг҃ови́днїи во ѻ҆гнѝ ѡ҆роша́еми ѡ҆зарѧ́ющесѧ  тремѝ всесвѣ́тлѣ свѧты́нѧми, ꙗ҆́вѣ пока́зовахꙋ  превы́шнее є҆стество̀ смѣше́нїемъ человѣ́ческимъ,  ѻ҆гнепалѧ́щее росо́ю ми́лостивнѡ всѧ́кꙋ па́гꙋбнꙋю ле́сть. 
Да оу҆бѣли́тсѧ всѧ́кое земно́е є҆стество̀, ѿ  паде́нїѧ ны́нѣ на нб҃о возводи́мо: и҆́мже бо всѧ̑  соблюда́ютсѧ сло́вомъ, текꙋ́щими стрꙋѧ́ми ѡ҆мы́вшисѧ,  согрѣше́нїй пре́жнихъ оу҆бѣжѐ, пресвѣ́тлѡ и҆змове́но. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Терпи́ши, бїе́мь и҆ лю́тѣ стрꙋ́жемь, слота́ми  болѣ́зней ѡ҆крꙋжа́емь, сла́вный є҆рмѵ́ле: стратоні́ка же  наста́вникъ бо бл҃гоче́стїѧ подвигѡ́мъ бы́лъ є҆сѝ, съ  ни́мже и҆ вопїѧ́лъ є҆сѝ: свѧще́нницы, благослови́те,  лю́дїе, превозноси́те гдⷭ҇а во вѣ́ки. 
Непрекло́ннїи мꙋдрова́нїемъ, и҆ до́блїи  страда́нїемъ, и҆ нбⷭ҇ныхъ дарѡ́въ досто́йни, ка́менїе  честно́е и҆ вѣ́рныхъ предстѡ́лпїѧ, ка́менїю, повелѣ́ни  бы́вше, не принесо́ша че́сти, бг҃ꙋ же всѣ́хъ вопїѧ́хꙋ  влⷣцѣ: лю́дїе, превозноси́те є҆го̀ во вѣ́ки. 
Твоѧ̑ ре́бра ноготьмѝ стрꙋжѧ̀ мꙋчи́тель, и҆ мєчѝ  неми́лостивнѡ ссѣка́ѧ тѧ̀, оу҆ма̀ не оу҆кра́де,  оу҆крѣпле́на бжⷭ҇твенною любо́вїю, и҆ и҆зба́вителѧ  насмотрѧ́юща добро́тꙋ: є҆мꙋ́же ны́нѣ со дерзнове́нїемъ  предстоѧ̀, взыва́еши: лю́дїе, превозноси́те гдⷭ҇а во вѣ́ки. 
Бг҃оро́диченъ: 
Сы́й по всемꙋ̀ соверше́нъ и҆ є҆стество́мъ  непристꙋ́пный ꙗ҆ви́сѧ пристꙋ́пенъ мнѣ̀, пло́тїю ѡ҆бложе́нъ  и҆зъ тебє̀, (с. 405) неискꙋсобра́чнаѧ, є҆го́же прилѣ́жнѡ  молѝ, беззако́нїй мои́хъ бре́мѧ росточи́ти и҆ спастѝ  пѣснопою́ща: сщ҃е́нницы, бл҃гослови́те, лю́дїе,  превозноси́те гдⷭ҇а во вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Велича́йшїй ли́къ по́стническими доблестьмѝ  оу҆кра́шенъ, преподо́бныхъ дне́сь всѧ̑ лико́вники  бжⷭ҇твєнныѧ показꙋ́етъ, восхвалѧ́ющыѧ оу҆́бѡ того̀,  хрⷭ҇тꙋ́ же пою́щыѧ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Закла́ни бы́сте, ꙗ҆́коже а҆́гнцы, ва́рварскими  мечи̑ ссѣка́еми: и҆ приведо́стесѧ совершє́нна  закла́вшемꙋсѧ сло́вꙋ заколє́нїѧ, и҆ въ ски́нїихъ  перворо́дныхъ всели́стесѧ, пѣснопою́ще: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
На́зи всѧ́кїѧ сꙋ́ще сла́дости, пра́ѻц҃ы  ѡ҆бнажи́вшаго, ѻ҆ц҃ы̀ преподо́бнїи, ѕлѣ́йшаго врага̀  ѡ҆бнажи́сте: ѻ҆де́ждꙋ же свѧще́ннꙋ ꙗ҆́кѡ пострада́вше  прїи́мше, сего̀ въ стꙋ́дъ, мꙋ́дрїи, ѡ҆блеко́сте. 
Бг҃оро́диченъ: 
Ѿверза́етсѧ па́ки тебє̀ ра́ди дре́внїй ра́й, и҆  въ ѻ҆́нь вво́дитсѧ пре́жде ѡ҆сꙋжде́нный человѣ́къ, и҆  ѡ҆божа́етсѧ и҆́стиннѣйше, бг҃облагода́тнаѧ чⷭ҇таѧ,  человѣ́кѡвъ на ѡ҆бновле́нїе вопїю́щихъ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ѽ па́че оу҆ма̀ ржⷭ҇тва̀ твоегѡ̀ чꙋде́съ, невѣ́сто  всечⷭ҇таѧ, мт҃и бл҃гослове́ннаѧ! є҆́юже полꙋчи́вше  всесоверше́нное спасе́нїе, досто́йнѡ хва́лимъ, ꙗ҆́кѡ  бл҃годѣ́телѧ, да́ръ носѧ́ще пѣ́снь благодаре́нїѧ. 
Оу҆вѣ́дѣхомъ мѡѷсе́ю кꙋпино́ю ꙗ҆влє́ннаѧ,  грѧдѝ стра́нными оу҆ста́вы содѣ́ланнаѧ: ꙗ҆́кѡ бо  спасе́сѧ ѻ҆́гнь носѧ́щи (с. 406) дв҃а, свѣтоно́сна ро́ждши  бл҃годѣ́телѧ, во і҆ѻрда́нскихъ же стрꙋѧ́хъ ꙗ҆вле́нна. 
Помазꙋ́еши соверша́ѧ человѣ́ческое сꙋщество̀, цр҃ю̀  безнача́льне, дх҃а ѻ҆бще́нїемъ, стрꙋѧ́ми чⷭ҇тыми ѿмы́въ:  и҆ тмы̀ крѣ́пость же посра́мль возвы́шеннꙋю, ны́нѣ въ  безпреста́ннѣмъ возда́ти житїѝ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Вѣ́триломъ мч҃ницы хрⷭ҇тѡ́вы мꙋ́къ преплы́вше  пꙋчи́нꙋ, оу҆стреми́стесѧ ко приста́нищємъ поко́ѧ, и҆дѣ́же  мч҃никѡвъ ли́ки, пра́ведныхъ собо́ри: и҆дѣ́же незаходи́мый  свѣ́тъ, и҆ ра́дость пра́зднꙋющихъ въ дс҃ѣ. 
Дне́сь па́мѧть свѧще́ннꙋю страда́нїѧ ва́шегѡ,  всеблаже́ннїи, цр҃ковь хрⷭ҇то́ва соверша́ющи, пра́зднꙋетъ  ра́достный и҆ свѣтоно́сный пра́здникъ, бг҃а велича́ющи,  вѣнцеда́вца ва́шего, велича́ющаго ва́съ, ꙗ҆́кѡ  оу҆го́дники. 
Взѧ́стесѧ къ пресвѣ́тлѣй свидѣ́тельства и҆́стиннѡ  высотѣ̀, ст҃і́и, и҆ воспрїѧ́сте жела́нїѧ кра́й, и҆́стиннѡ  бл҃же́ннїи црⷭ҇твїе бж҃їе прїе́мше недви́жимое, мч҃ниче  стратоні́че съ є҆рмѵ́ломъ мꙋ́дрымъ и҆ бг҃оразꙋ́мнымъ. 
Бг҃оро́диченъ: 
Пощади́ мѧ, сп҃се, рожде́йсѧ и҆ сохрани́вый ро́ждшꙋю  тѧ̀ нетлѣ́ннꙋ по рождествѣ̀, є҆гда̀ сѧ́деши сꙋди́ти  дѣла̀ моѧ̑, беззакѡ́нїѧ презира́ѧ и҆ грѣхѝ моѧ̑, ꙗ҆́кѡ  безгрѣ́шенъ, ꙗ҆́кѡ бг҃ъ ми́лостивъ и҆ чл҃вѣколю́бецъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стества̑. тѣ́мъ веселѧ́щесѧ, тѧ̀, бцⷣе,  велича́емъ. 
Свѧщеннослѡ́вїи преподо́бными свѧщє́нныѧ,  прїиди́те, (с. 407) ѻ҆ц҃ы̀, въ раі́ѳѣ и҆ въ сїна́и  пожи́вшыѧ въ преподо́бїи, благоче́стнѡ пострада́вшыѧ  велегла́снѡ велича́емъ. 
Тѣ́ло и҆ дꙋ́шꙋ гдⷭ҇ꙋ ѡ҆свѧти́сте преподо́бнѡ,  воздержа́нїѧ пѡ́ты ѡ҆свѧти́вшесѧ, и҆ кро́вными течє́нїи  и҆зсꙋши́вше ва́рварскїѧ ѕло́бы мо́ре. 
Бг҃осїѧ́ннаѧ ва́ша па́мѧть, восто́ками  просвѣща́ема, за хрⷭ҇та̀ ва́шихъ болѣ́зней, помышлє́нїѧ  всѣ́хъ, блаже́ннїи, ѡ҆зарѧ́етъ бл҃года́тїю вседѣ́телѧ и҆  бжⷭ҇твеннагѡ дх҃а. 
Бг҃оро́диченъ: 
Трепе́щꙋтъ херꙋві́ми, зрѧ́ще на ни́хъ  неизглаго́ланнымъ сло́вомъ сѣдѧ́щаго сло́ва, ма́терними  рꙋка́ми млⷣнца держи́ма твои́ми, прест҃а́ѧ влⷣчце, вы́шши  всѧ́кїѧ тва́ри. 
Свѣти́ленъ. Подо́бенъ: Дх҃омъ во свѧти́лищи: 
Болѣ́зньми по́стничества ѕлонача́льнаго ѕмі́ѧ до  конца̀ оу҆би́сте, при кончи́нѣ же вѣне́цъ мꙋче́нїѧ  прїѧ́сте, ѻ҆ц҃є́въ похвало̀ и҆ мꙋ́ченикѡвъ сла́ва, и҆̀же  въ раі́ѳѣ и҆ сїна́и всесвѧще́нное мно́жество чꙋ́дныхъ  ѻ҆ц҃є́въ. 
Сла́ва, и҆ ны́нѣ, пра́здника: 
Свѣ́та незаходи́магѡ бы́сть настоѧ́щїй де́нь:  хрⷭ҇то́съ бо и҆́стина прїи́де ны́нѣ и҆ ꙗ҆ви́сѧ, ѱалмы̀  того̀ досто́йнѡ и҆ пѣ́сньми воспои́мъ, ꙗ҆́кѡ содѣ́телѧ же  и҆ влⷣкꙋ. ѽ но́вагѡ та́инства! а҆да́мовъ творе́цъ во́лею  чл҃вѣ́къ ꙗ҆ви́сѧ. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ: 
Прїиди́те, и҆ мы̀ въ чꙋ́вствѣ се́рдца притеце́мъ,  вѣ́рнїи, къ стрꙋѧ́мъ і҆ѻрда̑нскимъ, и҆ хрⷭ҇та̀ ви́дѣвше  пло́тїю креща́ема ѿ і҆ѡа́нна предте́чи, ны́нѣ съ ни́мъ  славосло́вѧще, томꙋ̀ возопїи́мъ: бл҃гослове́нъ, ꙗ҆вле́йсѧ  бж҃е на́шъ, сла́ва тебѣ̀. 
Сті́хъ: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. 
І҆ессе́евъ ны́нѣ прозѧбѐ же́злъ, бжⷭ҇твенный  кївѡ́тъ и҆ ма́нны прїѧ́телище, и҆з̾ негѡ́же произы́де  цвѣ́тъ жи́зни (с. 408) нетлѣ́нный: є҆гѡ́же і҆ѻрда́нъ  оу҆боѧ́всѧ, и҆ і҆ѡа́ннъ рꙋко́ю прикоснꙋ́всѧ хрⷭ҇тꙋ̀  зовѧ́ше: бл҃гослове́нъ, ꙗ҆вле́йсѧ бж҃е на́шъ, сла́ва  тебѣ̀. 
Сті́хъ: Что́ ти є҆́сть, мо́ре, ꙗ҆́кѡ побѣ́гло  є҆сѝ; и҆ тебѣ̀ і҆ѻрда́не, ꙗ҆́кѡ возврати́лсѧ є҆сѝ  вспѧ́ть. 
Воспо́йте пѣ̑сни, нбⷭ҇ныѧ си̑лы, по́йте,  человѣ́цы, и҆ ра́дꙋйтесѧ согла́снѡ: се́ бо влⷣка, ѻ҆́ч҃ее  сїѧ́нїе, грѧде́тъ къ стрꙋѧ́мъ і҆ѻрда̑нскимъ, да крести́тсѧ  ѿ раба̀. Лю́дїе, воззове́мъ: бл҃гослове́нъ, ꙗ҆вле́йсѧ  бж҃е на́шъ, сла́ва тебѣ̀. 
Сла́ва, гла́съ и҃: 
Бл҃же́нни є҆стѐ, преподо́бнїи и҆ мꙋ́чєницы  хрⷭ҇та̀ бг҃а: преподо́бнїи оу҆́бѡ, ꙗ҆́кѡ пра́вды ра́ди  и҆згна́стесѧ: мч҃ницы же, ꙗ҆́кѡ ме́чь ва́съ не разлꙋчѝ ѿ  любвѐ хрⷭ҇то́вы: и҆ сегѡ̀ ра́ди ра́дꙋетесѧ, ꙗ҆́кѡ мно́га  мзда̀ ва́ша на нб҃сѣ́хъ. 
И҆ ны́нѣ, гла́съ то́йже: 
Дне́сь тва́рь просвѣща́етсѧ, дне́сь всѧ́чєскаѧ  веселѧ́тсѧ, нбⷭ҇наѧ вкꙋ́пѣ и҆ земна̑ѧ, а҆́гг҃ли и҆  человѣ́цы смѣша́ютсѧ: и҆дѣ́же бо цр҃е́во прише́ствїе, и҆  чи́нъ прихо́дитъ. Теце́мъ оу҆́бѡ на і҆ѻрда́нъ, и҆ ви́димъ  всѝ і҆ѡа́нна, ка́кѡ креща́етъ ве́рхъ нерꙋкотворе́нный и҆  безгрѣ́шный. Тѣ́мже а҆пⷭ҇льскїй гла́съ припѣва́юще,  согла́снѡ возопїи́мъ: ꙗ҆ви́сѧ бл҃года́ть бж҃їѧ,  спаси́тельнаѧ всѣ̑мъ человѣ́кѡмъ, ѡ҆зарѧ́ющаѧ и҆ подаю́щаѧ  вѣ̑рнымъ ве́лїю ми́лость. 
На лїтꙋргі́и бл҃жє́нна, пра́здника пѣ́снь и҃ на д҃:  и҆ ѻ҆ц҃є́въ пѣ́снь ѕ҃, на д҃ Прокі́менъ, гла́съ з҃:  Честна̀ предъ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇толъ къ ри́млѧнѡмъ, зача́ло ч҃ѳ.  А҆ллилꙋ́їа, гла́съ д҃. Воззва́ша првⷣнїи, и҆ гдⷭ҇ь  оу҆слы́ша и҆̀хъ. Є҆ѵⷢ҇лїе лꙋкѝ, зача́ло к҃д.  Прича́стенъ: Ра́дꙋйтесѧ, пра́веднїи, ѡ҆ гдⷭ҇ѣ: 


(с. 409) 
Мѣ́сѧца тогѡ́же въ д҃і-й де́нь. 
Прпⷣбныхъ ѻ҆тє́цъ на́шихъ, въ сїна́и и҆ раі́ѳѣ  и҆збїе́нныхъ. 
И҆ свѧты́ѧ равноапⷭ҇льныѧ ні́ны просвѣти́тельницы  грꙋ́зїи. 
Слꙋ́жба є҆ѧ̀ пи́сана въ приложе́нїи. 
Пое́мъ всю̀ слꙋ́жбꙋ преподо́бныхъ въ г҃і де́нь.  Поне́же въ сі́й де́нь ѿдае́тсѧ пра́здникъ просвѣще́нїѧ,  и҆ пое́тсѧ слꙋ́жба пра́здника. 
Ве́черъ ѻ҆бы́чнаѧ каѳі́сма, на Гдⷭ҇и,  воззва́хъ, стїхи̑ры на ѕ҃: поє́мыѧ на са́мый пра́здникъ.  Сла́ва, и҆ ны́нѣ: Приклони́лъ є҆сѝ главꙋ̀ прⷣте́чи:  Прокі́менъ днѐ. Вхо́да нѣ́сть, паремі́й не чте́мъ.  Та́же, Сподо́би, гдⷭ҇и: и҆ є҆ктенїа̀, И҆спо́лнимъ  вече́рнюю моли́твꙋ: На стїхо́внѣ стїхи̑ры пра́здника,  со стїхѝ и҆́хъ. Сла́ва, и҆ ны́нѣ, пра́здника. По  Ны́нѣ ѿпꙋща́еши, и҆ по трист҃о́мъ тропа́рь  пра́здника. Та́же є҆ктенїа̀, Поми́лꙋй на́съ, бж҃е: и҆  ѿпꙋ́стъ. Ст҃а́го же, и҆́же на рѧдꙋ̀, помина́емъ на  ѿпꙋ́стѣ. Воꙋ́трїе полꙋ́нощницꙋ пое́мъ по ѻ҆бы́чаю съ  каѳі́смою, и҆ тропарѝ глаго́лемъ рѧдовы̑ѧ. и҆ моли́твꙋ  глаго́лемъ: Помѧнѝ, гдⷭ҇и, въ наде́жди воскресе́нїѧ: И҆  ѿпꙋ́стъ. 
На оу҆́трени на Бг҃ъ гдⷭ҇ь, тропа́рь пра́здника  три́жды. По каѳі́смахъ сѣда́льны пра́здника. И҆ чте́нїе  пра́здника. Канѡ́нъ пе́рвый со і҆рмосо́мъ на и҃: дрꙋгі́й  канѡ́нъ со і҆рмосо́мъ на ѕ҃. І҆рмосы̀ пое́мъ ѻ҆бою̀  канѡ́нѡвъ по два́жды. Катава́сїа, і҆рмо́съ пое́мъ  пе́рвагѡ канѡ́на, на схо́дѣ. По г҃-й пѣ́сни ѵ҆пакоѝ,  гла́съ є҃: Є҆гда̀ ꙗ҆вле́нїемъ твои́мъ: По ѕ҃-й  пѣ́сни конда́къ пра́здника, и҆ і҆́косъ. На ѳ҃-й пѣ́сни  Честнѣ́йшꙋю не пое́мъ, но пое́мъ припѣ́вы пра́здника,  ꙗ҆́коже и҆ на са́мый пра́здникъ. Свѣти́ленъ пра́здника  є҆ди́ножды. Сла́ва, и҆ ны́нѣ, то́йже. На хвали́техъ  стїхи̑ры пра́здника, на д҃. Сла́ва, гла́съ ѕ҃: Вода́ми  і҆ѻрда́нскими: И҆ ны́нѣ, гла́съ в҃: Дне́сь хрⷭ҇то́съ  на і҆ѻрда́нъ: И҆ славосло́вїе вели́кое. По  трист҃о́мъ тропа́рь пра́здника. Є҆ктєнїѝ, и҆ ѿпꙋ́стъ.  и҆ ѻ҆бы́чное и҆схожде́нїе въ притво́ръ. и҆ ча́съ а҃-й  тропа́рь и҆ конда́къ пра́здника. 
На лїтꙋргі́и бл҃жє́нна, ѻ҆бои́хъ канѡ́нѡвъ пѣ́снь  ѳ҃, на и҃. (с. 410) А҆нтїфѡ́нѡвъ же пра́здника не  глаго́лемъ. По вхо́дѣ тропа́рь пра́здника. Сла́ва, и҆  ны́нѣ, конда́къ пра́здника. Та́же трист҃о́е.  Прокі́менъ, а҆ллилꙋ́їа и҆ прича́стенъ пра́здника.  А҆пⷭ҇лъ и҆ є҆ѵⷢ҇лїе днѐ. 
🕅 Подоба́етъ вѣ́дати, а҆́ще слꙋчи́тсѧ  ѿда́нїе бг҃оѧвле́нїѧ въ недѣ́лю пре́жде мытарѧ̀ и҆  фарїсе́а. 
Въ сꙋббѡ́тꙋ на ма́лѣй вече́рни, на Гдⷭ҇и,  воззва́хъ, стїхи̑ры воскрє́сны: Сла́ва, и҆ ны́нѣ,  пра́здника. На стїхо́внѣ стїхи́ра воскре́сна є҆ди́на,  и҆ пра́здника, стїхо́вна со стїхѝ свои́ми, вели́кїѧ  вече́рни. Сла́ва, и҆ ны́нѣ, пра́здника: Дне́сь  хрⷭ҇то́съ: пи́санъ на хвали́техъ. 
На вели́цѣй вече́рни по ѻ҆бы́чной стїхоло́гїи. На  Гдⷭ҇и, воззва́хъ, стїхи̑ры воскрє́сны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ пра́здника ѕ҃,  поє́мыѧ на са́мый пра́здникъ. Сла́ва, пра́здника: И҆  ны́нѣ, бг҃оро́диченъ а҃-й гла́са. На лїті́и стїхи̑ры,  и҆ Сла́ва, и҆ ны́нѣ, пра́здника. На стїхо́внѣ стїхи̑ры  воскрє́сны. Сла́ва, и҆ ны́нѣ, пра́здника. На  бл҃гослове́нїи хлѣ́бѡвъ тропа́рь: Бцⷣе дв҃о, два́жды:  и҆ пра́здника є҆ди́ножды. и҆ чте́нїе въ посла́нїихъ  а҆пⷭ҇тольскихъ. А҆́ще же нѣ́сть бдѣ́нїѧ. По  Ны́нѣ ѿпꙋща́еши, тропа́рь воскре́сенъ. Сла́ва, и҆  ны́нѣ, пра́здника. На повече́рїи по Досто́йнѣ, по  Ѻ҆́ч҃е на́шъ, конда́къ пра́здника. 
На оу҆́трени на Бг҃ъ гдⷭ҇ь, тропа́рь  воскре́сенъ два́жды. Сла́ва, и҆ ны́нѣ, пра́здника. По  каѳі́смахъ сѣда́льны воскрє́сны, съ бг҃орѡ́дичны и҆́хъ. И҆  чте́нїе. Та́же непорѡ́чны, съ тропарѝ: А҆́гг҃льскїй  собо́ръ. ѵ҆пакоѝ гла́са. Степє́нна. Прокі́менъ,  Всѧ́кое дыха́нїе: Є҆ѵⷢ҇лїе воскре́сно, и҆ про́чее  воскре́сно и҆ до канѡ́на. Канѡ́нъ воскре́сенъ со  і҆рмосо́мъ на д҃, и҆ бцⷣѣ на два̀: и҆ пра́здника ѻ҆́ба  канѡ́на на и҃. Катава́сїа пра́здника. По г҃-й  пѣ́сни конда́къ пра́здника, и҆ і҆́косъ, и҆ ѵ҆пакоѝ  пра́здника, и҆ чте́нїе пра́здника. По ѕ҃-й пѣ́сни  конда́къ воскрⷭ҇нъ и҆ і҆́косъ, и҆ чте́мъ про́логъ. На  ѳ҃-й пѣ́сни пое́мъ Честнѣ́йшꙋю: Свѣти́ленъ  воскре́сенъ. Сла́ва, и҆ ны́нѣ, пра́здника. На  хвали́техъ стїхи̑ры воскрє́сны д҃: и҆ (с. 411) пра́здника  д҃, со Сла́внымъ, съ припѣ́вы и҆́хъ. Сла́ва, стїхи́ра  є҆ѵⷢ҇льскаѧ: И҆ ны́нѣ, Пребл҃гослове́нна є҆сѝ, бцⷣе  дв҃о: Славосло́вїе вели́кое. По трист҃о́мъ, тропа́рь  воскре́сенъ то́чїю, є҆ктєнїѝ, и҆ ѿпꙋ́стъ: и҆  ѡ҆глаше́нїе, и҆ и҆схожде́нїе ѻ҆бы́чное въ притво́ръ. и҆  ча́съ а҃-й, и҆ коне́чный ѿпꙋ́стъ. На часѣ́хъ тропа́рь  воскре́сенъ, Сла́ва, пра́здника: И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ, конда́къ пра́здника и҆  воскре́сенъ, глаго́лемъ премѣнѧ́юще. 
На лїтꙋргі́и бл҃жє́нна гла́са на ѕ҃: и҆ пра́здника  пѣ́снь ѳ҃-ѧ ѻ҆бои́хъ канѡ́нѡвъ на д҃. По вхо́дѣ тропа́рь  воскре́сенъ, и҆ пра́здника. Сла́ва, конда́къ воскрⷭ҇нъ: И҆  ны́нѣ, пра́здника. Прокі́менъ, А҆пⷭ҇лъ и҆ є҆ѵⷢ҇лїе,  недѣ́ли рѧ́дъ. А҆ллилꙋ́їа и҆ прича́стенъ пра́здника, и҆  днѐ. 
🕅 Зри́мъ же и҆ сегѡ̀ оу҆каза́нїѧ. 
А҆́ще приспѣ́етъ въ д҃і і҆аннꙋа́рїа недѣ́лѧ ѡ҆  мытарѝ и҆ фарїсе́и, на ѿда́нїе бг҃оѧвле́нїѧ, пое́мъ  воскре́сно, и҆ трїѡ́ди, и҆ пра́здника. 
Въ сꙋббѡ́тꙋ ве́чера, на ма́лѣй вече́рни стїхи̑ры  воскрє́сны, на д҃. Сла́ва, и҆ ны́нѣ, бг҃оро́диченъ а҃-й  гла́са, ма́лыѧ вече́рни. На стїхо́внѣ стїхи́ра  воскрⷭ҇на є҆ди́на: и҆ пра́здника стїхо́вна вели́кїѧ  вече́рни со стїхѝ є҆ѧ̀. Сла́ва, и҆ ны́нѣ, пра́здника:  Дне́сь хрⷭ҇то́съ: пи́санъ на хвали́техъ. По  трист҃о́мъ тропа́рь воскрⷭ҇нъ: Сла́ва, и҆ ны́нѣ,  пра́здника. є҆ктенїа̀ ма́лаѧ, и҆ ѿпꙋ́стъ. 
На вели́цѣй вече́рни, Бл҃же́нъ мꙋ́жъ, каѳі́смꙋ  всю̀: на Гдⷭ҇и, воззва́хъ, стїхи̑ры воскрє́сны, гла́са  г҃, и҆ трїѡ́ди г҃, со Сла́внымъ, и҆ пра́здника д҃, поє́мыѧ  на са́мый пра́здникъ, Сла́ва, пра́здника. И҆ ны́нѣ,  бг҃оро́диченъ а҃-й гла́са. Вхо́дъ, прокі́менъ днѐ. На  лїті́и стїхи̑ры пра́здника, и҆ трїѡ́ди самогла̑сны:  Фарїсе́а велехва́льный гла́съ: Сла́ва, мытарѧ̀ и҆  фарїсе́а: И҆ ны́нѣ, пра́здника. На стїхо́внѣ стїхи̑ры  воскрє́сны: Сла́ва, трїѡ́ди: И҆ ны́нѣ, пра́здника. На  бл҃гослове́нїи хлѣ́бѡвъ, тропа́рь, Бцⷣе дв҃о: два́жды,  и҆ (с. 412) пра́здника, є҆ди́ножды, и҆ чте́нїе. А҆́ще  же нѣ́сть бдѣ́нїѧ, по Ны́нѣ ѿпꙋща́еши, тропа́рь  воскре́сенъ: Сла́ва, и҆ ны́нѣ, пра́здника. На  повече́рїи по Досто́йнѣ: по Ѻ҆́ч҃е на́шъ, конда́къ  пра́здника: Сла́ва, и҆ ны́нѣ, трїѡ́ди. 
На оу҆́трени на Бг҃ъ гдⷭ҇ь, тропа́рь  воскре́сенъ два́жды. Сла́ва, и҆ ны́нѣ, пра́здника. По  каѳі́смахъ сѣда́льны воскрє́сны, съ бг҃орѡ́дичны и҆́хъ. И҆  чте́нїе во є҆ѵⷢ҇лїи толково́мъ. И҆ непорѡ́чны: ѵ҆пакоѝ  гла́са, и҆ чте́нїе. Степє́нна, и҆ прокі́менъ гла́са, и҆  є҆ѵⷢ҇лїе воскре́сно. Воскресе́нїе хрⷭ҇то́во: Ѱало́мъ  н҃. Сла́ва, Покаѧ́нїѧ: И҆ ны́нѣ, На спасе́нїѧ  стези̑: та́же, Поми́лꙋй мѧ̀, бж҃е: и҆, Мно́жєства  содѣ́ѧнныхъ мно́ю лю́тыхъ: Канѡ́нъ воскре́сенъ: со  і҆рмосо́мъ на д҃, и҆ трїѡ́ди на д҃: и҆ пра́здника ѻ҆́ба  канѡ́на на ѕ҃. Катава́сїа пра́здника. По г҃-й  пѣ́сни конда́къ и҆ і҆́косъ, и҆ сѣда́ленъ трїѡ́ди. Сла́ва,  и҆ ны́нѣ, пра́здника. По ѕ҃-й пѣ́сни конда́къ и҆  і҆́косъ пра́здника: На ѳ҃-й пѣ́сни пое́мъ  Честнѣ́йшꙋю: Свѣти́ленъ воскре́сенъ: Сла́ва,  трїѡ́ди: И҆ ны́нѣ, пра́здника. На хвали́техъ стїхи̑ры  воскрє́сны д҃: и҆ пра́здника со Сла́внымъ д҃, съ припѣ́вы  и҆́хъ. Сла́ва, самогла́сенъ трїѡ́ди: И҆ ны́нѣ,  Преблагослове́нна є҆сѝ, бцⷣе дв҃о: Славосло́вїе  вели́кое. По трист҃о́мъ тропа́рь воскре́сенъ то́чїю,  є҆ктенїи̑, и҆ ѿпꙋ́стъ, и҆ и҆схожде́нїе въ притво́ръ.  Сла́ва, и҆ ны́нѣ, стїхи́ра є҆ѵⷢ҇льскаѧ. и҆ ча́съ а҃-й. и҆  соверше́нный ѿпꙋ́стъ. На а҃-мъ часѣ̀ тропа́рь  воскре́сенъ, Сла́ва, пра́здника: И҆ ны́нѣ, бг҃оро́диченъ  часѡ́въ. По трист҃о́мъ конда́къ трїѡ́ди. Та́кожде и҆  на г҃-мъ, и҆ на ѕ҃-мъ, и҆ на ѳ҃-мъ часѣ́хъ глаго́лемъ  тропарѝ: кондаки́ же пра́здника и҆ трїѡ́ди, премѣнѧ́юще  глаго́лемъ. 
На лїтꙋргі́и бл҃жє́нна гла́са на д҃: и҆ трїѡ́ди  пѣ́снь г҃, на д҃: и҆ пра́здника пѣ́снь ѳ҃, на д҃. По  вхо́дѣ тропа́рь воскре́сенъ, и҆ пра́здника. Сла́ва,  конда́къ трїѡ́ди: И҆ ны́нѣ, пра́здника. Прокі́менъ  гла́са, и҆ пра́здника. А҆пⷭ҇лъ и҆ є҆ѵⷢ҇лїе днѐ.  Прича́стенъ: Хвали́те гдⷭ҇а съ нб҃съ: Дрꙋгі́й,  пра́здника. 


(с. 413) 
Мѣ́сѧца тогѡ́же въ є҃і-й де́нь. 
Прпⷣбныхъ ѻ҆ц҃ъ на́шихъ, па́ѵла ѳиве́йскагѡ и҆  і҆ѡа́нна кꙋ́щника. 
На Гдⷭ҇и, воззва́хъ, стїхи̑ры, на ѕ҃, гла́съ а҃.  Поⷣ: Нбⷭ҇ныхъ чинѡ́въ: 
Нача́ло добродѣ́тельныѧ ꙗ҆ви́лсѧ є҆сѝ ꙳  нб҃охо́дныѧ ꙗ҆́вѣ стезѝ, ꙳ треблаже́нне па́ѵле,  жи́тельства мі́рови: ꙳ и҆́бо восхождє́нїѧ дꙋхѡ́внаѧ  положи́лъ є҆сѝ до́брѣ въ дꙋшѝ твое́й, ꙳ и҆́миже кра́ю  прикоснꙋ́лсѧ є҆сѝ добродѣ́телей ꙳ воздержа́нїемъ и҆  болѣ́зньми мно́гими. 
Къ бжⷭ҇твенномꙋ жела́нїю, блаже́нне, впери́въ  оу҆́мъ, ꙳ возше́лъ є҆сѝ къ гѡ́рнимъ пꙋсты́ни, ꙳ ꙗ҆́коже  во мра́къ прибли́жилсѧ є҆сѝ: ꙳ въ не́мже бж҃їимъ  просвѣти́лсѧ є҆сѝ ра́зꙋмомъ свѣ́тлѡ, ꙳ и҆ на скрижа́ли  дꙋшѝ твоеѧ̀ ꙳ добродѣ́телей пома́залсѧ є҆сѝ  свѣ́тлостїю. 
Процвѣтѐ пꙋсты́нѧ цвѣ́ты добродѣ́телей твои́хъ  кра́снаѧ: ꙳ страсте́й бо погꙋби́лъ є҆сѝ тє́рнїѧ въ не́й:  ꙳ насади́лъ є҆сѝ болѣ̑зни благосла̑вныѧ, ꙳ бжⷭ҇твенныхъ  твои́хъ дѣѧ́нїй. ꙳ тѣ́мже, ꙗ҆́кѡ крі́нъ, ѿ бг҃а ны́нѣ  ꙳ бл҃гоꙋха̑нїѧ житїѧ̀ твоегѡ̀ благоꙋха́еши на́мъ. 
И҆́ны стїхи̑ры, гла́съ в҃. Подо́бенъ: Є҆гда̀ ѿ  дре́ва: 
Є҆гда̀ манове́нїемъ бжⷭ҇твеннымъ мїрскі́ѧ красоты̀  ра́дꙋѧсѧ, ѻ҆́ч҃е, и҆збѣ́глъ є҆сѝ: тогда̀ предпоче́лъ  є҆сѝ па́че простра́ннагѡ пꙋтѝ, тѣ́сный и҆ болѣ́зненный,  и҆ ѕѣлѡ̀ жесто́кїй. тѣ́мже попече́нїе дꙋ́шъ прїѧ́лъ  є҆сѝ, въ бжⷭ҇твенный ѡ҆дѣ́ѧвсѧ ѻ҆́бразъ, ѿбѣже́нїемъ  и҆ нагото́ю всѣ́хъ сласте́й, бг҃облаже́нне. (с. 414) 
Стра́ннꙋю поразꙋмѣ́лъ є҆сѝ жи́знь, стра́нно  начина́нїе, любо́вїю хрⷭ҇то́вою оу҆ѧ́звленъ, є҆гѡ́же  неизрече́ннꙋю нищетꙋ̀ возлюби́лъ є҆сѝ, и҆ пред̾ враты̀  твои́хъ роди́телей бездо́менъ, ѻ҆́ч҃е, претерпѣ́лъ є҆сѝ,  оу҆тѣснѧ́емый и҆ ѡ҆скорблѧ́емый. тѣ́мже дарова́нїй  и҆спо́лнилсѧ є҆сѝ, и҆ неѿе́млемое бога́тство, є҆́же на  нб҃сѣ́хъ, наслѣ́довалъ є҆сѝ. 
Носѧ̀ въ рꙋка́хъ свѧще́нное, ѻ҆́ч҃е, є҆ѵⷢ҇лїе,  сегѡ̀ и҆спо́лнитель бы́лъ є҆сѝ. И҆мѣ́нїѧ роди́телей  ѿве́ргсѧ, і҆ѡа́нне, и҆ слеза́ми и҆ тѣсното́ю всѐ  соверши́лъ є҆сѝ твоѐ житїѐ, прпⷣбне: тѣ́мже  оу҆тѣше́нїѧ бж҃е́ственнагѡ и҆ непреста́ннагѡ весе́лїѧ  ны́нѣ наслажда́ешисѧ, пребл҃же́нне. 
Сла́ва, гла́съ в҃: 
Ѿве́ргсѧ мі́ра и҆ сꙋ́щихъ въ мі́рѣ, прпⷣбне,  є҆ѵⷢ҇лїе взе́мъ, є҆ѵⷢ҇льски хрⷭ҇тꙋ̀ послѣ́довалъ є҆сѝ,  и҆ въ кꙋ́щи живы́й ꙗ҆́кѡ въ раѝ та́йнѡ, коне́чнымъ  жестокожи́тїемъ пло́ти, человѣкоꙋбі́йцꙋ ѕмі́ѧ оу҆дави́лъ  є҆сѝ. Тѣ́мже на нб҃сѣ́хъ водворѧ́ѧсѧ, і҆ѡа́нне  блаже́нне, и҆спросѝ на́мъ ве́лїю млⷭ҇ть. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Є҆гда̀ ѿ дре́ва тѧ̀: 
Є҆гда̀ нескве́рнаѧ а҆́гница, ви́дѣ своего̀  а҆́гнца, на заколе́нїе, ꙗ҆́кѡ чл҃вѣ́ка во́лею влеко́ма,  пла́чꙋщи глаго́лаше: безча́дствовати мѧ̀ ны́нѣ тщи́шисѧ,  хрⷭ҇тѐ, ро́ждшꙋю тѧ̀. что̀ сїѐ сотвори́лъ є҆сѝ,  и҆зба́вителю всѧ́ческихъ; ѻ҆ба́че воспѣва́ю и҆ сла́влю  твою̀, ю҆́же па́че оу҆ма̀ и҆ сло́ва кра́йнюю бла́гость,  чл҃вѣколю́бче. 
На стїхо́внѣ ѻ҆ктѡ́иха, Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀  непоро́чнѡ поревнова́лъ є҆сѝ: дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. (с. 415) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное є҆́же ви́ждꙋ та́инство, сн҃е мо́й;  ка́кѡ на дре́вѣ оу҆мира́еши, пло́тїю повѣ́шенъ, жи́зни  пода́телю; 
Тропа́рь гла́съ д҃: 
Бж҃е ѻ҆ц҃ъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
На оу҆́трени, канѡ́нъ ѻ҆ктѡ́иха є҆ди́нъ: И҆ ст҃ы́хъ  два̀ на и҃. 
Канѡ́нъ ст҃а́гѡ па́ѵла, творе́нїе і҆ѡа́нна мона́ха. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Па́ѵла бг҃оно́снаго, ꙗ҆́кѡ мона́шествꙋющихъ  оу҆добре́нїе, вѣ́рнїи, соше́дшесѧ пѣ́сньми по до́лгꙋ  почита́емъ. 
Бы́лъ є҆сѝ пꙋсты́ни пе́рвый жи́тель, па́ѵле  сла́вне, и҆ нбⷭ҇нагѡ црⷭ҇твїѧ наслѣ́дникъ показа́лсѧ є҆сѝ  поще́нїемъ. 
Всего̀ себѐ воздержа́нїемъ ѡ҆чи́стивъ,  всебл҃же́нне, жили́ще ꙗ҆ви́лсѧ є҆сѝ бж҃їе, и҆ а҆́гг҃лѡвъ  є҆диносе́льникъ. 
Бг҃оро́диченъ: 
Пречи́стаѧ бцⷣе, ꙗ҆́же воплоще́нно присносꙋ́щное  и҆ пребжⷭ҇твенное сло́во, па́че є҆стества̀ ро́ждшаѧ, пое́мъ  тѧ̀. 
И҆́нъ канѡ́нъ і҆ѡа́нна, є҆гѡ́же краегране́сїе: 
Ни́ща страсте́й мѧ̀ покажѝ моли́твами твои́ми,  блаже́нне: І҆ѡ́сифъ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Ѡ҆богати́всѧ бж҃е́ственными добродѣ́тельми,  бога́тство преѡби́дѣлъ є҆сѝ земно́е, и҆ нбⷭ҇ное полꙋчи́лъ  є҆сѝ. (с. 416) тѣ́мже мѧ̀ ѡ҆бнища́вша бж҃е́ственнагѡ  ра́зꙋма ѡ҆богатѝ бл҃года́тїю: ꙗ҆́кѡ да твоѐ воспою̀,  ѻ҆́ч҃е, жи́тельство равноа́гг҃льное. 
Ꙗ҆ре́мъ гдⷭ҇ень бл҃гі́й, бл҃же́нне, ѿ ю҆́ности  ты̀ под̾е́мъ, по́стническими борє́нїи врага̀ смири́лъ  є҆сѝ, смире́нїемъ хрⷭ҇то́вымъ воѡрꙋ́жсѧ: и҆́мже  возвы́силсѧ є҆сѝ на высотꙋ̀, і҆ѡа́нне, къ нб҃сѝ. 
Ꙗ҆́кѡ ше́ствовавъ стезе́ю тѣ́сною, скорбьмѝ и҆  слеза́ми, и҆ стена́ньми и҆ ѡ҆ѕлоблє́нїи, преподо́бне, къ  простра́ннѣйшей широтѣ̀ дости́глъ є҆сѝ, ѡ҆брѣ́тъ  ѻ҆би́тель досто́йнꙋ болѣ́зней, ѻ҆́ч҃е і҆ѡа́нне  досточꙋ́дне. 
Бг҃оро́диченъ: 
Лю́тыми страсте́й навѣ́ты, ѻ҆трокови́це,  ѡ҆бꙋрева́емь, и҆ прилѡ́ги грѣхо́вными приклоне́нъ, ко  твоемꙋ̀ неꙋсы́пномꙋ и҆ непобѣди́момꙋ предста́тельствꙋ,  всепѣ́таѧ, любо́вїю прибѣга́ю, оу҆ще́дри мѧ̀ и҆ спасѝ,  прⷭ҇нодв҃о. 
Пѣ́снь г҃. І҆рмо́съ: 
Оу҆твержде́й сло́вомъ нб҃са̀, и҆ зе́млю ѡ҆снова́вый  на вода́хъ мно́гихъ, оу҆тверди́ мѧ къ пѣ́нїю славосло́вїѧ  твоегѡ̀, гдⷭ҇и. 
Къ бг҃ꙋ ѻ҆́комъ твоеѧ̀ дꙋшѝ взира́ѧ, ѻ҆́ч҃е,  того̀ возлюби́лъ є҆сѝ, возненави́дѣвъ земна̑ѧ, и҆  а҆́гг҃льскꙋю соверши́въ жи́знь. 
Лꙋча́ми, ѻ҆́ч҃е, добродѣ́телей, страсте́й  ѿгна́лъ є҆сѝ мглꙋ̀ ꙗ҆́вѣ, просвѣще́нїе дх҃а во  твое́мъ се́рдцы прїе́мъ. 
Нбⷭ҇нымъ хлѣ́бомъ пита́ѧсѧ, ꙗ҆́кѡ и҆лїа̀ дре́вле  вра́номъ, мы́сленныѧ ѿбѣ́глъ є҆сѝ, ѻ҆́ч҃е, і҆езаве́ли,  къ покро́вꙋ хрⷭ҇то́вꙋ. 
Бг҃оро́диченъ: 
Цр҃ь сла́вы и҆ творе́цъ, ѡ҆багри́въ кровьмѝ,  бг҃ороди́тельнице, свою̀ багрѧни́цꙋ ѡ҆мочи́въ, та́инственнѡ  ѡ҆червленѝ. 
И҆́нъ. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ (с. 417) неплодѧ́щаѧ цр҃ковь прише́ствїемъ  твои́мъ, въ не́йже оу҆тверди́сѧ моѐ се́рдце. 
Кади́ло бл҃гово́нно всеви́дцꙋ, преподо́бне, твоѧ̑  моли̑твы прине́слъ є҆сѝ, ꙗ҆̀же ѡ҆бонѧ́въ и҆ прїе́мъ,  по́стническимъ ликѡ́мъ причте́ тѧ. 
Ꙗ҆ви́лсѧ є҆сѝ чꙋ́до велича́йше, сердца̀,  преподо́бне, благочести́выхъ оу҆жаса́ѧ: ка́кѡ предъ враты̀  претерпѣ́лъ є҆сѝ роди́телей, нище́тствꙋѧ и҆  ѡ҆скорблѧ́емь. 
Зако́ннѡ въ моли́твахъ и҆ поще́нїихъ, преподо́бне,  претерпѣва́ѧ, въ безстра́стїе ѡ҆бле́клсѧ є҆сѝ, пло́ти  мꙋдрова́нїе смири́въ крѣ́постїю бж҃е́ственнагѡ дх҃а. 
Бг҃оро́диченъ: 
Ꙗ҆́кѡ мѷроꙋха́ненъ, шипо́къ ѿ оу҆до́лїй,  пречⷭ҇таѧ, чи́стый тѧ̀ ѡ҆брѣ́те, и҆ посредѣ̀ тебє̀  всели́сѧ, бл҃гово́нїѧ и҆спо́лнивъ человѣ́чество. 
Конда́къ па́ѵла, гла́съ г҃. Подо́бенъ: Дв҃а дне́сь: 
Ꙗ҆́кѡ свѣти́ло незаходѧ́щее мы́сленнагѡ сл҃нца,  соше́дшесѧ дне́сь восхва́лимъ въ пѣ́снехъ: возсїѧ́лъ бо  є҆сѝ сꙋ́щымъ во тмѣ̀ неразꙋ́мїѧ, всѧ̑ возводѧ̀ къ  бж҃е́ственнѣй высотѣ̀, ѳиве́євъ оу҆краше́нїе, па́ѵле  прпⷣбне, ѻ҆тцє́въ и҆ по́стникѡвъ тве́рдое ѡ҆снова́нїе. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Мі́ра кра̑снаѧ ѿ се́рдца возненави́дѣвъ,  є҆ди́наго бг҃а ѿ дꙋшѝ возлюби́въ: пꙋсты́ню ꙗ҆́кѡ во  ѻ҆бита́тельный гра́дъ, па́ѵле, пости́глъ є҆сѝ. въ  є҆ди́нѣхъ то́кмѡ видѣ́нїихъ оу҆пражнѧ́ѧсѧ, ꙗ҆ви́лсѧ  є҆сѝ ꙗ҆́кѡ а҆́гг҃лъ съ пло́тїю живы́й: тѣ́мъ тѧ̀  почита́емъ. 
Сла́ва, и҆́нъ сѣда́ленъ і҆ѡа́нна, гла́съ г҃.  Подо́бенъ: Красотѣ̀ дв҃ства: 
Бога́тство тлѣ́нное и҆ сла́вꙋ мимотекꙋ́щꙋю  ѡ҆ста́вивъ, нбⷭ҇ное бога́тство воспрїѧ́лъ є҆сѝ, и҆ сла́вꙋ,  ѻ҆́ч҃е, и҆́стиннѡ вѣ́чнꙋющꙋю, бл҃же́нне. тѣ́мже бл҃жи́мъ  ст҃о́е твоѐ оу҆спе́нїе, (с. 418) и҆ торжествꙋ́юще въ не́мъ  вопїе́мъ тебѣ̀: помѧнѝ на́съ, ко гдⷭ҇ꙋ, ꙗ҆́кѡ и҆мѣ́ѧ,  і҆ѡа́нне, дерзнове́нїе. 
И҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющь на́мъ вїно̀  спаси́тельное, всѣ́хъ веселѧ́щее дꙋ́шы и҆ тѣлеса̀. Тѣ́мже  ꙗ҆́кѡ винꙋ́ тѧ до́брыхъ блажа́ще при́снѡ, со а҆́гг҃ломъ  вопїе́мъ тебѣ̀: ра́дꙋйсѧ, бл҃года́тнаѧ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ, и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи  глаго́лаше: что̀ тебѣ̀ воздадѐ є҆вре́йскїй беззако́нный  собо́ръ и҆ неблагода́рный, мно́гихъ и҆ вели́кихъ твои́хъ,  сн҃е мо́й, дарѡ́въ наслади́выйсѧ; пою̀ твоѐ бжⷭ҇твенное  снизхожде́нїе. 
Пѣ́снь д҃. І҆рмо́съ: 
Та́йнѡ прⷪ҇ро́къ предзрѧ̀ ѿ дв҃ы тѧ̀, сло́ве,  воплоща́ема, пѣ́сненнѡ вопїѧ́ше: сла́ва си́лѣ твое́й,  гдⷭ҇и. 
Насажде́нъ въ домꙋ̀ бж҃їи, добродѣ́телей  благопло́дїе прозѧ́блъ є҆сѝ, и҆ плотска̑ѧ оу҆вѧди́лъ  є҆сѝ воста̑нїѧ по́стничествомъ твои́мъ. 
Ѻ҆гне́мъ любвѐ бж҃їѧ страсте́й те́рнїе попали́лъ  є҆сѝ, и҆ тебѐ сама́го дх҃а, ѻ҆́ч҃е, жили́ще показа́лъ  є҆сѝ. 
Жезло́мъ добродѣ́тельныѧ твоеѧ̀ жи́зни, ꙗ҆́коже  ѕвѣ́ри стра̑сти ѿгна́лъ є҆сѝ. тѣ́мже и҆ твоѧ̀ сме́рть  ѕвѣ́ри на погребе́нїе твоѐ собра̀. 
Бг҃оро́диченъ: 
Багрѧни́ца и҆стка́сѧ та́инственнаѧ и҆з̾ чи́стыхъ  крове́й твои́хъ всѣ́хъ бг҃ꙋ: въ ню́же ѡ҆дѣ́ѧвсѧ, бцⷣе,  соединѝ на́съ бг҃ꙋ и҆ ѻ҆ц҃ꙋ̀. 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.  (с. 419) 
Въ рꙋ́бищахъ оу҆бо́гихъ сокро́вище сокрове́но  ꙗ҆ви́лсѧ є҆сѝ, бг҃одохнове́нне: бжⷭ҇твеннꙋю бо ѻ҆де́ждꙋ  возлюби́лъ є҆сѝ, и҆ ѡ҆дѣ́ѧвсѧ, въ черто́гъ вы́шнїй вше́лъ  є҆сѝ. 
Прїе́мъ нбⷭ҇ное сѣ́мѧ, бг҃одохнове́нне, се́рдца  браздо́ю кла́съ красе́нъ воздѣ́лалъ є҆сѝ, оу҆мы̀  препитава́ющь преподо́бнѡ па́мѧть твою̀ чтꙋ́щымъ. 
Претерпѣ́лъ є҆сѝ въ тѣ́снѣйшей кꙋ́щи, чꙋ́дне,  ни́щь, ꙗ҆́коже дрꙋгі́й ла́зарь, во́лею бы́въ. тѣ́мже  почи́лъ є҆сѝ а҆враа́ма ны́нѣ въ нѣ́дрѣхъ, ѻ҆́ч҃е  преподо́бне. 
Бг҃оро́диченъ: 
Оу҆пра́ви моеѧ̀ дꙋшѝ движє́нїѧ, всенепоро́чнаѧ,  къ бж҃е́ствєннымъ повелѣ́нїємъ возсїѧ́вшагѡ и҆зъ чре́ва  твоегѡ̀, бꙋ́ри и҆збавлѧ́ющи мѧ̀ жите́йскихъ собла́знѡвъ  хода́тайствомъ твои́мъ. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Въ пѣ́нїихъ и҆ поще́нїихъ, моли́твахъ же и҆  бдѣ́нїихъ пожи́въ, преподо́бне, къ бг҃ꙋ всели́лсѧ є҆сѝ. 
Житїѐ твоѐ всечестно́е бы́сть въ гдⷭ҇ѣ, па́ѵле  всеблаже́нне, и҆ погребе́нїе твоѐ пресла́вно. 
Тече́нїе поще́нїѧ, прпⷣбне, сконча́въ, вы̑шнимъ  си́ламъ собесѣ́дникъ, ѻ҆́ч҃е, бы́лъ є҆сѝ. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, бцⷣе, ты́ бо бг҃а  сло́ва пло́тїю мі́рꙋ родила̀ є҆сѝ. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Стра́ненъ земны́хъ сласте́й бы́лъ є҆сѝ, стра́ненъ  свои́хъ, стра́ненъ роди́телей твои́мъ и҆зволе́нїемъ: и҆  воздержа́нїемъ себѐ ѡ҆чи́стивъ, оу҆сво́илсѧ є҆сѝ  вседержи́телю, ѻ҆́ч҃е і҆ѡа́нне, ѡ҆бнища́въ дꙋ́хомъ. (с.  420) 
Хра́мъ себѐ ст҃ы́ѧ трⷪ҇цы соверши́въ, претерпѣ́лъ  є҆сѝ оу҆тѣснѧ́емь кꙋ́щею, бжⷭ҇твенными поꙋчє́нїи дꙋ́шꙋ  ѡ҆чища́ѧ, и҆ добро́тꙋ бж҃їю неизглаго́ланнꙋю, ѻ҆́ч҃е  і҆ѡа́нне, при́снѡ зрѧ̀. 
Зако́на бж҃їѧ и҆спо́лнитель ꙗ҆ви́лсѧ є҆сѝ,  ничто́же предсꙋди́въ па́че сегѡ̀ любвѐ, бг҃омꙋ́дре ѻ҆́ч҃е:  ни бра́тїи бо, ни роди́телей тѧ̀ любо́вь, нижѐ бога́тство,  нижѐ досто́инство, нижѐ пло́ти сла́дость разсла́биша. 
Бг҃оро́диченъ: 
Є҆мманꙋ́ила всѣ́хъ влⷣкꙋ ражда́еши нетлѣ́ннѡ,  пребы́вши дв҃а и҆ по ржⷭ҇твѣ̀, дв҃о мт҃и. є҆го́же  непреста́ннѡ молѝ, и҆скꙋше́нїй вра́жїихъ и҆зба́вити подъ  кро́въ тво́й прибѣга́ющыѧ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Рꙋ́ки просте́ръ къ бг҃ꙋ, дꙋ́шꙋ твою̀, преподо́бне,  томꙋ̀ преложи́лъ є҆сѝ, во днѝ и҆ нощѝ благоꙋгожда́ѧ  є҆мꙋ̀. 
Просла́виша оу҆спе́нїе твоѐ а҆́гг҃лѡвъ вѡ́инства,  прⷪ҇ро́кѡвъ же чи́ни, и҆ ст҃ы́хъ а҆пⷭ҇лѡвъ, ѻ҆́ч҃е  преподо́бне. 
Бꙋ́рю страсте́й пребѣ́гъ, вѣ́триломъ, прпⷣбне,  кра́йнѧгѡ по́стничества, въ небꙋ́рное приста́нище  оу҆стреми́лсѧ є҆сѝ хрⷭ҇то́во. 
Бг҃оро́диченъ: 
Є҆ди́на сло́вомъ пло́тїю сло́во ро́ждшаѧ, и҆зба́ви,  мо́лимсѧ, сѣте́й врага̀ дꙋ́шы на́шѧ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Го́рдаго ѕмі́ѧ низложи́лъ є҆сѝ, смиреномꙋ́дрїѧ  ѻ҆рꙋ́жїи, всебл҃же́нне: и҆ возвы́сивсѧ дх҃омъ во  ѻ҆би́тєли присножи́знєнныѧ всели́лсѧ є҆сѝ. 
Дарова́нїй и҆спо́лнилсѧ є҆сѝ дх҃а, и҆ лꙋка́вствїѧ  покори́лъ є҆сѝ дꙋ́хи, ꙗ҆́кѡ смы́сленъ и҆ премꙋ́дръ, и҆  бг҃ꙋ весьма̀ возложе́нъ. 
Безстра́стїѧ сїѧ́ѧ высота́ми, ѻ҆́ч҃е і҆ѡа́нне,  коли́бою (с. 421) оу҆тѣснѧ́емь, и҆ напа́стьми ѡ҆блага́емь,  терпѣ́лъ є҆сѝ бж҃е́ственнѣ оу҆крѣплѧ́емь. 
Бг҃оро́диченъ: 
Равнодѣ́тельна ро́ждшемꙋ и҆ сопресто́льна сло́ва,  и҆зъ оу҆тро́бы твоеѧ̀, чⷭ҇таѧ, воплоти́ла є҆сѝ, за  благоꙋтро́бїе неизрече́нное на́ше всѐ поне́сшаго. 
Конда́къ, гла́съ в҃. Подо́бенъ: Вы́шнихъ и҆щѧ̀:  Возлюби́въ премꙋ́дре, нищетꙋ̀ неѡкра́домꙋ, роди́телей  твои́хъ бога́тство возненави́дѣлъ є҆сѝ, и҆ є҆ѵⷢ҇лїе въ  рꙋка́хъ твои́хъ держѧ̀, послѣ́довалъ є҆сѝ хрⷭ҇тꙋ̀ бг҃ꙋ,  і҆ѡа́нне, молѧ́сѧ непреста́ннѡ ѡ҆ всѣ́хъ на́съ. 
І҆́косъ: 
Кто̀ дово́ленъ досто́йнѡ воспѣ́ти твоѧ̑ трꙋды̀ и҆  болѣ̑зни, и҆ дѣ̑ланїѧ мнѡ́гаѧ, и҆ сла́вꙋ и҆ вели́чество;  Но моли́твами твои́ми къ бг҃ꙋ бл҃гопрїѧ́тными дх҃а  бл҃года́ть мнѣ̀ ны́нѣ пода́ждь: ꙗ҆́кѡ да твоѧ̑, па́че  є҆стества̀, по́двиги и҆зрекꙋ̀ вѣ́рнѡ, и҆ воспою̀, є҆́же  па́че сло́ва, терпѣ́нїе твоѐ, и҆ со́вѣсти пожда́нїе,  всебл҃же́нне, и҆́мже льсти́ваго врага̀ посрами́лъ є҆сѝ. Не  преста́й молѧ́сѧ ѡ҆ всѣ́хъ на́съ. 
Пѣ́снь з҃. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Мꙋдрова́нїе плотско́е покори́въ дꙋ́хꙋ, преподо́бный  вопїѧ́ше: бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Спасе́нъ бы́въ ѿ вра́жїихъ сѣ́тей, прпⷣбне, въ  ра́дости вопїѧ́ше: бл҃гослове́нъ є҆сѝ во вѣ́ки, гдⷭ҇и  бж҃е ѻ҆тє́цъ на́шихъ. 
Страсте́й пла́мень ве́сь попра́въ по́стнически,  прпⷣбный вопїѧ́ше: бл҃гослове́нъ є҆сѝ во вѣ́ки, гдⷭ҇и  бж҃е ѻ҆тє́цъ на́шихъ. 
Бг҃оро́диченъ: 
Нб҃о сотвори́вый дв҃ꙋ, и҆ и҆з̾ неѧ̀ ꙗ҆́кѡ со́лнце  возсїѧ́въ, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. (с. 422) 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Тѣ́сный предпоче́лъ є҆сѝ не́жели простра́нный  пꙋ́ть, достосла́вне, и҆ ра́дꙋѧсѧ претерпѣ́лъ є҆сѝ пред̾  враты̀ роди́телей твои́хъ, оу҆корѧ́емь и҆ оу҆дрꙋча́емь  мно́гими болѣ́зньми, бг҃облаже́нне. 
Тебѐ сама́го оу҆добри́лъ є҆сѝ краснѣ́йшими,  мꙋ́дре, восхождє́нїи, пло́ти оу҆мертви́въ мꙋдрова́нїе.  Тѣ́мже всели́лсѧ є҆сѝ въ небє́снаѧ, ликѡ́мъ счислѧ́емь  при́снѡ честны́хъ ѻ҆ц҃є́въ, досточꙋ́дне. 
Пꙋтѝ ше́ствꙋѧ, вводѧ́щыѧ къ бжⷭ҇твенномꙋ поко́ю,  оу҆клони́лсѧ є҆сѝ про́пастей де́мѡнскихъ, бл҃же́нне,  бжⷭ҇твенною покрыва́емь бл҃года́тїю, вопїѧ́ше: сы́й  бл҃гослове́нъ и҆ препросла́вленъ. 
Бг҃оро́диченъ: 
Пое́мъ рождество̀ твоѐ, бл҃гослове́ннаѧ, и҆́мже  и҆зба́вихомсѧ дре́внѧгѡ ѡ҆сꙋжде́нїѧ: и҆ тѧ̀ бл҃жи́мъ,  бг҃облаже́ннаѧ, є҆ди́нꙋ, ю҆́же возлюбѝ, сы́й бл҃гослове́нъ  и҆ препросла́вленъ. 
Пѣ́снь и҃. І҆рмо́съ: 
Безнача́льнаго цр҃ѧ̀ сла́вы, є҆гѡ́же трепе́щꙋтъ  нбⷭ҇ныѧ си̑лы, по́йте, свѧще́нницы, лю́дїе, превозноси́те во  всѧ̑ вѣ́ки. 
Поревнова́лъ є҆сѝ і҆ѡа́ннꙋ бг҃омꙋ́дромꙋ прⷣте́чи,  въ пꙋсты́ни пости́всѧ: съ ни́мже и҆ жи́знь полꙋчи́ти  сподо́билсѧ є҆сѝ, и҆́стиннѡ присносꙋ́щнꙋю. 
Оу҆гаси́лъ є҆сѝ страсте́й пє́щи, ѻ҆́ч҃е на́шъ,  воздержа́нїѧ росо́ю, вопїѧ̀ всеблагоче́стнѡ: лю́дїе,  превозноси́те хрⷭ҇та̀ во вѣ́ки. 
Ра́й и҆́стиннѡ содѣ́лалъ є҆сѝ пꙋсты́ню, въ не́й  преизѧ́ществовавъ во всѧ́кой добродѣ́тели: тѣ́мже и҆ раѧ̀  сла́дости сподо́билсѧ є҆сѝ. (с. 423) 
Бг҃оро́диченъ: 
Ꙗ҆́кѡ и҆мꙋ́щи къ бг҃ꙋ дерзнове́нїе, всепѣ́таѧ  бг҃омт҃и мр҃і́е, оу҆молѝ є҆го̀ бѣ́дъ и҆зба́вити вѣ́рою  тѧ̀ пою́щыѧ. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Неветша́емый себѣ̀, і҆ѡа́нне, добродѣ́тельми  оу҆пещре́ннѣ и҆стка̀ хїтѡ́нъ, ѡ҆дѣѧ́нїемъ нище́тнымъ, въ  ви́дѣ ни́щагѡ ты̀ ѡ҆дѣ́ѧлсѧ є҆сѝ, пред̾ враты̀  роди́телей претерпѣва́ѧ. 
Непоро́ченъ, ꙗ҆́коже дрꙋгі́й і҆́ѡвъ, пред̾ враты̀  ѕлостра́ждеши, ꙗ҆́кѡ на гно́ищи терпѧ̀ оу҆ко́ры рабѡ́въ  твои́хъ, мꙋ́дре, гла́домъ же и҆ жа́ждею дрꙋчи́мь: тѣ́мже  наслѣ́довалъ є҆сѝ го́рнее црⷭ҇твїе. 
Послѣ́довалъ є҆сѝ ꙗ҆́вѣ, є҆́же прїѧ́лъ є҆сѝ  рꙋка́ми, є҆ѵⷢ҇лїю, и҆ ѡ҆бнища́лъ є҆сѝ, бл҃же́нне, сѣ́тꙋѧ  во все́й жи́зни, и҆ кро́токъ бы́лъ є҆сѝ, и҆ неѕло́бивъ и҆  црⷭ҇твїѧ го́рнѧгѡ наслѣ́дникъ. 
Бг҃оро́диченъ: 
Стрꙋю̀ приснотекꙋ́щꙋю на́мъ притека́ющымъ къ тебѣ̀,  чⷭ҇таѧ, то́чиши: є҆ѧ́же ѻ҆би́льнꙋю бл҃года́ть почерпа́юще,  твоѐ пое́мъ ржⷭ҇тво̀, пречⷭ҇таѧ, и҆ превозно́симъ во  вѣ́ки. 
Пѣ́снь ѳ҃. І҆рмо́съ: 
Неви́димаго зра́комъ бжⷭ҇твеннымъ прїе́мшаѧ,  неискꙋсобра́чнаѧ дв҃о и҆ мт҃и, пѣ́сньми ржⷭ҇тво̀ твоѐ  велича́емъ. 
Ꙗ҆́кѡ сокро́вище тѧ̀ мы́сленное сокрове́ннѡ,  преподо́бне, ѿкры̀ бг҃ъ а҆нтѡ́нїю, на́мъ же въ сла́вꙋ и҆  ра́дованїе. 
Въ стра́хъ бж҃їй себѐ сама́го пригвозди́въ, ѻ҆́ч҃е  преподо́бне, и҆ сме́рти поꙋче́нїемъ житїѐ соверши́въ,  жи́зни сподо́билсѧ є҆сѝ. 
Ꙗ҆́кѡ дерзнове́нїе къ бг҃ꙋ стѧжа́въ, молѝ ѡ҆ и҆̀же  на (с. 424) землѝ соверша́ющихъ вѣ́рою па́мѧть твою̀ сїю̀,  па́ѵле бл҃же́нне. 
Бг҃оро́диченъ: 
Собезнача́льнаго ѻ҆ц҃ꙋ̀ и҆ ст҃о́мꙋ дх҃ꙋ, заче́нши  хрⷭ҇та̀, и҆ ро́ждши несказа́ннѡ, дв҃о, молѝ є҆́же  спасти́сѧ на́мъ. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Крѣ́пость моѧ̀ и҆ пѣ́нїе гдⷭ҇ь, взыва́лъ є҆сѝ,  предста́телѧ тмы̀ въ се́мъ побѣжда́ю, мечта́нныхъ ле́стей,  ꙗ҆̀же ѿ негѡ̀, ника́коже бою́сѧ, є҆ди́нꙋ мечта́ѧ  добро́тꙋ бж҃е́ственнꙋю и҆ непристꙋ́пнꙋю. 
Ꙗ҆́кѡ землѧ̀ тꙋчна̀, прпⷣбне, твоѐ се́рдце  прїѧ́тъ нбⷭ҇ное сѣ́мѧ оу҆́мными бразда́ми, и҆  стори́чествꙋющїй кла́съ плодоно́ситъ, пита́ющи всѣ́хъ  вѣ́рнѡ чтꙋ́щихъ тѧ̀ дꙋ́шы, бг҃облаже́нне. 
Ѡ҆свѧтѝ гдⷭ҇и и҆з̾ ложе́снъ тѧ̀, блаже́нне, и҆ къ  себѣ̀ шє́ствїѧ твоѧ̑ напра́ви. тѣ́мже счи́слилсѧ є҆сѝ  преподѡ́бнымъ, бл҃гоче́стнѡ пожи́вшымъ: съ ни́миже  ѡ҆боже́нїѧ наслажда́ешисѧ, пресла́вне. 
Бг҃оро́диченъ: 
Свѣ́та жили́ще оу҆тро́ба твоѧ̀ бы́сть, и҆́мже  свѣ́тъ во тмѣ̀ сѣдѧ́щїи ви́дѣша. тѣ́мже тѧ̀ гла́сы  немо́лчными, мт҃и бж҃їѧ, при́снѡ воспѣва́емъ, и҆ любо́вїю  почита́емъ, ꙗ҆́кѡ наде́ждꙋ дꙋ́шъ на́шихъ. 
Свѣти́ленъ. Подо́бенъ: Жєны̀ оу҆слы́шите: 
Роди́телей пристра́стїе ѡ҆ста́вивъ, и҆ бога́тство  текꙋ́щее, тво́й кре́стъ взѧ́лъ є҆сѝ, ѻ҆́ч҃е, и҆ хрⷭ҇тꙋ̀,  і҆ѡа́нне, преꙋсе́рднѡ послѣ́довалъ є҆сѝ: по́стнически же  оу҆мертви́лъ є҆сѝ стра̑сти, къ безстра́стїю восте́клъ  є҆сѝ, и҆ мо́лишисѧ ѡ҆ на́съ, бг҃оно́се. (с. 425) 
Сла́ва, и҆ ны́нѣ, бг҃оро́диченъ. 
Совѣ́та вели́кагѡ а҆́гг҃ла ѻ҆́ч҃а, родила̀ є҆сѝ  хрⷭ҇та̀, всепѣ́таѧ ѻ҆трокови́це, цр҃ѧ̀ сла́вы: є҆гѡ́же  кре́стъ прпⷣбнїи и҆ пѡ́стницы взе́мше, въ слѣ́дъ сегѡ̀  потеко́ша: съ ни́миже непреста́ннѡ молѝ ѡ҆ на́съ, бцⷣе. 
На стїхо́внѣ ѻ҆ктѡ́иха. Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ па́ѵле: твое́ю бо стезе́ю вои́стиннꙋ пра́вѡ  ходи́ти позна́хомъ. Бл҃же́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  преподо́бныхъ соприча́стниче и҆ пра́ведныхъ, съ ни́миже  моли́сѧ гдⷭ҇ꙋ, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа пла́чꙋщисѧ глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ сꙋ́щаго и҆зъ неѧ̀ неизрече́ннѡ возсїѧ́вшаго ꙳  бг҃а и҆ чл҃вѣ́ка. 
На лїтꙋргі́и, Блажє́нна, па́ѵла ѿ канѡ́на пѣ́снь  г҃: и҆ і҆ѡа́нна, пѣ́снь ѕ҃-ѧ. Прокі́менъ, гла́съ и҃:  Восхва́лѧтсѧ прпⷣбнїи во сла́вѣ. Сті́хъ: Воспо́йте  гдⷭ҇еви пѣ́снь но́вꙋ: А҆пⷭ҇лъ къ гала́тѡмъ, зача́ло  сг҃і. А҆ллилꙋ́їа, гла́съ ѕ҃: Блаже́нъ мꙋ́жъ боѧ́йсѧ  гдⷭ҇а: Сті́хъ: Си́льно на землѝ бꙋ́детъ сѣ́мѧ є҆гѡ̀:  Є҆ѵⷢ҇лїе матѳе́а, зача́ло м҃г. Прича́стенъ: Въ па́мѧть  вѣ́чнꙋю бꙋ́детъ пра́ведникъ: 
[Зрѝ] Вѣ́домо бꙋ́ди, ꙗ҆́кѡ по ѿда́нїи пра́здника  бг҃оѧвле́нїй, і҆аннꙋа́рїа съ є҃і-гѡ числа̀, въ недѣ́ли,  и҆ во дни̑ ст҃ы́хъ пра́зднꙋемыхъ, катава́сїю пое́мъ: Сꙋ́шꙋ  глꙋбороди́тельнꙋю зе́млю: и҆ до ѿда́нїѧ пра́здника  срѣ́тенїѧ гдⷭ҇нѧ. 


(с. 426) 
Мѣ́сѧца тогѡ́же въ ѕ҃і-й де́нь. 
Поклоне́нїе честны́хъ вери́гъ ст҃а́гѡ и҆ всехва́льнагѡ  а҆пⷭ҇ла петра̀. 
На Гдⷭ҇и, воззва́хъ стїхи̑ры на ѕ҃, гла́съ д҃  Подо́бенъ: Ꙗ҆́кѡ до́блѧ: 
Пре́лесть свѧза́лъ є҆сѝ, ꙳ по гдⷭ҇ѣ вѧ́жемь, ꙳ и҆  въ темни́цѣ, а҆пⷭ҇ле, заключа́емь. ꙳ тѣ́мже тѧ̀ любо́вїю  почита́емъ, ꙳ и҆ вѣ́рою вери̑ги ѡ҆блобыза́емъ твоѧ̑: ꙳ ѿ  ни́хже почерпа́юще здра́вїе тѣлесѐ, ꙳ и҆ дꙋшѝ спасе́нїе,  ꙳ по до́лгꙋ восхвалѧ́емъ тѧ̀, бг҃ови́дче, безпло́тныхъ  собесѣ́дниче. 
Два́жды. 
Тобо́ю ра́зꙋмъ прїе́млютъ ꙳ неразꙋ́мїемъ  ѡ҆держи́мїи, ꙳ ꙗ҆зы́кѡвъ многосѣ́меннїи ро́ди пе́рвѣе, ꙳  и҆́хже ѻ҆́бразъ показа̀ съ высоты̀ носи́мь, ꙳ сосꙋ́дъ  внꙋ́трь вмѣща́ющь всѧ́кое живо́тно, а҆пⷭ҇ле. Тѣ́мже всѧ́къ  тѧ̀ во́зрастъ сла́витъ покланѧ́ѧсѧ, ꙳ ꙗ҆̀же носи́лъ є҆сѝ,  вери́гамъ, ꙳ за хрⷭ҇та̀ оу҆се́рднѣйше. 
Два́жды. 
Є҆гѡ́же ѿве́рглсѧ є҆сѝ сꙋди́ма, ꙳ воста́вша  воспѣ́лъ є҆сѝ и҆з̾ ме́ртвыхъ, а҆пⷭ҇ле: ꙳ и҆  проповѣ́далъ є҆сѝ ꙳ въ концѣ́хъ мі́ра, ꙳ бг҃а же и҆  чл҃вѣ́ка, ꙳ бла́гостїю мно́гою земны̑мъ приѡбщи́вшасѧ. ꙳  Тѣ́мже любо́вїю тѧ̀ бл҃жи́мъ, пе́тре, ꙳ покланѧ́ющесѧ,  ꙗ҆̀же носи́лъ є҆сѝ, вери́гамъ, ꙳ за хрⷭ҇та̀, пресла́вне. 
Два́жды. 
Сла́ва, гла́съ ѕ҃. Вѷзанті́ево: 
Дне́сь на́мъ ѡ҆снова́нїе цр҃кве, пе́тръ, ка́мень  вѣ́ры, (с. 427) предлага́етъ честны̑ѧ своѧ̑ вери̑ги въ  дꙋше́вное бл҃гоче́стїе. Прїиди́те, всѝ, сїѧ̑ ѡ҆блобыза́юще,  бл҃гохва́льными пѣ́сньми того̀ оу҆вѣнча́имъ: ра́дꙋйсѧ,  те́плый вѣ́ры побо́рниче, и҆́же те́плымъ ра́зꙋмомъ хрⷭ҇та̀  и҆сповѣ́давъ, и҆ сн҃а бж҃їѧ въ дерзнове́нїи мно́зѣмъ:  ра́дꙋйсѧ, вселе́нныѧ ра́дованїе, и҆ нбⷭ҇нагѡ црⷭ҇твїѧ  ключарю̀, бл҃года́ть подава́й любо́вїю тѧ̀ чтꙋ́щымъ, и҆  честны̑ѧ твоѧ̑ вери̑ги ѡ҆блобыза́ющымъ жела́нїемъ: ꙗ҆́кѡ  предстоѧ̀ престо́лꙋ всѣ́хъ цр҃ѧ̀ хрⷭ҇та̀, моли́твꙋ творѧ̀  ѡ҆ на́съ, соверша́ющихъ па́мѧть твою̀. 
И҆ ны́нѣ бг҃оро́диченъ: А҆́ще среда̀ и҆лѝ пѧто́къ  крⷭ҇тобг҃оро́диченъ. 
Подо́бенъ: Тридне́венъ: 
На дре́вѣ живо́тъ на́шъ, зрѧ́щи всенепоро́чнаѧ  бцⷣа ви́сѧщъ, мт҃рски рыда́ющи вопїѧ́ше: сн҃е мо́й, и҆ бж҃е  мо́й, спасѝ любо́вїю пою́щыѧ тѧ̀. 
На стїхо́внѣ стїхи̑ры ѻ҆ктѡ́иха. Сла́ва, гла́съ  ѕ҃: 
Па́ки на́съ те́плый предста́тель совоздвиза́етъ къ  дх҃о́внѣй трапе́зѣ, пе́тръ, ка́мень вѣ́ры, честны̑ѧ своѧ̑  вери̑ги предложи́въ на́мъ, ꙗ҆́коже снѣ́дь многоцѣ́ннꙋ,  недꙋ́гѡвъ во врачева́нїе, скорбѧ́щихъ во оу҆тѣше́нїе, въ  приста́нище ѡ҆бꙋрева́емыхъ. Прїиди́те, всѝ, сїѧ̑  ѡ҆блобыза́юще, того̀ просла́вльшаго оу҆мо́лимъ: моли́твами  є҆гѡ̀, хрⷭ҇тѐ, спасѝ дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ  вопїѧ́ше: что̀ стра́нное, є҆́же ви́ждꙋ, та́инство, сн҃е  мо́й; ка́кѡ на дре́вѣ оу҆мира́еши пло́тїю повѣ́шенъ,  жи́зни пода́телю; 
Тропа́рь, гла́съ д҃: 
Ри́ма не ѡ҆ста́вль, къ на́мъ прише́лъ є҆сѝ,  честны́ми вери́гами, ꙗ҆̀же носи́лъ є҆сѝ, а҆пⷭ҇лѡвъ  первопресто́льне, и҆̀мже вѣ́рою покланѧ́ющесѧ мо́лимсѧ:  твои́ми къ бг҃ꙋ моли́твами да́рꙋй на́мъ ве́лїю ми́лость. (с.  428) 
На оу҆́трени ѻ҆́ба канѡ́на ѻ҆ктѡ́иха, и҆ а҆пⷭ҇тола  на ѕ҃. 
Канѡ́нъ а҆пⷭ҇тола, є҆гѡ́же краегране́сїе. 
Петра̀ чествꙋ́ю ѡ҆снова́нїе догма̑тъ. Творе́нїе  і҆ѡ́сифово. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋжє́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Торжествꙋ́етъ ликꙋ́ющи всѧ̀ хрⷭ҇то́ва цр҃ковь  дх҃омъ, благохва́лѧщи тѧ̀ вѣ́рою: и҆ твоѧ̑, а҆пⷭ҇ле  первопресто́льне, ѡ҆блобыза́ющи вери̑ги честны̑ѧ ѿ любвѐ,  ꙗ҆̀же носи́лъ є҆сѝ свѧ́занъ, свѧзꙋ́ѧ мꙋчи́телѧ. 
И҆з̾ глꙋбины̀ пре́лести ловѧ̀, пе́тре, человѣ́ки,  ꙗ҆́кѡ ры̑бы приве́лъ є҆сѝ тебѐ и҆збра́вшемꙋ ѿ  ры́барей, и҆́стиннѡ въ верхо́внаго всѣ́хъ оу҆ченикѡ́въ:  сегѡ̀ ра́ди вери̑ги, ꙗ҆̀же носи́лъ є҆сѝ, ѡ҆блобыза́емъ. 
Ѡ҆снова́нїемъ вѣ́ры всѣ́хъ дꙋ́шы вѣ́рныхъ  назда́лъ є҆сѝ: и҆ хра́мы пре́лести, пе́тре, низложи́въ,  созда́лъ є҆сѝ цр҃кви, тѧ̀ велегла́снѡ чтꙋ́щыѧ всегда̀, и҆  вери̑ги, ꙗ҆̀же носи́лъ є҆сѝ. 
Бг҃оро́диченъ: 
Ѻ҆рꙋ̑жїѧ всѧ̑ льсти́вагѡ врага̀, пречⷭ҇таѧ дв҃о,  соверше́ннѡ ѡ҆скꙋдѣ́ша, ѿне́лѣже копїе́мъ оу҆ѧзви́сѧ,  въ твою̀ оу҆тро́бꙋ нескве́рнꙋю всели́вшеесѧ сло́во.  Є҆гѡ́же сладча́йшимъ ны́нѣ оу҆ѧзви́тисѧ жела́нїемъ  се́рдцꙋ моемꙋ̀, молю́ тѧ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Ве́сь свѣ́тꙋ соединѧ́ѧсѧ чистѣ́йшемꙋ, тогѡ̀  бжⷭ҇твенными причащє́нїи, свѣ́тъ ꙗ҆ви́лсѧ є҆сѝ вторы́й,  пе́тре, ѡ҆зарѧ́ющїй дꙋ́шы на́шѧ. (с. 429) 
Зако́ны хрⷭ҇тѡ́вы оу҆тверди́лъ є҆сѝ, и҆  пребеззако́ннꙋющыѧ благозако́нїю наꙋчи́лъ є҆сѝ, ꙗ҆́кѡ  а҆по́столѡвъ верхо́вный, ꙗ҆́кѡ догма́тѡвъ ѡ҆снова́нїе  недви́жимо. 
Ѧ҆зы́комъ свѧще́ннымъ проповѣ́далъ є҆сѝ бг҃а  пострада́вшаго, и҆ на крⷭ҇тѣ̀ распе́ншагосѧ: сегѡ̀ ра́ди,  пе́тре, почита́емъ свѧза́вшыѧ тѧ̀ вери̑ги. 
Бг҃оро́диченъ: 
Стоѧ́ше да́же до тебє̀ сме́рть неѡдержи́магѡ  стремле́нїѧ: ты́ бо родила̀ є҆сѝ и҆сто́чникъ безсме́ртїѧ,  бцⷣе мт҃и дв҃о. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ка́мень хрⷭ҇то́съ, ка́менѧ вѣ́ры прославлѧ́етъ  свѣ́тлѡ, оу҆ченикѡ́въ первопресто́льника: созыва́етъ бо  всѧ̑ пра́здновати, пе́тре, чꙋдесѝ твоеѧ̀ честны́ѧ вери̑ги,  и҆ подае́тъ согрѣше́нїй проще́нїе. 
Сѣда́ленъ, гла́съ д҃. Подо́бенъ: Вознесы́йсѧ: 
Ꙗ҆́кѡ верхо́внаго мꙋ́дрыхъ а҆пⷭ҇лѡвъ, и҆ ꙗ҆́кѡ  ключарѧ̀ нбⷭ҇нагѡ црⷭ҇твїѧ восхвалѧ́емъ вѣ́рою тѧ̀,  а҆пⷭ҇толе, и҆ ѡ҆блобыза́емъ чи́стою со́вѣстїю, пе́тре,  ꙗ҆̀же носи́лъ є҆сѝ, ꙗ҆́кѡ ѕлодѣ́й, вери̑ги,  ѕлодѣ̑йства разрꙋша́ѧ вра̑жїѧ: ѿ ни́хже и҆зба́витисѧ  на́мъ помоли́сѧ. 
Два́жды. 
Сла́ва, и҆ ны́нѣ, бг҃оро́диченъ: 
Херꙋві́мѡвъ и҆ серафі́мѡвъ превы́шши, нб҃се́ же и҆  землѝ простра́ннѣйши, и҆ ви́димыѧ тва́ри и҆ неви́димыѧ  ꙗ҆ви́ласѧ є҆сѝ преимꙋ́щи неразсꙋ́днымъ разсꙋжде́нїемъ:  є҆гѡ́же бо простра́нствїѧ нб҃са̀ не вмѣща́ютъ, во твое́й  оу҆тро́бѣ вмѣсти́ла є҆сѝ, чⷭ҇таѧ: є҆го́же молѝ  спасти́сѧ рабѡ́мъ твои̑мъ. 
Крⷭ҇тобг҃оро́диченъ: 
И҆зъ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ (с. 430) бг҃ъ ѿ  а҆́гг҃лѡвъ, ѿ беззако́нныхъ ны́нѣ человѣ́кѡвъ, сн҃е,  хотѧ̀, распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крестѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Виті́йствꙋѧ влⷣки вели̑чїѧ, непокори́выхъ  є҆вре́євъ сердца̀ къ вѣ́рѣ ѡ҆брати́лъ є҆сѝ  бжⷭ҇твеннѣй, ꙗ҆́кѡ ѡ҆снова́нїе вѣ́ры. 
Шє́ствїѧ твоѧ̑ позна̑на бы́ша на вода́хъ,  преѻби́льною любо́вїю, ходи́вшагѡ верхꙋ̀ си́хъ, пе́тре, и҆  стєзѝ тебѣ̀ бж҃е́ствєнныѧ сказа́вшагѡ. 
Врачевство̀ и҆мꙋ́ще недꙋ́гѡвъ всеразли́чныхъ,  бж҃е́ствєнныѧ вери̑ги твоѧ̑, блаже́нне: сїѧ̑ ѡ҆блобыза́емъ  вѣ́рою, тѧ̀ почита́юще. 
Бг҃оро́диченъ: 
Ꙗ҆́кѡ въ пала́тꙋ простра́ннꙋю все́льсѧ цр҃ь  всѣ́хъ, во ст҃ꙋ́ю твою̀ оу҆тро́бꙋ, ꙗ҆ви́сѧ воплоща́емь,  всенепоро́чнаѧ влⷣчце. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Ѻ҆ц҃ꙋ̀ собезнача́льнаго, проповѣ́далъ є҆сѝ сн҃а,  ѿкрове́нїемъ, всехва́льне, бж҃е́ственнымъ, и҆ бл҃же́нства  сподо́билсѧ є҆сѝ бл҃же́ннагѡ и҆зъ оу҆́стъ. 
Є҆гда̀ свѣ́тъ оу҆зрѣ́лъ є҆сѝ возсїѧ́вшїй на  ѳавѡ́рѣ, со́лнєчныѧ покрыва́ющїй лꙋчы̀, свѣ́томъ сꙋ́щимъ  ѿ свѣ́та ѡ҆зари́лсѧ є҆сѝ, пе́тре, и҆ вѣ̑рныѧ  просвѣти́лъ є҆сѝ. 
Ме́ртва тридне́вновавша проповѣ́далъ є҆сѝ  хрⷭ҇та̀, є҆гѡ́же ра́ди вери̑ги носи́лъ є҆сѝ, пе́тре:  и҆̀мже поклони́тисѧ сподо́бившесѧ, бл҃гоче́стнѡ тѧ̀ чти́мъ. 
Бг҃оро́диченъ: 
Ѡ҆тѧгоще́ннаго, пречⷭ҇таѧ, бре́менемъ мно́гимъ  грѣхѡ́въ, ѡ҆блегчи́ мѧ ны́нѣ носи́ти и҆́го оу҆крѣплѧ́ющи  хрⷭ҇то́во легча́йшее. (с. 431) 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Стремгла́вное пресла́внѡ претерпѣ́лъ є҆сѝ  распѧ́тїе, оу҆гото́вилъ є҆сѝ къ нбⷭ҇нѣй стезѝ но́ги  твоѧ̑: є҆́юже на́съ ходи́ти, оу҆ченичѐ хрⷭ҇то́въ,  оу҆крѣпѝ. 
Всели́лсѧ є҆сѝ въ жи́знь живꙋ́щихъ, и҆ вѧ́жемь  є҆ѧ̀ ра́ди, оу҆́зы велїа́ра сокрꙋши́лъ є҆сѝ, свѧза́вшагѡ  тѧ̀: сегѡ̀ ра́ди чти́мъ твоѧ̑ вери̑ги. 
Молѝ влⷣкꙋ, всеблаже́нне, тва́ри, низпосла́ти  ѡ҆чище́нїе, и҆ ми́ръ и҆ ми́лость сла́вѧщымъ тѧ̀, ꙗ҆́кѡ  тогѡ̀ оу҆чени́къ и҆́скреннѣйшїй. 
Бг҃оро́диченъ: 
Оу҆мерщвле́нїѧ ко́жныхъ ри́зъ совлече́сѧ пра́ѻц҃ъ:  зижди́тель бо, въ того̀ ѡ҆блачи́тсѧ ѿ твои́хъ крове́й,  воплоти́всѧ па́че сло́ва, всенепоро́чнаѧ. 
Конда́къ, гла́съ в҃. Подо́бенъ: Въ мл҃твахъ  неꙋсыпа́ющꙋю: 
Верхо́внаго и҆ пе́рваго а҆пⷭ҇толѡвъ, и҆́стины  бжⷭ҇твеннаго оу҆ченика̀, петра̀ вели́каго восхва́лимъ, и҆  тогѡ̀ вѣ́рою цѣлꙋ́емъ вери̑ги, прегрѣше́нїй разрѣше́нїе  прїе́млюще. 
І҆́косъ: 
Сла́внаго и҆ вели́каго гдⷭ҇нѧ оу҆ченика̀, досто́йнѡ  кі́й ѧ҆зы́къ человѣ́кѡвъ похвали́ти возмо́жетъ; є҆го́же бо  благосло́внѣ бжⷭ҇твенное сло́во оу҆блажѝ, кі́й оу҆́мъ  восхва́литъ; ѻ҆ба́че є҆́же кто̀ по си́лѣ стѧ́жетъ,  до́лжно є҆́сть бг҃ꙋ приноси́ти, сїе́ же и҆ сотвори́ти  покꙋша́юсѧ: но ѽ празднолю́бцы! бл҃гоче́стнѡ  первопресто́льнаго пѣ́сньми оу҆вѣнча́имъ, прегрѣше́нїй  разрѣше́нїе прїе́млюще. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆ц҃ъ  на́шихъ бж҃е, бл҃гослове́нъ є҆сѝ. 
Три́жды ѿве́рглсѧ є҆сѝ хрⷭ҇та̀, тѣ́мже  вопроше́нїемъ (с. 432) трикра́тнымъ и҆сцѣлѧ́етъ твоѐ  согрѣше́нїе, пе́тре пресла́вне, и҆ оу҆твержде́нїе  показꙋ́етъ мно́гихъ коле́блющихсѧ. 
Ꙗ҆́кѡ оу҆́зникъ хрⷭ҇то́въ, сладча́йшимъ жела́нїемъ  оу҆́замъ разли̑чнымъ приѡбщи́лсѧ є҆сѝ: тѣ́мже и҆ твои̑мъ  вери́гамъ, разрѣша́ющымъ стра̑сти, пе́тре, вѣ́рою  покланѧ́емсѧ. 
Но́щь глꙋбо́кꙋю лю́тагѡ многобо́жїѧ рѣши́ши,  вселе́ннꙋю проходѧ̀, ꙗ҆́коже велича́йшее со́лнце, пе́тре,  хрⷭ҇то́въ самови́дче, а҆пⷭ҇лѡвъ сла́ва. 
Сла́ва хрⷭ҇тꙋ̀ бы́лъ є҆сѝ, сего̀ твои́ми оу҆десы̀  просла́вилъ є҆сѝ, пе́тре пресла́вне. тѣ́мже тѧ̀ сла́вимъ,  и҆ свѧза́вшымъ тѧ̀ вери́гамъ покланѧ́емсѧ. 
Бг҃оро́диченъ: 
Соше́дый на зе́млю, ꙗ҆́кѡ до́ждь, дв҃о,  бг҃оразꙋ́мїемъ всю̀ напоѝ зе́млю, и҆ показа́ тѧ а҆́гг҃лѡвъ  всѣ́хъ, чⷭ҇таѧ, честнѣ́йшꙋю. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  бл҃гоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀, бл҃гослови́те, по́йте гдⷭ҇а. 
Земледѣ́льствꙋѧ сердца̀, пе́тре, жестѡ́каѧ,  благоплѡ́днѣйшаѧ сїѧ̑ соверши́лъ є҆сѝ, дѣ́лателю тва́ри,  ключѝ тебѣ̀ бжⷭ҇твєнныѧ преда́вшемꙋ, вѧза́ти же и҆  рѣши́ти согрѣшє́нїѧ. 
Бл҃жи́мъ тѧ̀, пе́тре, всегда̀, и҆ твоѧ̑ цѣлꙋ́емъ  вери̑ги, ꙗ҆̀же ꙗ҆́кѡ ѕлодѣ́й носи́лъ є҆сѝ, оу҆бива́ѧ  ѕло́бы нача́льника, и҆ свѧзꙋ́ѧ оу҆́зами твои́ми, а҆пⷭ҇ле. 
Неꙋкло́ннымъ твои́мъ ка́менемъ, пе́тре, вѣ́ры,  соблюда́ѧ цр҃кве и҆сполне́нїе, ѿ среды̀ собла́зны  ѿженѝ, пе́тре, и҆ ми́рное и҆спросѝ се́й, бл҃же́нне,  оу҆строе́нїе. 
Оу҆́зами и҆ стрⷭ҇тїю пречи́стою свѧза́вшаго а҆́дъ  и҆ сме́рть, свѣ́тлѡ проповѣ́далъ є҆сѝ: сегѡ̀ ра́ди,  всебл҃же́нне, вери̑ги твоѧ̑ цѣлꙋ́юще, ѡ҆свѧща́емсѧ. (с.  433) 
Трⷪ҇ченъ: 
Ꙗ҆́коже чи́ни го́рнїи, возопїи́мъ трист҃ы́ми  гла́сы, всевино́внаго ѻ҆ц҃а̀ ны́нѣ сла́вѧще, и҆ сн҃а и҆  дх҃а, є҆ди́но сꙋщество̀, є҆ди́нꙋ си́лꙋ и҆ є҆ди́но  дѣ́йство. 
Бг҃оро́диченъ: 
Мы́сленный тѧ̀ свѣ́щникъ преднаписа̀ прⷪ҇ро́къ,  бж҃е́ственнꙋю свѣщꙋ̀, бг҃ороди́тельнице, носѧ́щїй,  просвѣ́щшꙋ пе́рвѣе ѡ҆мрачє́нныѧ, мно́гими ѕѡ́лъ  ѡ҆мраче́ньми. 
Пѣ́снь ѳ҃. І҆рмо́съ: 
Рождество̀ твоѐ нетлѣ́нно ꙗ҆ви́сѧ: бг҃ъ и҆зъ  бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на  землѝ, и҆ съ человѣ́ки поживѐ. тѧ̀, бцⷣе, тѣ́мъ всѝ  велича́емъ. 
Ви́дѣти сподо́билсѧ є҆сѝ да̑льнаѧ, вѣ́рнѡ  надѣ́ємаѧ тебѣ̀, пе́тре, и҆ трꙋдѡ́въ по́чєсти ѿ бг҃а  человѣколю́бца, ра́дꙋѧсѧ прїе́млеши. Є҆гѡ́же пло́тїю  твое́ю стрⷭ҇ть бж҃е́ственнꙋю и҆з̾ѡбрази́лъ є҆сѝ. 
Ꙗ҆́кѡ бжⷭ҇твенный ключа́рь црⷭ҇твїѧ, сегѡ̀  ѿве́рзи вхо́ды вѣ́рнѡ тѧ̀ чтꙋ́щымъ на землѝ, и҆ честны̑ѧ  твоѧ̑ цѣлꙋ́ющымъ вери̑ги, пе́тре, и҆́миже свѧ́занъ носи́лъ  є҆сѝ. 
Съ сн҃омъ сы́й на ѳавѡ́рѣ, гла́са ѻ҆ч҃ескагѡ сего̀  ꙗ҆влѧ́юща сподо́билсѧ є҆сѝ оу҆слы́шати: бжⷭ҇твеннымъ бо  дх҃омъ, пе́тре, твоѐ се́рдце ѡ҆чища́емо, пресла́внѡ  ѡ҆зари́сѧ. 
На́мъ, любо́вїю тѧ̀ чтꙋ́щымъ и҆ вери̑ги твоѧ̑  цѣлꙋ́ющымъ, и҆́миже, пе́тре, свѧза́лсѧ є҆сѝ, ѡ҆чище́нїе,  и҆ долгѡ́въ и҆спросѝ разрѣше́нїе, и҆ црⷭ҇твїѧ нбⷭ҇нагѡ  наслажде́нїе. 
Бг҃оро́диченъ: 
Свѣ́та жили́ще была̀ є҆сѝ, тѣ́мже свѣ́томъ  наста́ви мѧ̀, ѻ҆трокови́це, ѡ҆мраче́на всѣ́ми вра́жїими  и҆скꙋше́ньми: ꙗ҆́кѡ да вѣ́рою тѧ̀, всечⷭ҇таѧ, велича́ю,  мт҃и дв҃о. 
Свѣти́ленъ. Подо́бенъ: Дх҃омъ во свѧти́лищи: 
Вери́гами свѧ́зана страсте́й мѧ̀ ѡ҆каѧ́ннаго,  разрѣшѝ, (с. 434) блаже́нне, ꙗ҆́коже и҆ногда̀ вери̑ги  разрѣшѝ а҆́гг҃лъ бж҃їй, и҆ ѿ темни́цы и҆зве́дъ  пресла́внѡ заключе́на тѧ̀ въ не́й, а҆пⷭ҇толѡвъ верхо́вниче,  бл҃же́ннѣйше пе́тре. 
Бг҃оро́диченъ: 
Дв҃о всенепоро́чнаѧ, ты̀ позна́ласѧ є҆сѝ ꙗ҆́кѡ  мт҃и, ꙗ҆́кѡ бг҃а же и҆ чл҃вѣ́ка па́че є҆стества̀ ро́ждши:  и҆ спасе́нїе бы́сть рожде́нїе твоѐ пою́щымъ любо́вїю:  сла́ва подоба́етъ, и҆ че́сть и҆ поклоне́нїе трⷪ҇цѣ  непристꙋ́пнѣй и҆ бж҃е́ственнѣй. 
На стїхо́внѣ стїхи̑ры ѻ҆ктѡ́иха. Сла́ва, гла́съ д҃.  І҆ѡа́нна мона́ха: 
Трикра́тнымъ вопроше́нїемъ, є҆́же, пе́тре, лю́биши  ли мѧ̀, трикра́тное ѿверже́нїе хрⷭ҇то́съ и҆спра́ви.  Тѣ́мже и҆ къ тайновѣ́дцꙋ сі́мѡнъ: гдⷭ҇и, всѧ̑ вѣ́си, всѧ̑  зна́еши, ты̀ вѣ́си, ꙗ҆́кѡ люблю́ тѧ. Тѣ́мже къ немꙋ̀  сп҃съ: пасѝ ѻ҆́вцы моѧ̑, пасѝ и҆збра̑нныѧ моѧ̑, пасѝ  а҆́гнцы моѧ̑, ꙗ҆̀же свое́ю кро́вїю стѧжа́хъ во спасе́нїе.  Того̀ молѝ, бг҃облаже́нне а҆пⷭ҇толе, дарова́ти на́мъ ве́лїю  ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше:  сн҃е вожделѣ́ннѣйше, ꙳ ка́кѡ на дре́вѣ кре́стнѣмъ  повѣ́шенъ є҆сѝ, долготерпѣли́ве; ꙳ ка́кѡ рꙋ́ки и҆ но́ги  твоѧ̑, сло́ве, ꙳ пригвозди́шасѧ ѿ беззако́нныхъ, ꙳ и҆  кро́вь твою̀ и҆злїѧ́лъ є҆сѝ, влⷣко; 
На лїтꙋргі́и бл҃жє́нна ѿ канѡ́на а҆пⷭ҇тола пѣ́снь  г҃, и҆ ѕ҃ Прокі́менъ, гла́съ и҃: Во всю̀ зе́млю и҆зы́де  вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.  Сті́хъ: Нб҃са̀ повѣ́даютъ сла́вꙋ бж҃їю: А҆пⷭ҇толъ  дѣѧ́нїй, зача́ло к҃ѳ. А҆ллилꙋ́їа, гла́съ а҃:  И҆сповѣ́дѧтъ небеса̀ чꙋдеса̀ твоѧ̑, гдⷭ҇и, и҆́бо и҆́стинꙋ  твою̀ въ цр҃кви ст҃ы́хъ. Є҆ѵⷢ҇лїе і҆ѡа́нна, зача́ло  ѯ҃з. Прича́стенъ: Во всю̀ зе́млю и҆зы́де вѣща́нїе  и҆́хъ: 


(с. 435) 
Мѣ́сѧца тогѡ́же въ з҃і-й де́нь. 
Прпⷣбнагѡ и҆ бг҃оно́снагѡ ѻ҆ц҃а̀ на́шегѡ а҆нтѡ́нїа  вели́кагѡ. 
А҆́ще восхо́щетъ настоѧ́тель, твори́мъ бдѣ́нїе. 
На ма́лѣй вече́рни стїхи̑ры, гла́съ в҃. Подо́бенъ:  Є҆гда̀ ѿ дре́ва тѧ̀: 
Є҆гда̀ во гро́бѣ тебѐ сама́го ра́дꙋѧсѧ заключи́лъ  є҆сѝ, ѻ҆́ч҃е, любвѐ ра́ди хрⷭ҇то́вы, терпѣ́лъ є҆сѝ  крѣпча́йше ѿ де́мѡнѡвъ и҆скꙋшє́нїѧ, моли́твою же и҆  благода́тїю ѿгна́лъ є҆сѝ си́хъ паꙋчи̑ны немощнѣ́йшыѧ  совѣ́тѡванїѧ: тогда̀ собра́шасѧ чи́ни а҆́гг҃льстїи,  зовꙋ́ще: сла́ва оу҆крѣ́пльшемꙋ тѧ̀, а҆нтѡ́нїе. 
Два́жды. 
Дрꙋгі́й ꙗ҆ви́лсѧ є҆сѝ и҆лїа̀, и҆мѣ́ѧй сла̑вныѧ  оу҆ченикѝ твоѧ̑, ꙗ҆́коже є҆лїссе́а, мꙋ́дре: и҆̀мже и҆  благода́ть твою̀ сꙋгꙋ́бꙋ ѡ҆ста́вилъ є҆сѝ, восхище́нъ  ꙗ҆́кѡ на колесни́цѣ воздꙋ́шнѣй, ѻ҆́ч҃е. тѣ́мже живѧ́й  дх҃омъ, ны́нѣ сра́дꙋешисѧ и҆̀мъ, всѧ̑ помина́й,  всебл҃же́нне, соверша́ющыѧ любо́вїю твоѐ честно́е  торжество̀, а҆нтѡ́нїе. 
Ꙗ҆́коже бг҃ови́децъ мѡѷсе́й, во мра́къ мы́сленный  вше́лъ є҆сѝ видѣ́нїй вои́стиннꙋ, а҆́бїе же ви́дѣлъ  є҆сѝ, є҆гѡ́же жела́лъ є҆сѝ, ꙗ҆́снѡ, просла́вивсѧ же  лице́мъ, заре́ю ѻ҆́ною, ѻ҆́ч҃е, наста́вити во  спаси́тєльныѧ ѻ҆би́тєли. тѣ́мже соше́дшесѧ, бг҃омꙋ́дре,  ра́дꙋющесѧ взыва́емъ: сла́ва оу҆крѣ́пльшемꙋ тѧ̀ хрⷭ҇тꙋ̀  бг҃ꙋ. 
Сла́ва, гла́съ г҃. А҆нато́лїа: 
Прпⷣбне а҆нтѡ́нїе, твердѣ́йшагѡ страда́льчества  зно́йное и҆ мра́зное житїѐ, ꙗ҆́кѡ въ незаходи́мыхъ  воспочива́ѧ, соверши́лъ є҆сѝ: пꙋсты́ннѣйшымъ бо тебѐ  сама́го совокꙋпи́въ дꙋхо́внѣ, ѻ҆гнепа̑льныѧ стрѣ́лы  де́мѡнскїѧ попра́лъ є҆сѝ. (с. 436) И҆ превы́шши всѧ́кїѧ  добродѣ́тели бы́въ, водворѧ́ешисѧ со а҆́гг҃лы во црⷭ҇твїи  нбⷭ҇нѣмъ: съ ни́миже молѝ хрⷭ҇та̀ бг҃а, спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ꙗ҆ви́лсѧ є҆сѝ: ꙳ ѿ ма́тернихъ пеле́нъ,  бг҃оно́се, ꙳ ѡ҆свѧще́нъ сосꙋ́дъ, а҆нтѡ́нїе, и҆ до́мъ  всест҃а́гѡ дх҃а. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Лє́сти лꙋка́выхъ ꙳ де́мѡнѡвъ посрами́въ ꙳ креста̀  си́лою, ꙳ оу҆ѧсни́лъ є҆сѝ сла́вꙋ хрⷭ҇то́вꙋ, ѻ҆́ч҃е  а҆нтѡ́нїе. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Возне́слсѧ є҆сѝ, ꙗ҆́кѡ и҆лїа̀, ꙳ на колесни́цѣ  ѻ҆́гненнѣй, ꙳ и҆ прише́лъ є҆сѝ, бл҃же́нне, ꙳ не  хода́тайственнѣ къ трⷪ҇цѣ, ꙳ а҆нтѡ́нїе всемі́рне. 
Сла́ва, и҆ ны́нѣ, бг҃оро́диченъ: 
Го́рнїи тѧ̀ ли́цы, ꙳ бцⷣе дв҃о, ꙳ пою́тъ съ  до́льними, ꙳ сла́вѧще непреста́ннѡ ꙳ ржⷭ҇тво̀ твоѐ  пречи́стое. 
На вели́цѣй вече́рни пое́мъ, Бл҃же́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, поста́вимъ стїхѡ́въ и҃: и҆  пое́мъ стїхи̑ры, гла́съ д҃. Подо́бенъ: Зва́нный свы́ше: 
Просвѣти́выйсѧ дх҃а лꙋча́ми, ꙳ є҆гда́ тѧ  бж҃е́ственное жела́нїе распалѝ, ꙳ и҆ дꙋ́шꙋ вперѝ, ꙳ тогѡ̀  возжела́ти любвѐ, вои́стиннꙋ кра́йнѣйшее: ꙳ тогда̀  преѡби́дѣлъ є҆сѝ пло́ть и҆ кро́вь, ꙳ и҆ внѣ̀ мі́ра бы́лъ  є҆сѝ, мно́гимъ воздержа́нїемъ ꙳ и҆ безмо́лвїемъ семꙋ̀  соединѧ́ѧсѧ. ꙳ тѣ́мже напо́лнилсѧ є҆сѝ, ꙗ҆́кѡ проси́лъ  є҆сѝ, ꙳ ѿтꙋ́дꙋ до́брыхъ, и҆ просїѧ́лъ є҆сѝ, ꙗ҆́коже  ѕвѣзда̀, ꙳ ѡ҆зарѧ́ѧ дꙋ́шы на́шѧ, а҆нтѡ́нїе. 
Три́жды. 
Де́мѡнѡвъ лꙋ́ки и҆ стрѣ́лы ꙳ сокрꙋши́въ бл҃года́тїю  бж҃е́ственнагѡ дх҃а, ꙳ и҆ ѕло́бꙋ и҆ ловлє́нїѧ и҆́хъ ꙳  всѣ̑мъ (с. 437) ꙗ҆вле́ннѡ сотвори́лъ є҆сѝ ꙳ бжⷭ҇твенными  оу҆че́ньми, ꙳ бж҃е́ственными сїѧ́ньми ѡ҆блиста́емь. ꙳  мона́шествꙋющихъ бг҃оза́рнѣйшїй свѣти́льникъ бы́лъ є҆сѝ,  ꙳ и҆ пꙋсты́ни пе́рвый оу҆краси́тель, ꙳ и҆ недꙋ́гꙋющихъ  и҆скꙋ́снѣйшїй ꙳ и҆ честны́й вра́чь, ꙳ и҆ началоѻбра́зное  начерта́нїе добродѣ́тельнагѡ житїѧ̀, ꙳ ѻ҆́ч҃е а҆нтѡ́нїе. 
Три́жды. 
Чи́стый дꙋше́ю и҆ се́рдцемъ, ꙳ а҆́гг҃лъ земны́й, ꙳  человѣ́къ нбⷭ҇ный, ꙳ двⷭ҇тва оу҆чи́тель, ꙳ воздержа́нїѧ  и҆звѣ́стное мѣ́рило, а҆нтѡ́нїе, ꙳ живы́й со влⷣкою  твои́мъ, и҆ немо́лчное славосло́вїе, бл҃же́нне, ꙳ со  а҆́гг҃лы и҆ преподо́бными, ꙳ и҆ всѣ́ми мꙋ́ченики, ꙳ семꙋ̀  приносѧ̀, ꙳ соверша́ющыѧ твою̀ свѧще́ннꙋю па́мѧть всегда̀, ꙳  ѿ лю́тыхъ бѣ́дъ и҆ прегрѣше́нїй свободѝ. 
Два́жды. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мо, оу҆́мъ  влⷣкꙋ над̾ страстьмѝ па́гꙋбными по́стнически поста́вивъ,  во є҆́же по подо́бїю ꙗ҆́кѡ мо́щно возше́лъ є҆сѝ:  мꙋ́жески бо є҆стество̀ понꙋ́дивъ, потща́лсѧ є҆сѝ хꙋ́ждшее  покори́ти лꙋ́чшемꙋ, и҆ пло́ть порабо́тити дх҃ꙋ: тѣ́мже  мона́шествꙋющихъ ꙗ҆ви́лсѧ є҆сѝ ве́рхъ, граждани́нъ  пꙋсты́нный, бл҃готекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее. И҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ а҆нтѡ́нїе, чи́стѣ  зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же  вѣ́рою и҆ любо́вїю чтꙋ́щихъ тѧ̀. 
И҆ ны́нѣ, бг҃оро́диченъ: Кто̀ тебє̀ не  оу҆бл҃жи́тъ, прест҃а́ѧ дв҃о: 
Вхо́дъ. Прокі́менъ днѐ. Чтє́нїѧ г҃: Ли́стъ рн҃а. 
На лїті́и стїхи́ра хра́ма: И҆ ст҃а́гѡ, гла́съ в҃.  Самогла̑сны. Стꙋді́тово. 
По́стническое ѡ҆бꙋче́нїе собра́въ на землѝ,  преподо́бне а҆нтѡ́нїе, и҆ страсте́й прило́ги въ тече́нїи  сле́зъ твои́хъ всѧ̑ потопи́лъ є҆сѝ, лѣ́ствица бжⷭ҇твеннаѧ  и҆ честна́ѧ, на нб҃са̀ возводѧ́щаѧ, всѣ̑мъ позна́сѧ  бг҃опрїѧ́тное житїѐ (с. 438) твоѐ. Бл҃гоче́стїѧ бо плоды̀  въ себѣ̀ показа́въ, и҆сцѣлѧ́еши тѣ́ми не́мѡщи страсте́й  вѣ́рнѡ вопїю́щихъ тебѣ̀: ра́дꙋйсѧ, восто́ка ѕвѣздо̀  златоза́рнѣйшаѧ, и҆ мона́шествꙋющихъ свѣти́льниче и҆  па́стырю. ра́дꙋйсѧ, приснопа́мѧтне, пꙋсты́ни добрѣ́йшее  воспита́нїе и҆ цр҃кве непозы́блемое оу҆твержде́нїе.  ра́дꙋйсѧ, заблꙋжда́ющихъ вели́кїй наста́вниче. ра́дꙋйсѧ,  на́ша похвало̀ и҆ вселе́нныѧ свѣ́тлое ра́дованїе. 
На землѝ а҆́гг҃ла, и҆ на нб҃сѣ́хъ человѣ́ка  бж҃їѧ, мі́ра бл҃гоꙋкраше́нїе, наслажде́нїе бл҃ги́хъ и҆  добродѣ́телей, по́стникѡвъ похвалꙋ̀, а҆нтѡ́нїа почти́мъ:  насажде́нъ бо въ домꙋ̀ бж҃їи процвѣтѐ пра́веднѡ, и҆ ꙗ҆́кѡ  ке́дръ въ пꙋсты́ни, оу҆мно́жи па́ствꙋ хрⷭ҇то́вꙋ слове́сныхъ  ѻ҆ве́цъ, въ преподо́бїи и҆ пра́вдѣ. 
Преподо́бне ѻ҆́ч҃е, и҆зъ младе́нства добродѣ́тели  прилѣ́жнѡ ѡ҆бꙋчи́всѧ, ѻ҆рга́нъ бы́лъ є҆сѝ ст҃а́гѡ дх҃а:  и҆ ѿ негѡ̀ прїе́мъ чꙋде́съ дѣ́йство, оу҆вѣща́лъ є҆сѝ  человѣ́ки преѡби́дѣти сла̑дкаѧ: ны́нѣ же бж҃е́ственнымъ  свѣ́томъ чистѣ́е ѡ҆сїѧва́емь, просвѣтѝ и҆ на́шѧ мы̑сли,  ѻ҆́ч҃е а҆нтѡ́нїе. 
Сла́ва, гла́съ є҃: 
Преподо́бне ѻ҆́ч҃е, гла́съ є҆ѵⷢ҇лїа гдⷭ҇нѧ  оу҆слы́шавъ, мі́ръ ѡ҆ста́вилъ є҆сѝ, бога́тство и҆ сла́вꙋ  въ ничто́же вмѣни́въ. тѣ́мъ всѣ̑мъ вопїѧ́лъ є҆сѝ:  возлюби́те бг҃а, и҆ ѡ҆брѧ́щете бл҃года́ть вѣ́чнꙋю: ничто́же  предпочти́те па́че любвѐ є҆гѡ̀, да є҆гда̀ прїи́детъ въ  сла́вѣ свое́й, ѡ҆брѧ́щете поко́й со всѣ́ми ст҃ы́ми.  Є҆гѡ́же мл҃твами, хрⷭ҇тѐ, сохранѝ и҆ спасѝ дꙋ́шы на́шѧ. 
И҆ ны́нѣ, бг҃оро́диченъ: 
Блажи́мъ тѧ̀, бцⷣе дв҃о, ꙗ҆́кѡ и҆зъ тебє̀ возсїѧ̀  сл҃нце пра́вды хрⷭ҇то́съ, и҆мѣ́ѧй ве́лїю ми́лость. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ, по́стникѡвъ: 
Ра́дꙋйсѧ, а҆́гг҃льскимъ счета́ѧсѧ ликостоѧ́нїємъ въ  вы́шнихъ, а҆нтѡ́нїе: житїе́ бо тѣ́хъ, ѻ҆́ч҃е, на землѝ,  (с. 439) вои́стиннꙋ добродѣ́телїю ѡ҆бꙋчи́всѧ пожи́лъ  є҆сѝ, ꙗ҆́вльсѧ чистѣ́йшее и҆ нескве́рное зерца́ло,  лꙋчеза̑рнаѧ блиста̑нїѧ прїе́мшее дх҃а прест҃а́гѡ,  всебл҃же́нне. тѣ́мже ѡ҆зарѧ́емь зрѣ́лъ є҆сѝ бꙋ̑дꙋщаѧ,  всѧ̑ предглаго́лѧ, ѿ бжⷭ҇твеннагѡ свѣтоѧвле́нїѧ наꙋча́емь  хрⷭ҇то́ва: є҆го́же молѝ, дꙋша́мъ на́шымъ да́ти ве́лїю  ми́лость. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Ра́дꙋйсѧ, по́стникѡвъ началово́ждь бы́вый и҆  непобѣди́мый побо́рникъ: страсте́й бо и҆зсѣка́ѧ корє́нїѧ  и҆ де́мѡнѡвъ стремлє́нїѧ, сопроти́вивсѧ, мꙋ́жески  ѡ҆бличи́лъ є҆сѝ тѣ́хъ не́мощь и҆ дꙋшегꙋ́бнꙋю пре́лесть:  сп҃сова же крⷭ҇та̀ дѣ́йство и҆ непобѣди́мꙋю ꙗ҆ви́лъ  є҆сѝ си́лꙋ, є҆́юже и҆ препоѧ́савсѧ, побѣди́лъ є҆сѝ  всѧ̑, ѿмета́ющыѧ бжⷭ҇твенное во пло́ти ꙗ҆вле́нїе  хрⷭ҇то́во: є҆го́же молѝ, дꙋша́мъ на́шымъ да́ти ве́лїю  ми́лость. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Сто́лпъ свѣтови́дѣнъ добродѣ́тели оу҆твержде́нъ,  и҆ ѻ҆́блакъ ѡ҆сѣнѧ́ющь сꙋ́щыѧ въ пꙋсты́ни ꙗ҆ви́лсѧ  є҆сѝ, къ нб҃сѝ ѿ землѝ бг҃а зрѧ́щихъ предводѧ́щїй.  Креста̀ па́лицею страсте́й расто́ргъ мо́ре, мы́сленнаго же  а҆мали́ка побѣди́въ, невозбра́ненъ нбⷭ҇ный восхо́дъ  ѡ҆брѣ́лъ є҆сѝ, бг҃облаже́нне, и҆ наслѣ́дїе нетлѣ́нное,  со безпло́тными прⷭ҇то́лꙋ ра́достнѡ предстоѧ̀ хрⷭ҇то́вꙋ:  є҆го́же молѝ, дꙋша́мъ на́шымъ да́ти ве́лїю ми́лость. 
Сла́ва, гла́съ и҃: 
Мона́хѡвъ мно́жєства наста́вника тѧ̀ почита́емъ,  ѻ҆́ч҃е на́шъ а҆нтѡ́нїе, твое́ю бо стезе́ю вои́стиннꙋ пра́вѡ  ходи́ти позна́хомъ. Бл҃же́нъ є҆сѝ, хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  па́ѵлꙋ соприча́стниче ѳиве́йскомꙋ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. (с. 440) 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь, гла́съ д҃: 
Ревни́телѧ и҆лїю̀ нра́вы подража́ѧ, крⷭ҇ти́телю  пра́выми стезѧ́ми послѣ́дꙋѧ, ѻ҆́ч҃е а҆нтѡ́нїе, пꙋсты́ни  бы́лъ є҆сѝ жи́тель, и҆ вселе́ннꙋю оу҆тверди́лъ є҆сѝ  моли́твами твои́ми: тѣ́мже молѝ хрⷭ҇та̀ бг҃а, спасти́сѧ  дꙋша́мъ на́шымъ. 
На оу҆́трени, на Бг҃ъ гдⷭ҇ь, тропа́рь два́жды.  Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
По а҃-й стїхоло́гїи сѣда́ленъ, гла́съ д҃. Подо́бенъ:  Ско́рѡ предварѝ: 
Зва́нїю гдⷭ҇а твоегѡ̀ послѣ́довалъ є҆сѝ, мі́ръ  ѿве́ргъ, и҆ всѧ̑ ꙗ҆̀же въ мі́рѣ кра̑снаѧ, всебл҃же́нне  а҆нтѡ́нїе, претерпѣ́лъ є҆сѝ пꙋсты́нное ѡ҆ѕлобле́нїе  оу҆се́рднѡ, полки́ же ѿрази́лъ є҆сѝ де́мѡнѡвъ  мꙋ́жественнѣ. тѣ́мже твою̀ и҆ па́мѧть при́снѡ пѣ́сньми  восхвалѧ́емъ вѣ́рнѡ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бж҃е́ственнымъ ржⷭ҇тво́мъ  твои́мъ и҆стлѣ́вшее страстьмѝ земноро́дныхъ ме́ртвенное  сꙋщество̀, и҆ воздви́гла є҆сѝ всѧ̑ ѿ сме́рти къ жи́зни  нетлѣ́нїѧ. тѣ́мже тѧ̀ по до́лгꙋ бл҃жи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. 
По в҃-й стїхоло́гїи сѣда́ленъ, гла́съ є҃. Подо́бенъ:  Собезнача́льное сло́во: 
По́стника гдⷭ҇нѧ пѣ́сньми почти́мъ, ꙗ҆́кѡ  оу҆мертви́вша всѧ̑ прило́ги страсте́й воздержа́нїемъ и҆  тве́рдымъ терпѣ́нїемъ вои́стиннꙋ, и҆ посрами́вша ѕѣлѡ̀  противоборца̀ врага̀, и҆ всю̀ сегѡ̀ горды́ню: и҆ ны́нѣ  молѧ́щасѧ гдⷭ҇еви, поми́ловатисѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ и҆ несказа́ненъ ѻ҆́бразъ  ржⷭ҇тва̀ (с. 441) въ тебѣ̀ позна́сѧ, приснодв҃о чⷭ҇таѧ,  оу҆жаса́етъ мо́й оу҆́мъ и҆ оу҆дивлѧ́етъ помышле́нїе:  сла́ва твоѧ̀, бцⷣе, во всѣ́хъ простре́сѧ, ко спасе́нїю  дꙋ́шъ на́шихъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Па́стырскꙋю хи́трость воспрїи́мъ, и҆  мона́шествꙋющихъ сто́лпъ и҆ ѡ҆снова́нїе, крѣ́пцѣ  оу҆па́слъ є҆сѝ разꙋ́мнꙋю па́ствꙋ твою̀: хрⷭ҇то́ва бо  возжелѣ́въ бжⷭ҇твєннаѧ оу҆чє́нїѧ, въ ни́хже сло́во  посѣ́ѧлъ є҆сѝ, преподо́бне. тѣ́мже и҆ къ ре́вности  а҆́гг҃льскагѡ жи́тельства воздви́глъ є҆сѝ всѧ̑  є҆диномꙋ́дреннѡ, сла́вити бг҃а, бг҃оно́се а҆нтѡ́нїе: молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти чтꙋ́щымъ  любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, всест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти бл҃гоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ, д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а,  зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, дє́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ  поро́ка поревнова́лъ є҆сѝ. Дерзнове́нїе и҆мѣ́ѧ ко хрⷭ҇тꙋ̀  бг҃ꙋ, ми́ръ и҆спросѝ дꙋша́мъ на́шымъ. (с. 442) 
Канѡ́нъ бцⷣы на ѕ҃. И҆ ст҃а́гѡ на и҃. Канѡ́нъ бцⷣы,  є҆гѡ́же краегране́сїе: 
Пою̀ хвалꙋ̀ живоно́снѣй ѻ҆трокови́цѣ. Творе́нїе  і҆ѡа́нна дамаскина̀. 
Гла́съ в҃. Пѣ́снь а҃. І҆рмо́съ: 
Нетре́нꙋ, неѡбы́чнꙋ, немо́креннѡ морскꙋ́ю  ше́ствовавъ стезю̀, и҆збра́нный вопїѧ́ше і҆и҃ль: гдⷭ҇еви  пои́мъ, ꙗ҆́кѡ просла́висѧ. 
Невеще́ственнаѧ дре́вле лѣ́ствица, и҆ стра́ннѡ  ѡ҆лѧденѣ́вшїй пꙋ́ть мо́рѧ, твоѐ ꙗ҆влѧ́ше ржⷭ҇тво̀,  чⷭ҇таѧ: ю҆́же пое́мъ всѝ, ꙗ҆́кѡ просла́висѧ. 
Си́ла вы́шнѧгѡ, ѵ҆поста́сь соверше́ннаѧ, бж҃їѧ  мꙋ́дрость, вопло́щшаѧсѧ, пречⷭ҇таѧ, и҆зъ тебє̀,  человѣ́кѡмъ бесѣ́дова: ꙗ҆́кѡ просла́висѧ. 
Про́йде сквозѣ̀ две́рь непрохо́днꙋю заключе́нныѧ  оу҆тро́бы твоеѧ̀, пра́вды сл҃нце, чⷭ҇таѧ, и҆ мі́рꙋ возсїѧ̀:  ꙗ҆́кѡ просла́висѧ. 
Канѡ́нъ прпⷣбнагѡ, є҆гѡ́же краегране́сїе: 
А҆нтѡ́нїа бжⷭ҇твеннаго восхвали́ти лѣ́по.  Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Безсме́ртїѧ и҆ жи́зни є҆́мьсѧ вѣ́чныѧ ꙗ҆́вѣ, и҆  трисїѧ́нныѧ зарѝ, ѻ҆́ч҃е, насыща́ѧсѧ, просвѣще́нїемъ  бл҃года́ти ѡ҆мраче́ннꙋю дꙋ́шꙋ мою̀ ѡ҆зари́ти помоли́сѧ,  ꙗ҆́кѡ да досто́йнѡ воспою́ тѧ. 
Мла́дъ сы́й во́зрастомъ тѣлесѐ, но́въ пꙋ́ть  добродѣ́тели воспрїе́мъ, си́мъ безбѣ́днѡ ше́ствовалъ  є҆сѝ, зако́нꙋ но́вомꙋ повинꙋ́ѧсѧ сп҃совꙋ, требл҃же́нне, и҆  живонѡ́снымъ повелѣ́нїємъ є҆ѵⷢ҇лїа послѣ́дꙋѧ. 
Трисо́лнечнымъ сїѧ́нїемъ, всемꙋ́дре, ѡ҆зарѧ́емь,  ѕлоꙋ́мное, бл҃же́нне, де́мѡнѡвъ свирѣ́пство, и҆ ѕвѣре́й  зїѧ̑нїѧ, и҆ ра́нъ болѣ̑зни, ꙗ҆́коже паꙋчи́нꙋ, разори́лъ  є҆сѝ, бж҃е́ственнымъ разжиза́емь жела́нїемъ. (с. 443) 
Бг҃оро́диченъ: 
Ꙗ҆́кѡ бж҃їѧ мт҃и дерзнове́нїе и҆мꙋ́щи къ  ро́ждшемꙋсѧ и҆зъ тебє̀, є҆диноро́дномꙋ сло́вꙋ, и҆ ѻ҆ц҃ꙋ̀  собезнача́льномꙋ, и҆ соесте́ственномꙋ дх҃ꙋ, молѧ́щи не  преста́й ѿ бѣ́дъ спастѝ, всенепоро́чнаѧ, тѧ̀ бцⷣꙋ  сла́вѧщыѧ. 
Катава́сїа: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀: ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀  лю́демъ пѣшомореходѧ́щымъ, и҆ бг҃оꙋго́днѡ пою́щымъ: пои́мъ  гдⷭ҇еви, сла́внѡ бо просла́висѧ. 
Пѣ́снь г҃. І҆рмо́съ: 
Лꙋ́къ сокрꙋши́сѧ си́льныхъ держа́вою твое́ю,  хрⷭ҇тѐ, и҆ си́лою немощствꙋ́ющїи препоѧ́сашасѧ. 
И҆́же вре́мене превы́шшїй всѧ́кагѡ, ꙗ҆́кѡ време́нъ  творе́цъ, и҆зъ тебє̀, дв҃о, во́лею младе́нецъ созда́сѧ. 
Чре́во простра́ннѣйшее нб҃съ воспои́мъ, и҆́мже  а҆да́мъ на небесѣ́хъ ра́дꙋѧсѧ живе́тъ. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ, ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Оу҆твержде́ннымъ по́мысломъ и҆ крѣ́пкимъ  терпѣ́нїемъ страсте́й оу҆вѧди́лъ є҆сѝ пла́мень: въ  безстра́стїѧ свѣ́тлꙋю ѻ҆де́ждꙋ, а҆нтѡ́нїе, ѡ҆дѣ́ѧлсѧ  є҆сѝ, ѻ҆́ч҃е, и҆ спасе́нїѧ ри́зꙋ. 
Крѣпча́йшыѧ прило́ги де́мѡнѡвъ дерза́ющихъ, и҆  ѕвѣ́рскими ѻ҆́бразы подо́бѧщихсѧ, пренебре́глъ є҆сѝ  тѣ́хъ немощнꙋ́ю си́лꙋ: крѣ́пкаго бо и҆мѣ́лъ є҆сѝ во  бранѣ́хъ спомо́щника. 
Бг҃оно́сецъ нача̑ла тмы̀ и҆ вла̑сти ѡ҆бличи́въ,  воздержа́нїемъ крѣ́пкимъ, до́блественный побѣди́тель,  а҆нтѡ́нїе, бы́лъ є҆сѝ, по́стникѡвъ сла́ва,  мона́шествꙋющихъ похвала̀. 
Бг҃оро́диченъ: 
Оу҆мерщвле́нный мо́й оу҆́мъ, живо́тнымъ  дѣ́йствомъ (с. 444) и҆зъ тебє̀ ꙗ҆́вльшимсѧ мі́рꙋ,  воздви́гни, чи́стаѧ, и҆ къ жи́зни наста́ви, ꙗ҆́же сме́рти  двє́ри разо́ршаѧ є҆ди́на рождество́мъ твои́мъ. 
Катава́сїа: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ честно́ю твое́ю  кро́вїю. 
Сѣда́ленъ, гла́съ и҃. Подо́бенъ: Премꙋ́дрости: 
Дꙋ́шꙋ твою̀ свѧза́въ любо́вїю хрⷭ҇то́вою, земна̑ѧ  возненави́дѣвъ всѧ̑ мꙋ́дрѣ, водвори́лсѧ є҆сѝ, ѻ҆́ч҃е  прпⷣбне, въ пꙋсты́нѧхъ и҆ гора́хъ: разꙋ́мнагѡ бо дре́ва  вкꙋси́въ, сла́вне, ꙗ҆́кѡ ѿ незаходи́мыхъ таи́нниче,  а҆́гг҃льски просїѧ́лъ є҆сѝ. тѣ́мже и҆ мра́къ проше́дъ  пло́ти твоеѧ̀, тмꙋ̀ ѿгна́лъ є҆сѝ де́мѡнѡвъ, а҆нтѡ́нїе,  и҆ мона́шествꙋющихъ пред̾избра́нный: молѝ хрⷭ҇та̀ бг҃а,  прегрѣше́нїй ѡ҆ставле́нїе пода́ти чтꙋ́щымъ любо́вїю ст҃ꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, всепѣ́таѧ, беззако́нїѧ мѧ̀ сꙋ́ща скве́рное  ѻ҆би́телище, и҆ де́мѡнѡвъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ  нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, сла́вное твоѐ смотре́нїе, и҆  просла́вихъ, человѣколю́бче, непостижи́мꙋю твою̀ си́лꙋ. 
Сѐ превознесе́сѧ бжⷭ҇твеннаѧ гора̀ до́мꙋ гдⷭ҇нѧ,  превы́шше си́лъ, бг҃ома́терь ꙗ҆́вственнѣйши. 
Зако́нѡвъ є҆сте́ственныхъ кромѣ̀, є҆ди́на, дв҃о,  ро́ждши влады́чествꙋющаго тва́рїю, сподо́биласѧ є҆сѝ  бж҃е́ственнагѡ зва́нїѧ. (с. 445) 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Добродѣ́телей лѣ́ствицꙋ бжⷭ҇твеннꙋю  оу҆потреби́въ, къ высотѣ̀, ѻ҆́ч҃е, возше́лъ є҆сѝ: и҆  бг҃а ви́дѣлъ є҆сѝ на не́й оу҆твержде́на, и҆ да́ры  раздава́юща рꙋко́ю богатѣ́йшею вѣ́рнѡ пою́щымъ: си́лѣ  твое́й сла́ва, чл҃вѣколю́бче. 
Ве́сь бг҃ꙋ ѡ҆свѧти́лсѧ є҆сѝ, а҆нтѡ́нїе, є҆ди́нъ  є҆ди́номꙋ, всемꙋ́дре, є҆динѧ́ѧсѧ добродѣ́телїю и҆  бесѣ́дами, и҆ бг҃оѧвле́нїѧ, ꙗ҆́кѡ чи́стъ, сподоблѧ́емь:  земли́ бо и҆ земны́хъ ѿстꙋпи́въ, досто́йнѡ нбⷭ҇ное  ѡ҆брѣ́лъ є҆сѝ наслажде́нїе. 
Оу҆́мъ и҆ дꙋ́шꙋ ѡ҆чи́стивъ, а҆нтѡ́нїе, пре́лесть,  ѻ҆́ч҃е, дꙋшегꙋ́бнꙋю, и҆ кова̑рствїѧ, и҆ лє́сти гѡ́рькїѧ,  и҆ мечта̑нїѧ врагѡ́въ ѡ҆бличи́лъ є҆сѝ: пострада́въ бо  навы́клъ є҆сѝ, и҆ наꙋчи́всѧ, оу҆чи́ши мона́шествꙋющихъ  мно́жєства, всеблаже́нне. 
Бг҃оро́диченъ: 
Бг҃а и҆зъ тебє̀ воплоще́ннаго молѝ, непрело́жнѡ  є҆́же бѣ̀ пребы́вша, и҆ є҆сте́ственнѡ ра́вна ѻ҆ц҃ꙋ̀, и҆  тебѣ̀ ро́ждшей бы́вша є҆диносꙋ́щна, проще́нїе  прегрѣше́нїй и҆ дꙋ́шъ спасе́нїе пою́щымъ тѧ̀ вѣ́рою  дарова́ти. 
Катава́сїа: 
Покры́ла є҆́сть нб҃са̀ добродѣ́тель твоѧ̀,  хрⷭ҇тѐ, и҆зъ кївѡ́та бо проше́дъ ст҃ы́ни твоеѧ̀ нетлѣ́нныѧ  мт҃ре, въ хра́мѣ сла́вы твоеѧ̀ ꙗ҆ви́лсѧ є҆сѝ ꙗ҆́кѡ  млⷣнецъ рꙋконоси́мь, и҆ и҆спо́лнишасѧ всѧ̑ твоегѡ̀  хвале́нїѧ. 
Пѣ́снь є҃. І҆рмо́съ: 
Оу҆́гль и҆са́їи проѧвле́йсѧ, сл҃нце и҆зъ  двⷭ҇твенныѧ оу҆тро́бы возсїѧ̀, во тмѣ̀ заблꙋ́ждшымъ,  бг҃оразꙋ́мїѧ просвѣще́нїе да́рꙋѧ. 
Ѻ҆́блацы, весе́лїѧ сла́дость кропи́те сꙋ́щымъ на  землѝ, (с. 446) ꙗ҆́кѡ ѻ҆троча̀ даде́сѧ сы́й пре́жде  вѣ̑къ, ѿ дв҃ы вопло́щсѧ бг҃ъ на́шъ. 
Житїю̀ и҆ пло́ти мое́й свѣ́тъ возсїѧ̀, и҆  дрѧ́хлость грѣха̀ разрꙋшѝ, напослѣ́докъ ѿ дв҃ы безъ  сѣ́мене вопло́щсѧ вы́шнїй. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Живꙋ́ща въ тебѣ̀ и҆мѣ́ѧ всѧ̑ ви́дѧщаго бг҃а,  бл҃же́нне, наꙋча́юща тѧ̀, и҆ просвѣща́юща и҆ оу҆мꙋдрѧ́юща,  дꙋ́шъ, требл҃же́нне, чи́стыхъ и҆ бл҃же́нныхъ восхо́ды  зрѣ́ти сподо́билсѧ є҆сѝ. 
И҆сцѣле́нїй тебѣ̀ бл҃года́ть на недꙋ́ги разли̑чныѧ  дарова̀, и҆ на дꙋ́хи нечи̑стыѧ, хрⷭ҇то́съ, вла́сть, мꙋ́дре:  є҆стество́ бо, ѻ҆́ч҃е, побѣди́въ па́че є҆стества̀,  дарѡ́въ причасти́лсѧ є҆сѝ дх҃а. 
Бг҃оро́диченъ: 
Тѧ̀ стѣ́нꙋ и҆мꙋ́ще, и҆ предста́тельствомъ твои́мъ  соблюда́еми, твое́ю бж҃е́ственною сла́вою хва́лѧщесѧ, тѧ̀  бл҃жи́мъ: ты́ бо, всечи́стаѧ, дꙋша́мъ на́шымъ и҆сточа́еши  весе́лїе и҆ ра́дованїе. 
Катава́сїа: 
Ꙗ҆́кѡ ви́дѣ и҆са́їа ѻ҆бра́знѡ на прⷭ҇то́лѣ  превознесе́на бг҃а, ѿ а҆́гг҃лъ сла́вы дорѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ, и҆ ми́ромъ влады́чествꙋюща. 
Пѣ́снь ѕ҃. І҆рмо́съ: 
Гла́съ глагѡ́лъ моле́бныхъ ѿ болѣ́зненныѧ,  влⷣко, дꙋшѝ оу҆слы́шавъ, ѿ лю́тыхъ мѧ̀ и҆зба́ви:  є҆ди́нъ бо є҆сѝ на́шегѡ спасе́нїѧ вино́венъ. 
Є҆стество̀ человѣ́ческое, рабо́тающее грѣхꙋ̀,  влⷣчце чⷭ҇таѧ, тобо́ю свобо́дꙋ оу҆лꙋчѝ: тво́й бо сн҃ъ,  ꙗ҆́кѡ а҆́гнецъ, за всѣ́хъ закала́етсѧ. 
Вопїе́мъ всѝ тебѣ̀ и҆́стиннѣй бг҃ома́тери:  прогнѣ́вавшыѧ (с. 447) рабы̑ и҆зба́ви: є҆ди́на бо  дерзнове́нїе къ сн҃ꙋ твоемꙋ̀ и҆́маши. 
И҆́нъ. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ  оу҆пра́вителю! и҆ спасѝ. 
Зако́нное страда́льчески житїѐ ѿ мѧ́гкихъ ногте́й  воспрїи́мъ, бг҃омꙋ́дре, да́же до конца̀ соблю́лъ є҆сѝ: и҆  ꙗ҆́кѡ бж҃е́ственъ до́блественникъ вѣне́цъ прїѧ́лъ є҆сѝ  побѣ́ды ѿ всѣ́хъ црⷭ҇твꙋющагѡ. 
И҆мꙋ́ще тѧ̀ къ бг҃ꙋ моли́твенника крѣпча́йша,  бл҃же́нне, и҆ ѻ҆́бщника попече́нїй, и҆ предста́телѧ, и҆  побо́рника и҆ хода́таѧ бл҃гоче́стна, ѿ всѧ́кихъ спаса́емсѧ  бѣ́дъ, и҆ напа́стей и҆ ѡ҆бстоѧ́нїй. 
Бг҃оро́диченъ: 
Вознесла̀ є҆сѝ всеи́стиннѡ па́дшеесѧ  человѣ́ческое сꙋщество̀, во зра́цѣ бж҃е́ственнѣмъ, и҆  ѻ҆ц҃а̀ въ ра́венствѣ, ви́димаго сн҃а неизмѣ́ннаго,  бг҃ома́ти, безъ сѣ́мене во чре́вѣ поноси́вши. 
Катава́сїа: 
Возопѝ къ тебѣ̀ ви́дѣвъ ста́рецъ ѻ҆чи́ма  спасе́нїе, є҆́же лю́демъ прїи́де ѿ бг҃а, хрⷭ҇тѐ, ты̀  бг҃ъ мо́й. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Житє́йскїѧ молвы̑ ѿри́нꙋвъ, безмо́лвно житїѐ  сконча́лъ є҆сѝ, крⷭ҇ти́телѧ подража́ѧй всѧ́кимъ  ѻ҆́бразомъ преподо́бнѣйшїй: съ ни́мъ оу҆́бѡ тѧ̀  почита́емъ, ѻ҆ц҃є́въ нача́льниче а҆нтѡ́нїе. 
І҆́косъ. 
Хрⷭ҇то́въ гла́съ оу҆слы́шавъ, ше́ствовалъ є҆сѝ въ  слѣ́дъ тогѡ̀ за́повѣдей, на́гъ житїѧ̀ бы́въ, и҆ ѿве́рглъ  є҆сѝ попечє́нїѧ всѧ̑ стѧжа́нїй, и҆мѣ́нїй, и҆ рабѡ́въ  твои́хъ, и҆ сестры̀ любле́нїе, бг҃оно́се а҆нтѡ́нїе. и҆  є҆ди́нъ въ пꙋсты́нѧхъ бг҃ꙋ бесѣ́дꙋѧ чистѣ́йше, ра́зꙋма  благода́ть прїѧ́лъ є҆сѝ, ю҆́же мѝ послѝ, въ пѣ́снехъ  тѧ̀ пою́щемꙋ, ѻ҆ц҃є́въ нача́льниче а҆нтѡ́нїе. (с. 448) 
Пѣ́снь з҃. І҆рмо́съ: 
Вѣті̑и ꙗ҆ви́шасѧ ѻ҆́троцы любомꙋ́дрѣйшїи  дре́вле, ѿ бг҃опрїѧ́тныѧ бо дꙋшѝ бг҃осло́вѧще оу҆стна́ми  поѧ́хꙋ, пребж҃е́ственный ѻ҆ц҃є́въ и҆ на́шъ бж҃е,  благослове́нъ є҆сѝ. 
Зрѧ́ше въ нощѝ і҆а́кѡвъ оу҆́бѡ ꙗ҆́кѡ въ гада́нїи  бг҃а, воплоще́нна же и҆зъ тебє̀ свѣ́тлостїю ꙗ҆ви́сѧ  пою́щымъ: пребж҃е́ственный ѻ҆ц҃є́въ бг҃ъ и҆  препросла́вленъ. 
Зна́мєнїѧ є҆́же въ тебѣ̀ неизрече́ннѡ проѧвлѧ́ѧ  сплете́нїѧ, со і҆а́кѡвомъ бо́ретсѧ, и҆̀мже во́лею соедини́сѧ  человѣ́кѡмъ, чⷭ҇таѧ, пребж҃е́ственный ѻ҆ц҃є́въ бг҃ъ и҆  препросла́вленъ. 
Ме́рзокъ, и҆́же не проповѣ́дꙋетъ є҆ди́наго дв҃ы  тѧ̀ сн҃а, ѿ всепѣ́тыѧ трⷪ҇цы, и҆ несомнѣ́нною мы́слїю,  и҆ ѧ҆зы́комъ вопїѧ̀: пребж҃е́ственный ѻ҆ц҃є́въ бг҃ъ и҆  препросла́вленъ. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ча́шы бы́ша а҆рѡма́тъ лани̑ты твоѧ̑, добродѣ́телей  благово́нїе и҆ спасе́нїе бл҃гоꙋха́ющыѧ, ꙗ҆́кѡ ѿ  цвѣ́тника, вѣ́рою зовꙋ́щымъ: бл҃гослове́нъ бг҃ъ ѻ҆тє́цъ  на́шихъ. 
Бл҃года́ть дх҃а всест҃а́гѡ въ тѧ̀ все́льшисѧ,  дꙋхѡ́въ гони́телѧ лꙋка́вствїѧ, ѻ҆́ч҃е, содѣ́ла, и҆  мона́шествꙋющихъ ѡ҆бꙋчи́телѧ, зовꙋ́ща: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
Мр҃і́ю пречⷭ҇тꙋю и҆ всест҃ꙋ́ю восхва́лимъ: то́ю бо  бл҃года́ть на́мъ и҆сточа́етсѧ па́че оу҆ма̀ дарѡ́въ, ꙗ҆́кѡ  ѿ пото́ка бжⷭ҇твенныѧ бла́гости: ю҆́же благочести́вымъ  по́мысломъ ны́нѣ оу҆бл҃жи́мъ. 
Катава́сїа: 
Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ бг҃а  сло́ва пои́мъ, благоче́стнѡ пою́ще: бл҃гослове́нъ бг҃ъ  ѻ҆тє́цъ на́шихъ. (с. 449) 
Пѣ́снь и҃. І҆рмо́съ: 
Ѡ҆ подо́бїи зла́тѣ небре́гше треблаже́ннїи ю҆́ноши,  неизмѣ́нный и҆ живы́й бж҃їй ѻ҆́бразъ ви́дѣвше, средѝ  ѻ҆гнѧ̀ воспѣва́хꙋ: ѡ҆сꙋществова́ннаѧ да пое́тъ гдⷭ҇а всѧ̀  тва́рь, и҆ превозно́ситъ во всѧ̑ вѣ́ки. 
Ви́дѣнъ бы́сть на землѝ тобо́ю, и҆ съ человѣ́ки  поживѐ, и҆́же бла́гостїю несравне́нный и҆ си́лою. є҆мꙋ́же  пою́ще, всѝ вѣ́рнїи зове́мъ: ѡ҆сꙋществова́ннаѧ да пое́тъ  гдⷭ҇а всѧ̀ тва́рь, и҆ превозно́ситъ во всѧ̑ вѣ́ки. 
И҆́стиннѡ тѧ̀ чⷭ҇тꙋю, проповѣ́дающе сла́вимъ бцⷣꙋ:  ты́ бо є҆ди́наго родила̀ є҆сѝ ѿ трⷪ҇цы воплоще́нна.  є҆мꙋ́же со ѻ҆ц҃е́мъ и҆ дх҃омъ всѝ пое́мъ: да пое́тъ гдⷭ҇а  всѧ̀ тва́рь, и҆ превозно́ситъ во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Въ моли́твахъ бо́дрое, въ поще́нїихъ благомо́щное,  терпѣли́вное въ напа́стехъ, а҆нтѡ́нїе, оу҆ма̀ чистото́ю,  на землѝ ꙗ҆́кѡ а҆́гг҃лъ показꙋ́ѧ, бг҃ꙋ вопїѧ́лъ є҆сѝ:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Моли́твами, преподо́бне, и҆ мольба́ми приближа́ѧсѧ  ты̀ непреста́ннѡ къ бг҃ꙋ, восте́клъ є҆сѝ къ высотѣ̀  превзѧ́тѣй, де́мѡнскихъ сѣте́й и҆збѣ́гъ, свободи́всѧ же  тѣ́хъ мꙋчи́тельства, бг҃омꙋ́дре, воспѣва́еши: свѧще́нницы,  по́йте, лю́дїе, превозноси́те во всѧ̑ вѣ́ки. 
Но́вый мѡѷсе́й бы́въ, въ пꙋсты́ни побѣ́дꙋ на  врагѝ и҆ бори́тели поста́вилъ є҆сѝ лю́ди предводѧ̀,  по́стникѡвъ собо́ръ въ весе́лїи и҆ но́вомъ жи́тельствѣ,  вопїю́щихъ влⷣцѣ: свѧще́нницы, бл҃гослови́те, лю́дїе,  превозноси́те во всѧ̑ вѣ́ки. (с. 450) 
Бг҃оро́диченъ: 
Бг҃ороди́тельнице всечⷭ҇таѧ, дꙋшѝ моеѧ̀ ꙗ҆́звы и҆  грѣхѡ́вныѧ стрꙋ́пы ѡ҆чи́сти, и҆сто́чниками ѡ҆мыва́ющи,  сꙋ́щими и҆з̾ бокꙋ̀ ржⷭ҇тва̀ твоегѡ̀, и҆ сꙋ́щими и҆з̾ тогѡ̀  ѡ҆чища́ющи стрꙋѧ́ми: къ тебѣ́ бо взыва́ю, и҆ къ тебѣ̀  прибѣга́ю, и҆ тѧ̀ призыва́ю бг҃облагода́тнꙋю. 
Катава́сїа: 
Нестерпи́момꙋ ѻ҆гню̀ соедини́вшесѧ, бг҃оче́стїѧ  предстоѧ́ще ю҆́ноши, пла́менемъ же неврежде́ни,  бж҃е́ственнꙋю пѣ́снь поѧ́хꙋ: благослови́те, всѧ̑ дѣла̀  гдⷭ҇нѧ, гдⷭ҇а, и҆ превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Ве́сь є҆сѝ жела́нїе, ве́сь сла́дость, сло́ве  бж҃їй, дв҃ы сн҃е, бж҃е богѡ́въ, гдⷭ҇и, ст҃ы́хъ прест҃ы́й:  тѣ́мъ тѧ̀ всѝ съ ро́ждшею велича́емъ. 
Же́злъ крѣ́пости даде́сѧ є҆стествꙋ̀ тлѣ́нномꙋ,  сло́во бж҃їе во оу҆тро́бѣ твое́й, чⷭ҇таѧ, и҆ сїѐ  возста́ви до а҆́да попо́лзшеесѧ. тѣ́мже тѧ̀, всечⷭ҇таѧ,  ꙗ҆́кѡ бцⷣꙋ велича́емъ. 
Ю҆́же и҆зво́лилъ є҆сѝ, влⷣко, прїимѝ ми́лостивнѡ  моли́твенницꙋ мт҃рь твою̀ ѡ҆ на́съ, и҆ твоеѧ̀ бла́гости  всѧ́чєскаѧ и҆спо́лнѧтсѧ: да тѧ̀ всѝ ꙗ҆́кѡ бл҃годѣ́телѧ  велича́емъ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ: тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Наста̀ свѣтоно́сный тво́й пра́здникъ, всеблаже́нне  ѻ҆́ч҃е а҆нтѡ́нїе, и҆спо́лнь ра́дости, и҆спо́лнь весе́лїѧ  дꙋхо́внагѡ, и҆спо́лнь ст҃а́гѡ дх҃а, и҆спо́лнь бл҃гоꙋха́нїѧ  и҆ просвѣще́нїѧ: и҆ ны́нѣ и҆мꙋ́ще тѧ̀ поще́нїѧ пра́вило и҆  законополо́жника, ра́дꙋемсѧ. 
Не преста́й молѧ̀ и҆зба́вителѧ, всечестны́й ѻ҆́ч҃е,  дарова́ти благоговѣ́йнѡ па́мѧть твою̀ соверша́ющымъ  свѧще́ннꙋю, прегрѣше́нїй ѡ҆ставле́нїе, дарова́нїй  раздаѧ́нїе, бжⷭ҇твенное предста́тельство, дꙋ́шъ спасе́нїе,  вѣ́чное ра́дованїе. (с. 451) 
Равноа́гг҃ленъ пожи́въ на землѝ, равноа́гг҃льнꙋ  ѡ҆брѣ́лъ є҆сѝ свѣ́тлость: тѣ́хъ бо бг҃ови́днѣйшимъ  сїѧ́нїемъ въ прича́стїи бы́лъ є҆сѝ. съ ни́миже и҆  ра́дꙋешисѧ всегда̀ ꙗ҆́кѡ бжⷭ҇твенный прⷪ҇ро́къ, ꙗ҆́кѡ  мꙋ́ченикъ вѣнцено́сецъ, ꙗ҆́кѡ мона́шествꙋющихъ  верхо́вникъ. 
Бг҃оро́диченъ: 
Зачала̀ є҆сѝ, дв҃о, без̾ сѣ́мене, всѧ́чєскаѧ  созда́вшаго сло́во бж҃їе, кромѣ̀ хотѣ́нїй плотски́хъ: и҆  без̾ и҆стлѣ́нїѧ родила̀ є҆сѝ, без̾ болѣ́зней мт҃рнихъ.  тѣ́мъ тѧ̀ бцⷣꙋ, и҆ ѧ҆зы́комъ и҆ се́рдцемъ и҆сповѣ́дающе  велича́емъ. 
Катава́сїа: 
Въ зако́нѣ сѣ́ни и҆ писа́нїй ѻ҆́бразъ ви́димъ,  вѣ́рнїи: всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ. Тѣ́мъ перворожде́нное сло́во, ѻ҆ц҃а̀ безнача́льна,  сн҃а первородѧ́щасѧ мт҃рїю неискꙋсомꙋ́жнѡ, велича́емъ. 
Свѣти́ленъ. Подо́бенъ: Свѣ́те неизмѣ́нный: 
Свѣ́тъ є҆динонра́вныхъ показа́лсѧ є҆сѝ, свѣ́та  ходи́ти стезѧ́ми благочести̑выѧ наꙋчи́въ, а҆нтѡ́нїе,  ѻ҆ц҃є́въ ѻ҆́ч҃е, и҆ пла́мень мо́лнїи па́ки ѻ҆́гнь  и҆спꙋща́ѧ, и҆ попалѧ́ѧ де́мѡнѡвъ полкѝ. 
Два́жды. 
Сла́ва, и҆ ны́нѣ: 
Тѧ̀ пѣ́сньми немо́лчными оу҆блажа́емъ, дв҃о,  ꙗ҆́кѡ ѿ трⷪ҇цы є҆ди́наго родила̀ є҆сѝ, бцⷣе, и҆  носи́ла є҆сѝ на бж҃е́ственныхъ ѡ҆б̾ѧ́тїихъ  пресꙋ́щественное сло́во, невра́щнѡ и҆ неизмѣ́ннѡ. 
На хвали́техъ стїхи̑ры, на д҃, гла́съ и҃. Поⷣ: Ѽ  пресла́внагѡ чꙋдесѐ! 
Преподо́бне ѻ҆́ч҃е а҆нтѡ́нїе, ты̀ и҆́го хрⷭ҇то́во  на ра́мена взе́мъ, ꙳ до́блественнѣ наи́тїе вра́жїе попра́лъ  є҆сѝ, ꙳ и҆ пꙋсты́ни гра́ды показа́лъ є҆сѝ: ꙳ сегѡ̀ ра́ди  тѧ̀ всѝ вѣ́рою почита́емъ, ꙳ ѽ всебл҃же́нне, ꙳  мона́шествꙋющихъ похвало̀. ꙳ тѣ́мже хрⷭ҇та̀ непреста́ннѡ  молѝ, ꙳ ѡ҆ є҆́же спасти́сѧ на́мъ. 
Два́жды. (с. 452) 
Вѣ́рою соше́дшесѧ всѝ, ꙳ ꙗ҆́кѡ по́стника  хрⷭ҇то́ва, ꙳ тѧ̀ почита́емъ, а҆нтѡ́нїе: ꙳ ра́дꙋѧсѧ бо  ше́ствовалъ є҆сѝ въ пꙋсты́ни непрохо́днѣй, мꙋ́дре, ꙳  наста́вникъ сеѧ̀ бы́лъ є҆сѝ че́стенъ. ꙳ тѣ́мже тебѣ̀ мы̀  вѣ́рою взыва́емъ: ꙳ ѽ всебл҃же́нне! мона́шествꙋющихъ  похвало̀ ꙳ ѡ҆ на́съ моли́сѧ ко гдⷭ҇ꙋ, ꙳ є҆́же спасти́сѧ  на́мъ. 
Преподо́бне ѻ҆́ч҃е а҆нтѡ́нїе, и҆́стинныѧ ра́ди  жи́зни ꙳ во гро́бѣ заключи́лсѧ є҆сѝ, ꙳ ника́коже боѧ́сѧ  неви́димыхъ врагѡ́въ: ꙳ и҆ногда́ бо толца̑нїѧ творѧ́ще,  прїидо́ша къ тебѣ̀, ꙳ ты́ же моли́твами твои́ми си́хъ безъ  вѣ́сти сотворѧ́лъ є҆сѝ, ꙳ ѽ терпѣливодꙋ́шне, ꙳ пꙋсты́ни  первонача́льниче. ꙳ тѣ́мже тѧ̀ вѣ́рнѡ всѝ почита́емъ и҆  оу҆блажа́емъ. 
Сла́ва, гла́съ и҃: 
На нб҃о текꙋ́щꙋю возше́дъ колесни́цꙋ, чꙋ́дне,  добродѣ́телей, дости́глъ є҆сѝ краегра́дїе поще́нїемъ,  и҆з̾ пꙋсты́ни ѡ҆бходѧ̀ го́рнѧгѡ і҆ерⷭ҇ли́ма прекра̑снаѧ, и҆  ѿ болѣ́зненныхъ подвигѡ́въ досто́йнѡ по́чєсти прїе́мъ,  съ небе́сными ра́дꙋешисѧ чинонача̑лїи, всебл҃же́нне  вѣ́чныхъ бл҃ги́хъ наслѣ́дникъ и҆ црⷭ҇твїѧ жи́тель бы́въ:  но моли́сѧ, бг҃оно́се а҆нтѡ́нїе, сп҃сꙋ всѣ́хъ, оу҆мири́ти  мі́ръ и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: Влⷣчце, прїимѝ моли́твꙋ  ра̑бъ: 
Славосло́вїе вели́кое, и҆ ѿпꙋ́стъ. 
На лїтꙋргі́и, Бл҃жє́нна ѿ канѡ́на пѣ́снь г҃ и҆ ѕ҃- ѧ. Прокі́менъ, гла́съ з҃: Честна̀ предъ гдⷭ҇емъ сме́рть  преподо́бныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; А҆пⷭ҇толъ къ є҆вре́ємъ,  зача́ло тл҃є. А҆ллилꙋ́їа, гла́съ ѕ҃: Бл҃же́нъ мꙋ́жъ  боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.  Сті́хъ: Си́льно на землѝ бꙋ́детъ сѣ́мѧ є҆гѡ̀, ро́дъ  пра́выхъ бл҃гослови́тсѧ. Є҆ѵⷢ҇лїе лꙋкѝ, зача́ло к҃д.  Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 453) 
Мѣ́сѧца тогѡ́же въ и҃і-й де́нь. 
И҆̀же во ст҃ы́хъ, ѻ҆тє́цъ на́шихъ и҆ а҆рхїепⷭ҇копѡвъ  а҆леѯандрі́йскихъ, а҆ѳана́сїа и҆ кѷрі́лла. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Подо́бенъ: Ꙗ҆́кѡ до́блѧ: 
Гонє́нїѧ претерпѣ́лъ є҆сѝ, ꙳ и҆ бѣды̑ под̾ѧ́лъ  є҆сѝ, ꙳ бг҃оглаго́ливе преподо́бне а҆ѳана́сїе, ꙳ до́ндеже  ле́сть прогна́лъ є҆сѝ ꙳ а҆́рїевꙋ безбо́жнꙋю, ꙳ и҆ ста́до  твоѐ ѿ нече́стїѧ спа́слъ є҆сѝ, ꙳ є҆диносꙋ́щнаго  ѻ҆ц҃ꙋ̀ догма́тствꙋѧ, ꙳ сн҃а же и҆ дх҃а правосла́внѡ, ꙳  сщ҃еннодѣ́йственне, всебл҃же́нне. 
Блиста́ньми проповѣ́данїѧ ꙳ сꙋ́щыѧ во тмѣ̀  просвѣти́лъ є҆сѝ, ꙳ и҆ ле́сть всю̀ ѿгна́лъ є҆сѝ, ꙳  предбѣ́дствꙋѧ ѡ҆ вѣ́рѣ тве́рдѡ, а҆ѳана́сїе, ꙳ ꙗ҆́кѡ  па́стырь и҆́стиненъ, ꙳ ꙗ҆́кѡ водрꙋже́нїе непоколеби́мо, ꙳  пресла́вне, хрⷭ҇то́вы цр҃кве: ꙳ сегѡ̀ ра́ди соше́дшесѧ, тѧ̀  почита́емъ, ꙳ пѣ́сненнѡ ра́дꙋющесѧ. 
Добродѣ́тели всѧ́цѣй ѡ҆бꙋчи́лсѧ є҆сѝ ꙳  терпѣли́внѡ, бг҃одꙋхнове́нне, ꙳ и҆ пома́завсѧ дх҃а  пома́занїемъ ст҃ы́мъ, ꙳ свѧщеннодѣ́тель свѧще́ннѣйшїй  ꙗ҆́вѣ бы́лъ є҆сѝ, ꙳ и҆ па́стырь и҆́стиненъ, ꙳ и҆ вѣ́ры  побо́рникъ: ꙳ тѣ́мже всѧ̀ цр҃ковь ꙳ сла́витъ твою̀ па́мѧть,  свѧще́ннѡ соверша́ющи ꙳ и҆ сп҃са прославлѧ́ющи. 
И҆́ны стїхи̑ры ст҃а́гѡ кѷрі́лла, гла́съ и҆ подо́бенъ  то́йже: 
Ѿ хрⷭ҇то́вы цр҃кве ꙳ мы́слєнныѧ во́лки,  кѷрі́лле, ѿгна́лъ є҆сѝ ꙳ жезло́мъ оу҆че́нїй твои́хъ, ꙳  и҆ сїю̀ ѻ҆́крестъ ѡ҆гради́лъ є҆сѝ ꙳ слове́съ  оу҆тверждє́нїи, ꙳ и҆ предста́вилъ є҆сѝ хрⷭ҇тꙋ̀  недви́жимꙋ и҆ непоколеби́мꙋ. ꙳ є҆го́же молѝ, ѿ тлѝ и҆  бѣ́дъ и҆зба́вити ꙳ вѣ́рою соверша́ющыѧ ꙳ всечестнꙋ́ю  па́мѧть твою̀. (с. 454) 
Сїѧ̑нїи дх҃а ꙳ просвѣти́въ тво́й оу҆́мъ, ꙳  свѣтолꙋ́чное со́лнце бы́лъ є҆сѝ: ꙳ ꙗ҆́коже лꙋчы̀  повелѣ̑нїѧ ꙳ во всѧ̑ концы̀ простира́ѧ, ꙳ и҆ вѣ́рныхъ  ѡ҆зарѧ́ѧ ꙳ и҆сполне́нїе всебл҃же́нне: ꙳ и҆ ѿгонѧ̀ тмꙋ̀,  бг҃оно́се, є҆ресе́й ꙳ си́лою ѿ дв҃ы возсїѧ́вшагѡ. 
Благосказа́нїемъ слове́съ твои́хъ, сщ҃е́ннѣйше  кѷрі́лле, ꙳ цр҃ковь всѧ̀ оу҆краша́етсѧ, ꙳ и҆ благоче́стнѡ  оу҆добрѧ́етсѧ ꙳ кра́сными добро́тами: ꙳ и҆ почита́етъ  сщ҃е́ннѡ ꙳ твою̀ ст҃ꙋ́ю и҆ бл҃гознамени́тꙋю па́мѧть,  сла́вне, ꙳ правосла́вныхъ похвало̀, ꙳ ѻ҆ц҃є́въ верхо́вне,  и҆̀же на собо́рѣ ꙳ всест҃ы́ѧ побо́рниче. 
Сла́ва, гла́съ ѕ҃. Ге́рманово: 
Хрⷭ҇то́ва і҆ера́рха воспои́мъ всѝ а҆ѳана́сїа,  ꙗ҆́кѡ а҆́рїева мнѣ̑нїѧ всѧ̑ оу҆празднѝ, и҆ ст҃ы́ѧ трⷪ҇цы  держа́вꙋ во все́мъ мі́рѣ ꙗ҆́снѡ возвѣща́етъ, є҆ди́наго  бг҃а въ тре́хъ ли́цѣхъ нераздѣ́льна: є҆го́же и҆ мо́литъ  ѡ҆ на́съ, вѣ́рою соверша́ющихъ па́мѧть є҆гѡ̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
На дре́вѣ живо́тъ на́шъ, зрѧ́щи всенепоро́чнаѧ  бцⷣа ви́сѧщъ, мт҃рски рыда́ющи вопїѧ́ше: сн҃е мо́й и҆ бж҃е  мо́й, спасѝ любо́вїю пою́щыѧ тѧ̀. 
На стїхо́внѣ ѻ҆ктѡ́иха. Сла́ва, гла́съ г҃.  Ге́рманово: 
Па́ки на́мъ златоте́чный ні́лъ, и҆ безсме́ртїѧ  тезоимени́тъ, лѣ́тною па́мѧтїю прише́дъ, до́брыми  восхожде́ньми наводнѧ́етъ златострꙋ̑йнаѧ безсме́ртїѧ  лїѧ̑нїѧ, и҆ пи́щꙋ сла́дкꙋю плододаѧ̀ высо́кимъ  бг҃овѣща́нїемъ, трⷪ҇цы нераздѣ́льнѣй держа́вѣ оу҆чи́тъ  покланѧ́тисѧ, и҆ и҆сточа́етъ бжⷭ҇твєннаѧ оу҆чє́нїѧ,  вѣ́рныхъ напаѧ́етъ помышлє́нїѧ, и҆ мо́литсѧ ѡ҆ дꙋша́хъ  на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Ѻ҆рꙋ́жїе се́рдце твоѐ про́йде, пречⷭ҇таѧ, є҆гда̀  сн҃а твоего̀ на крⷭ҇тѣ̀ ви́дѣла є҆сѝ, и҆ вопїѧ́ла  є҆сѝ: не безча́днꙋ (с. 455) мѧ̀ покажѝ, сн҃е мо́й и҆ бж҃е  мо́й, соблюды́й мѧ̀ по ржⷭ҇твѣ̀ дв҃ꙋ. 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви млⷭ҇ть твою̀ ѿ на́съ: но  мл҃твами и҆́хъ въ ми́рѣ оу҆пра́ви живо́тъ на́шъ. 
И҆лѝ се́й тропа́рь, гла́съ г҃: 
Дѣ́лы возсїѧ́вше правосла́вїѧ, всѐ погаси́вше  ѕлосла́вїе, побѣди́телїе побѣдоно́сцы бы́сте,  бл҃гоче́стїемъ всѧ̑ ѡ҆богати́вше, цр҃ковь вельмѝ  оу҆краси́вше, досто́йнѡ ѡ҆брѣто́сте хрⷭ҇та̀ бг҃а,  да́рꙋющаго на́мъ ве́лїю ми́лость. 
И҆ ны́нѣ, бг҃оро́диченъ. 
На оу҆́трени є҆ди́нъ канѡ́нъ ѻ҆ктѡ́иха: И҆ ст҃ы́хъ  два̀. 
Канѡ́нъ ст҃а́гѡ а҆ѳана́сїа, є҆гѡ́же краегране́сїе: 
А҆ѳана́сїй хвала̀ правосла́вїѧ бы́сть. Творе́нїе  ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѡбра́знѡ порази́въ, и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
А҆ѳана́сїю приносѧ̀ похвалꙋ̀, ꙗ҆́кѡ добродѣ́тель  бл҃гохвалѧ̀ къ бг҃ꙋ приношꙋ̀ па́че похвале́нїе, ѿ негѡ́же  человѣ́кѡмъ даде́сѧ достохва́льно дарова́нїе добродѣ́тели,  є҆ѧ́же бы́сть ѡ҆дꙋшевле́нъ ѻ҆́бразъ и҆ печа́ть. 
Бг҃омꙋ́дрїѧ бы́лъ є҆сѝ и҆спо́лненъ, и҆ па́че  со́лнца а҆́гг҃льскимъ, блаже́нне, житїе́мъ ѡ҆блиста́въ  ны́нѣ, преподо́бне, превозше́лъ є҆сѝ похва́лъ зако́ны,  ꙗ҆̀же ѿ на́съ: но прїимѝ, ѻ҆́ч҃е, а҆́ще и҆ не по  досто́инствꙋ похвалѧ́емый. 
Достодо́лжнѡ оу҆́бѡ пѣ́снь плете́мъ, въ сла́внѣй  твое́й па́мѧти, но лиша́ющесѧ велича́йшихъ, а҆ѳана́сїе, по  досто́инствꙋ пѣ́сней твои́хъ, про́симъ проще́нїе на́мъ  да́ти и҆ ѻ҆би́льнꙋю благода́ть тобо́ю дх҃а. (с. 456) 
Ю҆́ношски плотски́хъ страсте́й и҆гра́нїе  оу҆мертви́лъ є҆сѝ, въ ю҆́ности твое́й стѧжа́въ мꙋ́дрость  ста́рческꙋю и҆ и҆ бл҃гостоѧ́ннꙋю, а҆ѳана́сїе блаже́нне:  премꙋ́дрости бо жела́нїемъ всѧ̑ чꙋ̑вства оу҆пра́вилъ  є҆сѝ. 
Бг҃оро́диченъ: 
Пресла̑внаѧ возглаго́лашасѧ ѡ҆ тебѣ̀ въ ро́дѣхъ  родѡ́въ, бг҃а сло́ва во чре́вѣ вмѣсти́вшаѧ, чиста́ же  пребы́вши, бцⷣе мр҃і́е. тѣ́мже тѧ̀ всѝ почита́емъ по  бз҃ѣ предста́тельство на́ше. 
И҆́нъ канѡ́нъ ст҃а́гѡ кѷрі́лла, є҆гѡ́же  краегране́сїе: 
Зрѣ́нїй кѷрі́ллъ бжⷭ҇твенныхъ цѣвни́ца.  І҆ѡа́нново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Ѿ бг҃а свѣтода́тельнꙋю благода́ть, кѷрі́лле,  прїе́мъ, и҆ свѣ́телъ свѣти́льникъ ꙗ҆ви́всѧ, словє́сныѧ  ѡ҆блиста́лъ є҆сѝ на́мъ лꙋчы̀ па́мѧтїю твое́ю: ꙗ҆́кѡ да  досто́йнѡ тѧ̀ воспои́мъ. 
И҆спо́лнилсѧ є҆сѝ свѣтоѧвле́нїѧ, кѷрі́лле  мꙋ́дре, дх҃а, ꙗ҆́кѡ за́повѣдей хрⷭ҇то́выхъ храни́тель,  страсте́й ѡ҆чище́нъ, пребжⷭ҇твенныѧ бы́лъ є҆сѝ вои́стиннꙋ  трⷪ҇цы жили́ще. 
Ꙗ҆́кѡ ре́вности и҆ дерзнове́нїѧ и҆спо́лненъ,  кѷрі́лле сла́вне, бг҃обо́рцы всѧ̑ нелжи́вѡ, ѧ҆зыкобѡ́лїѧ  ѡ҆бличи́лъ є҆сѝ ѕлочести́выхъ є҆ресе́й, правосла́вїе  защища́ѧ. 
Бг҃оро́диченъ: 
Трⷪ҇цы пребжⷭ҇твенныѧ, всечⷭ҇таѧ, є҆ди́наго родила̀  є҆сѝ, и҆з̾ тебє̀ пло́тїю ꙗ҆́вльшасѧ по на́мъ,  благоволе́нїемъ роди́телѧ и҆ содѣ́йствїемъ дх҃а всест҃а́гѡ,  бг҃оневѣ́сто. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ (с. 457) ѡ҆снова́вый, на ка́мени мѧ̀,  хрⷭ҇тѐ, за́повѣдей твои́хъ оу҆твердѝ: ꙗ҆́кѡ нѣ́сть  свѧ́тъ, па́че тебє̀, є҆ди́не человѣколю́бче. 
Ѡ҆чи́стивъ ѿ всѧ́кїѧ скве́рны дꙋ́шꙋ же и҆ тѣ́ло,  а҆ѳана́сїе, хра́мъ показа́лсѧ є҆сѝ досто́йнѡ бжⷭ҇твенъ.  тѣ́мже трⷪ҇цы и҆сполне́нїе почѝ въ тебѣ̀,  свѧщеннотаи́нниче всебл҃же́нне. 
Твою̀ дꙋ́шꙋ, ꙗ҆́коже жела́ше, оу҆тѣ́шителева  бл҃года́ть, ѿ страсте́й ѡ҆чище́нꙋ ѡ҆брѣ́тши, ꙗ҆́вѣ въ  не́й дѣ̑йствїѧ показꙋ́етъ, и҆ пресвѣ́тло свѣти́ло,  ѻ҆́ч҃е, мі́рꙋ тѧ̀ полага́етъ. 
Свѧти́тельства оу҆́бѡ пра́вило свѧти́телємъ  показа́лсѧ є҆сѝ, дѣ́тельнагѡ же подписа́нїе житїѧ̀,  сло́во же твоѐ ꙗ҆́снѡ, видѣ́нїѧ ѻ҆́бразъ, премꙋ́дре,  бг҃осло́вїѧ же твоегѡ̀ предѣ́лъ оу҆че́нїѧ ꙗ҆ви́сѧ. 
Бг҃оро́диченъ: 
Херꙋві́мѡвъ и҆ серафі́мѡвъ превы́шши показа́ласѧ  є҆сѝ, бцⷣе: ты́ бо є҆ди́на прїѧ́ла є҆сѝ невмѣсти́маго  бг҃а во твое́мъ чре́вѣ, нескве́рнаѧ. тѣ́мже вѣ́рнїи тѧ̀  всѝ пѣ́сньми, чⷭ҇таѧ, оу҆блажа́емъ. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̑, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Оу҆крѣплѧ́емь ѡ҆ хрⷭ҇тѣ̀, кѡ́зни лꙋка́вагѡ ѕмі́ѧ,  тве́рдымъ оу҆мо́мъ, кѷрі́лле, ꙗ҆́кѡ тка́нїе паꙋчи́нное,  расто́ргнꙋлъ є҆сѝ. 
Ти́нꙋ страсте́й ѿ дꙋшѝ ѿтрѧ́слъ є҆сѝ,  кѷрі́лле, низложи́въ всѧ́кое помыслѡ́въ возноше́нїе, на  хрⷭ҇та̀ превозносѧ́щеесѧ. 
Ꙗ҆́кѡ благополꙋ́ченъ страда́лецъ, ѻ҆́ч҃е,  оу҆клони́лсѧ є҆сѝ тве́рдѡ всѧ́кагѡ плотска́гѡ  сладостра́стїѧ, ꙗ҆́кѡ тще́тнагѡ и҆ навѣ́тнагѡ. 
Бг҃оро́диченъ: 
Сло́во ѻ҆́ч҃ее, пред̾ѡчи́стившисѧ, ѽ чⷭ҇таѧ!  дх҃омъ, слове́снагѡ є҆стества̀ на бл҃годѣѧ̑нїѧ родила̀  є҆сѝ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Свѧщеннонача̑льницы велича́йшїи благоче́стїѧ, и҆  до́блїи (с. 458) побѡ́рницы цр҃кве хрⷭ҇то́вы, всѧ̑  соблюди́те пою́щыѧ: спасѝ, ще́дре, вѣ́рою чтꙋ́щыѧ тѧ̀. 
Сѣда́ленъ, а҆ѳана́сїа, гла́съ г҃. Подо́бенъ:  Красотѣ̀ дѣ́вства: 
Ꙗ҆́коже пред̾ѡпредѣлѝ предвоззва́вый тѧ̀,  безсме́ртїѧ ты̀ пред̾ѡбраже́нїе бы́лъ є҆сѝ, ꙗ҆́кѡ  оу҆мертви́въ благоче́стнѡ а҆́рїєва мꙋдрова̑нїѧ: невреди́мь  бо бы́лъ є҆сѝ и҆́стины побо́рникъ, ѻ҆́ч҃е а҆ѳана́сїе,  правосла́вныхъ похвало̀. тѣ́мже тѧ̀ по до́лгꙋ пою́ще,  соверша́емъ бжⷭ҇твеннꙋю па́мѧть твою̀. 
Сла́ва, кѷрі́лла. Подо́бенъ: то́йже: 
Є҆ресе́й ле́сть ѡ҆бличи́лъ є҆сѝ, и҆ правосла́внꙋю  вѣ́рꙋ оу҆ѧсни́лъ є҆сѝ, ꙗ҆́кѡ бг҃оглаго́ливъ и҆  благочести́въ, проповѣ́далъ є҆сѝ въ мі́рѣ є҆ди́но  бжⷭ҇тво̀ въ трⷪ҇цѣ сла́вити, є҆стество́мъ є҆диносꙋ́щное,  и҆ ли́цы неслїѧ́нное: тѣ́мже и҆ соше́дшесѧ, всесла́вне  кѷрі́лле, почита́емъ па́мѧть твою̀. 
И҆ ны́нѣ, бг҃оро́диченъ: 
Недомы́сленно и҆ непостижи́мо є҆́сть, влⷣчце  бг҃ора́дованнаѧ, є҆́же содѣ́ланное ѡ҆ тебѣ̀ стра́шное  бж҃їе та́инство, и҆́бо неѡб̾име́ннаго заче́нши родила̀  є҆сѝ, пло́тїю ѡ҆бложе́на ѿ пречⷭ҇тыхъ крове́й твои́хъ:  є҆го́же всегда̀, чⷭ҇таѧ, ꙗ҆́кѡ сн҃а твоего̀ молѝ,  спасти́сѧ дꙋша́мъ на́шымъ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи  глаго́лаше: что̀ тебѣ̀ воздадѐ є҆вре́йскїй беззако́нный  собо́ръ и҆ неблагода́рный, и҆́же мно́гихъ и҆ вели́кихъ  твои́хъ, сн҃е мо́й, дарѡ́въ наслади́выйсѧ; пою̀ твоѐ  бжⷭ҇твенное снизхожде́нїе. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва,  человѣколю́бче. (с. 459) 
Всѐ тебѣ̀ вдохнꙋ̀ живоно́сное дыха́нїе съ высоты̀,  пе́рвѣе прише́дшее бг҃олѣ́пнѡ дх҃а хрⷭ҇то́ва въ го́рницѣ,  и҆ оу҆ченикѝ насы́щшее, а҆пⷭ҇ла тѧ̀ показа̀  тринадесѧ́таго, ѻ҆́ч҃е, правосла́внꙋю вѣ́рꙋ  проповѣ́дающаго. 
Ты̀ бжⷭ҇твенною ре́вностїю ѕѣлѡ̀ распалѧ́емь, въ  собо́рѣ спосо́бствꙋѧ, и҆ пре́жде є҆́же соверши́тисѧ тебѣ̀  предсѣда́телю, въ нїке́и проповѣ́дꙋеши є҆диносꙋ́щное:  тѣ́мже цр҃кве хрⷭ҇то́съ пастыренача́льника и҆ оу҆чи́телѧ  тѧ̀ поставлѧ́етъ. 
Врꙋче́на и҆мѣ́ѧ цр҃кѡ́внаѧ корми̑ла ѿ  промышле́нїѧ бж҃е́ственнагѡ, а҆ѳана́сїе, є҆ретїкѡ́въ  дꙋшеврє́днаѧ всѧ̑ ѧ҆зыкобѡ́лїѧ, ꙗ҆́коже нѣ́каѧ сѣки́ра  посѣ́клъ є҆сѝ, и҆скоренѧ́ѧ ꙗ҆́коже те́рнїе, и҆ сѣ́мѧ  сло́ва напаѧ́ѧ, мꙋ́дрѣ воздѣ́лалъ є҆сѝ. 
Ѿ твоегѡ̀ ѧ҆зы́ка ѻ҆́гненнагѡ сожже́сѧ а҆́рїево  сро́дное раздѣле́нїе и҆ слїѧ́нїе саве́ллїево, ꙗ҆̀же ѿ  безмѣ́рїѧ ѕла̀, и҆ къ нече́стїю є҆диноче́стна, и҆ всѧ́кое  съ ни́ми хꙋле́нїе є҆реті́ческое, ѽ а҆ѳана́сїе! 
Бг҃оро́диченъ: 
Ты̀ вѣ́рныхъ похвала̀ є҆сѝ, безневѣ́стнаѧ, ты̀  предста́тельница, ты̀ и҆ прибѣ́жище хрⷭ҇тїа́нъ, стѣна̀ и҆  приста́нище: къ сн҃ꙋ бо твоемꙋ̀ мольбы̑ но́сиши,  всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вїю  бцⷣꙋ чⷭ҇тꙋю тѧ̀ зна́ющыѧ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Побѣди́вша стра̑сти дꙋшетлѣ̑нныѧ, и҆ по́мысломъ  оу҆держа́вша плѡ́ти, бг҃оно́се кѷрі́лле, ви́дѣвъ  хрⷭ҇то́съ, бжⷭ҇твенныѧ тѧ̀ цр҃кве предсѣда́телѧ, ѻ҆́ч҃е,  поста́вилъ є҆́сть. 
Наслѣ́довавъ, ꙗ҆́кѡ сн҃ъ возлю́бленъ, ѻ҆те́ческꙋю  ма́рковꙋ добродѣ́тель, и҆ престо́ла бы́лъ є҆сѝ  прее́мникъ, бж҃е́ственнагѡ стопа́мъ є҆ѵⷢ҇лі́ста послѣ́дꙋѧ. 
Ѿ хрⷭ҇та̀ оу҆́бѡ, ꙗ҆́кѡ ѻ҆вча̀, оу҆па́слсѧ  є҆сѝ, ꙗ҆́коже (с. 460) па́стырь, оу҆па́слъ є҆сѝ  ста́до, ѻ҆́ч҃е, словесы̀ дꙋшепита́тельными твои́ми, ꙗ҆́кѡ  трава́ми и҆ цвѣты̀, ѻ҆би́льнѡ напитава́ѧ благода́ти. 
Бг҃оро́диченъ: 
И҆зъ не сꙋ́щихъ всѧ̑ бжⷭ҇твенною си́лою содѣ́лавый  ражда́етсѧ и҆зъ тебє̀, бг҃ома́ти, мі́ръ ѡ҆зарѧ́ѧ свѣ́тлыми  зарѧ́ми бжⷭ҇тва̀, и҆ бг҃озна́нїѧ свѣ́тлостїю. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Хрⷭ҇та̀ и҆мѣ́ѧ глаго́люща, ѻ҆́ч҃е, во ѻ҆рга́нѣ  доброгла́снѣмъ ѧ҆зы́ка твоегѡ̀, посрами́лъ є҆сѝ оу҆́бѡ  і҆́дѡлѡвъ напи́саннѡ є҆́ресь, заблꙋждє́нныѧ наставлѧ́ѧ, и҆  ѡ҆браща́ѧ ко и҆́стинномꙋ бг҃ꙋ, а҆ѳана́сїе. 
Гꙋби́тєльныѧ є҆́рєси всѧ̑, ѻ҆́ч҃е,  и҆з̾ѡбличи́лъ є҆сѝ словесы̀ и҆ писа́ньми, разли́чнꙋю  ле́сть и҆згонѧ́ѧ мꙋ́дрыми показа́ньми и҆зъ вселе́нныѧ,  оу҆ѧснѧ́ѧ невоспротивосло́внѣ правосла́внꙋю вѣ́рꙋ,  блаже́нне. 
Тѧ̀ оу҆чи́телѧ вои́стиннꙋ вели́ка оу҆чи́телей  мꙋ́дрыхъ, а҆ѳана́сїе, неле́стнѡ сказꙋ́етъ, и҆ со а҆пⷭ҇лы  причтѐ цр҃ковь хрⷭ҇то́ва, ѻ҆́ч҃е, и҆з̾ѧвлѧ́юща  непоро́чное сло́во вѣ́ры. 
Бг҃оро́диченъ: 
Мт҃рнее дерзнове́нїе къ сн҃ꙋ твоемꙋ̀ стѧжа́вши,  всечⷭ҇таѧ, сро́днагѡ промышле́нїѧ на́шегѡ не пре́зри,  мо́лимсѧ: ꙗ҆́кѡ тѧ̀ и҆ є҆ди́но хрⷭ҇тїа́не ко влⷣцѣ  ѡ҆чище́нїе ми́лостивно предлага́емъ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Ны́нѣ лицѐ хрⷭ҇то́во созерца́ѧй, ты̀ лице́мъ къ  лицꙋ̀, ѽ кѷрі́лле! зерца́лѡмъ вои́стиннꙋ разрѣ́шшымсѧ,  соедини́лсѧ є҆сѝ твои́мъ жела́нїемъ. (с. 461) 
Тече́нїю вои́стиннꙋ ѕѣ́льномꙋ наводнѧ́ющемꙋ рѣ́ки,  твоѐ, ѽ кѷрі́лле! оу҆подо́бисѧ сло́во, ѕлосла́вныхъ  ѿвраща́ѧ оу҆хищрє́нїѧ. 
Ра́внѣ ме́рзское а҆́рїево раздѣле́нїе, ѽ  кѷрі́лле! скве́рное же саве́ллїево слїѧ́нїе и҆зъ глꙋбины̀  и҆зве́рглъ є҆сѝ. 
Словеса̀ богатотвѡ́рнаѧ, ꙗ҆́кѡ зла́то ѡ҆ста́вилъ  є҆сѝ, ѽ кѷрі́лле! сокрѡ́вища же, ꙗ҆́коже ка́мєнїѧ  честна̑ѧ твоѧ̑, цр҃кви хрⷭ҇то́вѣ. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ:  тѧ̀ оу҆твержде́нїе и҆ наде́ждꙋ на́шегѡ спасе́нїѧ,  бг҃оневѣ́сто, стѧжа́хомъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Чꙋжда́гѡ сѣ́мене сѣ́ѧтель ꙗ҆ви́всѧ а҆поллїна́рїй,  зе́мнагѡ словесѐ и҆ оу҆ма̀, хрⷭ҇то́во вочеловѣ́ченїе  крѣ́пкѡ и҆з̾ѡбличи́сѧ ѿ тебє̀, всебл҃же́нне, ꙗ҆́коже  несмы́сленъ и҆ оу҆мовре́денъ. 
Тече́нїй слове́сныхъ, и҆злїѧ́нныхъ и҆зъ оу҆сте́нъ  твои́хъ, ꙗ҆́кѡ и҆зъ и҆сто́чника приснотекꙋ́щагѡ благода́ти,  прпⷣбне, сладча́йшыѧ ме́да, ꙗ҆́кѡ ѿ ѻ҆крі́на во́ды  вѣ́рнїи почерпа́емъ. 
Диви́тсѧ всѧ́къ твои́мъ, ѻ҆́ч҃е, влѣ́потꙋ  списа́нїємъ мꙋ̑дрымъ, любезновмѣща́ѧ, хотѧ́щыѧ прозѧба́ти  є҆́рєси прови́дѧ, ѿвраща́ємыѧ ѿ тебє̀ прⷪ҇ро́чески. 
Бг҃оро́диченъ: 
Да и҆зба́вимсѧ ѿ лю́тыхъ прегрѣше́нїй мольба́ми  твои́ми, бг҃ороди́тельнице чⷭ҇таѧ: и҆ да полꙋчи́мъ,  всечⷭ҇таѧ, бж҃е́ственнагѡ ѡ҆сїѧ́нїѧ и҆зъ тебє̀ неизрече́ннѡ  воплоще́ннагѡ сн҃а бж҃їѧ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. (с. 462) 
Клеща́ми серафі́мъ прⷪ҇ро́кꙋ оу҆́гль, цр҃кви же  хрⷭ҇то́вѣ твои́ми рꙋка́ми подае́ши, свѧщеннотаи́нниче,  є҆́же ѿ бжⷭ҇твеннагѡ ѻ҆гнѧ̀ оу҆́глїе ѡ҆чище́нїѧ. 
Є҆динопредѣ̑льныѧ ꙗ҆́кѡ самѱѡ́нъ  и҆ноплеме́нники не потреби́лъ є҆сѝ, и҆норѡ́дныѧ же всѧ̑  и҆носла́вныхъ оу҆чє́нїѧ низложи́лъ є҆сѝ, и҆ держа́вꙋ  правосла̑внымъ да́лъ є҆сѝ, кѷрі́лле. 
Собо́рꙋ бг҃оизбра́нномꙋ ꙗ҆́вѣ  предводи́тельствовавъ, ѕлоче́стїе нестѡ́рїево, хрⷭ҇тобо́рнꙋю  де́рзость, ѻ҆́ч҃е, низложи́лъ є҆сѝ, ре́вностїю дыха́ѧ по  и҆́стиннѣй бг҃ома́тери. 
Бг҃оро́диченъ: 
Ѽ чꙋ́до, всѣ́хъ чꙋде́съ новѣ́йшее! ꙗ҆́кѡ дв҃а во  оу҆тро́бѣ, всѧ́чєскаѧ содержа́щаго неискꙋсомꙋ́жнѡ  заче́нши, не тѣсновмѣстѝ. 
Конда́къ, гла́съ в҃. Подо́бенъ: Крове́й твои́хъ: 
Правосла́вїѧ насади́въ оу҆чє́нїѧ, ѕлосла́вїѧ  те́рнїе и҆зсѣ́клъ є҆сѝ, оу҆мно́живъ сѣ́мѧ вѣ́ры  ѡ҆дожде́нїемъ дх҃а, преподо́бне: тѣ́мже тѧ̀ пое́мъ,  а҆ѳана́сїе. 
І҆́косъ: 
А҆ѳана́сїа же и҆ кѷрі́лла всепра́зднственнꙋю  па́мѧть пѣ́сньми, вѣ́рнїи, восхва́лимъ, дне́сь: сі́и бо  а҆́рїа льсти́ваго и҆ є҆ѵно́мїа, вкꙋ́пѣ съ саве́ллїемъ, во  глꙋбинꙋ̀ тѣ́хъ поги́бели вложи́ша, ѻ҆гню̀ вѣ́чномꙋ  преда́вше ты́ѧ сгорѣ́ти, ꙗ҆́кѡ похꙋ́лившыѧ непра́веднѡ на  сп҃сово воплоще́нїе: тѣ́мже тѧ̀ пое́мъ, а҆ѳана́сїе. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Є҆диноче́стное сопресто́льное ѻ҆ц҃ꙋ̀ сло́во,  є҆диноро́дна же сн҃а правосла́внѡ проповѣ́давъ,  безсме́ртїѧ, ѻ҆́ч҃е, тезоимени́те, а҆́бїе наꙋча́еши дх҃ꙋ  сопресто́льна и҆ є҆диносꙋ́щна и҆ соприсносꙋ́щна. 
Оу҆чи́телѧ тѧ̀ проповѣ́дника сщ҃енноѧвле́нна (с.  463) трисо́лнечнагѡ свѣ́та, возвѣща́юща вѣ́рꙋ  правосла́вїѧ да́же до конє́цъ землѝ, нече́стїѧ зрѧ̀  роди́тель, и҆згна̑нїѧ на тѧ̀ воздвиза́етъ. 
Бѣды̑ безмѣ̑рныѧ, ꙗ҆̀же под̾ѧ́лъ є҆сѝ,  блаже́нне, подвиза́ѧсѧ по благоче́стїи, вѣнцы́ же та́коже  свѣ́тлїи: и҆́бо а҆дама́нтъ бы́лъ є҆сѝ бїю́щымъ: къ себѣ́  же ꙗ҆́кѡ магни́тъ привлача́лъ є҆сѝ всѧ̑. 
Стра̑нныѧ догма́ты, чꙋ́ждїѧ же цр҃кве хрⷭ҇то́вы  и҆згна́лъ є҆сѝ, трⷪ҇цꙋ бг҃осло́вивъ ѵ҆поста́сьми,  бжⷭ҇тво́мъ же є҆ди́ницꙋ, ю҆́же пѣ́лъ є҆сѝ: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Ны́нѣ всѧ̑ и҆спо́лнишасѧ свѣ́та бжⷭ҇твеннагѡ  тобо́ю, пречⷭ҇таѧ: ты́ бо две́рь ꙗ҆ви́ласѧ є҆сѝ, є҆́юже  мі́рꙋ бг҃ъ бесѣ́дова, просвѣща́ѧ вѣ́рою зовꙋ́щыѧ:  бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Въ сїна́йстѣй горѣ̀ во мра́къ дре́вле вше́дъ,  зако́нъ прїѧ́тъ, бл҃же́нне кѷрі́лле, мѡѷсе́й,  оу҆бива́ющїй пи́сменемъ: ты́ же разгнꙋ́лъ є҆сѝ  сокрове́ннꙋю добро́тꙋ дх҃а. 
Законоположе́нїѧ гада́ньми, ꙗ҆́коже младе́нцємъ  пе́рвѣе, ѻ҆́ч҃е, да́ннагѡ покрыва́лꙋ покрове́нїѧ, ꙗ҆́коже  ши́пки разꙋмѣ́нїѧ ты̀ ѿкры́лъ є҆сѝ, сказа́въ ѻ҆́бразы  ꙗ҆́вственнѣйше. 
Бг҃опроповѣ́дникѡвъ и҆ бг҃опрїѧ́тныхъ  неꙋдобопости̑жныѧ кни̑ги, прⷪ҇ро́кѡвъ благода́тїю  вдохнове́нъ, ѻ҆́ныѧ насы́щшаго дх҃а, кѷрі́лле, чи́стѣ  на́мъ и҆з̾ѧви́лъ є҆сѝ. 
Въ несли́тномъ соедине́нїи бжⷭ҇твенномъ, и҆  несѣко́момъ ꙗ҆́вѣ, ѻ҆́ч҃е, раздѣле́нїи, трѝ оу҆́бѡ  бг҃осло́вствꙋѧй ѵ҆поста̑си, ре́клъ є҆сѝ, кѷрі́лле,  непремѣ̑нныѧ же въ сꙋществѣ̀ є҆ди́номъ и҆ бж҃ествѣ̀. (с.  464) 
Бг҃оро́диченъ: 
Вы́шнѧгѡ ѡ҆сщ҃е́нное бжⷭ҇твенное селе́нїе, ра́дꙋйсѧ,  тобо́ю бо даде́сѧ ра́дость, бцⷣе, зовꙋ́щымъ: благослове́на  ты̀ въ жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Свѧти́телей оу҆краше́нїе благосла́вное, а҆ѳана́сїе,  сто́лпе свѣ́та и҆ цр҃кве оу҆твержде́нїе: трⷪ҇цы  побо́рниче, бг҃осло́вїѧ трꙋбо̀ злата́ѧ: житїѧ́ же  мона́шескагѡ и҆звѣ́стный законописа́телю, съ на́ми  пра́зднꙋеши, і҆ерє́и соверша́ѧ, лю́ди вѣ̑рныѧ приводѧ̀  хрⷭ҇тꙋ̀ во вѣ́ки. 
Безсме́ртїѧ бы́лъ є҆сѝ вои́стиннꙋ тезоимени́тъ,  дѣ́ѧтєльныѧ бо сло́вомъ превозше́лъ є҆сѝ, и҆скꙋ̑сныѧ же  въ сло́вѣ и҆звѣ́стїемъ житїѧ̀ побѣжда́ѧ, во ѻ҆бои́хъ  преше́лъ є҆сѝ краѝ. тѣ́мже преизѧ́щною добродѣ́телїю  просїѧ́въ, безсме́ртнꙋю стѧжа́лъ є҆сѝ па́мѧть во вѣ́ки. 
Ты̀ свѣтлѣ́йшее показа́лъ є҆сѝ, тайнонебе́сниче  бг҃опрїѧ́тне, свѧти́тельство, до́блими страда́ньми твои́ми,  пре́лесть и҆згна́лъ є҆сѝ твои́ми и҆згна̑нїи ча́стыми за  трⷪ҇цꙋ, ю҆́же проповѣ́дꙋѧ вопїѧ́лъ є҆сѝ: ѻ҆ц҃ꙋ̀  поклони́тесѧ, сн҃а бг҃осло́вите, дх҃а воспо́йте, во всѧ̑  вѣ́ки. 
Бг҃оро́диченъ: 
Пло́тїю ро́ждшꙋю є҆ди́наго ѿ трⷪ҇цы бг҃а, и҆ по  ржⷭ҇твѣ̀ па́ки цѣ́лꙋ пребы́вшꙋю непреста́ннѡ воспои́мъ,  ꙗ҆́кѡ превы́шшꙋю херꙋві́мѡвъ, и҆ серафі́мѡвъ чⷭ҇тнѣ́йшꙋю,  вопїю́ще: ѻ҆́троцы, бл҃гослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: (с. 465) ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ꙗ҆́кѡ волна̀ морска́ѧ вои́стиннꙋ, въ тебѣ̀  и҆стечѐ премꙋ́дрости и҆сто́чникъ: и҆́бо приснотекꙋ́щыѧ  потеко́ша рѣ́ки и҆з̾ чре́ва твоегѡ̀, ѻ҆́ч҃е, оу҆че́нїй  благочести́выхъ, ꙗ҆́коже проречѐ хрⷭ҇то́съ: прехо́дѧтъ бо  песка̀ твоѧ̑ словеса̀ бг҃оглагѡ́ливаѧ. 
Па́стырь и҆ оу҆чи́тель мꙋ́дръ цр҃кви показа́всѧ,  два̀, кѷрі́лле, ꙗ҆́вѣ и҆столкова́лъ є҆сѝ, преподо́бне,  завѣ́ты: ꙗ҆́кѡ бо а҆гкѵ́рꙋ и҆ ѻ҆ч҃еское наслѣ́дїе твоѧ̑  и҆мꙋ́щи словеса̀, вопїе́тъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Сло́ва вопло́щшагѡсѧ на́съ ра́ди, всехитреца̀, ты̀  неизрече́нномꙋ наꙋча́еши соедине́нїю, кѷрі́лле,  нераздѣ́льномꙋ, неслїѧ́нномꙋ, по коемꙋ́ждо манове́нїю  ра́внѣ оу҆клони́лъ є҆сѝ, вопїѧ̀: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Бг҃оро́диченъ: 
Безъ мт҃ре сло́во и҆зъ ѻ҆ц҃а̀ сы́й пе́рвѣе, безъ  ѻ҆ц҃а̀ бы́сть и҆зъ тебє̀ второ́е, всечⷭ҇таѧ, вопло́щсѧ  пре́жде безпло́тный за бл҃гоꙋтро́бїе, восхотѣ́въ спастѝ  пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ: тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Просїѧ̀ житїѐ, ꙗ҆́кѡ мо́лнїѧ, и҆злїѧ́сѧ же,  ѻ҆́ч҃е, всѣ̑мъ вѣща́нїе твоѐ, ꙗ҆́коже гро́мъ, ꙗ҆̀же  со́лнце назира́етъ: съ нб҃се́ бо и҆мѣ́лъ є҆сѝ свы́ше  вдохнове́нїе и҆́стиннѡ. тѣ́мже не оу҆гасѝ твоеѧ̀ па́мѧти  хода́тай забве́нїѧ гро́бъ, а҆ѳана́сїе. 
Свѣ́томъ трисо́лнечнымъ и҆ трисїѧ́ннымъ ꙗ҆снѣ́йше  ны́нѣ ѡ҆сїѧ́емь, пѣвцє́мъ твои̑мъ ѡ҆сїѧ́нїе зареви́дное  (с. 466) ꙗ҆влѧ́еши, ꙗ҆́кѡ зерца́ломъ свы́ше и҆спꙋща́ѧ  со́лнечнѣ, и҆ тебѣ̀ ѡ҆ставле́нїѧ, блаже́нне, а҆́ще вели́ко  и҆ превосхо́дно па́че досто́инства проси́мое. 
Пою́ще мо́лимъ тѧ̀ прилѣ́жнѡ, ѡ҆ цр҃кви моли́сѧ,  кресто́мъ побѣ̑ды дарова́ти во́инствꙋ, правосла́внѣй же  вѣ́рѣ крѣ́пость на є҆́рєси врагѡ́въ, на́мъ же  спасе́нїе, ми́ръ же мі́рꙋ, въ твое́й па́мѧти, а҆ѳана́сїе. 
Бг҃оро́диченъ: 
Зачала̀ є҆сѝ, дв҃о, безъ сѣ́мене всѧ́чєскаѧ  созда́вшаго, сло́во бж҃їе, кромѣ̀ хотѣ́нїй пло́ти, кромѣ̀  тлѣ́нїѧ же родила̀ є҆сѝ, и҆ безъ болѣ́зней ма́терскихъ.  тѣ́мъ тѧ̀, бцⷣꙋ и҆ ѧ҆зы́комъ и҆ се́рдцемъ и҆сповѣ́дающе,  велича́емъ. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Возноше́нїе на хрⷭ҇то́въ взе́млющеесѧ ра́зꙋмъ: и҆  сегѡ̀ бг҃ома́терь, кѷрі́лле, всѧ́кое крѣ́пцѣ низложи́лъ  є҆сѝ нестѡ́рїа безбо́жное, сынѡ́въ дво́ицꙋ, та́кожде и҆  слїѧ́нїе безгла́вныхъ є҆сте́ствъ. 
Си́лою ра́зꙋма и҆ просвѣще́нїемъ благода́ти, трⷪ҇цꙋ  є҆диносꙋ́щнꙋю, сн҃а же воплоще́ннаго бг҃а, бг҃осло́вилъ  є҆сѝ, блаже́нне: ꙗ҆ви́всѧ же бцⷣы побо́рникъ, въ  вы́шнихъ ны́нѣ прославлѧ́ешисѧ. 
Свы́ше на́съ пѣвцы̀, приснопа́мѧтне, назира́еши,  ѻ҆́ч҃е, ми́лостивнѡ, побѣ̑ды крⷭ҇тонѡ́снымъ лю́демъ  подаѧ̀, и҆ возвыша́ѧ моли́твами твои́ми ро́гъ  правосла́вныхъ, оу҆ѧснѧ́ѧ же твою̀ па́мѧть велича́ющыѧ. 
Бг҃оро́диченъ: 
Непло́дствꙋющее бжⷭ҇твенныхъ добродѣ́телей,  всечⷭ҇таѧ бцⷣе, се́рдце моѐ покажѝ, дв҃о, плодоно́сно,  и҆зъ непло́дове ро́ждшаѧсѧ, во́лею всѧ̑ претворѧ́ющагѡ  ма́нїемъ, да пою́ тѧ всепѣ́тꙋю. (с. 467) 
Свѣти́ленъ ѻ҆ктѡ́иха. Сла́ва, ст҃ы́хъ: 
Пребж҃е́ственныѧ трⷪ҇цы ꙗ҆ви́стесѧ всемꙋ́дрїи  таи̑нницы и҆ побѡ́рницы, а҆ѳана́сїе блаже́нне и҆ кѷрі́лле  бг҃оѧвле́нне, а҆́рїа низложи́вше, и҆ съ ни́мъ саве́ллїа и҆  нестѡ́рїа а҆́бїе ѕлочести́ваго, и҆ съ ни́ми всѧ́кꙋю и҆нꙋ́ю  пре́лесть ѕлочести́выхъ є҆ресе́й, ст҃и́телїе гдⷭ҇ни. 
И҆ ны́нѣ, бг҃оро́диченъ: 
Со дерзнове́нїемъ глаго́лати бцⷣꙋ, и҆ покланѧ́тисѧ  се́й вои́стиннꙋ ѿ вѣ́рныхъ, ты̀ наꙋча́еши, кѷрі́лле  всебл҃же́нне, безбо́жнꙋю нестѡ́рїа потреблѧ́ѧ пре́лесть. 
На стїхо́внѣ ѻ҆ктѡ́иха. Та́же припѣ́въ:  Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнїи  твоѝ возра́дꙋютсѧ. 
Стїхи́ра, гла́съ г҃: 
Ве́лїю похвалꙋ̀ сщ҃е́нныхъ а҆ѳана́сїа и҆ кѷрі́лла,  непобѣди̑мыѧ предста́тели, сщ҃еннолѣ́пнѡ да восхва́лимъ:  сі́и бо є҆ресе́й пѡ́лчища разсѣ́кше си́лою прест҃а́гѡ  дх҃а, правосла́вїю ѡ҆долѣ̑нїѧ возста́виша во все́й  вселе́ннѣй, чи́слѧще бл҃гоче́стнѡ трⷪ҇ческꙋю та́йнꙋ,  сво́йствомъ ли́цъ, и҆ па́ки совокꙋплѧ́юще во є҆ди́но  неслїѧ́ннѣ, сꙋщества̀ то́ждествомъ, и҆ херꙋві́мски  бг҃осло́вѧще, мо́лѧтсѧ при́снѡ ѡ҆ дꙋша́хъ на́шихъ. 
Сла́ва, гла́съ то́йже. Ге́рманово: 
Вели́ка и҆́стины трꙋба̀, многострада́льный  а҆ѳана́сїй, на трапе́зꙋ дне́сь созыва́етъ цр҃ковь, свѣ́тлѡ,  вѣ́рнїи всѝ, къ торжествꙋ̀ оу҆срѧ́щемъ до́браго па́стырѧ,  пѣ́сньми почита́юще свѧщє́нныѧ є҆гѡ̀ трꙋды̀: ꙗ҆́кѡ да  моли́твами є҆гѡ̀ прїи́мемъ ѿ хрⷭ҇та̀ бг҃а ве́лїю  ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ве́лїѧ: 
Зрѧ́щи и҆зъ тебє̀ рожде́ннаго, всенепоро́чнаѧ,  ви́сѧща на дре́вѣ, восклица́ла є҆сѝ, вопїю́щи:  вожделѣ́ннѣйшее моѐ ча́до, гдѣ̀ твоѧ̀ за́йде добро́та  свѣтоно́снаѧ, оу҆добри́вшагѡ ро́дъ человѣ́ческїй; 
На лїтꙋргі́и: бл҃жє́нна, ѿ канѡ́на а҆ѳана́сїа  пѣ́снь г҃, и҆ кѷрі́лла (с. 468) пѣ́снь ѕ҃-ѧ.  Прокі́менъ, гла́съ и҃: Восхва́лѧтсѧ преподо́бнїи во  сла́вѣ, и҆ возра́дꙋютсѧ на ло́жахъ свои́хъ. Сті́хъ:  Воспо́йте гдⷭ҇еви пѣ́снь но́вꙋ, хвале́нїе є҆гѡ̀ въ  цр҃кви прпⷣбныхъ. А҆пⷭ҇лъ къ є҆вре́ємъ, зача́ло тл҃д.  А҆ллилꙋ́їа, гла́съ в҃. Сщ҃е́нницы твоѝ ѡ҆блекꙋ́тсѧ въ  пра́вдꙋ, и҆ прпⷣбнїи твоѝ возра́дꙋютсѧ. Є҆ѵⷢ҇лїе  матѳе́а, зача́ло а҃і. Прича́стенъ: Ра́дꙋйтесѧ,  пра́веднїи, ѡ҆ гдⷭ҇ѣ: 


(с. 468) 
Мѣ́сѧца тогѡ́же въ ѳ҃і-й де́нь. 
Преподо́бнагѡ ѻ҆ц҃а̀ на́шегѡ мака́рїа  є҆гѵ́птѧнина. 
На Гдⷭ҇и, воззва́хъ, стїхи̑ры на ѕ҃. гла́съ д҃  Поⷣ: Да́лъ є҆сѝ зна́менїе: 
Блаже́нства сꙋ́щагѡ па́че оу҆ма̀ жела́ѧ, ꙳  вмѣни́лъ є҆сѝ, чꙋ́дне, ꙳ пи́щꙋ, воздержа́нїе: ꙳ нищетꙋ̀,  бога́тство: ꙳ нестѧжа́нїе, и҆мѣ́нїе и҆́стинное: ꙳ и҆  бл҃госла́вїе, смире́нїе. ꙳ тѣ́мже и҆ жела̑нїѧ, ꙳ є҆́же по  ра́зꙋмꙋ, оу҆лꙋчи́лъ є҆сѝ, ꙳ въ жили́щахъ водворѧ́ѧсѧ  ст҃ы́хъ, мака́рїе. 
Тече́нїе воздержа́нїѧ ꙳ непрело́жнѡ соверши́лъ  є҆сѝ, ꙳ и҆ вѣ́рꙋ соблю́лъ є҆сѝ: ꙳ ѿѻнꙋ́дꙋже и҆  вѣне́цъ прїѧ́лъ є҆сѝ, ѻ҆́ч҃е, пра́вды, ꙳ є҆го́же тебѣ̀  оу҆гото́ва хрⷭ҇то́съ, ꙳ по досто́инствꙋ даѧ́й воздаѧ̑нїѧ, ꙳  и҆ чє́сти да́рꙋѧй, ꙳ и҆ болѣ́зней возме́здїе: ꙳ и҆̀хже и҆  ны́нѣ на́мъ, сла́вне, пода́ти моли́сѧ. 
Всѧ́кое сладостра́стїе, ꙳ оу҆дрꙋча́ѧ тѣ́ло твоѐ,  ꙳ ѿве́рглъ є҆сѝ, бг҃омꙋ́дре, ꙳ ѡ҆горча́ѧ чꙋ̑вства  воздержа̑нїи крѣ́пкими и҆ жестокожи́тїемъ, ꙳ терпѣ́нїемъ  же напа́стей, ꙳ и҆ пожда́нїемъ ѡ҆бстоѧ́нїй. ꙳ и҆́хже ра́ди  безконе́чное воспрїе́млеши наслажде́нїе, ꙳ и҆ пи́щꙋ  непрее́мнꙋю, и҆ ра́дость неизглаго́ланнꙋю. (с. 469) 
Сла́ва, гла́съ и҃. А҆нато́лїево: 
Весели́сѧ, є҆гѵ́пте, процвѣ́тшїй такова́го  граждани́на, во бл҃же́нныхъ мака́рїа: се́й бо премꙋ́дростїю  ст҃а́гѡ дх҃а оу҆краси́всѧ, всѧ́ко поще́нїе въ  добродѣ́тельномъ житїѝ свое́мъ произ̾ѡбразѝ. того̀ и҆  мы̀ хода́таѧ приводѧ́ще, про́симъ оу҆моли́ти хрⷭ҇та̀,  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Мꙋ́чєницы твоѝ, гдⷭ҇и: 
Ю҆́ница нескве́рнаѧ, ю҆нца̀ ви́дѧщи на дре́вѣ  пригвожда́ема во́лею, рыда́ющи жа́лостнѣ, оу҆вы̀ мнѣ̀,  вопїѧ́ше, люби́мѣйшее ча́до! что́ ти со́нмъ воздадѐ  безбл҃года́тный є҆вре́йскїй, хотѧ́ мѧ ѡ҆безча́дствовати ѿ  тебє̀, вселюбе́зне; 
На стїхо́внѣ ѻ҆ктѡ́иха. Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, дє́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀  непоро́чнѡ поревнова́лъ є҆сѝ: дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
На дре́вѣ живо́тъ на́шъ зрѧ́щи, всенепоро́чнаѧ  бцⷣе, ви́сѧщъ, мт҃рски рыда́ющи вопїѧ́ла є҆сѝ: сн҃е мо́й  и҆ бж҃е мо́й, спасѝ любо́вїю пою́щыѧ тѧ̀. 
Тропа́рь, гла́съ а҃: 
Пꙋсты́нный жи́тель, и҆ во пло́ти а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  мака́рїе, посто́мъ, бдѣ́нїемъ, моли́твою, нбⷭ҇наѧ  дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою  приходѧ́щихъ тѝ. Сла́ва да́вшемꙋ тебѣ̀ крѣ́пость: сла́ва  вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ  и҆сцѣлє́нїѧ. (с. 470) 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ  канѡ́нъ на ѕ҃, є҆гѡ́же краегране́сїе: Всеизрѧ́днаго въ  по́стницѣхъ мака́рїа сла́влю. Ѳеофа́ново. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋжє́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Бж҃е́ственнымъ свѣ́томъ сїѧ́ѧ, и҆ со а҆́гг҃лы,  ѻ҆́ч҃е, ны́нѣ водворѧ́ѧсѧ, моли́твами твои́ми спаса́й  соверша́ющыѧ всесвѧще́ннꙋю твою̀ па́мѧть, и҆ въ ра́дости  вопїю́щыѧ: пои́мъ бг҃ꙋ на́шемꙋ, ꙗ҆́кѡ просла́висѧ. 
Пꙋ́ть къ жи́зни ведꙋ́щїй, неꙋкло́ннѡ, пребл҃же́нне,  ше́ствꙋѧй соверши́лъ є҆сѝ, и҆збѣ́гъ мѧте́жей, и҆  бѣсѡ́вскаѧ смꙋщє́нїѧ разори́лъ є҆сѝ, ра́достнѡ взыва́ѧ:  пои́мъ бг҃ꙋ на́шемꙋ, ꙗ҆́кѡ просла́висѧ. 
Оу҆мертви́въ плотско́е мꙋдрова́нїе, по́стническими  твои́ми борє́нїи, бж҃е́ственномꙋ дх҃ꙋ покори́лъ є҆сѝ,  ѻ҆́ч҃е: и҆ сегѡ̀ оу҆правлѧ́емь бж҃е́ственною си́лою, въ  ра́дости вопїѧ́лъ є҆сѝ: пои́мъ бг҃ꙋ на́шемꙋ, ꙗ҆́кѡ  просла́висѧ. 
Всѧ̑ кра̑снаѧ ѡ҆ста́вилъ є҆сѝ, непреста́ннꙋю  возлюби́въ, ѻ҆́ч҃е, красотꙋ̀ въ домꙋ̀ гдⷭ҇ни, и҆дѣ́же  шꙋ́мъ чи́стѣ пра́зднꙋющихъ, въ ра́дости вопїю́щихъ: пои́мъ  бг҃ꙋ на́шемꙋ, ꙗ҆́кѡ просла́висѧ. 
Бг҃оро́диченъ: 
Безлѣ́тнаго сн҃а безнача́льнагѡ ѻ҆ц҃а̀, пло́ть  на́съ ра́ди человѣ́кѡвъ бы́вша, чⷭ҇таѧ, во оу҆тро́бѣ  заче́нши, подъ лѣ́томъ сего̀ родила̀ є҆сѝ несказа́ннѡ,  є҆мꙋ́же и҆ ра́дꙋющесѧ вопїе́мъ: пои́мъ бг҃ꙋ на́шемꙋ, ꙗ҆́кѡ  просла́висѧ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. (с. 471) 
Зако́нꙋ повинꙋ́лсѧ є҆сѝ дх҃а, є҆гѡ́же  всеѻрꙋ́жїемъ препоѧ́савсѧ, преподо́бне, не зако́нꙋ грѣха̀  произволе́нїе подклони́лъ є҆сѝ. 
Горѣ̀ къ бг҃ꙋ мꙋдрова́нїе и҆мѣ́ѧ, бг҃оно́се,  ꙗ҆̀же на землѝ ѡ҆ста́вилъ є҆сѝ, болѣ́зньми воздержа́нїѧ  непреста́ннѡ ѡ҆блегча́емь. 
Расто́ргъ оу҆́зы є҆стества̀ преесте́ственнымъ и҆  чи́стымъ твои́мъ житїе́мъ, бг҃оно́се, сꙋ́щихъ па́че  є҆стества̀ прїѧ́лъ є҆сѝ дѣ́йство. 
Да бг҃ꙋ, бл҃же́нне, въ безмѧте́жїи бесѣ́дꙋеши, въ  пꙋсты́ни, ѻ҆́ч҃е, жи́ти и҆зво́лилъ є҆сѝ, ѿ мо́лвъ  оу҆далѧ́ѧсѧ. 
Бг҃оро́диченъ: 
Спастѝ хотѧ̀ человѣ́ка на поле́зное, ꙗ҆́кѡ  бл҃годѣ́тель чл҃вѣколю́бецъ, въ твою̀ оу҆тро́бꙋ  неѡпи́саннѡ, бг҃ома́ти, всели́сѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Въ домꙋ̀ гдⷭ҇ь воздержа́нїѧ вои́стиннꙋ тѧ̀ положѝ,  ꙗ҆́коже ѕвѣздꙋ̀ непреле́стнꙋю, свѣтоводѧ́щꙋ концы̀,  ѻ҆́ч҃е ѻ҆ц҃є́въ, мака́рїе преподо́бне. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Воздержа́нїѧ ѻ҆гне́мъ, ꙗ҆́кѡ зла́то въ пещѝ,  мꙋ́дре, и҆скꙋси́всѧ, свѣтлѣ́йшїй ꙗ҆ви́лсѧ є҆сѝ: сегѡ̀  ра́ди къ нбⷭ҇номꙋ преста́вилсѧ є҆сѝ црⷭ҇твїю. тѣ́мже  вѣ́рою восхвалѧ́юще тѧ̀, вопїе́мъ: благода́ть, ми́лость и҆  ѡ҆чище́нїе прегрѣше́нїй на́шихъ, ѻ҆́ч҃е, и҆спросѝ. 
Два́жды. 
Сла́ва, и҆ ны́нѣ, бг҃оро́диченъ: 
Напра́ви ны̀ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ пребл҃га́го прогнѣ́вавшыѧ  гдⷭ҇а, неискꙋсобра́чнаѧ, бл҃гослове́ннаѧ мр҃і́е, прибѣ́жище  ѿча́ѧнныхъ человѣ́кѡвъ, бж҃їе жили́ще. 
Крⷭ҇тобг҃оро́диченъ: 
Нескве́рнаѧ а҆́гница а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, мт҃рски  восклица́ющи: (с. 472) ка́кѡ претерплю̀ твоѐ, є҆́же па́че  сло́ва, сн҃е мо́й, сни́тїе, и҆ вѡ́льныѧ стрⷭ҇ти, бж҃е  пребл҃гі́й; 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Тлѣ́емагѡ а҆́бїе ве́тхагѡ человѣ́ка совле́клсѧ  є҆сѝ, ѻ҆́ч҃е, съ грѣхо́вными страстьмѝ, воздержа́нїемъ  незави́стнымъ: ѡ҆бле́клсѧ же є҆сѝ въ но́ваго по хрⷭ҇тѣ̀,  всече́стне. 
Свѣтлѣ́йшее твоѐ житїѐ, ꙗ҆́кѡ пра́вило  и҆звѣ́стнѣйшее всѧ́кїѧ, ѻ҆́ч҃е, бж҃е́ственныѧ  добродѣ́тели показа́сѧ въ моли́твахъ и҆ постѣ́хъ,  бдѣ́нїихъ же и҆ мольба́хъ ко хрⷭ҇тꙋ̀ чл҃вѣколю́бцꙋ. 
Дрема́нїѧ твои̑мъ вѣ́ждѡмъ, бг҃омꙋ́дре, не да́лъ  є҆сѝ, до́ндеже, ѻ҆́ч҃е, до́мъ себѐ сотвори́лъ є҆сѝ  краснѣ́йшїи всеви́дцꙋ влⷣцѣ, къ немꙋ́же взыва́лъ є҆сѝ:  сла́ва, хрⷭ҇тѐ, си́лѣ твое́й. 
Въ ю҆́ности цѣломꙋ́дрїе, въ ста́рости ра́зꙋмъ, во  все́мъ же житїѝ пожда́нїе и҆ долготерпѣ́нїе, и҆ ко всѣ̑мъ  любо́вь показа́лъ є҆сѝ, взыва́ющымъ: сла́ва, хрⷭ҇тѐ,  си́лѣ твое́й. 
Бг҃оро́диченъ: 
Оу҆мерщвлє́нныѧ, всечⷭ҇таѧ, человѣ́ки ѡ҆живи́ла  є҆сѝ, па́дшыѧ сїѧ̑ къ тлѣ́нїю возста́вила є҆сѝ,  жизнода́вца ро́ждши, и҆збавлѧ́ющаго взыва́ющыѧ: сла́ва,  хрⷭ҇тѐ, си́лѣ твое́й. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низспослѝ на́мъ, и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Просте́ръ, сла́вне, дꙋшѝ оу҆́мное, и҆ чꙋ̑вства,  мꙋ́дре, оу҆пра́вивъ, бы́лъ є҆сѝ хра́мъ ѡ҆свѧще́нъ бг҃ꙋ и҆  всече́стенъ. 
Стропти́вѣйшагѡ ѕмі́ѧ оу҆вѧди́въ кова̑рства, и҆  тогѡ̀ гѡ́рькїѧ кѡ́зни притꙋпи́лъ є҆сѝ, при́снѡ въ  бжⷭ҇твенномъ зако́нѣ дꙋ́шꙋ оу҆строѧ́ѧ. (с. 473) 
Оу҆краси́лъ є҆сѝ, прпⷣбне, дꙋшѝ трича́стное, и҆  влады́кꙋ оу҆́мъ поста́вивъ, и҆мѣ́лъ є҆сѝ хрⷭ҇та̀,  наставлѧ́ющаго къ ше́ствїю нбⷭ҇номꙋ. 
Бг҃оро́диченъ: 
Дв҃а родѝ пречи́стаго бг҃а, законополага́юща  всѣ̑мъ чистотꙋ̀, и҆ свѧты́ню благоче́стїѧ сꙋ́щымъ на землѝ  возвѣща́юща. 
Пѣ́снь ѕ҃. І҆рмо́съ: 
Возопѝ проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Въ пꙋсты́ни жи́ти оу҆се́рднѡ возлюби́лъ є҆сѝ,  бг҃оно́се, въ не́й бг҃а прїе́млѧ, и҆збавлѧ́ющаго тѧ̀ и҆  соблюда́юща твоѧ̑ стѡпы̀. 
Непрекло́ненъ въ поще́нїи, бг҃омꙋ́дре, пребы́лъ  є҆сѝ, да́же до конца̀ хранѧ̀ сїѐ ѡ҆пасе́нїе, и҆́мже  нетлѣ́ннагѡ сподо́билсѧ є҆сѝ ꙗ҆́вѣ наслажде́нїѧ. 
Равноа́гг҃льно на землѝ житїѐ пожи́лъ є҆сѝ,  равноа́гг҃льнꙋю и҆ че́сть досто́йнѡ полꙋчи́лъ є҆сѝ, со  а҆́гг҃лы всѣ́хъ бг҃ꙋ предстоѧ̀. 
Бг҃оро́диченъ: 
Зачала̀ є҆сѝ во оу҆тро́бѣ, бг҃ома́ти,  безнача́льнаго бг҃а сло́ва, на́съ ра́ди человѣ́кѡвъ бы́вша  непрело́жна по на́мъ, во двою̀ зна́емаго є҆стєствꙋ̀. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Блаже́ннꙋю жи́знь сконча́въ въ житїѝ съ  мꙋ́ченическими ли́ки, въ землѝ кро́ткихъ досто́йнѡ  водворѧ́ешисѧ, бг҃оно́се мака́рїе: и҆ пꙋсты́ню, ꙗ҆́коже  гра́дъ, насели́въ, благода́ть прїѧ́лъ є҆сѝ ѿ бг҃а  чꙋде́съ. тѣ́мже тѧ̀ почита́емъ. 
І҆́косъ: 
Бг҃оно́снагѡ бы́въ оу҆́бѡ а҆нтѡ́нїа оу҆ч҃ни́къ,  ѻ҆́ч҃е, и҆́скреннїй, ꙗ҆́коже во́скъ и҆з̾ѡбразꙋ́емь,  всѧ́кꙋю и҆з̾ѡбрази́лъ є҆сѝ тогѡ̀ пои́стиннѣ  добродѣ́тель и҆ страда̑нїѧ. тѣ́мъ и҆ ꙗ҆́кѡ и҆лїа̀  сꙋгꙋ́бѡ, ꙗ҆́коже и҆но́мꙋ є҆лїссе́ю тебѣ̀ чꙋде́съ  благода́ть даде́сѧ, и҆ предвѣ́дѣнїѧ ѡ҆сїѧ́нїе и҆́стины (с.  474) полꙋчи́вшемꙋ. Ве́лїе положи́сѧ во все́мъ мі́рѣ  дѣѧ́нїе житїѧ̀ твоегѡ̀, воздвиза́ѧ спѧ́щыѧ въ поги́бельнѣй  про́пасти: тѣ́мже тѧ̀ почита́емъ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше,  препѣ́тый гдⷭ҇и, бж҃е ѻ҆тє́цъ на́шихъ, благослове́нъ  є҆сѝ. 
Свы́ше манове́нїемъ и҆ бж҃їею по́мощїю врагѝ  низложи́въ, побѣдоно́сецъ зовы́й бы́лъ є҆сѝ: препѣ́тый  гдⷭ҇и, бж҃е ѻ҆ц҃є́въ на́шихъ, благослове́нъ є҆сѝ. 
Ѡ҆чи́стивъ мглꙋ̀, ѿ страсте́й бы́вшꙋю,  безстра́стїѧ просвѣще́нїемъ ѡ҆зари́лсѧ є҆сѝ, зовы́й,  блаже́нне: препѣ́тый гдⷭ҇и, бж҃е ѻ҆ц҃є́въ на́шихъ,  благослове́нъ є҆сѝ. 
Оу҆ѧсни́въ дꙋ́шꙋ добродѣ́тельными благолѣ́потами,  красе́нъ добро́тою бг҃ꙋ бы́въ, пѣснопѣ́лъ є҆сѝ ра́дꙋѧсѧ:  препѣ́тый гдⷭ҇и, бж҃е ѻ҆ц҃є́въ на́шихъ, благослове́нъ  є҆сѝ. 
Бг҃оро́диченъ: 
Призыва́ѧ ны̀ плѣнє́нныѧ, дв҃о, во є҆́же бѣ́хомъ  въ нача́лѣхъ, во чре́во твоѐ всели́всѧ, воплоти́сѧ  человѣколю́бецъ гдⷭ҇и, бг҃ъ ѻ҆ц҃є́въ на́шихъ  бл҃гослове́нный. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ рождество̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Глаго́лы жи́зни вѣ́чныѧ, всебл҃же́нне, въ се́рдцы  твое́мъ прїе́мъ, пло́ть оу҆вѧди́лъ є҆сѝ: мі́рꙋ же  оу҆мертви́лсѧ є҆сѝ, и҆ въ живоно́снꙋю ме́ртвость  ѡ҆дѣ́ѧвсѧ, гдⷭ҇а по́йте, взыва́еши, и҆ превозноси́те є҆го̀  во всѧ̑ вѣ́ки. 
Ми́лостива бы́ти, бг҃оно́се, є҆ди́наго бл҃года́телѧ  молѝ, твою̀ всесвѧще́ннꙋю па́мѧть пра́зднꙋющымъ,  согрѣше́нїй (с. 475) ѡ҆ставле́нїе си̑мъ и҆спроша́ѧ: гдⷭ҇а  по́йте, дѣла̀, и҆ превозноси́те є҆го̀ во всѧ̑ вѣ́ки. 
Ма́нїємъ къ бг҃ꙋ непреста̑ннымъ внима́ѧ, и҆  ѿѻнꙋ́днагѡ ѡ҆сїѧ́нїѧ зарю̀ прїе́млѧ, свѣ́тъ  противосїѧ́ющїй проза́рный, ꙗ҆́кѡ зерца́ло, посыла́еши  пою́щымъ: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
На лѣ́ствицꙋ, къ небесѝ просте́ртꙋю, на не́йже  оу҆твержде́нъ ꙗ҆ви́сѧ гдⷭ҇ь, ѻ҆́ч҃е, возше́лъ є҆сѝ,  бж҃е́ственными восхожде́ньми при́снѡ пред̾ꙋспѣва́ѧ,  преподо́бне, до́ндеже дости́глъ є҆сѝ пою́щихъ: гдⷭ҇а  по́йте, дѣла̀, и҆ превозноси́те є҆го̀ во всѧ̑ вѣ́ки. 
Бг҃оро́диченъ: 
Пое́мъ тѧ̀, ѡ҆бра́дованнаѧ, бг҃а бо воплоще́нна  на́мъ родила̀ є҆сѝ. тѣ́мже бцⷣꙋ тѧ̀ всѝ и҆менꙋ́емъ,  бг҃опрїѧ́тнꙋю трапе́зꙋ, добро́тꙋ і҆а́кѡвлю: гдⷭ҇а по́йте,  дѣла̀, вопїю́ще, и҆ превозноси́те є҆го̀ во всѧ̑ вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Слеза́ми оу҆́бѡ по́стническими ни́вꙋ се́рдца  твоегѡ̀ напои́лъ є҆сѝ: ра́дꙋѧсѧ же, ѻ҆́ч҃е бг҃оно́се,  ны́нѣ въ ра́дости рꙋкоѧ̑ти собира́еши подвигѡ́въ по́чєсти:  тѣ́мже тѧ̀ всѝ оу҆блажа́емъ. 
Незаходи́мый возсїѧ̀ тебѣ̀ свѣ́тъ, и҆  присносꙋ́щное весе́лїе воспрїѧ̀: и҆дѣ́же ликꙋ́ѧ со а҆́гг҃лы  ѻ҆́крестъ цр҃ѧ̀ и҆ гдⷭ҇а, вѣ́рою соверша́ющыѧ па́мѧть  твою̀ помина́й, ѻ҆́ч҃е всеблаже́нне. 
Возмо́глъ є҆сѝ и҆збѣжа́ти де́мѡнѡвъ стрѣлѧ́нїѧ  и҆ кова́рствїй лꙋка́выхъ: спасе́сѧ, бл҃же́нне, дꙋша̀ твоѧ̀,  ст҃а̀, чиста̀ и҆ нескве́рна, наслѣ́дїѧ нбⷭ҇нагѡ сподо́бисѧ:  помина́й оу҆̀бо пою́щыѧ тѧ̀. 
Зако́номъ, ѻ҆́ч҃е, страда́льческимъ подвиза́лсѧ  є҆сѝ (с. 476) досто́йнѣ, и҆ побѣди́лъ є҆сѝ. тѣ́мже  тѧ̀ сла́вы вѣнце́мъ є҆ди́нъ бл҃годѣ́тель почтѐ, и҆  бжⷭ҇твеннагѡ свѣтоѧвле́нїѧ сподо́би, и҆ блаже́нныхъ  наслажде́нїй. 
Бг҃оро́диченъ: 
Ꙗ҆́кѡ всѣ́хъ тва́рей творца̀ ро́ждши, бг҃ома́ти,  превозшла̀ є҆сѝ всю̀ тва́рь бжⷭ҇твенною сла́вою, и҆  ст҃ы́нею, и҆ бл҃года́тїю, и҆ всѧ́кими добродѣ́тели  пе́рвшествы. тѣ́мже тѧ̀ всѝ велича́емъ. 
Свѣти́ленъ, подо́бенъ: Нб҃о ѕвѣзда́ми: 
А҆́гг҃льскагѡ житїѧ̀ жела́ѧ, оу҆дали́лъ є҆сѝ  тебѐ сама́го въ пꙋсты́нѧхъ, и҆ стра̑сти покори́въ  плотскі̑ѧ, равноа́гг҃ленъ показа́лсѧ є҆сѝ, ѻ҆́ч҃е на́шъ  бг҃оно́се. 
Сла́ва, и҆ ны́нѣ, бг҃оро́диченъ: 
Держа́внымъ твои́мъ покро́вомъ ѿ врагѡ́въ навѣ́та  твоѧ̑ рабы̑, чⷭ҇таѧ, соблюдѝ всѧ̑ ны̀ неврє́дны: тѧ́ бо  и҆́мамы є҆ди́нꙋ прибѣ́жище въ нꙋ́ждахъ. 
На стїхо́внѣ ѻ҆ктѡ́иха. Сла́ва, гла́съ д҃:  Просїѧ́ша дѡ́браѧ дѣла̀ твоѧ̑, ꙗ҆́кѡ со́лнце, на землѝ и҆  на нб҃сѝ, хрⷭ҇то́въ оу҆го́дниче мака́рїе: правосла́внѡ бо  проповѣ́далъ є҆сѝ на́мъ и҆́стиннꙋю и҆ непоро́чнꙋю вѣ́рꙋ  хрⷭ҇то́вꙋ. тѣ́мже моли́сѧ, преподо́бне ѻ҆́ч҃е, въ па́мѧти  твое́й, бг҃оно́се, дарова́ти на́мъ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Подо́бенъ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше: ꙳  сн҃е вожделѣ́нне, ꙳ ка́кѡ на дре́вѣ кре́стнѣмъ ꙳  повѣ́шенъ є҆сѝ, долготерпѣли́ве; ꙳ ка́кѡ рꙋ́ки и҆ но́ги  твоѧ̑, сло́ве, ꙳ пригвозди́шасѧ ѿ беззако́нныхъ, ꙳ и҆  кро́вь твою̀ и҆злїѧ́лъ є҆сѝ, влⷣко; 
На лїтꙋргі́и: Блажє́нна, ѻ҆ктѡ́иха, на д҃: и҆  ст҃а́гѡ пѣ́снь ѕ҃-ѧ, на д҃: и҆ всѧ̀ слꙋ́жба сегѡ̀ мѣ́сѧца  въ є҃і де́нь. 


(с. 477) 
Мѣ́сѧца тогѡ́же въ к҃-й де́нь. 
Прпⷣбнагѡ и҆ бг҃оно́снагѡ ѻ҆ц҃а̀ на́шегѡ є҆ѵѳѵ́мїа  вели́кагѡ. 
А҆́ще хо́щетъ настоѧ́тель, твори́мъ бдѣ́нїе. 
На ма́лѣй вече́рни стїхи̑ры на д҃, гла́съ а҃. Поⷣ:  Нбⷭ҇ныхъ чинѡ́въ: 
Нбⷭ҇ныѧ крꙋ́ги превозлетѣ́въ ꙳ добродѣ́телїю  бжⷭ҇твенною, всебл҃же́нне ѻ҆́ч҃е, ꙳ заше́лъ є҆сѝ во  мра́къ: ꙳ и҆́мже вои́стиннꙋ не въ гада́нїихъ, прпⷣбне, ꙳ но  во бл҃года́ти ꙗ҆ви́лсѧ є҆сѝ бж҃їей, ꙳ ѡ҆сїѧ̑нїѧ  воспрїе́млѧ. 
Два́жды. 
Добродѣ́тельми просвѣти́въ дꙋ́шꙋ и҆ оу҆́мъ, ꙳ къ  нб҃сѝ преста́вилсѧ є҆сѝ во хрⷭ҇то́во црⷭ҇твїе, ꙳  є҆ѵѳѵ́мїе требл҃же́нне, приносѧ̀ є҆мꙋ̀ болѣ́зней твои́хъ  рꙋкоѧ̑ти: ꙳ въ по́стницѣхъ просїѧ́въ, ꙗ҆́коже  свѣти́льникъ, ꙳ нестарѣ́емыѧ наслажда́ешисѧ пи́щи. 
Є҆диносꙋ́щнаѧ и҆́стиннѡ трⷪ҇ца безнача́льнаѧ, ꙳  дх҃а жили́ще въ тебѣ̀ возложи́вши, ꙳ свѣтлѣ́йша  свѣти́льника показа̀ тѧ̀, ꙳ бг҃оно́се є҆ѵѳѵ́мїе, ꙳  долевлекꙋ́щихъ всѣ́хъ преше́дъ, ꙳ на нб҃сѣ́хъ жили́ще  ѡ҆брѣ́лъ є҆сѝ. 
Сла́ва, гла́съ в҃: 
Преподо́бне ѻ҆́ч҃е, и҆зъ младе́нства добродѣ́тели  прилѣ́жнѡ ѡ҆бꙋчи́всѧ, ѻ҆рга́нъ бы́лъ є҆сѝ ст҃а́гѡ дх҃а,  и҆ ѿ негѡ̀ прїе́мъ чꙋде́съ дѣ́йство, оу҆вѣща́лъ є҆сѝ  человѣ́ки преѡби́дѣти сла̑дкаѧ: ны́нѣ же бж҃е́ственнымъ  свѣ́томъ чистѣ́е ѡ҆сїѧва́емь, просвѣтѝ и҆ на́шѧ мы̑сли,  є҆ѵѳѵ́мїе ѻ҆́ч҃е. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Лє́сти лꙋка́выхъ ꙳ де́мѡнѡвъ ѡ҆бличи́въ ꙳ креста̀  си́лою, ꙳ оу҆ѧсни́лъ є҆сѝ сла́вꙋ хрⷭ҇то́вꙋ, ꙳ ѻ҆́ч҃е  є҆ѵѳѵ́мїе. (с. 478) 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Взѧ́лсѧ є҆сѝ ꙗ҆́кѡ и҆лїа̀ ꙳ на колесни́цѣ  ѻ҆́гненнѣй, и҆ предстои́ши, бл҃же́нне, несре́дственнѡ  трⷪ҇цѣ, ꙳ є҆ѵѳѵ́мїе прекра́сне. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Носѧ̀ въ рꙋка́хъ твои́хъ, ꙳ ѻ҆́ч҃е, крⷭ҇тъ гдⷭ҇ень,  ꙳ дє́мѡнскаѧ мечта̑нїѧ ꙳ до конца̀, є҆ѵѳѵ́мїе, и҆стреби́лъ  є҆сѝ. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, ꙳ ра́дость мі́ра прїи́мшаѧ, ꙳ хрⷭ҇та̀  жизнода́вца, ꙳ и҆ преста́вльшаѧ печа́ль, ꙳ дв҃о, прамт҃рнюю. 
На вели́цѣй вече́рни пое́мъ, Бл҃же́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ: поста́вимъ стїхѡ́въ и҃, и҆  пое́мъ стїхи̑ры, гла́съ а҃. Подо́бенъ: Всехва́льнїи  мꙋ́чєницы: 
Ѻ҆́ч҃е є҆ѵѳѵ́мїе, ꙳ твоѐ ржⷭ҇тво̀ предвозвѣстѝ  ꙳ посла́нный нбⷭ҇ный а҆́гг҃лъ, ꙳ ꙗ҆́кѡ прозѧ́бшагѡ и҆зъ  чре́ва непло́дныѧ і҆ѡа́нна: ꙳ тогѡ́ бо ꙗ҆ви́лсѧ є҆сѝ  ревни́тель, ꙳ и҆ є҆динонра́венъ нестѧжа́тель бездо́мный, ꙳  ꙗ҆́кѡ крⷭ҇ти́тель, ꙳ и҆ въ гора́хъ пита́ѧсѧ, ꙳ просїѧ́въ  безмѣ́рными чꙋдесмѝ. 
Ѻ҆́ч҃е є҆ѵѳѵ́мїе, ꙳ пло́дъ прозѧ́блъ є҆сѝ  оу҆́бѡ непло́дства, ꙳ но ꙗ҆ви́лсѧ є҆сѝ вои́стиннꙋ  многоча́денъ: ꙳ ѿ сѣ́мене бо дꙋхо́внагѡ твоегѡ̀ ꙳  мона́шествꙋющихъ напо́лнисѧ пꙋсты́нѧ, ꙳ ꙗ҆́же пе́рвѣе  непрохо́дна. ꙳ И҆ ны́нѣ молѝ, дарова́ти дꙋша́мъ на́шымъ ꙳  ми́ръ и҆ ве́лїю млⷭ҇ть. 
Ѻ҆́ч҃е є҆ѵѳѵ́мїе, ꙳ твоѐ житїѐ преизѧ́щно, ꙳ и҆  вѣ́ра вои́стиннꙋ правосла́вна: ꙳ и҆́бо ѿ дѣѧ́нїѧ къ  высоча́йшемꙋ зрѣ́нїю дости́глъ є҆сѝ, ꙳ премꙋ́дрости бы́въ  жили́ще, ꙳ во двою̀ є҆стєствꙋ̀ є҆ди́наго чествꙋ́ѧй ѿ  трⷪ҇цы хрⷭ҇та̀: ꙳ є҆го́же молѝ ꙳ ѡ҆ дꙋша́хъ на́шихъ. 
Ѻ҆́ч҃е є҆ѵѳѵ́мїе, ꙳ стрⷭ҇те́й ѻ҆́бщникъ бы́въ ꙳  на крестѣ̀ распросте́ршагѡсѧ, ꙳ ты̀ поще́нїемъ ꙳  воскресе́нїю же є҆гѡ̀ (с. 479) и҆ сла́вѣ ꙳ соѻбра́зенъ  вои́стиннꙋ бы́лъ є҆сѝ. ꙳ Є҆го́же ны́нѣ молѝ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
И҆́ны стїхи̑ры, гла́съ д҃. Подо́бенъ: Зва́нный  свы́ше: 
И҆́же и҆з̾ чре́ва ма́тернѧ ѡ҆свѧще́нъ, ꙳ є҆гда̀  всеви́дѧщее ѻ҆́ко, ꙳ предложе́нїе и҆ клоне́нїе ꙳ къ  лꙋ́чшымъ ведꙋ́щее, ꙳ невозвра́тнѡ твоѐ прови́дѣ, ꙳ тогда̀,  всебл҃же́нне, да́ръ бг҃ода́ненъ, ꙳ благодꙋ́шїѧ тезоимени́тый  возвѣсти́въ тѧ̀, ꙳ роди́телей разрѣша́етъ сѣ́тованїе: ꙳  тѣ́мже ѿ младе́нства произведе́нъ, ꙳ бл҃годѣ́телю бг҃ꙋ  благоꙋгоди́лъ є҆сѝ. ꙳ Є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Два́жды. 
И҆́же дарова́нїй ꙳ бжⷭ҇твенныхъ и҆спо́лненъ, ꙳ тѧ̀  ꙗ҆́кѡ нескве́рненно зерца́ло, ѻ҆́ч҃е, ꙳ ѡ҆брѣ́тъ  хрⷭ҇то́съ бжⷭ҇твенныхъ ꙗ҆вле́нїй, ꙳ свѣ́тлымъ сїѧ́нїемъ ꙳  своегѡ̀ свѣ́та тебѣ̀ и҆з̾ѡблиста̀: ꙳ ѿѻнꙋ́дꙋже  и҆сцѣле́нїй ѻ҆би́ленъ ꙗ҆ви́лсѧ є҆сѝ и҆сто́чникъ, ꙳  препита́тель же а҆́лчꙋщихъ, ꙳ и҆ жа́ждꙋщихъ ѡ҆дожде́ньми  напаѧ́ѧй жела́нїе, ꙳ дꙋшє́вныѧ же зало́ги зрѧ̀, ꙳ сло́вомъ,  мꙋ́дре, лꙋ́чшыѧ сотвори́лъ є҆сѝ бг҃ꙋ. ꙳ то́же молѝ, ꙳  спастѝ и҆ просвѣти́ти дꙋ́шы на́шѧ. 
Зрѣ́нїемъ и҆ дѣѧ́нїемъ просїѧ́въ, ꙳ твоѐ оу҆́бѡ  равноа́гг҃льное житїѐ, ꙳ пра́вило добродѣ́тели, ꙳ и҆  ѻ҆́бразъ и҆звѣ́стнѣйшїй, ꙳ и҆зволѧ́ющихъ бг҃ꙋ слꙋжи́ти въ  соверше́нствѣ. ꙳ Твое́ же бг҃омꙋ́дрое сло́во, є҆ѵѳѵ́мїе, ꙳  трⷪ҇цꙋ чествова́ти наꙋчѝ: ꙳ хрⷭ҇та́ же є҆ди́наго во двою̀  є҆стєствꙋ̀ познава́ема, ꙳ и҆ собо́ры равночи́слєнныѧ, ꙳  четвери̑цы є҆ѵⷢ҇лїй хрⷭ҇то́выхъ. ꙳ Є҆го́же молѝ, спастѝ  и҆ просвѣти́ти дꙋ́шы на́шѧ. 
Сла́ва, гла́съ г҃: 
Ѡ҆сщ҃е́нъ бы́въ бг҃ꙋ и҆з̾ чре́ва мт҃рнѧ, ꙗ҆́кѡ  дрꙋгі́й самꙋи́лъ, ѻ҆́ч҃е є҆ѵѳѵ́мїе, тезоимени́тно бы́лъ  є҆сѝ благодꙋ́шїе вѣ́рныхъ, мона́шествꙋющихъ же́злъ и҆  оу҆твержде́нїе, ст҃а́гѡ дх҃а чи́стое жили́ще. и҆спросѝ  на́мъ, чтꙋ́щымъ тѧ̀, ве́лїю ми́лость. (с. 480) 
И҆ ны́нѣ, бг҃оро́диченъ: Ка́кѡ не диви́мсѧ: 
Вхо́дъ. Прокі́менъ днѐ. Чтє́нїѧ г҃. Ли́стъ рн҃а. 
На лїті́и стїхи̑ры, гла́съ в҃. Самогла́сны.  Ге́рманово: 
Благодꙋ́шствꙋйте, глаго́лаше роди́телємъ а҆́гг҃лъ  гдⷭ҇ень, ꙗ҆́кѡ ѻ҆троча̀ и҆з̾ чре́слъ роди́тсѧ ва́мъ,  благодꙋ́шствїѧ тезоиме́нно. Зача́лсѧ же є҆сѝ во чре́вѣ,  носѧ̀ тѣ̑мъ ѡ҆бѣтова́нїе: и҆ ѿ пеле́нъ мл҃твою  воспита́лсѧ є҆сѝ, ѻ҆́ч҃е є҆ѵѳѵ́мїе. 
Стꙋді́тово: 
Оу҆крѣпи́въ оу҆́мъ ра́зꙋмомъ бжⷭ҇твеннымъ,  ѻ҆́ч҃е є҆ѵѳѵ́мїе, преходѧ̑щаѧ прете́клъ є҆сѝ, ника́коже  оу҆диви́всѧ земны̑мъ, въ ско́рбехъ оу҆́бѡ велемꙋ́дръ  ꙗ҆ви́всѧ, и҆ до́блественнѣйшїй, въ постѣ́ же и҆  благодꙋ́шїи смире́нъ и҆ кро́токъ. И҆ присꙋ́щагѡ житїѧ̀  нестоѧ́ннꙋю пꙋчи́нꙋ ꙗ҆́вѣ преплы́лъ є҆сѝ, въ  бл҃гоꙋти́шное приста́нище дости́гъ, хрⷭ҇та̀ молѝ,  поми́ловати дꙋ́шы на́шѧ. 
Сꙋ́щыѧ въ житїѝ вє́щи презрѣ́лъ є҆сѝ, ѻ҆́ч҃е  є҆ѵѳѵ́мїе, ꙗ҆́кѡ вы́шнѧгѡ житїѧ̀ возжела́вый, бога́тства  возгнꙋша́лсѧ є҆сѝ, ѡ҆дѣ́ѧвсѧ въ смире́нїе, пи́щꙋ  возненави́дѣлъ є҆сѝ, и҆ ѡ҆блобыза́лъ є҆сѝ воздержа́нїе,  непра́вдꙋ ѿри́нꙋлъ є҆сѝ, пра́вдꙋ погна́лъ є҆сѝ.  тѣ́мже, ѻ҆́ч҃е прпⷣбне, помѧнѝ и҆ на́съ въ преподо́бныхъ  моли́твахъ твои́хъ ко гдⷭ҇ꙋ. 
Сла́ва, гла́съ д҃: 
Просїѧ́ша дѡ́браѧ дѣла̀ твоѧ̑, ꙗ҆́кѡ со́лнце, на  землѝ и҆ на нб҃сѝ, хрⷭ҇то́въ оу҆го́дниче є҆ѵѳѵ́мїе:  правосла́внѡ бо проповѣ́далъ є҆сѝ на́мъ и҆́стиннꙋю и҆  непоро́чнꙋю вѣ́рꙋ хрⷭ҇то́вꙋ. тѣ́мже моли́сѧ, прпⷣбне  ѻ҆́ч҃е, въ па́мѧти твое́й, бг҃оно́се, дарова́ти на́мъ  ве́лїю ми́лость. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ, по́стникѡвъ: 
Ра́дꙋйсѧ, ꙗ҆́кѡ благодꙋ́шїѧ нача́ло цр҃кве бы́въ,  ѻ҆́ч҃е прпⷣбне: твои́мъ бо ржⷭ҇тво́мъ всѧ̑ є҆реті́чєскаѧ  стремлє́нїѧ (с. 481) ѿ бж҃їѧ про́мысла ѿрази́шасѧ.  тѣ́мже тебѐ тезоимени́тна и҆менꙋ́етъ є҆ѵѳѵ́мїа: нбⷭ҇ныхъ  оу҆́бѡ сꙋще́ствъ чи́ны ра́дости и҆спо́лнилъ є҆сѝ житїѧ̀  свѣ́тлостїю, съ ни́миже и҆ водворѧ́ѧсѧ, и҆ свѣ́та  и҆сполнѧ́ѧсѧ, всебл҃же́ннагѡ и҆ бжⷭ҇твеннагѡ наслажда́ѧсѧ  ѡ҆сїѧ́нїѧ, хрⷭ҇та̀ ны́нѣ молѝ, дꙋша́мъ на́шымъ да́ти  ве́лїю ми́лость. 
Сті́хъ: Честна̀ пред̾ гдⷭ҇емъ сме́рть преподо́бныхъ  є҆гѡ̀. 
Жезло́мъ кре́стнымъ оу҆тверди́всѧ, беззако́нїѧ  пото́ки и҆зсꙋши́лъ є҆сѝ: пото́комъ же сла́дости  бжⷭ҇твенныѧ, и҆ раѧ̀ и҆сто́чникомъ мы́сленнѡ, всеблаже́нне,  напаѧ́емь, и҆сто́чники спаси́тєльныѧ въ пꙋсты́ни показа́лъ  є҆сѝ: стрꙋѧ́ми же бж҃е́ственнагѡ дх҃а, преподо́бне,  оу҆тꙋчнѧ́емь ꙗ҆́коже фі́нїѯъ, восте́клъ є҆сѝ на  высотꙋ̀ нбⷭ҇нꙋю, и҆ сто́лпъ ѻ҆гнезра́ченъ ꙗ҆ви́лсѧ є҆сѝ,  бг҃омꙋ́дре, и҆ по́лнъ свѣтови́днагѡ ѡ҆сїѧ́нїѧ. хрⷭ҇та̀  оу҆̀бо молѝ, дꙋша́мъ на́шымъ да́ти ве́лїю ми́лость. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Вои́стиннꙋ да́же до ски́нїи чꙋ́дны, да́же до до́мꙋ  бж҃їѧ, всебл҃же́нне, проше́лъ є҆сѝ ра́дованїемъ и҆  весе́лїемъ дꙋшѝ, и҆дѣ́же шꙋ́мъ, ѻ҆́ч҃е, пра́зднꙋющихъ  красе́нъ оу҆слы́шавъ, и҆ сла́дкагѡ пѣ́нїѧ, и҆  неизрече́ннагѡ наслажде́нїѧ, и҆ красоты̀ бы́въ во  прича́стїи, є҆ѵѳѵ́мїе: є҆го́же є҆ди́наго жела́ѧ, пло́ть  оу҆мертви́лъ є҆сѝ, є҆́же и҆ полꙋчи́лъ є҆сѝ,  бжⷭ҇твенно. пра́вдою оу҆краша́емь: хрⷭ҇та̀ молѝ,  подаю́щаго мі́рꙋ ве́лїю ми́лость. 
Сла́ва, гла́съ то́йже: 
Преподо́бне ѻ҆́ч҃е, не да́лъ є҆сѝ сна̀ твои̑мъ  ѻ҆чесє́мъ, нижѐ вѣ́ждѡмъ твои̑мъ дрема́нїѧ, до́ндеже  дꙋ́шꙋ и҆ тѣ́ло ѿ страсте́й свободи́лъ є҆сѝ, и҆ тебѐ  оу҆гото́валъ є҆сѝ дх҃а жили́ще, прише́дъ бо хрⷭ҇то́съ со  ѻ҆ц҃е́мъ ѻ҆би́тель въ тебѣ̀ сотворѝ: и҆ є҆диносꙋ́щныѧ  трⷪ҇цы оу҆го́дникъ бы́въ, (с. 482) великопроповѣ́дниче  ѻ҆́ч҃е на́шъ є҆ѵѳѵ́мїе, моли́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Бл҃жи́мъ тѧ̀, бцⷣе дв҃о,  и҆ сла́вимъ вѣ́рнїи: 
На бл҃гослове́нїи хлѣ́бѡвъ тропа́рь, гла́съ д҃: 
Весели́сѧ, пꙋсты́нѧ неражда́ющаѧ, благодꙋ́шствꙋй,  неболѧ́щаѧ, ꙗ҆́кѡ оу҆мно́жи тебѣ̀ ча̑да мꙋ́жъ жела́нїй  дх҃о́вныхъ, бл҃гоче́стїемъ насади́въ, воздержа́нїемъ  воспита́въ добродѣ́телей въ соверше́нство. тогѡ̀  моли́твами, хрⷭ҇тѐ бж҃е, оу҆мирѝ живо́тъ на́шъ. 
Два́жды. 
Бцⷣе дв҃о, ра́дꙋйсѧ: є҆ди́ножды. 
На оу҆́трени, на Бг҃ъ гдⷭ҇ь, тропа́рь ст҃а́гѡ,  два́жды. Сла́ва, и҆ ны́нѣ, бг҃оро́диченъ: Є҆́же ѿ  вѣ́ка оу҆тае́нное: 
По а҃-й стїхоло́гїи сѣда́ленъ, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Свѣ́томъ сїѧ́ѧ непристꙋ́пнымъ, ꙗ҆́кѡ ѕвѣзда̀,  просїѧ́лъ є҆сѝ въ пꙋсты́нѧхъ, оу҆че́ньми просвѣща́ѧ,  є҆ѵѳѵ́мїе, несомнѣ́нною дꙋше́ю пристꙋпа́ющыѧ къ тебѣ̀. 
Два́жды. 
Сла́ва, и҆ ны́нѣ, бг҃оро́диченъ: 
Въ кро́въ тво́й, всечⷭ҇таѧ дв҃о, прибѣга́ющихъ,  мольбꙋ̀ прїе́мши ѿ на́съ, не преста́й молѧ́щисѧ  чл҃вѣколю́бцꙋ, спастѝ рабы̑ твоѧ̑. 
По в҃-й стїхоло́гїи сѣда́ленъ, гла́съ є҃. Поⷣ:  Собезнача́льное сло́во: 
Попече́нїй житїѧ̀ ѿве́ргсѧ, и҆ а҆́гг҃льское житїѐ  воспрїи́мъ, воздержа́нїемъ дꙋ́шꙋ оу҆добри́лъ є҆сѝ, и҆  чꙋде́съ ѿ бг҃а бл҃года́ть прїѧ́лъ є҆сѝ бога́тнѡ,  є҆ѵѳѵ́мїе бг҃оно́се, ѡ҆ на́съ моли́сѧ бл҃гоче́стнѡ  восхвалѧ́ющихъ тѧ̀. 
Два́жды. 
Сла́ва, и҆ ны́нѣ, бг҃оро́диченъ: 
Всест҃а́ѧ дв҃о, поми́лꙋй на́съ, прибѣга́ющихъ  вѣ́рою къ тебѣ̀ благоꙋтро́бнѣй, и҆ просѧ́щихъ те́плагѡ  твоегѡ̀ застꙋпле́нїѧ: мо́жеши бо, ꙗ҆́кѡ бл҃га́ѧ, всѧ̑  спастѝ, ꙗ҆́кѡ (с. 483) сꙋ́щи мт҃и бг҃а вы́шнѧгѡ, мт҃рнїѧ  твоѧ̑ мл҃твы при́снѡ оу҆потреблѧ́ющи, бг҃облагода́тнаѧ. 
По полѷеле́и сѣда́ленъ, гла́съ и҃ Подо́бенъ:  Премꙋ́дрости: 
Нищетꙋ̀ и҆́стиннѡ на́съ ра́ди ѿ дв҃ы ро́ждшагѡсѧ  воспрїи́мъ, вмѣни́лъ є҆сѝ привре́мєннаѧ, ꙗ҆́кѡ травꙋ̀,  блаже́нне: разꙋ́мнагѡ бо дре́ва вкꙋси́въ, преподо́бне,  мона́шествꙋющихъ показа́лсѧ є҆сѝ оу҆чи́тель бжⷭ҇твенъ.  тѣ́мже и҆ къ ре́вности а҆́гг҃льскагѡ жи́тельства воздви́глъ  є҆сѝ всѧ̑, и҆ къ ра́зꙋмꙋ вѣ́ры, знаменоно́сне є҆ѵѳѵ́мїе,  ѻ҆́ч҃е на́шъ, молѝ хрⷭ҇та̀ бг҃а прегрѣше́нїй ѡ҆ставле́нїе  дарова́ти пра́зднꙋющымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́меннѡ  ро́ждшꙋю бг҃а пло́тїю, всѝ оу҆бл҃жа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ всест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти покланѧ́ющымсѧ вѣ́рою всест҃о́мꙋ ржⷭ҇твꙋ̀  твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а, зача́ло  м҃г. 
По н҃-мъ ѱалмѣ̀, стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, дє́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀  непоро́чнѡ поревнова́лъ є҆сѝ. Дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. (с. 484) 
Канѡ́нъ бцⷣы со і҆рмосо́мъ на ѕ҃: и҆ ст҃а́гѡ два̀  канѡ́на, на и҃: 
Канѡ́нъ преподо́бнагѡ, є҆гѡ́же краегране́сїе со  і҆рмоса́ми: 
Бога́тство ꙗ҆ви́лсѧ є҆сѝ земноро́дныхъ,  є҆ѵѳѵ́мїе. І҆ѡа́нна дамаскина̀. 
Гла́съ д҃. Пѣ́снь а҃. І҆рмо́съ: 
Нѣ́сть тебѣ̀ подо́бенъ, препросла́вленный гдⷭ҇и,  рꙋко́ю бо крѣ́пкою и҆зба́вилъ є҆сѝ лю́ди, ꙗ҆̀же стѧжа́лъ  є҆сѝ, чл҃вѣколю́бче. 
Разрѣша́еши сѣ́тованїе пресла́внѡ ро́ждшымъ тѧ̀,  ѿ бг҃а ѡ҆бѣща́нъ бы́въ, и҆ пре́жде рожде́нїѧ твоегѡ̀  да́ръ, благодꙋ́шїѧ тезоимени́тъ. 
Вопїе́тъ благода́рственное цр҃ковь, преподо́бне,  прїе́мши тѧ̀ прозѧбе́нїе ѿ бг҃а, ми́рнагѡ благодꙋ́шїѧ  предвозвѣсти́тельное. 
Дрꙋгі́й канѡ́нъ преподо́бнагѡ, є҆гѡ́же  краегране́сїе. 
Твои́ми моли́твами, всебл҃же́нне, свѣ́тъ мнѣ̀  пода́ждь. Ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Мл҃твами твои́ми и҆ мольба́ми оу҆молѧ́й бг҃а,  мра́чный ѻ҆́блакъ оу҆ны́нїѧ моегѡ̀, всеблаже́нне, разорѝ,  благодꙋ́шїѧ сы́й и҆ оу҆тѣше́нїѧ и҆спо́лненъ, всецр҃ю̀  предстоѧ̀. 
И҆́нъ нѣ́кїй но́вый самꙋи́лъ бг҃ода́ненъ, и҆  пре́жде зача́тїѧ ѡ҆бѣща́нъ бы́въ, ѻ҆́ч҃е, всѣ̑мъ  ꙗ҆ви́лсѧ є҆сѝ цр҃квамъ, преподо́бне, тезоиме́нно зва́нїе,  по ѻ҆боемꙋ̀ приводи́мь быва́ѧ благодꙋ́шїѧ свѣ́тлостїю. 
Моли̑твы и҆ молє́нїѧ дѣ́юще твоѝ роди́телїе къ  бг҃ꙋ, да́ръ бжⷭ҇твенный тѧ̀ прїе́млютъ и҆ свѣтоно́сно  прозѧбе́нїе, рождество́мъ возвѣща́юща благоче́стїѧ  ѡ҆сїѧ́нїе и҆ є҆́реси ѡ҆бличе́нїе. 
Ты̀ и҆з̾ дѣ́тства ѡ҆свѧти́лсѧ є҆сѝ, преподо́бне,  да́вшемꙋ бг҃ꙋ, и҆ къ немꙋ̀ зрѧ̀, и҆ наставлѧ́емь  животво́рными (с. 485) повелѣ́ньми є҆гѡ̀, бг҃оно́се, къ  высотѣ̀ взѧ́лсѧ є҆сѝ превысо́цѣй добродѣ́телей вѣ́рою. 
Бг҃оро́диченъ: 
Тѧ̀, бг҃омт҃и, предста́тельство и҆мꙋ́ще, не  оу҆бои́мсѧ врагѡ́въ ѡ҆полче́нїѧ, сопроти́вѧщихсѧ  бл҃гоче́стнѡ сла́вѧщымъ и҆з̾ тебє̀ рожде́ннаго, бг҃а  всѣ́хъ и҆ гдⷭ҇а, є҆го́же за ны̀ оу҆молѝ. 
Катава́сїа: Сꙋ́шꙋ глꙋбороди́тельнꙋю зе́млю: 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо ст҃ъ, па́че тебє̀, чл҃вѣколю́бче. 
Тѧ̀ ро́ждшаѧ, а҆́ннѣ поревнова́вши, преподо́бнаго,  ꙗ҆́кѡ дре́вле самꙋи́ла, же́ртвꙋ жи́вꙋ приведѐ бг҃ꙋ,  просла́вившемꙋ ю҆̀ пре́жде зача́тїѧ. 
Бога́тою къ бг҃ꙋ любо́вїю воспалѧ́емь, по́мысломъ  всеблагочести́вымъ стра̑сти оу҆держа́лъ є҆сѝ,  преподо́бне. тѣ́мже бж҃е́ственнаѧ бл҃года́ть на тебѣ̀  воспочи́ла є҆́сть. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ, ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Ѿ непло́дныѧ ро́ждсѧ, дх҃о́внагѡ благопло́дїѧ  земледѣ́латель многоро́днѣйшїй ꙗ҆ви́лсѧ є҆сѝ, те́рнїе  посѣка́ѧ нече́стїѧ, прпⷣбне, и҆ благоче́стїѧ сѣ́мѧ  бжⷭ҇твенно вмета́ѧ. 
Сщ҃еннодѣйстви́теленъ преесте́ственныхъ и҆  та́инственныхъ зрѣ́нїй, бг҃оно́се, бы́въ, невѣ̑рныѧ  приводѧ̀ хрⷭ҇тꙋ̀, бг҃олѣ́пнѡ вѣ́рꙋющыѧ оу҆чє́нїи  твои́ми, ѻ҆́ч҃е, наꙋча́ємыѧ лꙋ́чшымъ. 
Цѣломꙋ́дрѣйшимъ по́мысломъ и҆ благочести́вымъ  ѡ҆держи́мь текꙋ́щихъ и҆ тлѣ́емыхъ а҆́бїе, вѣ́чнꙋю жи́знь  и҆ сла́дость пред̾избра́лъ є҆сѝ, воздержа́нїемъ кра́йнимъ  пло́ть оу҆мертви́въ, є҆ѵѳѵ́мїе. (с. 486) 
Ѻ҆гнепа́льною дꙋше́ю и҆ оу҆ѧ́звленною любо́вїю  хрⷭ҇то́вою ѻ҆гнепа́льныхъ лови́твъ де́мѡнскихъ и҆збѣ́гъ,  росода́тельною бл҃года́тїю просвѣти́лсѧ є҆сѝ, ѻ҆́ч҃е,  знаменоно́сецъ бы́въ. 
Бг҃оро́диченъ: 
Речє́нїѧ бжⷭ҇твенныхъ прⷪ҇ро́кѡвъ и҆ тѣ́хъ  проро́чєствїѧ запеча́тала є҆сѝ, ро́ждши сло́во,  гл҃го́лющее чрез̾ тѣ́хъ: и҆ тѣ́хъ и҆спо́лнившаѧ  бг҃оглагѡ́ланїѧ всѧ̑, бл҃гослове́ннаѧ, всенепоро́чнаѧ. 
Катава́сїа: Оу҆тверже́нїе на тѧ̀ надѣ́ющихсѧ: 
Сѣда́ленъ, гла́съ и҃. Подо́бенъ: Премꙋ́дрости: 
Воздержа́нїѧ є҆ле́емъ дꙋше́внꙋю и҆спо́лнилъ є҆сѝ  лампа́дꙋ дх҃о́внѣ, жела́ѧ присносвѣ́тлое жениха̀ твоегѡ̀  прише́ствїе: моли́твами бо́дренными соблю́лъ є҆сѝ,  прпⷣбне, и҆ въ черто́зѣ сегѡ̀ весели́шисѧ, бл҃же́нне.  тѣ́мже досто́йнѡ сла́дость прїѧ́лъ є҆сѝ, и҆́стиннѡ  присноживо́тное чꙋде́съ дѣ́йствїе, бг҃оно́се є҆ѵѳѵ́мїе.  Молѝ хрⷭ҇та̀ бг҃а, прегрѣше́нїй ѡ҆ставле́нїе дарова́ти  пра́зднꙋющымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Благода́рственное похвале́нїе до́лжнѣ, ꙗ҆́коже  вдова̀ ѻ҆́наѧ два̀ лє́пта, приношꙋ̀ тебѣ̀, влⷣчце, ѡ҆  всѣ́хъ дарова́нїихъ твои́хъ: ты́ бо ꙗ҆ви́ласѧ є҆сѝ  покро́въ кꙋ́пнѡ и҆ по́мощь, напа́стей и҆ скорбе́й при́снѡ  мѧ̀ и҆з̾е́млющи. тѣ́мже ꙗ҆́кѡ ѿ среды̀ горѧ́щїѧ пе́щи  и҆зба́вивсѧ, ѡ҆скорблѧ́ющихъ мѧ̀, ѿ се́рдца взыва́ю  тебѣ̀: бцⷣе, помози́ ми, молѧ́щи хрⷭ҇та̀ бг҃а,  прегрѣше́нїй ѡ҆ставле́нїе да́ти мнѣ̀, тѧ́ бо и҆мѣ́ю  наде́ждꙋ ра́бъ тво́й. 
Пѣ́снь д҃. І҆рмо́съ: 
Приклони́лъ є҆сѝ, хрⷭ҇тѐ, низхожде́нїемъ твои́мъ  нб҃са̀ въ ра́зꙋмѣ, и҆ ꙗ҆ви́лсѧ є҆сѝ воплоще́нъ на  землѝ. тѣ́мъ всѝ вопїе́мъ: си́лѣ твое́й сла́ва,  чл҃вѣколю́бче. 
Сохрани́въ оу҆́мъ непрело́женъ, ѿ пеле́нъ  житїе́мъ восхожде́нїе показа́лъ є҆сѝ къ бг҃ꙋ: є҆мꙋ́же  приближа́ѧсѧ взима́лсѧ є҆сѝ ѿ си́лы, ѻ҆́ч҃е, въ си́лꙋ.  (с. 487) 
Вожделѣ́лъ є҆сѝ хрⷭ҇то́ва смире́нїѧ, пресе́льникъ  ѿсю́дꙋ ко гра́дꙋ бг҃опрїе́мномꙋ бы́въ, сраспѧ́тисѧ  ра́зꙋмомъ крⷭ҇то́мъ тебє̀ ра́ди пострада́вшемꙋ. 
Зако́ннѣ пострада́ти произволѧ́ѧ, совле́клсѧ є҆сѝ  житїѧ̀: на́гъ же противобо́рцꙋ сопле́тсѧ хрⷭ҇то́вымъ  подо́бїемъ, въ пꙋсты́ни ѡ҆долѣ́нїе воздви́глъ є҆сѝ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Всего̀ себѐ, ѻ҆́ч҃е, бг҃ꙋ ѡ҆свѧти́лъ є҆сѝ,  безсме́ртныѧ сла́вы жела́ѧ, и҆ къ немꙋ̀ поте́клъ є҆сѝ  те́плѣ, жи́тельствомъ непоро́чнымъ и҆ воздержа́нїемъ, и҆  житїѧ̀ свѣ́тлостїю, непреста́ннѡ взыва́ѧ: си́лѣ твое́й  сла́ва, чл҃вѣколю́бче. 
Ты̀ и҆сто́чникъ, прпⷣбне, благосты́ни возлюби́въ  все́ю си́лою, по́стникѡмъ бы́лъ є҆сѝ и҆сто́чникъ  бжⷭ҇твенныхъ дарова́нїй, жа́ждꙋщыѧ сїѧ̑ и҆сцѣлѧ́ѧ,  и҆сто́чники бо, ꙗ҆́коже дре́вле мѡѷсе́й въ пꙋсты́ни,  пресла́внѡ, всебл҃же́нне, и҆сточи́лъ є҆сѝ. 
Ꙗ҆ви́всѧ ѿ незаходи́мыхъ дх҃а, рабы̑нина ча̑да,  свободи́лъ є҆сѝ, сн҃ы бж҃їѧ достолѣ̑пны сїѧ̑ ѡ҆бновлѧ́ѧ  сн҃оположе́нїѧ креще́нїемъ: бж҃е́ственнагѡ бо предте́чи  подража́въ житїѐ, крести́тель показа́лсѧ є҆сѝ,  є҆ѵѳѵ́мїе. 
Ѿ бг҃а благода́тїю просвѣща́емь, невѣ́дꙋщымъ  позна́лсѧ є҆сѝ, є҆ѵѳѵ́мїе: не подоба́ше бо твое́й  добродѣ́тели вои́стиннꙋ въ пꙋсты́нѧхъ таи́тисѧ и҆  покрыва́тисѧ. тѣ́мже тѧ̀ свѣтоно́сна, ꙗ҆́кѡ свѣти́льника  всѣ̑мъ, влⷣка всѣ́хъ показа̀. 
Бг҃оро́диченъ: 
Ра́дꙋйсѧ, честна́ѧ: ра́дꙋйсѧ, дв҃о всечⷭ҇таѧ:  ра́дꙋйсѧ, горо̀, благода́тїю приѡсѣне́ннаѧ: ра́дꙋйсѧ,  ски́нїе: ра́дꙋйсѧ, (с. 488) кївѡ́те: ра́дꙋйсѧ, свѣ́щниче,  свѣ́тъ бжⷭ҇твенный носѧ́щаѧ: ра́дости бо неизрече́нныѧ и҆  дꙋ́шъ весе́лїѧ вѣ̑рнымъ хода́таица была̀ є҆сѝ. 
Катава́сїа: Покры́ла є҆́сть нб҃са̀: 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ. но  мы́ тѧ, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Себѐ покори́лъ є҆сѝ зако́нꙋ бж҃їю, тѣ́ло бо  твоѐ, ꙗ҆́кѡ дꙋше́вный, бг҃оно́се, ѻ҆рга́нъ порабо́тилъ  є҆сѝ, пло́ти мꙋдрова́нїе повинꙋ́въ дꙋ́хꙋ. 
Веселѧ́сѧ соверши́лъ є҆сѝ стезю̀ жи́зни, и҆ бж҃їй  стра́хъ въ себѣ̀ заче́нъ, спасе́нїе роди́лъ є҆сѝ  заблꙋжда́ємымъ, возсїѧ́вый, ꙗ҆́кѡ со́лнце, пꙋсты́нею  покрыва́емь. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
По́стникѡвъ бл҃гоче́стїѧ на нбⷭ҇нꙋю стезю̀,  є҆ѵѳѵ́мїе, предводи́лъ є҆сѝ, ѻ҆́ч҃е, и҆ къ наслѣ́дїю  неги́блющемꙋ, въ вы̑шнѧѧ возводѧ́й, сто́лпъ ѻ҆́гненный же  и҆ ѻ҆́блакъ ꙗ҆влѧ́емь заре́ю дх҃а. 
Врача̀ болѧ́щымъ ѕѣлѡ̀ ми́лостивна мі́рꙋ дарова́ тѧ  хрⷭ҇то́съ, ѻ҆́ч҃е, и҆ пита́телѧ а҆́лчꙋщымъ пресла́вна,  наказа́телѧ несмы́слєннымъ, цѣломꙋдри́телѧ  неразꙋмѣва́ющымъ, сирота́мъ и҆ ни́щымъ застꙋ́пника. 
Сострада́теленъ, ми́лостивъ, нра́въ смиренномꙋ́дрый  носѧ̀ бы́лъ є҆сѝ, страсте́й ѿсѣка́ѧ вины̀ бжⷭ҇твенными  оу҆чє́нїи, и҆ оу҆мꙋдрѧ́ѧ, ѻ҆́ч҃е, и҆ наказꙋ́ѧ  оу҆ченикѝ твоѧ̑, и҆ дꙋ́шъ и҆сцѣлѧ́ѧ недꙋ́ги. 
Всю́дꙋ лꙋчы̀ и҆спꙋща́ѧ чꙋде́съ твои́хъ, всѧ̑  просвѣти́лъ є҆сѝ: и҆ ꙗ҆́коже магни́тъ привле́клъ є҆сѝ  къ твои̑мъ (с. 489) оу҆че́нїємъ, назида́ѧ нра́вы и҆ дꙋ́шъ  зало́ги, проходѧ̀ дꙋшѝ чистото́ю. 
Бг҃оро́диченъ: 
И҆́стиннꙋю бцⷣꙋ вси́ тѧ проповѣ́дꙋемъ,  бг҃облаже́ннаѧ, твои́мъ ржⷭ҇тво́мъ тлѣ́ннагѡ и҆зба́вльшїисѧ  рождества̀, и҆ къ лꙋ́чшей па́ки жи́зни воззва́ни бы́вше, за  милосе́рдїе ми́лости бг҃а на́шегѡ. 
Катава́сїа: Ꙗ҆́кѡ ви́дѣ и҆са́їа: 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ и҆зъ  глꙋбины̀ возведѝ живо́тъ мо́й, многоми́лостиве. 
Ꙗ҆́коже дре́вле ѿро́ды рабы́нины, пакибытїѧ̀  ба́нею и҆ ны́нѣ сыноположи́въ, твои́ми моли́твами,  бг҃оно́се, сокрꙋшѝ и҆́го рабо́ты на́шеѧ. 
Положи́ тѧ премꙋ́дра строи́телѧ и҆ наказа́телѧ  безꙋ̑мнымъ, лꙋка́выхъ же дꙋхѡ́въ прогони́телѧ, бж҃їѧ,  бг҃оно́се, бл҃года́ть, дѣ́йственнѣ въ тѧ̀ все́льшаѧсѧ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ и҆зведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Велича́йшꙋю ѿ бг҃а вла́сть прїе́мъ, мно́жєства  вражде́бныхъ де́мѡнѡвъ ѿгна́лъ є҆сѝ, си́хъ стропо́тства  и҆сцѣлѧ́ѧ всѧ̑, вѣ́рою къ тебѣ̀ притека́ющыѧ. 
Блаже́нъ и҆́стиннѡ бы́лъ є҆сѝ, ѻ҆́ч҃е є҆ѵѳѵ́мїе,  нищетꙋ̀ богатотво́рнꙋю, и҆ пла́чь ра́достенъ стѧжа́въ,  преподо́бне: и҆́миже црⷭ҇тво нбⷭ҇ное наслѣ́довалъ є҆сѝ. 
Ѿри́нꙋлъ є҆сѝ сꙋ́щꙋю на землѝ че́сть и҆ сла́вꙋ  оу҆добоꙋвѧда́емꙋю, присносꙋ́щнꙋю же жи́знь и҆ наслѣ́дїе  нетлѣ́нное, всеблаже́нне, воспрїѧ́лъ є҆сѝ, въ се́лѣхъ  нбⷭ҇ныхъ всели́всѧ и҆звѣ́стнѣйше. 
Бг҃оро́диченъ: 
Госпожꙋ́ тѧ всѧ́ческихъ и҆ влⷣчцꙋ и҆менꙋ́емъ:  вои́стиннꙋ (с. 490) бо сꙋ́щаго бг҃а неизрече́ннѡ родила̀  є҆сѝ, всѧ̑ сотво́ршаго и҆ содержа́щаго и҆ ѡ҆б̾е́млющаго,  всенепоро́чнаѧ. 
Катава́сїа: Возопѝ къ тебѣ̀: 
Конда́къ, гла́съ и҃. Подо́бенъ: Ꙗ҆́кѡ нача́тки: 
Въ честнѣ́мъ рождествѣ̀ твое́мъ ра́дость тва́рь  ѡ҆брѣ́те, и҆ въ бж҃е́ственнѣй па́мѧти твое́й, преподо́бне,  благодꙋ́шїе прїѧ́тъ мно́гихъ твои́хъ чꙋде́съ: ѿ ни́хже  пода́ждь бога́тнѡ въ дꙋ́шы на́шѧ, и҆ ѡ҆чи́сти грѣхѡ́въ  сквє́рны, ꙗ҆́кѡ да пое́мъ: а҆ллилꙋ́їа. 
І҆́косъ: 
Ѿ лѣ́ностнагѡ се́рдца хвале́нїе ка́кѡ принесꙋ̀  ѻ҆каѧ́нный, оу҆жаса́юсѧ, и҆ воспою̀ вели́каго є҆ѵѳѵ́мїа.  Но сегѡ̀ надѣ́ѧвсѧ мольба́мъ, бл҃годꙋ́шїемъ и҆ тща́нїемъ  мно́зѣмъ пѣ́снь начнꙋ̀, и҆ всѣ̑мъ и҆зрекꙋ̀ тогѡ̀ житїѐ  и҆ рожде́нїе, и҆ ка́кѡ сегѡ̀ роди́телїе поѧ́хꙋ бг҃ꙋ:  а҆ллилꙋ́їа. 
Пѣ́снь з҃. І҆рмо́съ: 
Ю҆́нѡши трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Ви́дѣлсѧ є҆сѝ внꙋ́трь ѻ҆́блака, ѻ҆́ч҃е,  преесте́ственнымъ ѻ҆гне́мъ покрыва́емь, ꙗ҆́кѡ бж҃е́ственъ  вопїѧ̀ небеснотаи́нникъ: бл҃гослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
Подае́тъ тебѣ̀ преесте́ствєннаѧ, ѻ҆́ч҃е  содѣ́тель незави́стнѣ є҆стества̀, дꙋ́шъ же зало́ги  проѧвлѧ́ѧй причаща́ющихсѧ, преподо́бне, пло́ти гдⷭ҇а  твоегѡ̀. 
Є҆ди́наго и҆ по бж҃е́ственномъ воплоще́нїи  є҆диноро́днаго, во двою̀ є҆стєствꙋ̀, є҆ѵѳѵ́мїе,  чествꙋ́ѧ, вопїѧ́лъ є҆сѝ: бл҃гослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 491) 
Поще́нїѧ три́знище, свѧты́ни, ѻ҆́ч҃е, ѡ҆бꙋче́нїе  твоѐ показа́лъ є҆сѝ житїѐ, воздержа́нїемъ кра́йнимъ со  безпло́тными соединѧ́ѧсѧ, зовы́й, є҆ѵѳѵ́мїе: бл҃гослове́нъ  бг҃ъ ѻ҆тє́цъ на́шихъ. 
Ѻ҆рꙋ́жїе тѧ̀ ѻ҆бою́дꙋ ѻ҆стро̀ хрⷭ҇то́съ показа̀,  врагѡ́въ сердца̀ и҆ де́мѡнѡвъ закала́ющее полкѝ, и҆  пою́щихъ дꙋ́шы ѡ҆бвеселѧ́ющее: бл҃гослове́нъ бг҃ъ ѻ҆ц҃ъ  на́шихъ. 
Свѣ́та насыща́ѧсѧ трисо́лнечнагѡ, ѻ҆́ч҃е, свѣ́тъ  вторы́й прича́стїемъ пе́рвагѡ, соѡбразова́нъ ꙗ҆ви́лсѧ  є҆сѝ, є҆ѵѳѵ́мїе, зари̑ и҆спꙋща́ѧ пою́щымъ: благослове́нъ  бг҃ъ ѻ҆ц҃ъ на́шихъ. 
Бг҃оро́диченъ: 
Ꙗ҆́кѡ оу҆́тро возсїѧ́ла є҆сѝ, пра́вды сл҃нца  и҆мꙋ́ще, ѿ тмы̀ невѣ́дѣнїѧ мі́ръ ѡ҆чища́юща бг҃оразꙋ́мїѧ  заре́ю, є҆мꙋ́же пое́мъ: бл҃гослове́нъ бг҃ъ ѻ҆ц҃ъ на́шихъ. 
Катава́сїа: Тебѐ во ѻ҆гнѝ: 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ рождество̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Бг҃ꙋ себѐ ѡ҆свѧти́въ, и҆ вже́гъ со́вѣсти пе́щь,  всего̀ тѧ̀, є҆ѵѳѵ́мїе, ра́дꙋѧсѧ всежже́глъ є҆сѝ ꙗ҆́кѡ  же́ртвꙋ непоро́чнꙋ житїѐ, поѧ̀ хрⷭ҇тꙋ̀: гдⷭ҇а по́йте  дѣла̀, и҆ превозноси́те є҆го̀ во всѧ̑ вѣ́ки. 
Сыноположе́нъ бы́въ бл҃года́тїю бж҃е́ственною,  ꙗ҆́кѡ наслѣ́дїе бꙋ́дꙋщихъ вѣ́дѣнїе прїѧ́лъ є҆сѝ:  є҆стєства́ бо оу҆держа́въ, є҆стество̀ превозше́лъ є҆сѝ  прозна́тельнѣ, къ сбы́тїю тща́сѧ, є҆ѵѳѵ́мїе. гдⷭ҇а по́йте  дѣла̀, и҆ превозноси́те є҆го̀ во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ (с. 492) и҆зба́вителю  вопїѧ́ше: ѻ҆́троцы, благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Крѣпча́йшее стѧжа́въ жи́тельство, всебл҃же́нне, къ  высоча́йшемꙋ зрѣ́нїю дости́глъ є҆сѝ, прїѧ́телище бы́въ  вмѣсти́тельное дх҃а животво́рнагѡ, и҆ ѿтꙋ́дꙋ бога́тнѡ  текꙋ́щихъ дарова́нїй, поѧ̀ непреста́ннѡ: лю́дїе,  превозноси́те є҆го̀ во вѣ́ки. 
Пресели́всѧ дости́глъ є҆сѝ сїѡ́на краегра́дїе, въ  вѣ̑чныѧ же ѻ҆би́тєли доше́лъ є҆сѝ, и҆ наслѣ́дїе  нбⷭ҇ное ѿ твои́хъ болѣ́зней ѡ҆брѣ́тъ, со а҆́гг҃льскими  ликостоѧ̑нїи пое́ши: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Всесвѣ́телъ ꙗ҆́кѡ со́лнце, пꙋсты̑ни просвѣти́лъ  є҆сѝ, темнозра̑чныѧ ѿгна́лъ є҆сѝ де́мѡны, и҆ сто́лпъ  всесвѣ́тлый нб҃одосѧ́жꙋщїй бы́лъ є҆сѝ, чꙋдотво́рными  сїѧ̑нїи блиста́ѧй, непреста́ннѡ взыва́ѧ влⷣцѣ:  свѧще́нницы, воспо́йте, лю́дїе, превозноси́те во всѧ̑  вѣ́ки. 
Свѧще́ннѣйшими дѣѧ́ньми житїѧ̀ оу҆краша́емь,  нача́льнѣйшꙋю добродѣ́тель и҆спра́вилъ є҆сѝ, оу҆че́нїй  пра́востїю свѣ́телъ бы́въ, и҆ бг҃осло́вїѧ и҆звѣ́стнагѡ  сказа́тель, вопїѧ̀ непреста́ннѡ: свѧще́нницы, воспо́йте,  лю́дїе, превозноси́те во всѧ̑ вѣ́ки. 
Бг҃оро́диченъ: 
Невѣ́сто бж҃їѧ всенепоро́чнаѧ, къ тебѣ̀  прибѣга́ющыѧ плѣне́нїѧ страсте́й и҆схи́ти, и҆  самовла́стнꙋю свобо́дꙋ, влⷣчце, правосла́вныхъ цр҃квамъ  пода́ждь, вѣ́рою пѣснопою́щымъ: свѧще́нницы, воспо́йте,  лю́дїе, превозноси́те во всѧ̑ вѣ́ки. 
Катава́сїа: Нестерпи́момꙋ ѻ҆гню̀: 
Пѣ́снь ѳ҃. І҆рмо́съ: 
По ржⷭ҇твѣ́ тѧ, чⷭ҇таѧ, и҆ пре́жде рождества̀, и҆  въ рождествѣ̀, пречи́стаѧ, всѧ̀ тва́рь проповѣ́дꙋющи,  ꙗ҆́кѡ бцⷣꙋ и҆́стиннꙋю велича́емъ. 
И҆сцѣле́нїй тѧ̀ и҆сто́чника и҆ пре́жде сме́рти, и҆  въ ра́цѣ, (с. 493) преподо́бне, оу҆́спша цѣ́ла  ѡ҆брѣ́тше, ꙗ҆́кѡ побѣдоно́сца страда́льца блажи́мъ. 
Земно́мꙋ царю̀, и҆́же въ вы́шнихъ помо́щника  содѣ́ла тѧ̀ на ва́рвары, и҆ па́ствѣ твое́й, на разли̑чныѧ  и҆скꙋшє́нїѧ, ѻ҆́ч҃е преподо́бне. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ: тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Сказа̀ хрⷭ҇то́съ тебѣ̀, є҆́же къ немꙋ̀  многорачи́тельное, ѻ҆́ч҃е, разрѣше́нїе, ꙗ҆́коже мѡѷсе́ю  дре́вле бг҃ови́дцꙋ, є҆мꙋ́же подо́бникъ добродѣ́телїю  бы́въ, расто́ргнꙋлъ є҆сѝ мо́ре страсте́й, преше́лъ є҆сѝ  невозбра́ннѡ къ землѝ ѡ҆бѣтова́нїѧ, проти̑вныѧ побѣди́въ. 
Преста́вилсѧ є҆сѝ ꙗ҆́кѡ и҆лїа̀ ревни́тель,  добродѣ́телей ѣ҆́здѧ колесни́цею къ нб҃сѝ, и҆дѣ́же  жи́тельство ꙗ҆́вѣ твоѐ написа́сѧ, прпⷣбне, и҆ ны́нѣ  влⷣцѣ предстоѧ̀, помина́й вѣ́рою соверша́ющыѧ па́мѧть  твою̀ свѣтоно́снꙋю и҆ всесвѧще́ннꙋю. 
Житїѐ твоѐ, всебл҃же́нне, а҆́гг҃льское, и҆ жи́знь  твоѧ̀, бг҃омꙋ́дре, пресвѣ́тла, дꙋша́ же свѣтови́днѣйшаѧ  бг҃ови́дна, и҆ благочести́ва вѣ́ра твоѧ̀: бж҃е́ственныхъ бо  догма́тѡвъ сказа́тель бы́лъ є҆сѝ, бг҃оно́се, и҆  проповѣ́дникъ правосла́внагѡ оу҆че́нїѧ ꙗ҆ви́лсѧ є҆сѝ. 
Моле́бника тѧ̀ и҆ моли́твенника, къ бг҃ꙋ молѧ́щасѧ,  ѻ҆́ч҃е, проще́нїе грѣхѡ́въ и҆ долгѡ́въ мои́хъ ѿсѣче́нїѧ  просѧ́ща, бж҃е́ствєнныѧ принꙋжда́юща щедрѡ́ты, предлага́ю  оу҆се́рднѡ наде́жди, моли́твою твое́ю, бг҃омꙋ́дре,  оу҆твержда́емь. 
Бг҃оро́диченъ: 
Спаси́тельный бꙋ́ди мнѣ̀ сто́лпъ, чⷭ҇таѧ,  де́мѡнскимъ возбранѧ́ющь полкѡ́мъ, и҆ напа́стей молвꙋ̀ и҆  бѣ́дъ ѿгонѧ́щь, и҆ страсте́й наше́ствїе дале́че  прогонѧ́ющь, и҆ (с. 494) чи́стꙋ даѧ́й свобо́дꙋ, и҆  бж҃е́ственныхъ дарова́нїй ѻ҆би́льство да́рꙋѧй. 
Катава́сїа: Въ зако́нѣ сѣ́ни и҆ писа́нїй: 
Свѣти́ленъ. Подо́бенъ: Жєны̀ оу҆слы́шите: 
И҆зъ ложе́снъ ѡ҆свѧти́ тѧ бг҃ъ, ѻ҆́ч҃е преподо́бне,  ꙗ҆́кѡ і҆еремі́ю дре́вле и҆ самꙋи́ла, бг҃оно́се, прⷪ҇ро́ка  бж҃е́ственнаго показа́въ тѧ̀, чꙋдодѣ́йственнѣ є҆ѵѳѵ́мїе,  а҆́гг҃лѡвъ є҆диносе́льниче: съ ни́миже помина́й всѧ̑, тѧ̀  вѣ́рнѡ воспѣва́ющыѧ. 
Два́жды. 
Сла́ва, и҆ ны́нѣ, бг҃оро́диченъ: 
Гдⷭ҇ьственнѡ бцⷣꙋ тѧ̀ и҆сповѣ́дꙋемъ, влⷣчце,  тебє̀ ра́ди спа́сшїисѧ: и҆́бо бг҃а неизрече́ннѡ родила̀  є҆сѝ, разори́вшаго крⷭ҇то́мъ сме́рть, и҆ къ себѣ̀  привле́кша прпⷣбныхъ собо́ры: съ ни́миже тѧ̀ восхвалѧ́емъ,  дв҃о. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Прпⷣбне ѻ҆́ч҃е є҆ѵѳѵ́мїе, ꙳ ѡ҆ста́вивъ ꙗ҆̀же на  землѝ, ꙳ хрⷭ҇тꙋ̀ послѣ́довалъ є҆сѝ, ꙳ не предпоче́тъ,  сла́вне, тлѣ́нныхъ па́че бꙋ́дꙋщихъ: ꙳ въ пꙋсты́ни ꙗ҆́коже  во гра́дѣ живы́й, ꙳ де́мѡнскїѧ полкѝ погꙋби́лъ є҆сѝ. ꙳  ѽ кто̀ возмо́глъ бы и҆зрещѝ, присносла́вне, ꙳ твоеѧ̀ дꙋшѝ  вои́стиннꙋ теплотꙋ̀, ꙳ ꙗ҆́же ко гдⷭ҇ꙋ; 
Два́жды. 
Прпⷣбне ѻ҆́ч҃е є҆ѵѳѵ́мїе, ꙳ ты̀ показа́лсѧ є҆сѝ  пра́вило мона́шествꙋющихъ и҆ похвала̀, ꙳ правосла́вныхъ  оу҆слажде́нїе, ꙳ и҆ свѣ́тлый вселе́нныѧ свѣти́льникъ: ꙳  ле́стнагѡ бо врага̀ не оу҆жа́слсѧ є҆сѝ страхова́нїй, въ  пеще́рѣ живы́й. ꙳ ѽ дарова́нїѧ сꙋ́щагѡ въ тебѣ̀,  блаже́нне! ꙳ и҆́мже ꙗ҆́вѣ ꙳ всѧ́кꙋ попра́лъ є҆сѝ  де́мѡнѡвъ бро́вь. 
Прпⷣбне ѻ҆́ч҃е є҆ѵѳѵ́мїе, ꙳ ты̀ вои́стиннꙋ къ  бг҃ꙋ ꙳ дꙋ́шꙋ впери́лъ є҆сѝ, ꙳ и҆ поще́нїемъ, свѧ́те,  чꙋ̑вства ѡ҆чи́стивъ, ꙳ и҆ непреста́нными моли́твами,  всебл҃же́нне, ꙳ безсме́ртныѧ жи́зни сподо́билсѧ є҆сѝ. ꙳ ѽ  оу҆добре́нїе по́стникѡвъ пресла́вне! ꙳ тѧ́ бо хрⷭ҇то́съ  ра́дꙋѧсѧ прїѧ́тъ ꙳ въ невеще́ствєнныѧ ѻ҆би́тєли. (с. 495) 
Сла́ва, гла́съ то́йже: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ є҆ѵѳѵ́мїе: твое́ю бо стезе́ю вои́стиннꙋ  пра́вѡ ходи́ти позна́хомъ. Блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, преподо́бныхъ соприча́стниче и҆ првⷣныхъ: съ  ни́миже моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Влⷣчце, прїимѝ моли́твꙋ  ра̑бъ: 
Славосло́вїе вели́кое, и҆ ѿпꙋ́стъ. Ча́съ а҃-й. И҆  коне́чный ѿпꙋ́стъ. 
На лїтꙋргі́и, Блажє́нна, ѿ канѡ́на пѣ́снь г҃-ѧ и҆  ѕ҃-ѧ. Прокі́менъ, гла́съ з҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; А҆пⷭ҇толъ къ є҆вре́ємъ,  зача́ло тл҃є. А҆ллилꙋ́їа, гла́съ ѕ҃: Блаже́нъ мꙋ́жъ,  боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.  Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе лꙋкѝ, зача́ло к҃д. Прича́стенъ: Въ па́мѧть  вѣ́чнꙋю бꙋ́детъ пра́ведникъ: 


(с. 495) 
Мѣ́сѧца тогѡ́же въ к҃а-й де́нь. 
Прпⷣбнагѡ ѻ҆ц҃а̀ на́шегѡ маѯі́ма и҆сповѣ́дника: 
И҆ ст҃а́гѡ мч҃ника неофѵ́та: 
И҆ ст҃ы́хъ мꙋ́ченикѡвъ: є҆ѵге́нїа, кані́дїа,  оу҆алерїа́на и҆ а҆кѵ́лы. 
Слꙋ́жба и҆́хъ пое́тсѧ на повече́рїи. 
И҆ прпⷣбнагѡ ѻ҆ц҃а̀ на́шегѡ маѯі́ма гре́ка. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры маѯі́ма, на ѕ҃,  гла́съ д҃. Поⷣ: Ꙗ҆́кѡ до́блѧ: 
За милосе́рдїе бы́вша человѣ́ка, ꙳ ꙗ҆́кѡ  благоизво́ли, во двꙋ̀ хотѣ́нїихъ, ꙳ дѣ́йствахъ же  разꙋмѣва́ема, преподо́бне, ꙳ проповѣ́далъ є҆сѝ,  маѯі́ме, ꙳ загражда́ѧ скве́рныхъ ꙳ незатворє́ннаѧ  оу҆ста̀, ꙳ є҆диново́льна, (с. 496) є҆динодѣ́йственна  того̀ сла́вѧщихъ, ꙳ и҆скꙋше́нїемъ дїа́вольскимъ ꙳ ѕло́бꙋ  содѣ́лавшаго. 
Жи́лами оу҆че́нїй твои́хъ, ꙳ пѵ́рра, ѻ҆́ч҃е,  оу҆дави́лъ є҆сѝ, ꙳ бꙋесло́вѧща, маѯі́ме,  ѕломꙋ́дреннаго, и҆ гонє́нїѧ претерпѣ́лъ є҆сѝ, ꙳ и҆  скѡ́рби, приснопа́мѧтне, ꙳ оу҆ранѧ́емь лю́тѣ, ꙳ и҆ ѧ҆зы́къ  ѿрѣ́зꙋемь, ꙳ и҆ ю҆́же всегда̀ къ бг҃ꙋ простира́емꙋю  бж҃е́ственнꙋю рꙋ́кꙋ, ꙳ є҆́юже пишѧ̀, соверши́лъ є҆сѝ  высѡ́каѧ словеса̀. 
Скоропи́сца ꙗ҆́кѡ тро́сть, ꙳ наѡстре́на дх҃омъ, ꙳  ст҃ы́й бы́сть, бл҃же́нне, ѧ҆зы́къ тво́й, ꙳ добропи́шꙋщъ  бл҃года́тїю ꙳ на скрижа́лѣхъ серде́цъ на́шихъ, ꙳ зако́нъ  бж҃е́ственныхъ добродѣ́телей, ꙳ и҆ оу҆че́нїемъ  и҆звѣ́стїе, ꙳ и҆ воплоще́нїе во двꙋ̀ сꙋщества́хъ  человѣ́кѡмъ, ꙳ и҆ є҆ди́нѣй ѵ҆поста́си ꙗ҆ви́тисѧ  восхотѣ́вшагѡ. 
И҆́ны стїхи̑ры мꙋ́ченика неофѵ́та, гла́съ и҃. Поⷣ:  Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ го́лꙋбь бесѣ́дꙋетъ  неофѵ́тꙋ мч҃никꙋ ꙳ человѣ́ческимъ вѣща́нїемъ, ꙳ ѿ  вы́шнихъ прише́дшїй, ꙳ є҆гѡ́же ра́ди и҆ ѡ҆блиста́етъ житїѐ  равноа́гг҃льно, ꙳ и҆́мже ю҆́ношствꙋѧ стра́ждетъ крѣ́пкѡ. ꙳  Ѽ бжⷭ҇твенныхъ дѣѧ́нїй пѧтострада́льнагѡ мч҃ника! ꙳  є҆гѡ́же мл҃твами спасѝ дꙋ́шы на́шѧ, хрⷭ҇тѐ, ꙳ ꙗ҆́кѡ  бл҃гоꙋтро́бенъ. 
Ѽ пресла́внагѡ чꙋдесѐ! ꙳ ѿ пеле́нъ самѣ́хъ  совершенномꙋ́дрый неофѵ́тъ ꙳ соверша́етъ чꙋдеса̀ дѣ́йствомъ  дх҃а: ꙳ и҆з̾ ка́мене во́дꙋ моли́твами и҆сточа́етъ, ме́ртвꙋю  воздвиза́етъ, є҆ѧ́же ꙗ҆ви́сѧ поро́дъ. ꙳ Ѽ бж҃е́ственныхъ  дѣѧ́нїй пѧтострада́льнагѡ мꙋ́ченика! ꙳ є҆гѡ́же мл҃твами  спасѝ дꙋ́шы на́шѧ, хрⷭ҇тѐ, ꙗ҆́кѡ бл҃гоꙋтро́бенъ. 
Ѽ пресла́внагѡ чꙋдесѐ! ꙳ за хрⷭ҇та̀ стражда̀  требл҃же́нный неофѵ́тъ, ꙳ врагѝ оу҆страшѝ и҆зрѧ́дными  видѣ̑нїи, ꙳ ѻ҆́гнь оу҆гаса́етъ, семꙋ̀ вмета́емꙋ, ꙳  свирѣ̑пыѧ ѕвѣ́ри оу҆страши́вшыѧсѧ показꙋ́етъ. ꙳ Ѽ  держа́во непобѣди́маѧ, ꙳ въ (с. 497) не́йже оу҆дивлѧ́етсѧ  страда́лецъ! ꙳ но мл҃твами є҆гѡ̀ спаси́ ны, бж҃е. 
Сла́ва, преподо́бнагѡ, гла́съ ѕ҃: 
Преподо́бне, ѻ҆́ч҃е, во всю̀ зе́млю и҆зы́де  вѣща́нїе и҆справле́нїй твои́хъ. тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безъ поро́ка поревнова́лъ є҆сѝ:  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
И҆ ны́нѣ, бг҃оро́диченъ. 
А҆́ще среда̀, и҆лѝ пѧто́къ, крⷭ҇тобг҃оро́диченъ.  Подо́бенъ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле и҆  непоро́чнаѧ влⷣчца ꙳ на дре́вѣ кре́стнѣмъ ꙗ҆́кѡ  оу҆зрѣ̀, ꙳ ма́терски восклица́ше, и҆ дивѧ́щисѧ вопїѧ́ше: ꙳  ча́до сладча́йшее, ꙳ что̀ зрѣ́нїе сїѐ но́вое и҆  пресла́вное; ка́кѡ со́нмъ безблагода́тный ꙳ сꙋди́щꙋ  пїла́товꙋ предадѐ тѧ̀, ꙳ и҆ ѡ҆сꙋжда́етъ на сме́рть ꙳ жи́знь  всѧ́ческихъ; ꙳ но воспѣва́ю твоѐ неизрече́нное, ꙳ сло́ве,  снизхожде́нїе. 
На стїхо́внѣ ѻ҆ктѡ́иха. Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ маѯі́ме: твое́ю бо стезе́ю вои́стиннꙋ пра́вѡ  ходи́ти позна́хомъ. Блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  преподо́бныхъ соприча́стниче и҆ пра́ведныхъ. Съ ни́миже  моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ!: 
Что̀ зри́мое видѣ́нїе, ꙳ є҆́же мои́ми ѻ҆чесы̀  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь; ꙳  бцⷣа пла́чꙋщи глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
Тропа́рь, гла́съ и҃: 
Правосла́вїѧ наста́вниче, бл҃гоче́стїѧ оу҆чи́телю  и҆ чистоты̀, (с. 498) вселе́нныѧ свѣти́льниче,  мона́шествꙋющихъ бг҃одꙋхнове́нное оу҆добре́нїе, маѯі́ме  премꙋ́дре, оу҆че́ньми твои́ми всѧ̑ просвѣти́лъ є҆сѝ,  цѣвни́це дх҃о́внаѧ, молѝ хрⷭ҇та̀ бг҃а, спасти́сѧ дꙋша́мъ  на́шымъ. 
Дрꙋгі́й тропа́рь мꙋ́ченика, гла́съ д҃: 
Мч҃никъ тво́й, гдⷭ҇и, неофѵ́тъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀, бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти: тогѡ̀ моли́твами  спасѝ дꙋ́шы на́шѧ. 
Послѣ́дованїе мч҃никѡвъ пое́тсѧ на повече́рїи. 
Канѡ́нъ, є҆гѡ́же краегране́сїе: 
Четвери́цꙋ пою̀ мꙋ́ченикѡвъ побѣдоно́сныхъ. 
Гла́съ в҃. Пѣ́снь а҃. І҆рмо́съ: 
Нетре́нꙋ, неѡбы́чнꙋ, немо́креннѡ морскꙋ́ю  ше́ствовавъ стезю̀, и҆збра́нный вопїѧ́ше і҆и҃ль: гдⷭ҇еви  пои́мъ, ꙗ҆́кѡ просла́висѧ. 
Свѣ́тлостїю трисо́лнечныѧ благода́ти сла́внїи  мч҃ницы ѡ҆зарѧ́еми, воспѣва́ющыѧ ва́шꙋ па́мѧть всечестнꙋ́ю  просвѣти́те, ѿ тмы̀ и҆збавлѧ́юще страсте́й, и҆  ѡ҆бстоѧ́нїй. 
Ѡ҆свѣща́еми всест҃ы́мъ дх҃омъ, мі́ра ѡ҆ста́вльше  бꙋ́рю, оу҆дали́стесѧ въ гора́хъ, мꙋ́дрїи мч҃ницы сла́внїи,  къ бж҃е́ственномꙋ страда́нїю ѡ҆бꙋча́еми, є҆́же и҆ свѣ́тлѡ  соверши́сте. 
Оу҆твержда́еми держа́вною зижди́телѧ и҆  всекрѣ́пкою си́лою, бж҃е́ственнїи мꙋ́чєницы, ѡ҆бꙋрева́ньми  мно́гими ꙗ҆ви́стесѧ непрекло́нни въ мꙋ́кахъ, всю̀ попра́вше  врагѡ́въ си́лꙋ. 
Бг҃оро́диченъ: 
Ми́лости мѧ̀, бл҃гослове́ннаѧ влⷣчце, бж҃е́ственныѧ  полꙋчи́ти сподо́би предста́тельствы твои́ми, ро́ждшаѧ (с.  499) пло́тїю сло́во ми́лостивѣйшее и҆  благопремѣни́тельное, прїе́млющее къ немꙋ̀ притека́ющыѧ. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  моѝ, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆  нѣ́сть пра́веденъ, па́че тебє̀, гдⷭ҇и. 
Любо́вїю оу҆ѧзвлѧ́еми влⷣчнею, мꙋ̑ки претерпѣ́сте  многоѻбра̑зныѧ: жи́лами бо сꙋро́вѣйше страда́льцы бїе́ми,  ѻ҆гне́мъ же ѿвсю́дꙋ лю́тѡ ѡ҆палѧ́еми, непрекло́нни  пребы́сте. 
Оу҆крѣплѧ́еми си́лою гдⷭ҇нею, и҆зыдо́сте къ  боре́нїю врага̀, и҆ сего̀ низложи́сте страстоте́рпцы,  хрⷭ҇тꙋ̀ зовꙋ́ще: ты̀ є҆сѝ бг҃ъ на́шъ, и҆ нѣ́сть  пра́веденъ, па́че тебє̀, гдⷭ҇и. 
Со а҆́гг҃лы ликꙋ́ющи въ вы́шнихъ, и҆ съ собѡ́ры  соединѧ́еми мч҃никѡвъ, съ ни́ми моли́тесѧ, и҆зба́вити  всѧ́кїѧ ско́рби и҆ ѡ҆бстоѧ́нїѧ ва́съ чтꙋ́щыѧ, бж҃е́ственнїи  мч҃ницы. 
Бг҃оро́диченъ: 
Согла́снѡ тѧ̀, всепѣ́таѧ, благосло́вимъ, є҆́юже  на́мъ возсїѧ̀ неизрече́ннѡ сїѧ́нїе невече́рнее, и҆ вопїе́мъ:  спаса́й рабы̑ твоѧ̑ всѧ́кагѡ ѡ҆ѕлобле́нїѧ, вѣ́рныхъ бо  помо́щница ты̀ є҆сѝ. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Пою́ще благоче́стнѡ, почти́мъ є҆ѵге́нїево  дерзнове́нїе, а҆кѵ́лы противле́нїе, кані́дїево же  терпѣ́нїе, кꙋ́пнѡ съ ни́ми почита́юще и҆ оу҆алерїа́новꙋ  крѣ́пость. 
Неи́стовствомъ ѡ҆держа́нъ мꙋчи́тель, оу҆́жами  растѧ́гнена неми́лостивнѡ би́ти тѧ̀ повелѣва́етъ, и҆  желѣ́зомъ вельмѝ строга́ти тѧ̀, є҆ѵге́нїе, и҆ свѣща́ми  ѡ҆палѧ́ти тѣ́ло твоѐ. 
Непщева́въ пребезꙋ́мный мꙋчи́тель тве́рдость ва́шꙋ  мꙋ́ками разори́ти, мꙋ́дрїи мч҃ницы, мꙋ́камъ подлага́етъ (с.  500) ва́съ горча́йшымъ: но благода́тїю вседѣ́телѧ хрⷭ҇та̀,  сего̀ посрами́сте. 
Бг҃оро́диченъ: 
Ꙗ҆́кѡ є҆ди́на вѣ́рныхъ по́моще,  всеблагослове́ннаѧ бцⷣе, ѿ всѧ́кихъ и҆зба́ви скорбе́й  твоѧ̑ рабы̑, те́плѣ блажа́щыѧ тѧ̀, и҆ въ бж҃е́ственный  кро́въ тво́й притека́ющыѧ. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо  ра́звѣ тебє̀ бо́га не зна́ю. 
Мч҃ническое показꙋ́ѧ вои́стиннꙋ терпѣ́нїе, ста́лъ  є҆сѝ ꙗ҆́кѡ а҆дама́нтъ, гѡ́ркїѧ мꙋ̑ки под̾е́млѧ, и҆  взыва́ѧ зижди́телю бл҃года́рнѡ, мч҃ниче є҆ѵге́нїе: и҆но́го  бо ра́звѣ тебє̀ бо́га не зна́емъ. 
Безвѣ́стїю бо́ги і҆́дѡльскїѧ препосла́лъ є҆сѝ  сщ҃е́ннѣйшими твои́ми къ зижди́телю моли́твами: под̾ѧ́лъ  є҆сѝ ра̑ны многоѻбра̑зныѧ, по всемꙋ̀ тѣ́лꙋ, мꙋ́чениче  є҆ѵге́нїе, па́лицами неща́днѡ оу҆ранѧ́емь. 
Бг҃оро́диченъ: 
И҆зба́ви на́съ, всест҃а́ѧ дв҃о, всѧ́кагѡ вре́да, ты́  бо предста́тельница є҆сѝ на́ша, надѣ́ющихсѧ на тѧ̀,  бцⷣе, и҆ вопїю́щихъ бж҃е́ственномꙋ ржⷭ҇твꙋ̀ твоемꙋ̀:  и҆но́гѡ бо ра́звѣ тебє̀ бо́га не зна́емъ. 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ  и҆зъ глꙋбины̀ а҆́да, молю́сѧ: да ꙗ҆́кѡ и҆зба́вителю во  гла́сѣ хвале́нїѧ, и҆́стины же дх҃омъ пожрꙋ̀ тебѣ̀. 
Простира́еми на дре́вѣ, и҆ желѣ́зомъ стрꙋ́жеми,  ꙗ҆́ростїю сꙋдѧ́щагѡ, и҆ жи́лами ссѣка́еми по плещє́мъ  неща́днѡ, и҆ ѻ҆гне́мъ ѡ҆палѧ́еми, добропобѣ́днїи мч҃ницы  ра́довахꙋсѧ. 
Терпѣ́лъ є҆сѝ тѣ́ломъ, свѣща́ми ѡ҆палѧ́емь, и҆  на дре́вѣ, сла́вне, протѧза́емь, є҆ѵге́нїе, и҆ со́лїю  ра̑ны неща́днѡ посыпа́ємы, беззако́ннагѡ мꙋчи́телѧ  сꙋровство́мъ. (с. 501) 
Бг҃оро́диченъ: 
Да и҆зба́вимсѧ всѧ́кагѡ навѣ́та и҆ ско́рби,  бг҃ора́дованнаѧ, и҆̀же въ тво́й покро́въ притека́ющїи, и҆  любо́вїю тѧ̀ при́снѡ благоче́стнѡ сла́вѧще, ꙗ҆́кѡ мт҃рь  бж҃їю всенепоро́чнꙋю. 
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Красота̀ просїѧ́вши тве́рдыхъ мꙋ́ченикѡвъ,  четвери́ца ѡ҆зарѝ четы́ре концы̀ мі́ра зарѧ́ми, страда́ньми  мꙋ́ченикѡвъ и҆ си́лами, ѿ ни́хже сїѧ́етъ вели́кїй  є҆ѵге́нїй. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ:  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
По́двиги свѣ́тлыми ѡ҆бле́клсѧ є҆сѝ мꙋ́жески на  пре́лесть, и҆ побѣдоно́сецъ, ѽ є҆ѵге́нїе! бж҃е́ственнымъ  манове́нїемъ бы́въ, ѡ҆брѣ́лъ є҆сѝ воздаѧ̑нїѧ трꙋдѡ́въ, со  а҆́гг҃лы же пое́ши: бл҃гослове́нъ є҆сѝ, бж҃е ѻ҆ц҃є́въ  на́шихъ. 
Крⷭ҇тъ хрⷭ҇то́въ и҆мꙋ́ще, страда́льцы, ꙗ҆́кѡ  бж҃е́ственное ѻ҆рꙋ́жїе, дїа́воле ѡ҆полче́нїе и҆ мꙋчи́телей  противле́нїе, вкꙋ́пѣ низложи́сте, побѣ́ды вѣнцы̀ прїе́мше  ѿ жизноно́сныѧ десни́цы страстополо́жника бг҃а. 
Оу҆мо́мъ чи́стымъ мꙋ́къ прилѡ́ги не поколеба́лсѧ  є҆сѝ, но непреста́ннѡ, ѽ є҆ѵге́нїе, па́лицами бїе́мь,  и҆зрѧ́днѣйше посѣ́клъ є҆сѝ, мꙋ́чениче, сопротивле́нїемъ  страда́нїй твои́хъ, главы̑ врагѡ́въ и҆ неви́димыхъ  сꙋпоста́тѡвъ. 
Бг҃оро́диченъ: 
Сѐ вои́стиннꙋ, ꙗ҆́кѡ прорекла̀ є҆сѝ, ро́ди тѧ̀,  всечⷭ҇таѧ, всѝ досто́йнѡ оу҆блажа́емъ, и҆ по до́лгꙋ  сла́вимъ: ты́ бо собезнача́льное сло́во ѻ҆́ч҃ее родила̀  є҆сѝ, за є҆́же спастѝ человѣ́ки, воплоще́нное и҆зъ  тебє̀. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, (с. 502) и҆ пла́мень въ ро́сꙋ прело́жшаго  бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑  вѣ́ки. 
Всѧ́комꙋ лꙋка́вномꙋ кова́рствꙋ гони́телей  сопроти́висѧ оу҆алерїа́нъ же, и҆ сла́вный съ ни́мъ а҆кѵ́ла,  и҆ бж҃е́ственный є҆ѵге́нїй, кꙋ́пнѡ со страда́льцемъ  кані́дїемъ до́блественнымъ. 
Бг҃оза́рнаѧ чꙋ́дныхъ стрⷭ҇тоте́рпцєвъ хрⷭ҇то́выхъ  наста̀ па́мѧть, оу҆алерїа́на же и҆ є҆ѵге́нїа кꙋ́пнѡ,  а҆кѵ́лы бж҃е́ственнагѡ и҆ кані́дїа, ю҆́же ра́достнѡ  соверша́емъ любо́вїю. 
Свѣтови́дными лꙋча́ми ѡ҆блиста́ющи на́мъ свѣ́тлѡ,  наста̀ лѣ́тнѧѧ па́мѧть стрⷭ҇тоте́рпцєвъ хрⷭ҇то́выхъ,  а҆кѵ́лы бж҃е́ственнагѡ, и҆ кані́дїа кꙋ́пнѡ, и҆ є҆ѵге́нїа и҆  оу҆алерїа́на. 
Бг҃оро́диченъ: 
Соприсносꙋ́щный ѻ҆ц҃ꙋ̀, и҆ собезнача́льный сн҃ъ  и҆зъ тебє̀ про́йде въ послѣ̑днѧѧ лѣ̑та, за є҆́же спасти́  ны, дв҃о чⷭ҇таѧ неискꙋсобра́чнаѧ: є҆го́же не преста́й на́мъ  оу҆милостивлѧ́ющи. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Стремле́нїе побѣди́лъ є҆сѝ мꙋчи́телей, по  мно́жайшихъ мꙋ́кахъ преше́дъ къ бг҃ꙋ прера́достнѡ, побѣ́ды  по́чєсти прїе́мъ ꙗ҆́кѡ ѻ҆рꙋ́жникъ до́блественный, ꙗ҆́кѡ  вели́къ хра́брникъ, ꙗ҆́кѡ и҆збра́нный хрⷭ҇то́въ во́инъ,  є҆ѵге́нїе всеизѧ́щнѣйшїй. 
Со а҆́гг҃льскими ли́ки и҆ мч҃ническими собо́ры  совокꙋ́пльшесѧ, и҆ пра́ведныхъ чи́ны, ны́нѣ съ ни́ми  моли́тесѧ, ва́съ воспѣва́ющымъ дарова́ти ѡ҆чище́нїе  грѣхѡ́въ, и҆ всѧ́кихъ бѣ́дъ, мꙋ́чєницы, и҆збавле́нїе. 
Ѡ҆ на́съ соверша́ющихъ свѣ́тлꙋю ва́шꙋ па́мѧть,  є҆ѵге́нїе бг҃омꙋ́дре, благоче́стнѡ, мꙋ́чениче а҆кѵ́ло  всесла́вне, и҆ (с. 503) оу҆алерїа́не съ кані́дїемъ  сострада́льцемъ, прилѣ́жнѡ оу҆моли́те хрⷭ҇та̀ преблага́го. 
Бг҃оро́диченъ: 
Тѧ̀, всест҃а́ѧ дв҃о, а҆́гг҃лѡвъ мно́жєства и҆  всѣ́хъ человѣ̑къ ро́ди прера́достнѡ оу҆блажа́ютъ: всѣ́хъ  бо сп҃са, и҆ зижди́телѧ, и҆ влⷣкꙋ и҆ бг҃а породила̀ є҆сѝ,  є҆го́же ѡ҆ на́съ молѝ. 
Стїхи̑ры, гла́съ в҃. Подо́бенъ: Є҆гда̀ ѿ дре́ва  тѧ̀: 
Пѣ́сньми восхва́лимъ, вѣ́рнїи, и҆́стиннѡ  бж҃е́ствєнныѧ ѻ҆рꙋ́жники и҆ страда́льцы хрⷭ҇тѡ́вы:  мꙋ́драго є҆ѵге́нїа и҆ оу҆алерїа́на, кані́дїа сла́внаго и҆  сострада́льца, кꙋ́пнѡ со а҆кѵ́лою, вѣ́рнѡ оу҆блажа́юще  сїѧ̑, ꙗ҆́кѡ пострада́вшыѧ стра́ннѡ, ꙗ҆́кѡ въ ча́съ  ѡ҆сꙋжде́нїѧ на́съ и҆з̾е́млютъ мꙋче́нїѧ. 
Мꙋ́чениче страстоте́рпче хрⷭ҇то́въ, твоѐ вервьмѝ  тѣ́ло налѧца́емо, ꙗ҆́ростїю мꙋчи́телѧ ѕѣ́льнѡ  строга́шесѧ, неща́днѡ же ѡ҆палѧ́шесѧ, бїе́мо, мꙋ́чениче,  свѣща́ми ѡ҆палѧ́емо, и҆ притрыва́емо со́лїю, и҆ ѻ҆́цтомъ  лютѣ́йшимъ: ты́ же претерпѣ́лъ є҆сѝ всѧ̑, є҆ѵге́нїе  бл҃же́нне, ра́ди гдⷭ҇а. 
Зако́нъ спаси́тельный ꙗ҆́вѣ и҆мѣ́ѧ въ се́рдцы  твое́мъ, мꙋ́чениче, мі́ръ ѡ҆ста́вилъ є҆сѝ, гора́мъ же  прибли́жилсѧ є҆сѝ, къ бж҃е́ственномꙋ страда́нїю  ѡ҆бꙋча́ѧсѧ, блаже́нне, вои́стиннꙋ соверше́нномꙋ: є҆́же и҆  прїе́млѧ ра́дꙋѧсѧ претерпѣ́лъ є҆сѝ всѐ тѣлесѐ  строга́нїе, и҆ ѻ҆гнѧ̀ лютѣ́йшее, оу҆алерїа́не мꙋ́чениче,  попале́нїе. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, всѧ̀ тва́рь тебѣ̀ вопїе́тъ: ра́дꙋйсѧ,  всест҃а́ѧ дв҃о: ра́дꙋйсѧ, ски́птре даві́довъ: ра́дꙋйсѧ,  прозѧ́бшаѧ гро́здъ та́йный: ра́дꙋйсѧ, две́ре нбⷭ҇наѧ и҆  неѡпали́маѧ кꙋпино̀: ра́дꙋйсѧ, свѣ́те всемі́рный: ра́дꙋйсѧ,  всѣ́хъ ра́досте: ра́дꙋйсѧ, застꙋпле́нїе: ра́дꙋйсѧ, чи́стѣ  притека́ющихъ въ твою̀ по́мощь, всенепоро́чнаѧ. 
Крⷭ҇тобг҃оро́диченъ: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ человѣ́ка во́лею влеко́ма, пла́чꙋщи  глаго́лаше: (с. 504) безча́дствовати мѧ̀ ны́нѣ тщи́шисѧ,  хрⷭ҇тѐ, ро́ждшꙋю тѧ̀, что̀ сїѐ сотвори́лъ є҆сѝ,  и҆зба́вителю всѧ́ческихъ; ѻ҆ба́че воспѣва́ю и҆ сла́влю  твою̀, ю҆́же па́че оу҆ма̀ и҆ сло́ва, кра́йнюю бла́гость,  чл҃вѣколю́бче. 
На оу҆́трени є҆ди́нъ канѡ́нъ ѻ҆ктѡ́иха: и҆ ст҃ы́хъ  два̀. 
Канѡ́нъ прпⷣбнагѡ, є҆гѡ́же краегране́сїе кромѣ̀  бг҃оро́дичнѡвъ: 
Всевелича́йшїй маѯі́мъ да сла́витсѧ. Творе́нїе  і҆ѡа́нна мона́ха. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Всю̀ мнѣ̀ бг҃одꙋхнове́ннꙋю ѿ медото́чнагѡ и҆  сла́дкагѡ твоегѡ̀ и҆ска́пай ѧ҆зы́ка, бж҃е́ственный  маѯі́ме, благода́ть дх҃а. 
Ѻ҆́гнь горѧ́щь ꙗ҆ви́лсѧ є҆сѝ на є҆́рєси,  блаже́нне: ꙗ҆́кѡ бо тро́стїе сїѧ̑ и҆знꙋри́лъ є҆сѝ  ре́вностїю дх҃а. 
Безслове́сное предложи́сѧ ѿ ѕлочести́вѣйшагѡ  произволе́нїѧ, є҆диново́льное оу҆че́нїе: словесы́ же  твои́ми, ѻ҆́ч҃е, ѡ҆бличи́сѧ. 
Бг҃оро́диченъ: 
Ве́сь жела́нїе, и҆зъ оу҆тро́бы твоеѧ̀,  бг҃оневѣ́сто, благоизво́ливый роди́тисѧ, и҆ сла́дость  є҆́сть и҆ свѣ́тъ незаходи́мый. 
Канѡ́нъ мꙋ́ченика, гла́съ то́йже є҆гѡ́же  краегране́сїе: 
Хрⷭ҇то́въ са́дъ тѧ̀, мч҃ниче, благохвалю̀ но́вый.  Творе́нїе і҆ѡ́сифово. 
Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Хрⷭ҇то́въ тѧ̀, всеблаже́нне, но́вый са́дъ, въ  вертогра́дѣ процвѣ́тшїй мꙋ́ченичестѣмъ, и҆ свѧщє́нныѧ  плоды̀ бл҃гоче́стїѧ и҆зрасти́вша, позна́вше пое́мъ,  неофѵ́те. 
Глаго́лѡвъ бж҃е́ственныхъ и҆спо́лнитель показа́всѧ,  (с. 505) блаже́нне, ѿ младе́нства благꙋ́ю ча́сть мꙋ́дрѣ  и҆збра́лъ є҆сѝ, и҆ наста́вникъ заблꙋ́ждшымъ бы́лъ є҆сѝ. 
Ви́дѣти жела́ѧ хрⷭ҇та̀, пло́тїю и҆з̾ дв҃ы  младе́нствовавшаго на́съ ра́ди, младе́нецъ сы́й,  младе́нцєвъ къ соверше́нствꙋ водѧ́й мꙋдрова́нїе. 
И҆ска́паѧй, бг҃омꙋ́дре, сла́дость бг҃оразꙋ́мїѧ и҆з̾  оу҆́стъ свѧще́нныхъ, дꙋ́шы ѡ҆чарѡ́ванныѧ ѕло́бою чꙋжда́гѡ  че́стнѡ оу҆слади́лъ є҆сѝ. 
Бг҃оро́диченъ: 
Ро́ждшаѧ є҆стество́мъ содѣ́телѧ, ѡ҆божи́ла є҆сѝ  всѐ сꙋщество̀ земноро́дныхъ: тѣ́мже тѧ̀ вои́стиннꙋ бцⷣꙋ  и҆сповѣ́дꙋемъ, дв҃о бг҃оневѣ́сто. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Велича́йшїй маѯі́мъ бл҃гочести́выѧ хрⷭ҇то́вы  вѣ́ры всеи́стиннѡ проповѣ́дникъ же и҆ мꙋ́ченикъ показа́сѧ  кро́вїю. 
Маѯі́ме блаже́нне, ты̀ поще́нїемъ бы́лъ є҆сѝ  бг҃олѣ́пное любомꙋ́дрїѧ и҆ чи́стое жили́ще. 
И҆злїѧ̀ ѧ҆зы́къ тво́й рѣкꙋ̀ хрⷭ҇то́выхъ оу҆че́нїй,  бл҃гоче́стне, маѯі́ме всебл҃же́нне, премꙋ́дрости  пита́тель. 
Бг҃оро́диченъ: 
Да стезю̀, влⷣко, ко ст҃ы́ни ведꙋ́щꙋю, пока́жеши  на́мъ, во оу҆тро́бꙋ всест҃ꙋ́ю всест҃ѡ всели́лсѧ є҆сѝ. 
И҆́нъ. І҆рмо́съ то́йже. 
Всего̀ возложе́на тѧ̀ всеще́дромꙋ сло́вꙋ, чи́стый  дꙋ́хъ соблюда́ше невреди́ма, сла́вне. 
Воспѣ́ша гдⷭ҇а мно́жєства люде́й вѣ́рныхъ,  ви́дѣвше тобо́ю, мꙋ́чениче, ро́ждшїѧ тѧ̀ и҆з̾ ме́ртвыхъ  воста́нїе. 
Свѣ́томъ ѡ҆блиста́ющаѧ голꙋби́ца гла́сомъ живы́мъ  тѧ̀ и҆ пꙋте́мъ спаси́тельнымъ призыва́етъ, неофѵ́те. 
Бг҃оро́диченъ: 
Пѣ́нїе ра́достное ро́дъ человѣ́ческїй при́снѡ  приноша́етъ тебѣ̀, мт҃и бж҃їѧ, безсме́ртїе тебє̀ ра́ди  воспрїе́мшїй. (с. 506) 
Конда́къ, гла́съ и҃. Подо́бенъ: Взбра́нной: 
Трⷪ҇цы рачи́телѧ и҆ вели́каго маѯі́ма, наꙋча́юща  ꙗ҆́снѡ вѣ́рѣ бжⷭ҇твеннѣй, є҆́же сла́вити хрⷭ҇та̀ во  двꙋ̀ є҆стества́хъ, во́лѧхъ же и҆ дѣ́йствахъ сꙋ́ща, въ  пѣ́снехъ досто́йныхъ, вѣ́рнїи, почти́мъ взыва́юще:  ра́дꙋйсѧ, проповѣ́дниче вѣ́ры. 
Та́же сѣда́ленъ, гла́съ є҃. Подо́бенъ:  Собезнача́льное сло́во: 
Гонє́нїѧ претерпѣ́въ за вѣ́рꙋ, ѿгна́лъ є҆сѝ,  ѻ҆́ч҃е, всѧ́кꙋ є҆́ресь, ѿсѣ́ченъ же съ рꙋко́ю ѧ҆зы́къ,  маѯі́ме, и҆сповѣ́данїѧ благолѣ́пный ѿ рꙋкѝ творца̀  прїѧ́лъ є҆сѝ вѣне́цъ, блаже́нне. є҆го́же ны́нѣ  непреста́ннѡ молѝ, поми́ловатисѧ дꙋша́мъ на́шымъ. 
Сла́ва, мꙋ́ченика, гла́съ д҃. Подо́бенъ: Вознесы́йсѧ  на крⷭ҇тъ: 
Новоцвѣ́тный ꙗ҆́коже са́дъ прозѧ́блъ є҆сѝ, въ  вертогра́дѣхъ хрⷭ҇то́выхъ страстоте́рпцєвъ, плоды̀  бж҃е́ственнагѡ ра́зꙋма прине́слъ є҆сѝ, и҆́миже пита́ютсѧ  вѣ́рнѡ тѧ̀ чтꙋ́ще, сла́вне неофѵ́те, страда́льче  доблемꙋ́дренный. но твои́ми моли́твами на́съ всегда̀  спаса́й, бг҃ꙋ предстоѧ̀. 
И҆ ны́нѣ, бг҃оро́диченъ: 
По бз҃ѣ въ тво́й, бцⷣе, прибѣ́гъ смире́нный  покро́въ бж҃е́ственный, припа́даѧ молю́сѧ: поми́лꙋй,  пречи́стаѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́къ, и҆ трепе́щꙋ. Моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобг҃оро́диченъ: 
И҆з̾ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крестѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ́кѡвъ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. (с.  507) 
Земноро́дныхъ тѧ̀ почита́ютъ, и҆ небе́сныхъ чи́ни  чꙋдѧ́тсѧ: любо́вїю бо мꙋ́дрости показа́лсѧ є҆сѝ, ѻ҆́ч҃е,  ꙗ҆́кѡ безпло́тенъ. 
Сꙋ́ровъ оу҆́бѡ мꙋчи́тель, но терпѣ́нїе твоѐ  непрекло́нно: тѣ́мъ ты̀ оу҆́бѡ оу҆блажи́лсѧ є҆сѝ,  вселꙋка́вый же и҆зве́ржесѧ. 
Состра́ждетъ тебѣ̀, маѯі́ме, оу҆ченикѡ́въ  дво́ица преблаже́ннаѧ, твои̑мъ страда́нїємъ приѡбщи́вшесѧ:  тѣ́мже и҆ по́честей ра́внѡ полꙋчи́ша. 
Тече́нїемъ твоеѧ̀ кро́ве напаѧ́ема цр҃ковь  хрⷭ҇то́ва, прозѧба́етъ ѻ҆те́ческагѡ преда́нїѧ бжⷭ҇твенное  сѣ́мѧ, твои́мъ оу҆че́нїемъ, преподо́бне. 
Бг҃оро́диченъ: 
И҆зба́вльшесѧ ржⷭ҇тво́мъ твои́мъ грѣхо́внагѡ  до́лга, всенепоро́чнаѧ, ра́достное пѣ́нїе возсыла́емъ  тебѣ̀, бг҃оневѣ́сто. 
И҆́нъ. І҆рмо́съ то́йже. 
Житїѧ̀ твоегѡ̀ непоро́чное, и҆ ра́зꙋма неꙋжа́сное,  мно́жєства премнѡ́га зрѧ́ще, къ бг҃ꙋ пристꙋпи́ша, мꙋ́чениче  сла́вне. 
Го́рꙋ дости́гъ всели́лсѧ є҆сѝ, бж҃е́ственнымъ  наставлѧ́емь, бл҃же́нне, дх҃омъ: ѿ а҆́гг҃ла же пита́емь,  а҆́гг҃лѡвъ ꙗ҆ви́лсѧ є҆сѝ равностоѧ́теленъ. 
Сострада́тельнѡ расточи́въ, да́лъ є҆сѝ  оу҆бѡ́гимъ, ꙗ҆́коже повелѣ́но бы́сть, возме́здїе  прїе́млѧ, блаже́нне, во вѣ́ки непреходи̑мыѧ. 
Бг҃оро́диченъ: 
Во́льнѡ ѡ҆бнища́вшаго бога́тствомъ бл҃гости,  пребж҃е́ственнаго, бцⷣе, родила̀ є҆сѝ, на́шꙋ нищетꙋ̀  оу҆ще́дрившаго. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀, и҆но́гѡ не вѣ́мы. 
Ра́зꙋмъ земноро́дныхъ собра́въ и҆ нбⷭ҇ныхъ, впра́вдꙋ  фїлосо́фъ и҆менꙋ́етсѧ маѯі́мъ. 
Премꙋ́дрости безмѣ́рнымъ жела́нїемъ, хрⷭ҇та̀  твоегѡ̀ подо́бникъ и҆зрѧ́днѣйшїй ꙗ҆ви́лсѧ є҆сѝ, сла́вный  маѯі́ме. (с. 508) 
Гнѣ́вомъ и҆згна́нъ бы́лъ є҆сѝ мꙋчи́телѧ,  ѡ҆брѣ́лъ же є҆сѝ, бл҃же́нне, і҆и҃са оу҆тѣше́нїе. 
Бг҃оро́диченъ: 
Тѧ̀ бцⷣꙋ невѣ́дꙋщїи бг҃ома́ти, свѣ́та да не  оу҆́зрѧтъ ро́ждшагѡсѧ и҆зъ тебє̀, пречⷭ҇таѧ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Та̑инъ неизрече́нныхъ и҆спо́лненъ бы́въ,  досточꙋ́дне, къ предлежа́щымъ страда́нїѧ ра́дꙋѧсѧ  ѿлꙋчи́лсѧ є҆сѝ мꙋ́жєскимъ подвигѡ́мъ, не оу҆боѧ́всѧ  мꙋ́къ, нижѐ сме́рти, мꙋ́чениче неофѵ́те. 
Неизрече́ннымъ промышле́нїемъ твоѧ̑ направлѧ́ющагѡ  шє́ствїѧ, сла́вне, предста́вше бж҃е́ственнїи а҆́гг҃ли, къ  по́двигꙋ влеча́хꙋ тѧ̀ ѿ горы̀, ꙗ҆́коже дрꙋга́го мѡѷсе́а,  просла́вленна лице́мъ бж҃е́ственными свѣтлостьмѝ. 
Глаго́лъ жи́въ въ се́рдцѣ и҆мѣ́ѧ, всесла́вне  мꙋ́чениче неофѵ́те, дерзнове́ннымъ оу҆мо́мъ гони́телємъ  вопїѧ́лъ є҆сѝ: самозва́нъ не и҆́щꙋщымъ мѧ̀ ѡ҆брѣто́хсѧ  ны́нѣ, ѡ҆бличи́ти ва́шеѧ вѣ́ры не́мощь. 
Бг҃оро́диченъ: 
Є҆́же пре́жде всѣ́хъ вѣкѡ́въ, ѻ҆трокови́це  всенепоро́чнаѧ, бж҃е́ственное та́инство сокрове́нное тобо́ю  позна́сѧ концє́мъ, сн҃ъ и҆ сло́во бж҃їе, пло́ть бы́въ, и҆  ѡ҆божи́въ, дв҃о, человѣ́ка. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Непреста́ннѡ прино́сиши бг҃ꙋ, бг҃омꙋ́дре, мольбꙋ̀,  дꙋше́вныхъ же и҆ тѣле́сныхъ страсте́й и҆ тлѣ́нїѧ мѧ̀  и҆зба́вити. 
И҆зсꙋши́сѧ є҆ресе́й и҆сто́чникъ мꙋ́тный ве́сь,  сла́вне маѯі́ме, загражда́емь шꙋ́момъ ѧ҆зы́ка твоегѡ̀. 
Ѡ҆чи́сти мѧ̀, є҆ди́не бл҃же, и҆ и҆сто́чникъ  бл҃года́ти, хрⷭ҇тѐ, се́рдцꙋ моемꙋ̀ твоегѡ̀ преподо́бнагѡ  моли́твами и҆сточѝ. (с. 509) 
Бг҃оро́диченъ: 
Краснѣ́йшїй па́че всѣ́хъ человѣ̑къ, сн҃ъ тво́й,  всечⷭ҇таѧ, добро́тою бж҃ества̀, а҆́ще и҆ пло́ть на́съ ра́ди  бы́сть. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Возвыша́емь на дре́вѣ, всебл҃же́нне, желѣ́зомъ по  ре́брѡмъ стро́ганъ бы́лъ є҆сѝ неми́лостивнѡ, и҆ льсти́вагѡ  ѡ҆бличе́ньми ѡ҆жесточе́нное се́рдце расто́рглъ є҆сѝ,  повелѣва́ющагѡ жре́ти богѡ́мъ, и҆ бг҃а ѿврещи́сѧ  безсме́ртнагѡ. 
Растерза́емь и҆ вѧ́жемь, мч҃ниче, свѧза́лъ є҆сѝ до  конца̀ ле́сть, и҆ врага̀ безчи̑ннаѧ шє́ствїѧ бездѣ̑льна  показа́лъ є҆сѝ си́лою дх҃а, и҆ поте́клъ є҆сѝ къ нб҃сѝ  вѣнцено́сецъ гдⷭ҇ꙋ предста́ти. 
Оу҆слади́всѧ добро́тами влⷣки, и҆ томꙋ̀  прилѣпи́лсѧ є҆сѝ, зовы́й: сло́ве бж҃їй, тебє̀ ра́ди  поже́ршагѡсѧ во́лею а҆́зъ закала́юсѧ, подо́бѧсѧ  преѧ́вственнѣ честны̑мъ твои̑мъ и҆ бж҃е́ствєннымъ  страда́нїємъ. 
Бг҃оро́диченъ: 
Пресвѣ́тлый ꙗ҆ви́ласѧ є҆сѝ прⷭ҇то́лъ цр҃ѧ̀  нбⷭ҇нагѡ, дв҃о, на не́мже пло́тїю воспочѝ во́лею, и҆  мно́гїй на́шъ до́лгъ ѿѧ́тъ: и҆ посадѝ на ѻ҆́ч҃емъ  прⷭ҇то́лѣ человѣ́ка, ꙗ҆́коже благоволи́лъ є҆́сть. 
Конда́къ, гла́съ ѕ҃. Подо́бенъ: Є҆́же ѡ҆ на́съ  и҆спо́лнивъ: 
Свѣ́тъ трисїѧ́нный, все́льшїйсѧ въ дꙋ́шꙋ твою̀,  сосꙋ́дъ и҆збра́нъ показа́ тѧ, всебл҃же́нне, ꙗ҆влѧ́юща  бж҃е́ствєннаѧ концє́мъ, неꙋдобопости́жныхъ разꙋмѣ́нїй ты̀  сказꙋ́ѧй, бл҃же́нне, и҆ трⷪ҇цꙋ всѣ̑мъ, маѯі́ме,  возпроповѣ́дꙋѧй ꙗ҆́снѡ, пресꙋ́щнꙋю безнача́льнꙋю. 
І҆́косъ: 
Подража́тель ꙗ҆ви́всѧ сп҃совыхъ стрⷭ҇те́й, и҆ того̀  въ дꙋшѝ твое́й и҆мѣ́ѧ, всебл҃же́нне, восхождє́нїѧ въ  се́рдцы (с. 510) твое́мъ возложи́лъ є҆сѝ, пребога́те: то́й  же тебѣ̀ подадѐ благода́ть съ нб҃сѐ. Сопроти́вилбосѧ  є҆сѝ мꙋчи́телємъ, мꙋ́дре, мꙋ́жески, безнача́льнꙋю и҆  бж҃е́ственнꙋю и҆ є҆диносꙋ́щнꙋю трⷪ҇цꙋ проповѣ́дꙋѧ, и҆  ѡ҆блича́ѧ ѕлосла̑вныѧ и҆ бг҃обѡ́рныѧ: безчи́слєнныѧ  претерпѣ́лъ є҆сѝ напа̑сти, всехва́льне, ѧ҆зы́ка  ѿрѣ́занїе бг҃осло́внагѡ, преподо́бне, и҆ твоеѧ̀ рꙋкѝ  вкꙋ́пѣ: не преста́лъ же є҆сѝ ты̀ со дерзнове́нїемъ  глаго́лѧ и҆ оу҆твержда́ѧ вѣ̑рныѧ бжⷭ҇твенными твои́ми  оу҆чє́нїи, трⷪ҇цꙋ всѣ̑мъ лю́демъ проповѣ́дꙋѧ ꙗ҆́снѡ,  пресꙋ́щнꙋю безнача́льнꙋю. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, благослове́нъ є҆сѝ. 
Є҆ди́но є҆стество̀ трⷪ҇цы, є҆ди́но хотѣ́нїе  ре́клъ є҆сѝ, є҆ди́но дѣ́йство: бг҃а же вопло́щшагосѧ во  двою̀ є҆стествꙋ̑, хотѣ̑нїю же и҆ дѣ̑йствꙋ проповѣ́далъ  є҆сѝ, ѻ҆ц҃є́въ на́шихъ бж҃е, бл҃гослове́нъ є҆сѝ. 
Не вѡ́ли двѣ̀ раздѣлѧ́ємыѧ, ра́зꙋма  проти́вностїю, ка́чествомъ же па́че проповѣ́далъ є҆сѝ,  ѻ҆́ч҃е, є҆сте́ственнымъ ра́знствꙋющыѧ, ѻ҆ц҃є́въ на́шихъ  бж҃е, блгⷭ҇лове́нъ є҆сѝ. 
Сто́лпъ правосла́вїѧ, бжⷭ҇твєннаѧ твоѧ̑ словеса̀,  ѻ҆́ч҃е, держа́ще, є҆ди́наго ѿ трⷪ҇цы во двꙋ́хъ  сꙋщества́хъ и҆ во́лѧхъ почита́емъ, ѻ҆ц҃є́въ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Ю҆́наго носѧ́щи млⷣнца пре́жде всѣ́хъ вѣкѡ́въ  бг҃а, всенепоро́чнаѧ, и҆зъ тебє̀ вопло́щшагосѧ, не преста́й  молѧ́щи спастѝ пою́щыѧ: ѻ҆ц҃є́въ на́шихъ бж҃е,  бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. (с. 511) 
Пе́щь живогорѧ́щꙋ сотвори́въ пребеззако́нный, въ  се́й заключа́етъ на трѝ дни̑, не ѡ҆пали́лсѧ же є҆сѝ  ѿню́дъ, вопїѧ̀, неофѵ́те: бл҃гослове́нъ є҆сѝ, гдⷭ҇и  бж҃е, во вѣ́ки. 
Наслажда́ешисѧ пѣ́сней пресла́внѡ, стоѧ́щꙋ тѝ  посредѣ̀ пла́мене, бл҃же́нне, роса́ бо бж҃їѧ прохлажда́ше  тѧ̀, мꙋ́чениче, вопїю́ща: бл҃гослове́нъ є҆сѝ, гдⷭ҇и бж҃е,  во вѣ́ки. 
Велича́йшее чꙋ́до оу҆дивлѧ́ѧ всѧ́къ оу҆́мъ, въ  тебѣ̀ содѣ́ѧнное, и҆́бо ѻ҆́гнь ника́коже ѡ҆пали́ тѧ,  бг҃омꙋ́дре, разлїѧ́всѧ попалѝ ѻ҆гнѧ̀ наслѣ́дники. 
Бг҃оро́диченъ: 
Ꙗ҆ви́ласѧ є҆сѝ а҆́гг҃лѡвъ превы́шши, совѣ́та  вели́кагѡ а҆́гг҃ла ро́ждши, бцⷣе чⷭ҇таѧ, є҆мꙋ́же всѝ  пѣснопое́мъ: благослове́нъ є҆сѝ, гдⷭ҇и бж҃е, во вѣ́ки. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене бл҃года́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Весьма̀ возлюби́въ превозлюби́вшаго ро́дъ  человѣ́ческїй, крⷭ҇тъ тво́й взѧ́лъ є҆сѝ, и҆ томꙋ̀,  бл҃же́нне, сраспѧ́лсѧ є҆сѝ, благослови́те поѧ̀, дѣла̀  гдⷭ҇нѧ, гдⷭ҇а. 
Оу҆страни́всѧ всѧ́кїѧ сла́сти, бл҃же́нне,  смертоно́сныѧ, тебѐ содѣ́лалъ є҆сѝ всего̀ нескве́рно  зерца́ло бж҃е́ственное, поѧ̀: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Живоно́снꙋ зарю̀ ѿ є҆ди́нагѡ бжⷭ҇тва̀  трїѷпоста́снагѡ прїе́мъ, ꙗ҆ви́лсѧ є҆сѝ сꙋ́щымъ во тмѣ̀  со́лнце заблꙋ́ждшымъ, бл҃гослови́те, поѧ̀, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Жи́зни тѧ̀ мт҃рь и҆ бг҃а роди́тельницꙋ позна́вше,  правосла́вною вѣ́рою всѝ блажи́мъ, бг҃ороди́тельнице,  бл҃госло́вѧще кꙋ́пнѡ ржⷭ҇тво̀ твоѐ, чⷭ҇таѧ, и҆  превозносѧ́ще во вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ (с. 512) и҆зба́вителю  вопїѧ́ше: ѻ҆́троцы, благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Ю҆́нымъ, всебл҃же́нне, тѣ́ломъ, и҆ соверше́ннымъ  мꙋдрова́нїемъ, началоѕло́бнагѡ лꙋка́вство погꙋби́лъ є҆сѝ,  са́дъ краснѣ́йшїй прозѧ́бшїй во дво́рѣхъ, ѿ і҆ессе́ева  и҆зра́стшагѡ ко́рене, къ немꙋ́же вопїѧ́лъ є҆сѝ  непреста́ннѡ: сщ҃е́нницы, воспо́йте, лю́дїе, превозноси́те  во всѧ̑ вѣ́ки. 
На сꙋди́щи ѕвѣ́рїе тебѐ, страстоте́рпче,  оу҆стыдѣ́шасѧ, ꙗ҆́коже данїи́ла свѧще́ннагѡ пе́рвѣе:  хрⷭ҇то́выхъ бо тѧ̀ позна́ша страда́нїй свидѣ́телѧ. є҆го́же  и҆сповѣ́дꙋѧ, нестерпи̑мыѧ мꙋ̑ки претерпѣ́лъ є҆сѝ,  взыва́ѧ: сщ҃е́нницы, воспо́йте, лю́дїе, превозноси́те во  всѧ̑ вѣ́ки. 
Позна́вый тѧ̀ пе́рвѣе въ горѣ̀, неофѵ́те, ле́въ  превели́кїй, на сꙋди́щи свѧ́занꙋ приведе́нъ напꙋща́етсѧ, въ  мꙋче́нїи твое́мъ, страда́льче: и҆ позна́въ поклонѧ́шесѧ  тебѣ̀ со стра́хомъ, стꙋдо́мъ ѡ҆держи́мь, и҆ и҆сто́чники  оу҆миле́нїемъ сле́зъ благочꙋ́вственнѣ пролива́ѧ,  бг҃облаже́нне. 
Бг҃оро́диченъ: 
Но́во ѻ҆троча̀ родила̀ є҆сѝ, пре́жде всеѧ̀ тва́ри  ро́ждшагосѧ и҆з̾ ѻ҆ц҃а̀ несказа́ннѡ, всечⷭ҇таѧ, того̀  оу҆́бѡ молѝ, ѡ҆бветша́вшаго прегрѣше́ньми ны́нѣ  ѡ҆бнови́ти, и҆ вопїю́ща мѧ̀ спастѝ: ѻ҆́троцы,  бл҃гослови́те, сщ҃е́нницы, воспо́йте, лю́дїе, превозноси́те  во всѧ̑ вѣ́ки. 
Пѣ́снь ѳ҃. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Є҆щѐ твоѧ̀, ꙗ҆́кѡ а҆́велева, кро́вь и҆ во вѣ́ки  бг҃одохнове́нныѧ догма́ты гла́сомъ ꙗ҆́снымъ хрⷭ҇то́вѣ  цр҃кви проповѣ́дꙋетъ, маѯі́ме всебл҃же́нне и҆  превели́кїй. 
Ѿсѣче́сѧ рꙋка̀, пи́шетъ же бж҃е́ственнымъ  пе́рстомъ, (с. 513) ꙗ҆́кѡ тро́стїю и҆ черни́ломъ,  ѿрѣ́заннымъ ѧ҆зы́комъ, и҆ твое́ю кро́вїю честно́ю вѣ́рꙋ  въ сердца́хъ правосла́внꙋю. 
Ста́лъ є҆сѝ пред̾ прⷭ҇то́ломъ бж҃е́ственнымъ съ  мꙋ́ченики, и҆́хже ре́вности и҆ вѣ́ры приѡбщи́лсѧ є҆сѝ,  ѻ҆́ч҃е, и҆ на́съ оу҆сво́й влⷣцѣ, и҆ твоѧ̑ подража́тели  содѣ́лай. 
Бг҃оро́диченъ: 
Ты̀ є҆сѝ, бцⷣе, ѻ҆рꙋ́жїе на́ше и҆ стѣна̀, ты̀  є҆сѝ застꙋпле́нїе къ тебѣ̀ прибѣга́ющихъ: тѧ̀ и҆ ны́нѣ  на мл҃твꙋ предлага́емъ, да и҆зба́вимсѧ ѿ врагѡ́въ на́шихъ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Ста́лъ є҆сѝ ꙗ҆́коже а҆́гнецъ, къ заколе́нїю  во́льнѣ предлежа̀, оу҆бива́ющымъ тѧ̀ гѡ́рькимъ  мꙋчи́телємъ, мч҃ниче неофѵ́те: и҆ прободе́нъ въ твоѧ̑  ре́бра копїе́мъ, бл҃же́нный коне́цъ воспрїѧ́лъ є҆сѝ,  страстоте́рпче хрⷭ҇то́въ, до́блественнѣйше. 
Ꙗ҆́кѡ же́ртва, ꙗ҆́кѡ добро̀ а҆́гнѧ, ꙗ҆́кѡ  честно́е заколе́нїе, ꙗ҆́коже возложе́нїе хра́ма ст҃а́гѡ,  ꙗ҆́коже приноше́нїе чи́сто, ꙗ҆́коже пти́ца и҆збра́нна,  ꙗ҆́коже ю҆не́цъ многоцѣ́ненъ, ꙗ҆́коже но́въ, бл҃же́нне,  са́дъ ра́йскїй, бг҃ꙋ прине́слсѧ є҆сѝ. 
Соѻбра́зенъ бы́лъ є҆сѝ стрⷭ҇те́мъ пострада́вшагѡ  на́съ ра́ди бла́гостїю, и҆ ра́венствомъ копїѧ̀, мꙋ́чениче,  вои́стиннꙋ просла́вилсѧ є҆сѝ: и҆ ны́нѣ живе́ши на  нб҃сѣ́хъ, побѣ́ды дїади́мою оу҆краша́емь и҆ ра́дости  непрее́мныѧ и҆сполнѧ́емь. 
Бг҃оро́диченъ: 
Носѧ́щи ꙗ҆́коже клеща̀ нбⷭ҇ный, бцⷣе, оу҆́гль,  хвра̑стныѧ моегѡ̀ се́рдца стра̑сти всѧ̑ попалѧ́ющїй, и҆  гее́нскагѡ ѻ҆гнѧ̀ и҆зба́ви мѧ̀, молю́сѧ: да прославлѧ́ю  тѧ̀, наде́ждꙋ вѣ́рныхъ, всенепоро́чнаѧ. (с. 514) 
Свѣти́ленъ. Подо́бенъ: Свѣ́те неизмѣ́нный: 
Трꙋба̀ ꙗ҆ви́лсѧ є҆сѝ премꙋ́дрости, бл҃гогла́снымъ  ѧ҆зы́комъ твои́мъ проти́вныхъ оу҆жаса́ѧ полкѝ, маѯі́ме,  свѣ́тъ мона́шествꙋющихъ: тѣ́мже твои́ми пита́ющесѧ  словесы̀, ра́зꙋмъ познава́емъ сꙋ́щихъ. 
Бг҃оро́диченъ: 
Свѣ́тъ мы́сленнагѡ весе́лїѧ возсїѧ́ла є҆сѝ въ  мі́рѣ, бг҃ороди́тельнице дв҃о, и҆зба́вителѧ и҆ влⷣкꙋ:  тѣ́мже помоли́сѧ, дꙋшѝ моеѧ̀ зѣ̑ницы просвѣти́ти  свѣ́томъ свѣ́тлости бжⷭ҇твенныѧ. 
На лїтꙋргі́и, прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ́нїѧ своѧ̑  въ ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ,  ꙗ҆́кѡ ѡ҆деснꙋ́ю менє̀ є҆́сть, да не подви́жꙋсѧ. А҆пⷭ҇лъ  ко є҆вре́ємъ, зача́ло т҃л. А҆ллилꙋ́їа, гла́съ д҃:  Воззва́ша првⷣнїи, и҆ гдⷭ҇ь оу҆слы́ша и҆̀хъ. Є҆ѵⷢ҇лїе  лꙋкѝ, зача́ло ѯ҃д. Прича́стенъ: Ра́дꙋйтесѧ, пра́веднїи,  ѡ҆ гдⷭ҇ѣ: 


(с. 514) 
Мѣ́сѧца тогѡ́же въ к҃в-й де́нь. 
Ст҃а́гѡ а҆пⷭ҇ла тїмоѳе́а. 
И҆ ст҃а́гѡ прпⷣбномч҃ника а҆наста́сїа пе́рсскагѡ. 
На Гдⷭ҇и, воззва́хъ, стїхи̑ры а҆пⷭ҇ла, гла́съ а҃.  Поⷣ: Всехва́льнїи мч҃ницы: 
Лꙋча́ми дх҃а ꙳ ꙗ҆́вѣ ты̀ просвѣща́емь, ꙳  свѧщенноѧвле́нне тїмоѳе́е, ꙳ свѣтлѣ́йшїй ꙗ҆́кѡ  свѣти́льникъ ꙗ҆ви́лсѧ є҆сѝ, ꙳ ѡ҆бтека́ѧ всю̀ зе́млю, ꙳  и҆ просвѣща́ѧ благода́тїю: ꙳ и҆ ны́нѣ моли́сѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю млⷭ҇ть. 
Бг҃омꙋ́дре тїмоѳе́е, ꙳ сла́дости пото́къ пи́лъ  є҆сѝ, ꙳ и҆ (с. 515) бг҃омꙋ́дреннѡ напои́лъ є҆сѝ ꙳  ра́зꙋма бж҃їѧ ꙳ те́плѣ жела́ющыѧ, ꙳ хрⷭ҇тꙋ̀ подража́ѧ: ꙳ къ  немꙋ́же ны́нѣ ра́достнѡ ѿше́лъ є҆сѝ, ꙳ сла́вꙋ созерца́ѧ  трⷪ҇цы пресвѣ́тлꙋю ꙳ и҆ ми́ръ безмѣрноси́льный. 
Па́ѵлꙋ повинꙋ́ѧсѧ, ꙳ писа́нїемъ бесѣ́дꙋѧ дх҃а, ꙳  свѣтосїѧ́ненъ ве́сь бы́лъ є҆сѝ, ꙳ дѣ́латель нескꙋ́денъ,  ꙳ и҆ те́плъ оу҆го́дникъ гдⷭ҇ень, всемꙋ́дре, ꙳  цѣломꙋ́дреннѣ, бл҃гоче́стнѣ, ꙳ ѽ тїмоѳе́е!  жи́тельствовавъ: ꙳ и҆ вѣнцє́въ сподо́билсѧ є҆сѝ  побѣ́ды, ꙗ҆́кѡ зако́нный страда́лецъ. 
Стїхи̑ры прпⷣбномꙋ́ченика, гла́съ и҆ подо́бенъ  то́йже: 
Мꙋ́ченикѡвъ похвала̀, ꙳ свѣ́тлы возста́вивъ  побѣ́ды на пре́лесть, ꙳ тезоимени́тное, всебл҃же́нне,  благосла́вїе, ꙳ твои́мъ зва́нїемъ но́сиши, ꙳ всю́дꙋ  ѡ҆бноси́мь, ꙳ ꙗ҆́кѡ тве́рдъ побѣди́тель, а҆наста́сїе: ꙳ и҆  ны́нѣ возста́ви ꙳ ѿ грѣхо́вныхъ паде́нїй ꙳ вѣ́рою  чтꙋ́щыѧ па́мѧть твою̀. 
Мꙋ́чениче а҆наста́сїе, ꙳ свѣ́тлꙋю возста́вивъ  побѣ́дꙋ на ле́сть, ꙳ воспрїѧ́лъ є҆сѝ сꙋгꙋ́бъ вѣне́цъ  по́стничества твоегѡ̀, ꙳ и҆ тве́рдагѡ страда́нїѧ, ꙳ и҆ да́же  до сме́рти противле́нїѧ. ꙳ И҆ чꙋде́съ тебѣ̀ досто́йнѡ  дѣ́йство ꙳ влⷣка хрⷭ҇то́съ дарова̀. 
Мі́ра концы̀ ꙳ твоѧ̑ ны́нѣ пою́тъ чꙋдеса̀, ꙳  чꙋдодѣ́йственне а҆наста́сїе, чꙋдодѣ́йствїѧми бо ꙳  возме́здивъ хрⷭ҇то́съ оу҆красѝ тѧ̀, ꙳ мꙋ̑ки є҆гѡ̀ ра́ди  претерпѣ́вша, ꙳ и҆ по сме́рти безсме́ртнагѡ ꙳  оу҆досто́илсѧ є҆сѝ благосла́вїѧ ꙳ и҆ бл҃же́нства. 
Сла́ва, гла́съ и҃: 
Бг҃омъ пред̾ѡпредѣле́нъ и҆ мꙋ́дромꙋ па́ѵлꙋ  оу҆чени́къ бы́въ, наꙋчи́лсѧ є҆сѝ бж҃е́ствєннымъ, до́брѣ  жи́тельствовавъ, и҆ вѣ́рꙋ да́же до кро́ве несомнѣ́ннѡ  соблю́дъ, и҆ вѣ́ренъ а҆рхїере́й показа́лсѧ є҆сѝ, тїмоѳе́е  а҆пⷭ҇толе: тѣ́мже і҆дѡлонеи́стовствꙋющыѧ ѡ҆бличи́лъ є҆сѝ,  дреко́лїемъ и҆ ка́менїемъ оу҆ранѧ́емь, прїѧ́лъ є҆сѝ  мꙋче́нїѧ вѣне́цъ. Сегѡ̀ (с. 516) ра́ди, всеблаже́нне,  моли́сѧ ѡ҆ на́съ, вѣ́рою соверша́ющихъ всечестнꙋ́ю па́мѧть  твою̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Мꙋ́чєницы гдⷭ҇ни: 
Ю҆́ница нескве́рнаѧ, ю҆нца̀ ви́дѧщи на дре́вѣ  пригвожда́ема во́лею, рыда́ющи жа́лостнѣ, оу҆вы̀ мнѣ̀,  вопїѧ́ше, люби́мѣйшее ча́до: что́ ти со́нмъ воздадѐ  безблагода́тный є҆вре́йскїй, хотѧ́ мѧ ѡ҆безча́дствовати ѿ  тебє̀, вселюбе́зне; 
На стїхо́внѣ ѻ҆ктѡ́иха. та́же глаго́лемъ  припѣ́въ: 
Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. 
И҆ пое́мъ стїхи́рꙋ самогла́снꙋ а҆пⷭ҇ла, гла́съ а҃: 
Свѣти́льника вѣ́рныхъ и҆ а҆пⷭ҇ла, во є҆ѵⷢ҇лїи  просїѧ́вшаго тїмоѳе́а, прїиди́те, лю́дїе, воспои́мъ,  глаго́люще: ра́дꙋйсѧ, кра́сное вѣ́ры прозѧбе́нїе,  бжⷭ҇твеннагѡ па́ѵла сынотворе́нїѧ. Ра́дꙋйсѧ, честны́й  зна́телю добродѣ́телей, многомꙋ̑драѧ оу҆ста̀ сло́ва.  Ра́дꙋйсѧ, концє́въ бг҃овѣща́ннаѧ цѣвни́це. Ра́дꙋйсѧ,  вѣ́ры сто́лпе и҆ цр҃кве оу҆твержде́нїе. 
Сла́ва, гла́съ в҃: 
Возвели́чилъ є҆сѝ, хрⷭ҇тѐ, ꙗ҆́кѡ въ і҆ꙋде́и и҆  въ вавѷлѡ́нѣ, чⷭ҇тна́гѡ крⷭ҇та̀ си́лꙋ, оу҆вѣ́дѣша бо  є҆гѡ̀ ра́ди животво́рнагѡ воста́нїѧ пра́здникъ. И҆ бы́сть  и҆̀мъ плѣне́нный свободи́тель і҆дѡлонеи́стовства, и҆  мч҃никъ неѡпи́санъ чꙋде́съ, ны́нѣ благохва́льный  а҆наста́сїй сла́вный страда́лецъ, со а҆́гг҃лы ликꙋ́ѧ, и҆  молѧ́сѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Болѣ̑зни претерпѣ́вши мнѡ́гїѧ въ распѧ́тїи сн҃а и҆  бг҃а твоегѡ̀, пречⷭ҇таѧ, стонѧ́ше слезѧ́щи и҆ восклица́ющи:  оу҆вы̀ мнѣ̀, ча́до сла́дкое, безъ пра́вды ка́кѡ  стра́ждеши, хотѧ̀ и҆зба́вити ꙗ҆̀же ѿ а҆да́ма  земнорѡ́дныѧ; тѣ́мже, пречⷭ҇таѧ дв҃о, тебѐ мо́лимъ  вѣ́рою: ми́лостива на́мъ того̀ содѣ́лай. (с. 517) 
Тропа́рь а҆пⷭ҇тола, гла́съ д҃: 
Бла́гости наꙋчи́всѧ, и҆ трезвѧ́сѧ во всѣ́хъ бл҃го́ю  со́вѣстїю, сщ҃еннолѣ́пнѡ ѡ҆бо́лксѧ, поче́рплъ є҆сѝ ѿ  сосꙋ́да и҆збра́ннагѡ неизречє́ннаѧ, и҆ вѣ́рꙋ соблю́дъ,  ра́вное тече́нїе соверши́лъ є҆сѝ, а҆пⷭ҇ле тїмоѳе́е, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Тропа́рь мч҃ника, гла́съ то́йже: 
Мч҃никъ тво́й, гдⷭ҇и, а҆наста́сїй во страда́нїи  свое́мъ вѣне́цъ прїѧ́тъ нетлѣ́нный ѿ тебє̀, бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти, тогѡ̀ моли́твами  спасѝ дꙋ́шы на́шѧ. 
На оу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀, на и҃. 
Канѡ́нъ а҆пⷭ҇тола, є҆гѡ́же краегране́сїе: 
Тїмоѳе́а а҆пⷭ҇тола пѣ́сньми чествꙋ́ю. Творе́нїе  ѳеофа́ново. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Воста̑нїѧ страсте́й и҆ невѣ́дѣнїѧ мра́къ,  моли́твами твои́ми, блаже́нне, разорѝ свѣ́тлою  безстра́стїѧ благода́тїю, ꙗ҆́кѡ да бг҃оѧвле́нна ны́нѣ  досто́йнѡ воспою́ тѧ. 
Ви́дѣвъ предвѣ́децъ и҆ бг҃ъ твоегѡ̀ оу҆ма̀  добро́тꙋ, тїмоѳе́е, бж҃е́ствєннымъ а҆пⷭ҇лѡмъ тѧ̀  сослꙋжи́телѧ оу҆досто́ивъ показа̀, мꙋ́дрымъ про́мысломъ ѡ҆  на́съ промышлѧ́ѧ. 
Є҆ди́но пресꙋ́щественное нача́ло, проразꙋмѣва́ющее  всѧ̑, вѣ́мы: ѿ є҆́ллинъ бо а҆пⷭ҇лъ хрⷭ҇то́вою  просвѣще́нъ бл҃года́тїю, ны́нѣ бж҃е́ственномꙋ па́ѵлꙋ  счислѧ́етсѧ тїмоѳе́й. 
Мꙋ́ченика: 
Оу҆́тромъ свѣтлѣ́йшимъ твоегѡ̀, хрⷭ҇тѐ,  воста́нїѧ ѡ҆сїѧва́емь, сегѡ̀ тезоимени́тый, ѿ восто́ка  оу҆стреми́всѧ ꙗ҆́кѡ со́лнце, ны́нѣ цр҃ковь ѡ҆зарѧ́етъ  чꙋдесы̀. (с. 518) 
Бж҃е́ственныѧ любвѐ и҆спо́лненъ, терпѣли́внѡ мꙋ́ки  претерпѣ́лъ є҆сѝ, мꙋ́чениче а҆наста́сїе: и҆ хрⷭ҇тꙋ̀  по́стническими оу҆кра́шенъ добро́тами, ра́дꙋѧсѧ приве́лсѧ  є҆сѝ, благово́ннаѧ же́ртва, бл҃же́нне. 
Бг҃оро́диченъ: 
Ра́дꙋйсѧ, благода́ти и҆сто́чниче, ра́дꙋйсѧ,  лѣ́ствице и҆ две́ре нбⷭ҇наѧ, ра́дꙋйсѧ, свѣ́щниче и҆  ста́мно злата́ѧ, и҆ горо̀ несѣко́маѧ, ꙗ҆́же жизнода́вца  хрⷭ҇та̀ мі́рꙋ ро́ждшаѧ. 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й ѡ҆дꙋшевле́нный хра́ме,  неизрече́нныѧ сла́вы твоеѧ̀, чл҃вѣколю́бче. 
И҆злїѧ́сѧ, всебл҃же́нне, бога́тнѡ бл҃года́ть во  оу҆стна́хъ твои́хъ, и҆ рѣ́ки догма́тѡвъ и҆сточѝ, цр҃ковь  хрⷭ҇то́вꙋ напаѧ́ющыѧ, и҆ многопло́денъ приносѧ́щыѧ пло́дъ,  тїмоѳе́е хрⷭ҇топроповѣ́дниче, бг҃омꙋ́дре а҆по́столе. 
Но́ги твоѧ̑ прⷪ҇ро́чески, всеблаже́нне,  оу҆краси́шасѧ, всѧ́къ бо оу҆́мъ ꙗ҆́вѣ преимꙋ́щїй,  благовѣсти́лъ є҆сѝ ми́ръ, всемꙋ́дре, дре́внюю  разрꙋши́вшагѡ человѣ́кѡвъ бра́нь, сп҃са всѣ́хъ и҆ гдⷭ҇а. 
Оу҆мертви́въ твоѧ̑ оу҆́ды плотскі̑ѧ, сло́вꙋ  повинꙋ́лъ є҆сѝ хꙋ̑ждшаѧ, блаже́нне тїмоѳе́е, влады́чество  пода́въ лꙋ́чшемꙋ, и҆ стра̑сти оу҆держа́въ, дꙋ́шꙋ  оу҆ѧсни́лъ є҆сѝ, наставлѧ́емь па́ѵловыми оу҆чє́нїи. 
Мꙋ́ченика: 
Стезю̀ ше́ствовавъ тѣ́снꙋю, пе́рвѣе оу҆́бѡ  поще́нїемъ, къ мꙋ́ченической сла́вѣ пред̾ꙋспѣ́лъ є҆сѝ,  мꙋче́нїѧ ра́ди наслажде́нїе ѡ҆брѣ́тъ болѣ́зньми, сла́вне  мч҃ниче а҆наста́сїе, небе́снꙋю красотꙋ̀ прїе́млѧ. 
Болѣ́знь страда́нїѧ твоегѡ̀ во всю̀ и҆зы́де  вселе́ннꙋю, мꙋ́чениче непобѣди́ме: проти́вꙋ бо грѣха̀  да́же до кро́ве (с. 519) сопроти́вивсѧ, побѣдоно́сецъ бы́лъ  є҆сѝ, и҆ вѣнце́мъ побѣ́ды оу҆краси́лсѧ є҆сѝ. 
Бг҃оро́диченъ: 
И҆зъ тебє̀ прозѧбѐ, чⷭ҇таѧ, цвѣ́тъ неꙋвѧда́емый,  бл҃гоꙋха́ющїй всѐ человѣ́чество бжⷭ҇твеннымъ мѵ́ромъ  є҆стества̀ своегѡ̀, и҆́же ѻ҆ц҃ꙋ̀ собезнача́льный, и҆ и҆зъ  тебє̀ бы́въ подъ лѣ́томъ, дв҃о всенепоро́чнаѧ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Бж҃е́ственными дарова̑нїи оу҆кра́шенъ, оу҆добри́лъ  є҆сѝ, сла́вне, є҆фе́сскꙋю свѣ́тлꙋю митропо́лїю, а҆пⷭ҇ле:  проповѣ́дникъ бо показа́лсѧ є҆сѝ, съ па́ѵломъ  бжⷭ҇твеннымъ всѣ̑мъ провозвѣсти́лъ є҆сѝ спаси́тельное  сло́во. тѣ́мже торжествꙋ́емъ вѣ́рою па́мѧть твою̀. 
Сла́ва, мꙋ́ченика, гла́съ то́йже. 
Сла́вою соверше́нства ꙗ҆ви́лсѧ є҆сѝ прече́стенъ,  ꙗ҆́кѡ бж҃е́ственными просвѣти́въ свѣтозарє́нїи оу҆́мъ,  и҆ позна́въ креста̀ крѣ́пость: преподо́бенъ посто́мъ, и҆  кровьмѝ мꙋ́ченикъ бы́лъ є҆сѝ бг҃омꙋ́дреннѣ, а҆наста́сїе  блаже́нне: тѣ́мже и҆ чꙋде́съ тобо́ю то́читъ да́ръ  хрⷭ҇то́съ. 
И҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
На крестѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃рски рыда́ющи вѣща́ше: что̀  но́вое и҆ стра́нное сїѐ чꙋ́до, сн҃е мо́й; ка́кѡ, жи́знь  всѣ́хъ, вкꙋша́еши сме́рть, ѡ҆живи́ти мє́ртвыѧ хотѧ̀,  ꙗ҆́кѡ милосе́рдъ. 
Пѣ́снь д҃. І҆рмо́съ: 
Го́рꙋ тѧ̀, благода́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. (с. 520) 
Зако́ннѡ, всеблаже́нне, пострада́ти и҆зво́ливъ,  воздержа́нїемъ всеконе́чнымъ треволнє́нїѧ страсте́й оу҆мꙋ̀  покори́лъ є҆сѝ, добродѣ́тели прїе́мъ соверше́нїе,  великопроповѣ́дниче бг҃омꙋ́дре тїмоѳе́е. 
Ѡ҆блиста́въ ꙗ҆́кѡ со́лнце па́ѵелъ, и҆спꙋстѝ  ꙗ҆́коже зарю̀ свѣ́тлꙋ, вселе́ннꙋю бога́тнымъ свѣ́томъ  просвѣща́ѧ, свѣтоѧвле́ннѡ тѧ̀, бг҃оѧвле́нне тїмоѳе́е, къ  наставле́нїю на́шемꙋ и҆ оу҆твержде́нїю. 
Возжела́въ те́плѣ жела́нїй кра́йнѣйшее, и҆  любо́вїю сраствори́всѧ, раче́нїемъ на дрꙋгꙋ́ю жи́знь  преше́лъ є҆сѝ, бг҃опрїѧ́тне, всегда̀ твоего̀ созира́ѧ  рачи́телѧ, и҆ тогѡ̀ видѣ́нїѧ насыща́ѧсѧ. 
Мꙋ́ченика: 
Ничто́же тѧ̀ сꙋ́щїѧ ко хрⷭ҇тꙋ̀ любвѐ ѿлꙋчѝ, ни  оу҆дѡ́въ ѿсѣче́нїе, ни ра́нъ преще́нїе, ни ме́чь, ни  сме́рть, но нижѐ ѻ҆́гнь, нижѐ гла́дъ, а҆наста́сїе,  нбⷭ҇нагѡ ликова́нїѧ кꙋпносе́льниче. 
Со оу҆се́рдїемъ на ра́мо кре́стъ тво́й взе́мъ,  послѣ́довалъ є҆сѝ хрⷭ҇тѡ́вымъ спаси́тєльнымъ  за́повѣдемъ: и҆ сегѡ̀ бы́въ подража́тель да́же до сме́рти,  всеизрѧ́днѣйше, ны́нѣ наслажда́ешисѧ тогѡ̀ свѣ́тлости. 
Бг҃оро́диченъ: 
Ра́дость тебѣ̀ ꙗ҆́вѣ съ нб҃сѐ прише́дъ  а҆рхїстрати́гъ, чⷭ҇таѧ, благовѣстѝ, ре́къ: бг҃ъ и҆зы́детъ  съ пло́тїю и҆зъ тебє̀, дв҃о всечи́стаѧ, во спасе́нїе  любо́вїю пою́щихъ тѧ̀. 
Пѣ́снь є҃. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ:  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Пе́рвагѡ и҆ всѣ́хъ вино́внагѡ свѣ́та  невеще́ственными сїѧ̑нїи просвѣща́емь, мі́ръ оу҆ѧсни́лъ  є҆сѝ проповѣ́данїемъ честны́мъ: свѣти́льникъ  бл҃гоче́стїѧ жи́зни сло́во преимѣ́нїѧ проѧвле́ннѡ ꙗ҆ви́лсѧ  є҆сѝ, сщ҃еннотаи́нниче всебл҃же́нне. (с. 521) 
Па́ѵла бж҃е́ственнагѡ и҆́стинный оу҆чени́къ  оу҆чи́телѧ стопа́мъ послѣ́дꙋетъ, сегѡ̀ сѣ́ѧ оу҆чє́нїѧ  вѣ̑рнымъ: и҆́миже благоче́стїѧ къ свѣ́тꙋ наставлѧ́еми,  и҆зъ но́щи оу҆́тренююще славосло́вимъ тѧ̀, человѣколю́бче. 
Просвѣще́нїемъ па́ѵелъ вторы́й ꙗ҆влѧ́ешисѧ,  слꙋжа́щїй пе́рвѣй свѣ́тлости, сеѧ̀ позна́нїемъ просвѣтѝ  на́съ. Сегѡ̀ сво́инникъ тїмоѳе́й ꙗ҆ви́сѧ, тогѡ̀  всеѻрꙋ́жїемъ побѣди́тельнѡ ѡ҆гражда́емь. 
Мꙋ́ченика: 
Дре́вле хвалѧ́йсѧ безмѣ́рнѡ, и҆ зе́млю претѧ̀  ѡ҆б̾ѧ́ти, и҆ всꙋ́е гордѧ́сѧ мо́ре, мꙋ́дре, всѐ потреби́ти,  твои́ми благомꙋ́жествы, а҆наста́сїе мч҃ниче, попира́етсѧ  бг҃опроти́вный. 
Зако́ннѡ пострада́въ мч҃никъ хрⷭ҇то́въ, и҆  побѣди́въ, страда̑нїи возмє́здїѧ, чꙋде́съ дѣ́йство  прїе́млетъ ꙗ҆́вѣ: недꙋ́ги бо цѣли́тъ и҆ де́мѡны  ѿгонѧ́етъ, хрⷭ҇то́вою си́лою чꙋдодѣ́йствꙋѧ а҆наста́сїй. 
Бг҃оро́диченъ: 
Проклѧ́тїе є҆́ѵы, всѣ́хъ мт҃ре, твои́мъ  ржⷭ҇тво́мъ, дв҃о, оу҆праздни́ла є҆сѝ, мі́рꙋ  благослове́нїе и҆зрасти́вши хрⷭ҇та̀: тѣ́мъ тѧ̀ ра́дꙋющесѧ,  и҆ оу҆сты̀ и҆ ѧ҆зы́комъ бцⷣꙋ вои́стиннꙋ и҆сповѣ́дающе  велича́емъ. 
Пѣ́снь ѕ҃. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее про́йде сохра́ншее нетлѣ́ннꙋ. Є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Колесни́ца бж҃їѧ ꙗ҆ви́лсѧ є҆сѝ, тїмоѳе́е, носѧ́щи  тогѡ̀ бжⷭ҇твенное и҆́мѧ, предъ лице́мъ безбо́жныхъ  мꙋчи́телей, бг҃опрїѧ́тне, не оу҆жаса́ѧсѧ си́хъ  свирѣ́пства: ты́ бо въ непобѣди́мꙋю сп҃са крѣ́пость  ѡ҆дѣ́ѧлсѧ є҆сѝ. 
Вѣне́цъ благолѣ́пенъ прїѧ́лъ є҆сѝ, пребога́те  тїмоѳе́е, бг҃омꙋ́дре а҆по́столе: дїади́мою црⷭ҇твїѧ  досто́йнѡ ѡ҆бложи́лсѧ є҆сѝ, и҆ предста́лъ є҆сѝ прⷭ҇то́лꙋ  влⷣки твоегѡ̀, съ па́ѵломъ ра́дꙋѧсѧ въ се́лѣхъ нбⷭ҇ныхъ,  блаже́нне. (с. 522) 
Мѵ́ромъ оу҆́мнагѡ, тїмоѳе́е всече́стне, пло́тїю  на́съ ра́ди и҆стоще́ннагѡ хрⷭ҇та̀ ѡ҆бонѧва́емь, благово́нїе  сегѡ̀ прїѧ́лъ є҆сѝ: и҆ пре́далъ є҆сѝ вѣ́рою тебѣ̀  притека́ющымъ, таи́нниче неизрече́нныхъ свѧ́те, тогѡ̀  мы́сленныѧ любвѐ. 
Мꙋ́ченика: 
Заре́ю кре́стною ꙗ҆́вѣ просвѣща́емь, пре́лести  мра́къ разрѣши́лъ є҆сѝ, и҆ побѣди́лъ є҆сѝ спле́тсѧ съ  мꙋчи́телемъ, всесла́вне: и҆ ра́дꙋѧсѧ прїѧ́лъ є҆сѝ твоѧ̑  побѣди́тєльнаѧ, мч҃ниче хрⷭ҇то́въ а҆наста́сїе, ликꙋ́ѧ съ  мꙋ́ченическими во́инствы. 
Бг҃оро́диченъ: 
Ве́сь ли́къ ѿ бг҃а наꙋче́нъ прⷪ҇ро́ческїй, твоѐ  проречѐ та́инство несказа́ннагѡ и҆ бж҃е́ственнагѡ зача́тїѧ,  є҆́же и҆зъ тебє̀ бж҃е́ственнагѡ сло́ва, мт҃и дв҃о: ты́ бо  и҆́стиннѣйшїй и҆ дре́внїй совѣ́тъ ꙗ҆ви́ла є҆сѝ. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Бж҃е́ственнагѡ оу҆ченика̀ и҆ спꙋтеше́ственника  па́ѵлова тїмоѳе́а, вѣ́рнїи, воспои́мъ всѝ: съ си́мъ  почита́юще мꙋ́драго а҆наста́сїа, возсїѧ́вшаго ѿ персі́ды  ꙗ҆́кѡ ѕвѣздꙋ̀, и҆ ѿгонѧ́щаго дꙋшє́вныѧ на́шѧ стра̑сти,  и҆ недꙋ́ги тѣлє́сныѧ. 
І҆́косъ: 
Со́лнца мно́жае возсїѧ̀ лѣ́тнее ст҃ы́хъ торжество̀,  и҆ вѣ̑рныѧ просвѣтѝ, и҆ де́мѡнскꙋю тмоѻбра́знꙋю си́лꙋ  ѿгна̀ всю̀, и҆ недꙋ́ги ѡ҆чи́сти, и҆ прошє́нїѧ просѧ́щихъ  и҆спо́лни. тѣ́мже притека́ю а҆́зъ ѻ҆каѧ́нный, и҆ молю́сѧ  ѿ болѣ́зни стра́стнагѡ моегѡ̀ се́рдца, да прїимꙋ̀ ꙗ҆̀же  хощꙋ̀, и҆ ѡ҆брѧ́щꙋ ꙗ҆̀же тре́бꙋю: премѣне́нїе печа́ли, и҆  житїѐ безпеча́льно, и҆ прегрѣше́нїй ѡ҆ставле́нїе, и҆  бж҃е́ственное врачева́нїе, дꙋше́вное и҆ тѣле́сное. 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ, во чре́вѣ твое́мъ всецѣ́лъ, хва́льный  ѻ҆ц҃є́въ бг҃ъ и҆ препросла́вленъ. (с. 523) 
Слико́вникъ нбⷭ҇нагѡ чи́на ты̀ по досто́инствꙋ  бы́въ, весели́шисѧ ра́достнѡ, зарѝ свѣтода́тельныѧ,  блаже́нне, насыща́ѧсѧ, свѧщеннотаи́нниче тїмоѳе́е,  хва́льнаго возвѣща́ѧ бг҃а и҆ препросла́вленнаго. 
Свѧщеннодѣ́йствꙋѧ хрⷭ҇то́во є҆ѵⷢ҇лїе, ѿ  добродѣ́тельныхъ высо́тъ, бг҃опи̑саннаѧ посла̑нїѧ па́ѵелъ  бж҃е́ственнѣйшїй ра́дꙋѧсѧ посла̀, ꙗ҆́кѡ оу҆ченикꙋ̀  тебѣ̀, тїмоѳе́е, хва́льнаго возвѣща́ѧ бг҃а и҆  препросла́вленнаго. 
Немощно́е пло́ти оу҆крѣплѧ́ше благомо́щїемъ дꙋшѝ,  ꙗ҆́кѡ безтѣле́сенъ бо на землѝ ты̀ жи́тельствовавъ,  мꙋ́ченикъ бы́лъ є҆сѝ во главꙋ̀ сокрꙋша́емь,  свѧщеннодѣ́телю та́инствъ бж҃їихъ, бг҃облаже́нне. 
Мꙋ́ченика: 
Страда́лецъ вѣ̑рныѧ поꙋща́етъ, ꙗ҆́вѣ ѻ҆́бразъ  показа́въ мꙋ́жество своѐ, бж҃е́ственнѣй ны́нѣ подража́ти  стрⷭ҇ти во́льнѣй, ю҆́же за ны̀ претерпѣ̀ хва́льный  ѻ҆ц҃є́въ бг҃ъ и҆ препросла́вленъ. 
Равномо́щнаѧ трⷪ҇ца вѣ́рꙋетсѧ бл҃гоче́стїѧ  рачи́телемъ: до́блїи бо страда́льцы за сїю̀ пострада́ша,  крѡ́ви и҆злива́юще, мꙋ́ченически борю́щесѧ, и҆ дꙋ́шы  предаю́ще ꙗ҆́вѣ, и҆ оу҆бива́еми. 
Бг҃оро́диченъ: 
Ра́дꙋйсѧ, чⷭ҇таѧ, и҆зъ тебє̀ про́йде па́стырь,  и҆́же во а҆да́мовꙋ ко́жꙋ ѡ҆дѣ́ѧвсѧ, вои́стиннꙋ  превозноси́мый, во всего́ мѧ человѣ́ка, за благоꙋтро́бїе  непости́жное хва́льный ѻ҆ц҃є́въ бг҃ъ и҆ препросла́вленъ. 
Пѣ́снь и҃. І҆рмо́съ: 
Чꙋ́да преесте́ственнагѡ росода́тельнаѧ и҆з̾ѡбразѝ  пе́щь ѻ҆́бразъ: не бо̀ ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бж҃ества̀ дв҃ы, въ ню́же вни́де  оу҆тро́бꙋ. тѣ́мъ воспѣва́юще воспое́мъ: да благослови́тъ  тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. 
Стоѧ́нїѧ а҆́гг҃льскагѡ сподоблѧ́емь, показа́лсѧ  є҆сѝ, (с. 524) тїмоѳе́е блаже́нне, небе́сныхъ чинѡ́въ,  наꙋчи́всѧ бо преесте́ственнѡ, свѣ́тлости си́хъ подража́лъ  є҆сѝ, мꙋ́дре. съ ни́миже воспѣва́еши веселѧ́сѧ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Си́лою ѡ҆дѣ́ѧвсѧ съ нб҃сѐ, ꙗ҆́кѡ а҆пⷭ҇лъ  ꙗ҆ви́лсѧ є҆сѝ, бг҃омꙋ́дре, наше́дшею странноѻбра́знѡ  оу҆ч҃никѡ́мъ сло́ва и҆ самови́дцємъ, ѽ тїмоѳе́е! съ  ни́миже воспѣва́еши ра́дꙋѧсѧ: да бл҃гослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
Ста́лъ є҆сѝ, жела́нїѧ ꙗ҆́вѣ, всеблаже́нне,  кра́йнѣйшагѡ ꙗ҆́кѡ дости́глъ до́брыхъ, тїмоѳе́е  бг҃опроповѣ́дниче, всегда̀ ѡ҆сїѧ́емь свѣ́томъ трⷪ҇ческимъ  ꙗ҆́снѡ. и҆ ны́нѣ воспѣва́еши веселѧ́сѧ: да бл҃гослови́тъ  тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. 
Мꙋ́ченика: 
Ѿ землѝ ты̀ къ нб҃сє́мъ вѣнцено́сецъ, мꙋ́чениче  а҆наста́сїе, возлетѣ́лъ є҆сѝ, ле́сти всѧ́кїѧ де́мѡнскїѧ  и҆збѣ́гъ, и҆ попра́лъ є҆сѝ і҆́дѡльскаѧ чти̑лища. тѣ́мже  и҆ зове́ши ны́нѣ ра́дꙋѧсѧ: да благослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
Ѡ҆мочи́лъ є҆сѝ мꙋ́ченическими твои́ми кровьмѝ  твою̀ ѻ҆де́ждꙋ, пребога́те мꙋ́чениче: крⷭ҇тъ же ꙗ҆́кѡ  ски́птръ носѧ̀, со хрⷭ҇то́мъ ца́рствꙋеши во вѣ́ки,  а҆наста́сїе, є҆мꙋ́же ны́нѣ воспѣва́еши, ра́дꙋѧсѧ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Бг҃оро́диченъ: 
А҆рха́гг҃льскими пѣснослѡ́вїи сла́вимый бога́тное  сло́во на́съ ра́ди ѡ҆бнища̀, тѧ̀ мт҃рь добро́тꙋ і҆а́кѡвлю,  благослове́ннаѧ, и҆збра́въ. тѣ́мже воспѣва́юще пое́мъ: да  благослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ (с. 525) показа̀ неѡпа́льнаѧ, и҆ ны́нѣ на на́съ  напа́стей свирѣ́пѣющꙋю оу҆гаси́ти, мо́лимсѧ, пе́щь, да  тѧ̀, бцⷣе, непреста́ннѡ велича́емъ. 
Рече́нїе дв҃дово и҆спо́лнисѧ, ꙗ҆́кѡ бо мо́лнїѧ  вселе́ннѣй ꙗ҆ви́лсѧ є҆сѝ, проповѣ́данїемъ ѡ҆зарѧ́ѧ  концы̀, всеприснопа́мѧтне бл҃же́нне тїмоѳе́е: тѣ́мъ тѧ̀  бг҃оѧвле́нне, непреста́ннѡ велича́емъ. 
Заре́ю свѣтонача́льною, премꙋ́дре, бг҃онача́льнымъ  трисо́лнечнымъ ѡ҆сїѧ́нїемъ насыща́ѧсѧ, и҆ чи́стѡ  наслажда́ѧсѧ, пою́щыѧ тѧ̀, бл҃же́нне, спаса́й ѿ мра́ка  прегрѣше́нїй, свѧщеннотаи́нниче всече́стне. 
Ра́вна тѧ̀ ѻ҆ц҃ꙋ̀ и҆ дх҃ꙋ, є҆диноро́дне, пра́вѣ  мꙋ́дрствꙋюще, сла́вимъ, оу҆че́ньми а҆пⷭ҇толѡвъ твои́хъ,  влⷣко, оу҆твержда́еми, па́ѵла, проповѣ́дника твоегѡ̀  смотре́нїѧ, и҆ тїмоѳе́а бг҃омꙋ́драгѡ. 
Мꙋ́ченика: 
Стрꙋѧ́ми твои́хъ крове́й, сла́вне, і҆́дѡльскꙋю  ле́сть всю̀ погаси́лъ є҆сѝ, и҆сполне́нїе же цр҃кве  оу҆ѧсни́лъ є҆сѝ, ѡ҆ не́йже молѧ́сѧ всеизрѧ́днѣйше не  преста́й влⷣцѣ, да тѧ̀ всѝ блажи́мъ. 
Ѽ па́че сло́ва сла́вы твоеѧ̀, и҆ неизрече́ннагѡ  бжⷭ҇твеннагѡ вои́стиннꙋ ѡ҆сїѧ́нїѧ! є҆гѡ́же причасти́лсѧ  є҆сѝ ꙗ҆́кѡ побѣди́тель, а҆наста́сїе, влⷣцѣ хрⷭ҇тꙋ̀  предстоѧ̀: є҆го́же и҆ ны́нѣ молѝ ѡ҆ на́съ, воспѣва́ющихъ  тѧ̀. 
Бг҃оро́диченъ: 
Ѽ стра́шнагѡ твоегѡ̀ чꙋдесѐ! ты́ бо, дв҃о бцⷣе,  та́инство, пре́жде родѡ́въ и҆ пре́жде вѣкѡ́въ сокрове́нное  въ бз҃ѣ, всѧ̑ созда́вшемъ, ро́ждши бг҃а сло́ва несказа́ннѡ,  ꙗ҆ви́ла є҆сѝ. 
Свѣти́ленъ. Подо́бенъ: Свѣ́те неизмѣ́нный: 
Два̀ свѣти̑ла въ мі́рѣ сїѧ́ютъ свѣтоно́снѡ,  тїмоѳе́й же вели́кїй въ хрⷭ҇то́выхъ а҆пⷭ҇толѣхъ и҆  а҆наста́сїй мч҃никъ во є҆диноѻбра́зныхъ, и҆̀хже  восхва́лимъ вкꙋ́пѣ. (с. 526) 
Сла́ва, и҆ ны́нѣ, бг҃оро́диченъ: 
Всѝ вѣ́рнїи тѧ̀ хода́таицꙋ, ко и҆зъ тебє̀ ны́нѣ  ро́ждшемꙋсѧ предлага́емъ, прест҃а́ѧ: мы́ же лꙋ́чшагѡ ра́ди  сраспина́емсѧ семꙋ̀. тѣ́мже не преста́й ѡ҆ на́съ молѧ́щи. 
На стїхо́внѣ ѻ҆ктѡ́иха. Сла́ва, гла́съ є҃: 
Преподо́бне ѻ҆́ч҃е, побѣди́тель ми́дѡвъ и҆  халде́євъ бы́въ мы́сленныхъ, всю̀ вавѷлѡ́на пре́лесть  низложи́въ си́лою крⷭ҇та̀, ни гла́дкостїю сласте́й  оу҆мѧгчи́лсѧ є҆сѝ, ни ѻ҆гнѧ̀ и҆скꙋше́нїй оу҆боѧ́лсѧ  є҆сѝ: сегѡ̀ ра́ди хрⷭ҇то́съ бг҃ъ на́шъ, почестьмѝ  побѣди́тельными тѧ̀ вѣнча̀. тѣ́мже со а҆́гг҃лы предстоѧ̀  ко гдⷭ҇ꙋ моли́сѧ, просѧ̀ ми́ра, и҆ дꙋша́мъ на́шымъ ве́лїѧ  ми́лости. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ра́дꙋйсѧ: 
Є҆гда̀ гро́здъ насажде́нъ сꙋ́щъ, ꙗ҆́кѡ лоза̀  ѿрасти́ла є҆сѝ, оу҆зрѣ́вши на дре́вѣ повѣ́шена,  прободе́на же копїе́мъ въ бжⷭ҇твєннаѧ ре́бра, что̀ сїѐ,  глаго́лала є҆сѝ, сн҃е и҆ бж҃е мо́й; ка́кѡ и҆́же недꙋ́ги  всѧ̑ и҆ стра̑сти и҆сцѣлѧ́ѧй, стрⷭ҇ти терпи́ши,  безстра́стенъ сы́й по є҆стествꙋ̀ бжⷭ҇твенномꙋ; что̀ тебѣ̀  безблагода́тнїи лю́дїе, бл҃годѣ́телю, сїѧ̑ возда́ша  вмѣ́стѡ благодѣѧ́нїй; вопїѧ́ла є҆сѝ, пречи́стаѧ: но  тогѡ̀ страстьмѝ, страсте́й мѧ̀ свободи́ти молѝ  непреста́ннѡ, ꙗ҆́кѡ да сла́влю тѧ̀. 
На лїтꙋргі́и, блажє́нна ѻ҆ктѡ́иха на д҃: И҆ а҆пⷭ҇ла  пѣ́снь г҃-ѧ, на д҃. Прокі́менъ, гла́съ и҃: Во всю̀ зе́млю  и҆зы́де вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. Сті́хъ: Нб҃са̀ повѣ́даютъ сла́вꙋ бж҃їю:  А҆пⷭ҇лъ къ тїмоѳе́ю, зача́ло с҃ч, ѿ полꙋ̀: Ча́до  тїмоѳе́е, благодарю̀ бг҃а: А҆ллилꙋ́їа. И҆сповѣ́дѧтъ  нб҃са̀ чꙋдеса̀ твоѧ̑, гдⷭ҇и, и҆́бо и҆́стинꙋ твою̀ въ цр҃кви  ст҃ы́хъ. Є҆ѵⷢ҇лїе лꙋкѝ, зача́ло н҃. Прича́стенъ: Во  всю̀ зе́млю и҆зы́де вѣща́нїе и҆́хъ: 


(с. 527) 
Мѣ́сѧца тогѡ́же въ к҃г-й де́нь. 
Ст҃а́гѡ сщ҃енномꙋ́ченика кли́мента, є҆пⷭ҇кпа  а҆гкѵ́рскагѡ: 
И҆ ст҃а́гѡ мꙋ́ченика а҆гаѳагге́ла. 
На Гдⷭ҇и, воззва́хъ, стїхи̑ры на ѕ҃, гла́съ а҃.  Поⷣ: Нбⷭ҇ныхъ чинѡ́въ: 
Пребы́въ въ вѣ́рѣ, ꙗ҆́коже въ вїногра́дѣ  хрⷭ҇то́вѣ, во вре́мѧ прїѧ́лъ є҆сѝ дѣ́ланїе болѣ́зней, ꙳  мꙋ́чениче, многоѻбра́знѡ: ꙳ тѣ́мже пло́дъ спасе́нїѧ  и҆зрасти́лъ є҆сѝ ꙳ цр҃ю̀ тезоимени́тнѡ и҆ дѣ́лателю, ꙳  свѧщенномꙋ́чениче кли́менте сла́вне. 
Четверосꙋгꙋ́бна седми́ца твоѧ̀ мꙋче́нїѧ, мꙋ́дре,  честна̀ ꙗ҆ви́сѧ вои́стиннꙋ и҆ бг҃ꙋ, и҆ а҆́гг҃лѡмъ ꙳ и҆  всѣ̑мъ человѣ́кѡмъ. ꙳ Ѻ҆гнѧ̀ оу҆́бѡ го́рькагѡ и҆  сѣче́нїѧ, и҆ ра̑ны мнѡ́гїѧ, ꙳ гра́ды ѡ҆бходѧ̀ и҆ страны̑,  и҆скꙋ́съ прїе́мъ, ꙳ не ѿстꙋпи́лъ є҆сѝ любвѐ хрⷭ҇то́вы. 
Па́стырски просїѧ́въ, свѧщенномꙋ́чениче хрⷭ҇то́въ, ꙳  страда́льчєскїѧ по́двиги под̾ѧ́лъ є҆сѝ, до́блественне: ꙳  є҆ди́нъ чрезъ ѻ҆боѧ̀ вѣне́цъ прїе́мъ, ꙳ во ѻ҆бѣ́ихъ  оу҆краша́емь, ꙳ свѧще́нствѣ и҆ болѣ́знехъ  страда́льческихъ: ꙳ тѣ́мже молѝ спасти́сѧ на́мъ. 
И҆́ны стїхи̑ры, гла́съ в҃. Подо́бенъ: Є҆гда̀ ѿ  дре́ва: 
Лоза̀ вїногра́да живо́тнагѡ ꙗ҆ви́лсѧ є҆сѝ,  та́инственнымъ дѣ́ланїемъ ѡ҆копова́ема, болѣ́зньми оу҆̀бо  по́стничества, ѻ҆́ч҃е, посѣка́ема, мече́мъ же ѡ҆б̾е́млема  мꙋче́нїѧ, вїно̀ оу҆миле́нїѧ на́мъ раствори́лъ є҆сѝ:  и҆́мже ны́нѣ насыща́еми всѝ, вѣ́рою всесвѧще́ннꙋю па́мѧть  твою̀ пра́зднꙋемъ, блаже́нне. 
Є҆гда̀ свѧщеннодѣ́йствовалъ є҆сѝ стра́шнꙋю и҆  (с. 528) соверше́ннѣйшꙋю же́ртвꙋ и҆ премі́рнꙋю, тогда̀  прине́слсѧ є҆сѝ сщ҃еннодѣ́йствꙋемь. Твою́ же кро́вь,  всемꙋ́дре, преꙋсе́рднымъ се́рдцемъ, кро́ви примѣси́лъ  є҆сѝ влⷣки твоегѡ̀, є҆́юже ты̀ ѡ҆кроплѧ́емь, бл҃же́нне,  ве́сь чи́стъ показа́лсѧ є҆сѝ, ве́сь свѧще́ннѣйшїй,  бг҃оглаго́ливе. 
Жрѧ̀ а҆́гнца бж҃їѧ, грѣхѝ мі́ра ѡ҆чища́ющаго, и҆  тлю̀ и҆ сме́рть и҆стреби́вшаго, ꙗ҆́кѡ ѻ҆вча̀ непоро́чно  поже́рлсѧ є҆сѝ, бг҃омꙋ́дре, сра́сленъ бы́въ подо́бїемъ,  бл҃же́нне, живоно́сныѧ сме́рти. ны́нѣ же є҆гѡ̀ црⷭ҇твїѧ,  достобл҃же́нне, полꙋчи́лъ є҆сѝ. 
Сла́ва, гла́съ и҃: 
Време́нъ четвери́щнѡ ѡ҆бхо́дъ, бг҃озва́нне,  седмоꙋсꙋгꙋ́билъ є҆сѝ, бїе́мь, стрꙋ́жемь, и҆змѣнѧ́ѧ гра́ды  и҆ страны̑, распина́емь за хрⷭ҇та̀: но нижѐ ѻ҆́гнь, нижѐ  ме́чь, нижѐ ра̑ны дꙋшѝ твоеѧ̀ разрѣши́ша тве́рдость,  погꙋби́лъ же є҆сѝ де́мѡнѡвъ крѣ́пость, сщ҃енномꙋ́чениче  кли́менте. тѣ́мъ моли́сѧ хрⷭ҇тꙋ̀, спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Мꙋ́чєницы гдⷭ҇ни: 
Не терплю̀, ча́до, ви́дѣти тѧ̀ на дре́вѣ  оу҆снꙋ́вша, бо́дрость всѣ̑мъ даю́щаго: ꙗ҆́кѡ да дре́вле  престꙋпле́нїѧ плодо́мъ сно́мъ поги́бельнымъ оу҆снꙋ́вшымъ  бж҃е́ственнꙋю и҆ спаси́тельнꙋю бо́дрость пода́си, дв҃а  глаго́лаше пла́чꙋщи, ю҆́же велича́емъ. 
На стїхо́внѣ стїхи̑ры ѻ҆ктѡ́иха. Сла́ва, гла́съ а҃.  А҆нато́лїево: 
Чꙋ́днаго во сщ҃е́нницѣхъ, мч҃ника кли́мента, въ  до́лгомъ вре́мени и҆скꙋше́нїемъ мꙋ́къ, въ при́снѡ благи́хъ  полꙋчи́ти сподо́бисѧ сла́дости и҆ бога́тства бж҃е́ственнагѡ,  мнѡ́гїѧ къ подвигѡ́мъ пома́завъ свои́мъ подо́бїемъ, и҆  покори́въ пло́ть, вы́ше мꙋ́дрствовати сме́рти. Къ немꙋ́же,  вѣ́рнїи, возопїи́мъ: великомꙋ́чениче сла́вне! ко хрⷭ҇тꙋ̀  моли́твами твои́ми, лѣ̑тнаѧ настоѧ̑нїѧ разрѣшѝ страсте́й  на́шихъ, и҆ и҆зба́ви ѿ лю́тыхъ моли́твами твои́ми. (с.  529) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Нбⷭ҇ныхъ чинѡ́въ: 
Оу҆ креста̀ предстоѧ́щи сн҃а и҆ бг҃а твоегѡ̀, ꙳ и҆  долготерпѣ́нїе тогѡ̀ сматрѧ́ющи, ꙳ глаго́лала є҆сѝ  пла́чꙋщи, мт҃и чⷭ҇таѧ: ꙳ оу҆вы̀ мнѣ̀, ча́до сладча́йшее, ꙳  что̀ сїѧ̑ стра́ждеши непра́веднѡ, сло́ве бж҃їй; ꙳ да  спасе́ши человѣ́чество. 
Тропа́рь, гла́съ д҃: 
Лоза̀ преподо́бства и҆ сте́бль страда́льчества,  цвѣ́тъ сщ҃е́ннѣйшїй и҆ пло́дъ бг҃ода́нный, вѣ̑рнымъ,  всесвѧще́нне, присноцвѣтꙋ́щъ дарова́лсѧ є҆сѝ: но ꙗ҆́кѡ  мꙋ́ченикѡвъ сострада́лецъ и҆ свѧщеннонача́льникѡвъ  сопресто́льникъ, молѝ хрⷭ҇та̀ бг҃а, спасти́сѧ дꙋша́мъ  на́шымъ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  д҃, є҆гѡ́же краегране́сїе: Пою̀ ро́згꙋ оу҆́мныѧ лозы̀.  Творе́нїе ѳеофа́ново. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Съ го́рними ли́ки ꙗ҆́кѡ і҆ере́й, и҆ ꙗ҆́кѡ  мꙋ́ченикъ сла́венъ хрⷭ҇тꙋ̀ предстоѧ̀, прилѣ́жнѡ молѝ  полꙋчи́ти ѡ҆сїѧ́нїѧ твоегѡ̀ восхвалѧ́ющымъ тѧ̀. 
Простє́ртыѧ по́двиги по землѝ препроводи́въ,  прпⷣбне, црⷭ҇твїѧ нбⷭ҇нагѡ сподо́билсѧ є҆сѝ вѣне́цъ  прїѧ́ти, и҆ вѣ́чнꙋю жи́знь и҆ неразори́мꙋю. 
И҆зба́вленъ стра́стїю безстра́стнагѡ, страда́нїемъ  потща́лсѧ є҆сѝ къ немꙋ̀ востещѝ, подража́тель бы́въ  ꙗ҆́вѣ стрⷭ҇те́й є҆гѡ̀, а҆́гг҃лѡвъ ссе́льниче. 
Бг҃оро́диченъ: 
Преиспещре́нна добро́тою добродѣ́телей, бг҃ома́ти  пречи́стаѧ, бг҃а и҆́стиннагѡ добродѣ́тель, зачала̀ є҆сѝ  на́мъ, и҆сто́чникъ благи́хъ и҆сточа́юща. 
Пѣ́снь г҃. І҆рмо́съ: 
Нѣ́сть ст҃ъ, ꙗ҆́коже ты̀, гдⷭ҇и, бж҃е мо́й,  вознесы́й ро́гъ (с. 530) вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Красны̑ прине́слъ є҆сѝ плоды̀, розга̀ жизноно́сныѧ  бы́въ лозы̀, и҆ сїѧ̑ мч҃ническими оу҆краси́въ блиста́ньми,  сп҃сꙋ всѣ́хъ ѡ҆свѧти́лъ є҆сѝ. 
Па́ѵла ꙗ҆ви́лсѧ є҆сѝ подража́тель, всю̀  вселе́ннꙋю претека́ѧ, всебл҃же́нне, креще́нїемъ  бг҃одѣ́льнымъ и҆ кро́вїю кропле́нїѧ ѡ҆свѧща́ѧ,  и҆сповѣ́данїѧ твоегѡ̀. 
Бг҃оро́диченъ: 
Нѣ́сть непоро́чна ꙗ҆́коже ты̀, всечи́стаѧ бцⷣе:  є҆ди́на бо ѿ вѣ́ка бг҃а и҆́стиннаго и҆ всѣ́хъ  содѣ́телѧ, бг҃а сло́ва па́че сло́ва родила̀ є҆сѝ. 
Сѣда́ленъ, гла́съ и҃. Подо́бенъ: Премꙋ́дрости: 
Ѿ а҆гкѵ́ры ѕвѣздꙋ̀ бг҃осїѧ́ннꙋю, каппадо́кѡвъ  похвалꙋ̀, бл҃гоче́стнѡ кли́мента почти́мъ,  многострада́льнаго мꙋ́ченика, свѧще́нникѡвъ сла́вꙋ,  прпⷣбныхъ похвалꙋ̀, си́рыхъ предста́телѧ, ни́щихъ  побо́рника: и҆́же и҆ пострада́въ въ два́десѧть ѻ҆смо́е  лѣ́то, мнѡ́гїѧ просвѣтѝ, и҆ ѻ҆ч҃ество ѡ҆свѧтѝ  многострада́льный мч҃никъ: мо́литсѧ же хрⷭ҇тꙋ̀ бг҃ꙋ,  прегрѣше́нїй ѡ҆ставле́нїе дарова́ти чтꙋ́щымъ любо́вїю  ст҃ꙋ́ю па́мѧть є҆гѡ̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ бл҃жи́мъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба (с. 531) же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно и҆ и҆сто́чниче  неизчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бж҃е́ствєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ  цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста,  ѡ҆ гдⷭ҇ѣ пра́зднꙋющи. 
Ѡ҆бте́къ всю̀ зе́млю, просте́рлъ є҆сѝ подвигѡ́въ  ро́згꙋ, страда́льческое и҆ска́паѧ ра́дованїе и҆ бл҃гово́нїѧ  сла́дость, страстоте́рпче всеблаже́нне. 
Ве́ртъ зрѧ́ще твоегѡ̀ страда́нїѧ, ра́нъ цвѣ́ты,  бл҃же́нне, твои́хъ ра́дꙋющесѧ пожина́емъ, и҆ разли́чными  чꙋдесы̀ чꙋ̑вства ѡ҆бвеселѧ́емъ. 
Днѐ бы́лъ є҆сѝ сы́нъ, чꙋ́дне, и҆ свѣ́та  невече́рнѧгѡ, непреста́ннѡ ѡ҆зарѧ́емь трисо́лнечнымъ  свѣ́томъ и҆ сїѧ́нїемъ проповѣ́данїѧ. 
Бг҃оро́диченъ: 
Мр҃і́е всечⷭ҇таѧ, чистоты̀ бы́вши прїѧ́телище  вмѣсти́тельное бж҃е́ственнагѡ вселе́нїѧ, дꙋше́внꙋю мою̀  скве́рнꙋ и҆ ѡ҆калѧ́нїе и҆стребѝ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бла́же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй и҆́стиннаго бг҃а, ѿ мра́ка грѣхо́внагѡ взыва́юща. 
Ра̑ны, всемꙋ́дре, терпѧ̀ многолѣ̑тныѧ и҆  должа́йшыѧ, многострада́теленъ бы́лъ є҆сѝ: ны́нѣ же  нетлѣ́ннагѡ блаже́нства сла́дость наслѣ́довалъ є҆сѝ  вѣ́чнꙋющꙋю. 
Вѣ́рꙋ ꙗ҆́кѡ а҆гкѵ́рꙋ тве́рдꙋю, и҆ наде́ждꙋ, и҆  любо́вь ѡ҆снова́нїе положи́въ, честнѣ́й трⷪ҇цѣ себѐ  возложи́лъ є҆сѝ, хра́мъ ѡ҆свѧще́нъ, ѻ҆́ч҃е всебога́те. 
Бг҃оꙋкра́шенный сопрꙋ́гъ пресвѣ́тлый, подвиза́сѧ на  три́знищи страда́нїѧ, прїе́мъ вѣ́чнꙋю жи́знь, со а҆́гг҃лы  ликꙋ́етъ и҆ сра́дꙋетсѧ. (с. 532) 
Бг҃оро́диченъ: 
Спастѝ хотѧ̀ ѿ тлѝ и҆стлѣ́вшее человѣ́ческое  є҆стество̀ зижди́тель и҆ гдⷭ҇ь, во оу҆тро́бꙋ ѡ҆чище́нꙋ  ст҃ы́мъ дх҃омъ всели́всѧ, неизрече́ннѡ воѡбрази́сѧ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многомлⷭ҇тиве. 
Зако́ннѡ пострада́вше, вѣнцы̀ ѿ рꙋкѝ влⷣчнїѧ  прїѧ́сте, дарѡ́въ разли́чныхъ раздаѧ̑нїѧ и҆ бл҃года́ть  и҆сцѣле́нїй, и҆ вѣ́рныхъ врачева́ти недꙋ́ги. 
Житїѐ бж҃е́ственное, подвигѡ́въ пробавле́нїе, ра́нъ  и҆зпростре́нїе, благолѣ́пїѧ вѣнча́нїе та́йное, и҆ добро́ты  дїади́ма, и҆ ѻ҆де́жда нетлѣ́нїѧ тебѣ̀ бы́ша. 
Бг҃оро́диченъ: 
Всечⷭ҇таѧ влⷣчце, ро́ждшаѧ земны̑мъ ко́рмчїѧ гдⷭ҇а,  страсте́й мои́хъ непостоѧ́нное и҆ лю́тое оу҆толѝ  смꙋще́нїе, и҆ тишинꙋ̀ пода́ждь се́рдцꙋ моемꙋ̀. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Лозы̀ бы́лъ є҆сѝ честна́ѧ розга̀ хрⷭ҇то́ва,  многострада́льне кли́менте всехва́льне ꙗ҆́вльсѧ, со  стра́ждꙋщими же взыва́лъ є҆сѝ: ты̀ мꙋ́ченикѡвъ, хрⷭ҇тѐ,  свѣ́тлое ра́дованїе. 
І҆́косъ: 
Ѿ младе́нства свѧще́ннѡ воздое́ннаго, ро́згꙋ лозы̀  цр҃ѧ̀ хрⷭ҇та̀, пѣ́сньми почти́мъ вѣ́рнѡ: то́й бо ꙗ҆ви́сѧ  весе́лїемъ и҆́стиннѡ и҆ добро́тою че́стенъ, въ мꙋ́кахъ и҆  страда́нїихъ непрекло́ненъ, во свѧще́нствѣ воѡбраже́нъ  і҆ера́рхъ, и҆ ѻ҆́бщникъ бж҃їѧ црⷭ҇тва. і҆́дѡльскаѧ бо  ка̑пища, и҆ ꙗ҆́рость мꙋчи́телей въ ничто́же вмѣни́въ, на  три́знищи є҆ди́наго ра́достїю сп҃са и҆сповѣ́дꙋѧ: ты̀  мч҃никѡвъ, хрⷭ҇тѐ, свѣ́тлое ра́дованїе. 
Пѣ́снь з҃. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но (с. 533) посредѣ̀ пла́мене вве́ржени,  ѡ҆роша́еми поѧ́хꙋ: бл҃гослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
Заре́ю мꙋче́нїѧ вселе́ннꙋю оу҆ѧсни́лъ є҆сѝ,  воспѣва́ѧ хрⷭ҇тꙋ̀, мы́сли и҆ дꙋшѝ чистото́ю: благослове́нъ  є҆сѝ, гдⷭ҇и, бж҃е ѻ҆ц҃є́въ на́шихъ. 
Твои́хъ и҆справле́нїй свѧще́ннѣйшее торжество̀,  нбⷭ҇нымъ свѣ́томъ сїѧ́ющо, ѡ҆зарѧ́етъ зовꙋ́щыѧ:  бл҃гослове́нъ є҆сѝ, гдⷭ҇и, бж҃е ѻ҆ц҃є́въ на́шихъ. 
Бг҃оро́диченъ: 
Мꙋ́дрости премꙋ́дрыѧ, дв҃о, мт҃и была̀ є҆сѝ, всѧ̑  мꙋ́дрѣ пра́вѧщїѧ є҆сте́ственною бл҃гостїю, бл҃гослове́нъ,  всечⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
За зако́ны ѻ҆те́чєскїѧ блаже́ннїи въ вавѷлѡ́нѣ  ю҆́ноши предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени и҆́мже не свари́шасѧ ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Ꙗ҆ви́вшесѧ свѣтлѣ́йшїи на землѝ свѣти́льницы,  ѡ҆зарѧ́ете тве́рдь, всебога́тїи, честны́ѧ цр҃кве: на  нб҃сѣ́хъ же сїѧ́нїемъ страда́нїѧ ва́шегѡ, перворо́дныхъ  торжество̀, весели́тесѧ вопїю́ще: гдⷭ҇а по́йте, дѣла̀, и҆  превозноси́те во всѧ̑ вѣ́ки. 
Съ весе́лїемъ ра́достнꙋю твои́хъ подвигѡ́въ па́мѧть  ны́нѣ пра́зднꙋемъ: ꙗ҆́коже бо безпло́тенъ претерпѣ́лъ  є҆сѝ ра́нъ треволнє́нїѧ, но вмѣ́стѡ си́хъ вѣ́чнꙋющꙋю  пи́щꙋ досто́йнꙋ воспрїѧ́лъ є҆сѝ воздаѧ́нїе бога́тное,  гдⷭ҇а по́йте, дѣла̀, взыва́ѧ, и҆ превозноси́те во всѧ̑  вѣ́ки. 
Во оу҆пещре́ннꙋю и҆ пресвѣ́тлꙋю ѻ҆де́ждꙋ ты̀  сла́вы ѡ҆дѣ́ѧвсѧ, вмѣ́стѡ дꙋ́ха, пребога́те, лю́тагѡ  оу҆ны́нїѧ: вмѣ́стѡ мꙋ́къ, а҆́гг҃льское пребыва́нїе  премѣни́лъ є҆сѝ, прїе́мъ жи́зни присносꙋ́щныѧ: гдⷭ҇а  по́йте, дѣла̀, зовы́й, и҆ превозноси́те во всѧ̑ вѣ́ки. (с.  534) 
Бг҃оро́диченъ: 
И҆зъ присносꙋ́щнагѡ роди́телѧ, соприсносꙋ́щное  сло́во и҆ сразꙋмѣва́емое, на послѣ́докъ же вѣкѡ́въ  вопло́щсѧ ѿ дв҃ы, человѣ́ческїй ве́сь бг҃осодѣ́ла  зра́къ, себѣ̀ по ѵ҆поста́си неслїѧ́ннѡ соедини́въ: гдⷭ҇а  по́йте, дѣла̀, и҆ превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще съ нбⷭ҇ными вѡ́и, тѧ̀ оу҆блажа́емъ. 
Ба́нею свѣтови́днагѡ креще́нїѧ соверши́всѧ, и҆  свѧще́нства ма́стїю, и҆ мꙋ́ченическою кро́вїю ѡ҆мы́всѧ,  блаже́нне, оу҆кра́шенъ ра́дꙋѧсѧ восте́клъ є҆сѝ къ  нбⷭ҇нымъ во́инствѡмъ, бг҃облаже́нне. 
Ст҃ы́хъ мꙋ́ченикѡвъ вѣне́цъ, сло́во бж҃їе,  вѣнце́мъ дарова́нїй оу҆красѝ тво́й ст҃ы́й ве́рхъ, чꙋ́дне,  пра́вды незаходи́мое сл҃нце: є҆гѡ́же ра́ди по́двиги дѡ́лгїѧ  ра́дꙋѧсѧ претерпѣ́лъ є҆сѝ. 
Бг҃оро́диченъ: 
Сн҃ъ и҆ сло́во бж҃їе безнача́льное вопло́щсѧ, сн҃ъ  дв҃ы быва́етъ бл҃говоле́нїемъ ѻ҆ц҃а̀ и҆ дх҃а бжⷭ҇твеннагѡ  содѣ́йствомъ: ве́сь ѡ҆бновѝ и҆стлѣ́вшїй мо́й зра́къ,  ꙗ҆́кѡ всеси́ленъ. 
Свѣти́ленъ. Подо́бенъ: Жєны̀ оу҆слы́шите: 
Ꙗ҆́коже па́ѵелъ а҆пⷭ҇толъ зе́млю ѡ҆бте́клъ є҆сѝ  всю̀, и҆ до́лгими твои́ми по́двиги просте́рлъ є҆сѝ,  кли́менте, ро́згꙋ, и҆ мре́жею вѣ́ры оу҆ловлѧ́еши  а҆гаѳагге́ла, соѻ́бщника и҆ смꙋ́ченика, блага́гѡ вѣща́нїѧ  тезоимени́тнаго страда́льца. 
Сла́ва, и҆ ны́нѣ, бг҃оро́диченъ: 
Ты̀ моѐ застꙋпле́нїе, пречⷭ҇таѧ, и҆ крѣ́пкое  прибѣ́жище, ты̀ и҆ предста́тельница, и҆ покро́въ, и҆ къ  тебѣ̀ припа́даю зовы́й: ѿ бѣ́дъ мои́хъ и҆зба́ви мѧ̀,  ꙗ҆́кѡ ра́дость ро́ждшаѧ, и҆ ѿ ѻ҆гнѧ̀ и҆схи́ти вѣ́чнагѡ,  дв҃о, на тѧ̀ надѣ́ющагосѧ. (с. 535) 
На лїтꙋргі́и, Бл҃жє́нна, ѻ҆ктѡ́иха: и҆ ст҃а́гѡ  пѣ́снь г҃-ѧ, на д҃. Прокі́менъ, гла́съ з҃: Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ ко  є҆вре́ємъ, зача́ло тл҃д. А҆ллилꙋ́їа, гла́съ в҃:  Свѧще́нницы твоѝ ѡ҆блекꙋ́тсѧ въ пра́вдꙋ, и҆ преподо́бнїи  твоѝ возра́дꙋютсѧ. Є҆ѵⷢ҇лїе і҆ѡа́нна, зача́ло л҃ѕ.  Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 535) 
Мѣ́сѧца тогѡ́же въ к҃д-й де́нь. 
Преподо́бныѧ ма́тере на́шеѧ ѯе́нїи. 
И҆ бл҃же́нныѧ ма́тере на́шеѧ ѯе́нїи петербꙋ́ргскїѧ. 
Слꙋ́жба є҆ѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры ѻ҆ктѡ́иха г҃, и҆  ст҃ы́ѧ г҃, гла́съ а҃. Подо́бенъ: Нбⷭ҇ныхъ чинѡ́въ: 
Претво́ршисѧ пе́рвѣе любвѐ честна́ѧ, ꙳ и҆  оу҆тве́рждши дѣ́ломъ лꙋ́чшимъ тебѣ̀ по́мысломъ, ꙳ и҆зшла̀  є҆сѝ ѿ сꙋеты̀ сласте́й, бл҃же́ннаѧ, стропо́тства, ꙳ и҆  добродѣ́телей жесто́кимъ пра́вѡ ше́ствꙋеши, ꙳  восхожде́нїемъ стра́нствовавши. 
Въ приста́нище бж҃е́ственное оу҆стреми́вшисѧ, ꙳  ти́хѡ прешла̀ є҆сѝ во́лнъ мїрски́хъ мѧте́жъ, ꙳ дꙋши́ же  твоеѧ̀ кора́бль ве́сь, всечестна́ѧ, ꙳ непогрꙋзи́мь везꙋ́щи ꙳  ѿ сласте́й го́рести, ꙳ та́инственныхъ и҆мѣ́нїй по́лнъ  сꙋ́щїй. 
Бг҃олѣ́пнымъ подража́нїемъ, ꙳ ты̀ стра́нствовавши,  ꙳ на́съ ра́ди свы́ше къ на́мъ низше́дшаго возвы́сити  па́дшыѧ, ꙳ пребыва́еши, мꙋ́драѧ, сро́дникѡмъ оу҆́бѡ  невѣ́дома, ꙳ бл҃гочести̑вымъ же па́че, ꙳ и҆ бг҃ꙋ, ѯе́нїе,  всегда̀ молѧ́щисѧ. 
Сла́ва, и҆ ны́нѣ, бг҃оро́диченъ: 
Препросла́влена є҆сѝ въ ро́дѣхъ родѡ́въ, ꙳ дв҃о  мт҃и, ѻ҆трокови́це бцⷣе мр҃і́е, ꙳ мі́ра предста́тельство,  ꙳ ро́ждши (с. 536) пло́тїю сн҃а безнача́льнагѡ ѻ҆ц҃а̀, ꙳  соприсносꙋ́щна же дх҃ꙋ вои́стиннꙋ, ꙳ є҆го́же молѝ,  спасти́сѧ на́мъ. 
Крⷭ҇тобг҃оро́диченъ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳  непоро́чнаѧ дв҃а, ꙳ пла́чꙋщи вопїѧ́ше: ꙳ сладча́йшее моѐ  ча́до, ꙳ что̀ но́вое и҆ пресла́вное видѣ́нїе; ꙳ ка́кѡ  содержа́й всѧ́чєскаѧ го́рстїю, ꙳ на дре́вѣ пригвозди́лсѧ  є҆сѝ пло́тїю; 
Тропа́рь, гла́съ и҃: 
Въ тебѣ̀, мт҃и, и҆звѣ́стнѡ спасе́сѧ є҆́же по  ѻ҆́бразꙋ: прїи́мши бо крⷭ҇тъ, послѣ́довала є҆сѝ хрⷭ҇тꙋ̀,  и҆ дѣ́ющи оу҆чи́ла є҆сѝ, презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй.  тѣ́мже и҆ со а҆́гг҃лы сра́дꙋетсѧ, преподо́бнаѧ ѯе́нїе,  дꙋ́хъ тво́й. 
На оу҆́трени ѻ҆́ба канѡ́на ѻ҆ктѡ́иха: и҆ ст҃ы́ѧ на  д҃. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ лю́дїе чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще: пои́мъ тебѣ̀, є҆ди́номꙋ влⷣцѣ. 
Стра́ннаго сꙋ́ща всѧ́кїѧ добродѣ́тели и҆  оу҆дали́вшагосѧ ѿ бг҃а дѣѧ́ньми безмѣ́стными, присво́й  мѧ̀ семꙋ̀ моли́твами твои́ми бл҃гопрїѧ́тными, ѯе́нїе  честна́ѧ преподо́бнаѧ, твоѐ стра́нное житїѐ  благохва́лѧщаго. 
Ѻ҆́гнь тѧ̀ разжжѐ мы́сленный, ꙗ҆́кѡ ве́щь  оу҆добопа́льнꙋ, мїрскꙋ́ю пре́лесть и҆ плотска́гѡ  ѡ҆брꙋ́чника ѿврещи́сѧ оу҆вѣща̀ ра́зꙋмомъ  мꙋ́жественнѣйшимъ, и҆ гдⷭ҇ꙋ чи́стѣ оу҆невѣ́стисѧ. 
Стра́ннꙋю оу҆разꙋмѣ́вши жи́знь, на нб҃сѣ́хъ  пребыва́ющꙋю и҆ непреходѧ́щꙋю, зва́нїе ꙗ҆́кѡ дѣѧ́нїе  премѣни́ла є҆сѝ, и҆ потекла̀ є҆сѝ ꙗ҆́коже є҆ле́нь  жа́ждꙋщїй, безсме́ртнагѡ въ слѣ́дъ ѡ҆брꙋ́чника. 
Бг҃оро́диченъ: 
Пѣ́сньми всечи́стꙋю, вѣ́рнїи, мр҃і́ю да  восхва́лимъ, (с. 537) бг҃ома́терь ѡ҆бра́дованнꙋю, покро́въ  бжⷭ҇твенный, бл҃готи́шное приста́нище, всѣ́хъ вѣ́рныхъ  спасе́нїе. 
Пѣ́снь г҃. І҆рмо́съ: 
Оу҆твержде́й сло́вомъ нб҃са̀, и҆ зе́млю ѡ҆снова́вый  на вода́хъ мно́гихъ, оу҆тверди́ мѧ къ пѣ́нїю славосло́вїѧ  твоегѡ̀, гдⷭ҇и. 
Оу҆держа́ла є҆сѝ раче́нїе бжⷭ҇твенное, чи́стыѧ  дꙋшѝ твоеѧ̀, забве́нїе прїѧ́ти тѧ̀ поще́нїѧ болѣ́зней  оу҆вѣща̀, честна́ѧ, и҆ є҆стества̀. 
Безсме́ртнагѡ ѡ҆брꙋ́чника добро́тами наслажда́ема,  добро́тꙋ пло́ти оу҆вѧди́ла є҆сѝ: и҆ ꙗ҆ви́ласѧ є҆сѝ  краснѣ́йша, въ бж҃е́ственный черто́гъ всели́вшисѧ. 
Позлащє́ннаѧ кри́ла добродѣ́телей стѧжа́вши, къ  высотѣ̀ нбⷭ҇нѣй возлетѣ́ла є҆сѝ, бл҃же́ннаѧ, ꙗ҆́кѡ  голꙋби́ца нетлѣ́нна. 
Бг҃оро́диченъ: 
Свѣ́тлый ѻ҆́блаче мы́сленнагѡ и҆ пресвѣ́тлагѡ  сл҃нца, возсїѧ́вшагѡ и҆зъ чре́ва твоегѡ̀, дв҃о, просвѣтѝ  дꙋ́шы пою́щихъ тѧ̀. 
Сѣда́ленъ, гла́съ и҃. Подо́бенъ: Премꙋ́дрости: 
За милосе́рдїе ꙗ҆́вльшеесѧ на землѝ, возлюби́вши  сло́во бг҃а ѻ҆ц҃а̀, томꙋ̀ послѣ́довала є҆сѝ, ꙗ҆́кѡ  женихꙋ̀, всебл҃же́ннаѧ, и҆ тлѣ́ннаго жениха̀ оу҆се́рднѡ  ѡ҆ста́вила є҆сѝ, ѡ҆ста́вльши же тлѣ́нное бога́тство:  тѣ́мже во стра́нствѣ тезоимени́тнѡ живꙋ́щи, стра̑сти  оу҆мертви́ла є҆сѝ, и҆ живы́хъ воспрїѧ́ла є҆сѝ  наслѣ́дїе, бг҃одꙋхнове́ннаѧ. Молѝ хрⷭ҇та̀ бг҃а,  прегрѣше́нїй ѡ҆ставле́нїе дарова́ти пра́зднꙋющымъ любо́вїю  ст҃ꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  прегрѣше́нїй мои́хъ и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. Тѣ́мже, всечⷭ҇таѧ, и҆з̾ тебє̀ воплоще́нномꙋ  безсѣ́меннѡ (с. 538) моли́сѧ прилѣ́жнѡ ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ, прегрѣше́нїй ѡ҆ставле́нїе дарова́ти  воспѣва́ющымъ досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно и҆ и҆сто́чниче  неизчерпа́емый, оу҆милосе́рдисѧ, и҆ да́рꙋй прегрѣше́нїй  ѡ҆ставле́нїе вѣ́рою пою́щымъ бж҃е́ствєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Вѣ́но хрⷭ҇тꙋ̀ принесла̀ є҆сѝ чистотꙋ̀,  оу҆мерщвле́нїе оу҆де́съ и҆ болѣ̑зни воздержа́нїѧ: и҆  воспрїѧ́ла є҆сѝ нбⷭ҇ное црⷭ҇тво и҆ вѣ́чнꙋющее  наслажде́нїе. 
Ѻ҆́бразъ тебѐ дѡ́брымъ подаю́щи, привлекла̀ є҆сѝ  мнѡ́гїѧ дꙋ́шы на спасе́нїе, ѿто́ргшисѧ мїрска́гѡ  пристра́стїѧ, ѯе́нїе бг҃омꙋ́драѧ и҆ досточꙋ́днаѧ. 
Моча́щи посте́лю слеза́ми, преподо́бнаѧ, и҆ съ  пе́пеломъ ꙗ҆дꙋ́щи хлѣ́бъ, оу҆тѣше́нїе полꙋчи́ла є҆сѝ  нестарѣ́ющеесѧ и҆ раѧ̀ наслажде́нїе. 
Бг҃оро́диченъ: 
Ра́дꙋйсѧ, ѿ на́съ ст҃а́ѧ бцⷣе: ра́дꙋйсѧ, ра́дость  ро́ждшаѧ мі́рꙋ: ра́дꙋйсѧ, є҆ди́на защище́нїе человѣ́кѡвъ,  благослове́ннаѧ бцⷣе чⷭ҇таѧ. 
Пѣ́снь є҃. І҆рмо́съ: 
Мра́къ дꙋшѝ моеѧ̀ разженѝ, свѣтода́вче хрⷭ҇тѐ  бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ  свѣ́тъ повелѣ́нїй твои́хъ, сло́ве, да оу҆́тренюѧ сла́влю  тѧ̀. 
Ꙗ҆́кѡ ю҆́ница жела́ющи па́стырѧ бжⷭ҇твеннꙋю  добро́тꙋ, (с. 539) взыва́ла є҆сѝ: гдѣ̀ ны́нѣ пасе́ши,  женишѐ; гдѣ̀ почива́еши, рцы́ ми; жела́ю твоѐ ви́дѣти  преизѧ́щное видѣ́нїе, и҆ распалѧ́юсѧ всю́дꙋ. 
Рачи́тельныѧ добро́ты моеѧ̀, вопїе́тъ жени́хъ,  и҆́щꙋщи, честна́ѧ, добродѣ́тельми ѡ҆блиста́вшисѧ, въ  небесѣ́хъ мѧ̀ смотрѝ: та́мѡ пасꙋ̀ а҆́зъ, и҆ моѧ̑ призыва́ю  всегда̀ ѻ҆́вцы. 
Го́рлица краснѣ́йшаѧ, ла́стовица свѣтлѣ́йшаѧ и҆  мы́сленный славі́й, ловлє́нїѧ прете́кши мы́сленныхъ  сѣ́тей, ꙗ҆ви́ласѧ є҆сѝ, ѯе́нїе честна́ѧ, и҆ въ  пожела́ннѣй добро́тѣ хрⷭ҇то́вѣ, досточꙋ́днаѧ. 
Бг҃оро́диченъ: 
Безма́тернѧ горѣ̀, въ послѣ̑днѧѧ, сꙋ́щымъ до́лѣ,  ражда́еши безъ ѻ҆тца̀, ѡ҆сꙋществова́вшаго, дв҃о, на́ше  всѐ, за бл҃гоꙋтро́бїе мно́гое: є҆го́же молѝ спастѝ ѿ  тлѝ пою́щыѧ тѧ̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Стра́нное твоѐ житїѐ, и҆ па́че человѣ́ка поще́нїе  прославлѧ́ѧ, тебє̀ ра́ди стра́нствовавый, сла́внаѧ,  зна́меньми и҆ чꙋдесы̀ пресла́вными и҆́стиннѡ тѧ̀,  преподо́бнаѧ, оу҆красѝ. 
Крꙋ́гомъ добродѣ́телей вѣнча́вшисѧ, востекла̀  є҆сѝ, къ немꙋ́же жела́ла є҆сѝ хрⷭ҇тꙋ̀, крꙋ́гомъ  ѕвѣ́зднымъ тѧ̀ па́че оу҆ма̀ возвѣща́ющꙋ, бли̑жнимъ и҆  да̑льнимъ, странноѻбра́знѡ, ѯе́нїе сла́внаѧ. 
Оу҆страни́вшагосѧ дале́че ѿ за́повѣдей бг҃а  на́шегѡ, присво́й мѧ̀ твои́ми, преподо́бнаѧ, мольба́ми, и҆  стра́нна мѧ̀ сотворѝ лю́тыѧ гее́нны, и҆ страсте́й  содержа́щихъ мѧ̀. 
Бг҃оро́диченъ: 
На ра́мѣхъ херꙋві́мскихъ неѡпи́саннѡ сѣдѧ́й,  ѡ҆пи́санъ (с. 540) въ твое́мъ чре́вѣ всели́сѧ пло́тїю, а҆  не бж҃ество́мъ, и҆ и҆зъ тебє̀ про́йде спаса́ѧй  человѣ́чество. 
Конда́къ, гла́съ в҃. Подо́бенъ: Крове́й твои́хъ: 
Твою̀ страннонра́внꙋю, ѯе́нїе, па́мѧть  соверша́юще, любо́вїю почита́ющїи тѧ̀, пое́мъ хрⷭ҇та̀, во  всѣ́хъ тебѣ̀ подаю́щаго крѣ́пость и҆сцѣле́нїй: є҆мꙋ́же  всегда̀ моли́сѧ ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́троки ѡ҆роси́вый въ пещѝ, и҆ дв҃ꙋ сохрани́вый  ро́ждшꙋю тѧ̀ по ржⷭ҇твѣ̀, благослове́нъ є҆сѝ, бж҃е  ѻ҆тє́цъ на́шихъ. 
Пелена́ми ри́мъ хва́литсѧ, мі́ласса же мно́жае твоѧ̑  мо́щи стѧжа́вши, и҆зъ ни́хже то́чатсѧ чꙋдеса̀ вѣ̑рнымъ,  бг҃оневѣ́сто. 
Рѣка̀ ꙗ҆ви́ласѧ є҆сѝ врачева́нїй, страсте́й  мо́ре потоплѧ́ѧ пѣснопою́щихъ: бл҃гослове́нъ є҆сѝ, гдⷭ҇и,  бж҃е ѻ҆тє́цъ на́шихъ. 
Оу҆спи́ла є҆сѝ стра̑сти дꙋшетлѣ̑нныѧ во мно́гихъ  бдѣ́нїихъ, блаже́ннаѧ, и҆ пра́вєднымъ подо́бнымъ сно́мъ  оу҆снꙋ́ла є҆сѝ, ѡ҆ мі́рѣ молѧ́щисѧ. 
Бг҃оро́диченъ: 
И҆зъ тебє̀ воплоти́вшагосѧ па́че сло́ва, молѧ́щи не  преста́й, препѣ́таѧ бцⷣе, ѿ сѣ́тей и҆зба́витисѧ  вра́жїихъ дꙋша́мъ на́шымъ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀  тва́рь, ꙗ҆́кѡ содѣ́телю всѣ́хъ, во вѣ́ки. 
Ѡ҆брꙋчи́вшисѧ, ꙗ҆́кѡ писа́сѧ, є҆ди́номꙋ мꙋ́жꙋ  хрⷭ҇тꙋ̀, кра́сномꙋ добро́тою, всѧ́къ ви́дъ добродѣ́телей  благоче́стнѡ навы́кла є҆сѝ, сла́внаѧ, и҆ въ черто́гъ  бж҃е́ственный всели́сѧ, вѣ́но прїи́мши бл҃года́ть  врачева́нїй во всѧ̑ вѣ́ки. 
Дꙋша̀ моѧ̀ въ слѣ́дъ тебє̀ прилѣпи́сѧ, хрⷭ҇тѐ,  вопїѧ́ла є҆сѝ любо́вїю: ꙗ҆́кѡ землѧ̀ жа́ждꙋщаѧ, тѧ̀ во́дꙋ  жи́вꙋ (с. 541) и҆щꙋ̀, гдⷭ҇и, тебѣ̀ тꙋ́чы приноша́ю сле́зъ,  твоеѧ̀ любвѐ стрꙋе́ю напо́й мѧ̀, сп҃се, во всѧ̑ вѣ́ки. 
Оу҆краси́ласѧ є҆сѝ возлю́бльши и҆́стиннѡ сꙋ́щее  жела́нїе просла́виласѧ є҆сѝ, ѻ҆трокови́це,  препросла́вленномꙋ прилѣпи́вшисѧ бг҃ꙋ: ты̀ ли́къ ст҃ы́й  привела̀ є҆сѝ дѣ́въ сп҃сꙋ, тѧ̀ подража́вшихъ, съ ни́миже  въ го́рнихъ ликꙋ́еши селе́нїихъ. 
Бг҃оро́диченъ: 
Є҆ди́нꙋ тѧ̀ и҆збра̀ добро́тꙋ і҆а́кѡвлю ѻ҆́ч҃ее  сло́во, и҆ посредѣ̀ тебє̀ всели́сѧ, и҆ ꙗ҆́кѡ бл҃говолѝ,  па́че всѣ́хъ кра́сный человѣ́кѡвъ, всечⷭ҇таѧ, про́йде,  ѡ҆мрачи́вшеесѧ на́ше ѡ҆чища́ѧ є҆стество̀. 
Пѣ́снь ѳ҃. І҆рмо́съ: 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ въ домꙋ̀ дв҃довѣ ѻ҆́трока своегѡ̀,  въ ни́хже посѣтѝ на́съ восто́къ съ высоты̀, и҆ напра́вилъ  ны̀ є҆́сть на пꙋ́ть ми́ра. 
Не́мощїю, сла́внаѧ, некрѣ́пкаго врага̀ побѣди́ла  є҆сѝ, стра́ннꙋ проходѧ́щи жи́знь, и҆ стра̑сти плотскі̑ѧ  оу҆мертви́вши: и҆ ны́нѣ на небесѣ́хъ живе́ши, и҆дѣ́же  твоѐ и҆́маши и҆́стинно жи́тельство, ꙗ҆́кѡ чи́стаѧ дѣ́ва. 
Бл҃гослове́нъ гдⷭ҇ь, приста́нище ти́хое врачева́нїй  показа́въ честнꙋ́ю твою̀ ра́кꙋ, на́мъ при́снѡ бѣ́дствꙋющымъ  пꙋчи́ною и҆ бꙋ́рею страсте́й, мона́шествꙋющихъ сла́во и҆  дѣ́въ похвало̀, бг҃оно́снаѧ ѯе́нїе. 
Ꙗ҆́кѡ дѣ́вства хра́мъ, ꙗ҆́кѡ чи́стꙋю голꙋби́цꙋ,  ꙗ҆́кѡ го́рлицꙋ непоро́чнꙋю, ꙗ҆́кѡ невѣ́стꙋ хрⷭ҇то́вꙋ  кра́снꙋю добро́тою тѧ̀, и҆ непоро́чнꙋю, ꙗ҆́кѡ ѻ҆́бразъ  бж҃е́ственныхъ добродѣ́телей, ꙗ҆́кѡ ве́ртъ заключе́нъ,  вѣ́рнїи почита́емъ, бг҃оно́снаѧ ѯе́нїе. 
Бг҃оро́диченъ: 
Глаго́лѡмъ твои̑мъ послѣ́дꙋюще, ро́ди родѡ́въ,  блаже́ннаѧ, тѧ̀ оу҆блажа́ютъ при́снѡ: бг҃а бо и҆́стиннѡ  блаже́ннаго родила̀ є҆сѝ, чⷭ҇таѧ дв҃о, всѧ̑ блажє́нны  томꙋ̀ рабо́тающыѧ нело́жнѡ творѧ́щаго. 


(с. 542) 
Мѣ́сѧца тогѡ́же въ к҃є-й де́нь. 
И҆́же во ст҃ы́хъ ѻ҆ц҃а̀ на́шегѡ григо́рїа,  а҆рхїепⷭ҇копа кѡнстанті́нѧ гра́да, бг҃осло́ва. 
И҆ пра́зднованїе прест҃ѣ́й бцⷣѣ, въ че́сть і҆кѡ́ны  є҆ѧ̀ нарица́емыѧ оу҆толѝ моѧ̑ пєча́ли. 
Слꙋ́жба сїѧ̀ пи́сана въ приложе́нїи. 
А҆́ще хо́щетъ настоѧ́тель, твори́мъ бдѣ́нїе. 
На ма́лѣй вече́рни стїхи̑ры, гла́съ д҃. Подо́бенъ:  Ꙗ҆́кѡ до́блѧ: 
Бг҃осло́вными твои́ми оу҆сты̀, ꙳ бг҃осло́ве  григо́рїе, ꙳ бг҃осло́внымъ ѧ҆зы́комъ твои́мъ и҆з̾ѧви́лъ  є҆сѝ ꙳ въ трⷪ҇цѣ пое́маго, ꙳ бг҃а є҆диносꙋ́щнаго, ꙳  ѻ҆ц҃а̀, и҆ сн҃а, и҆ дх҃а ст҃а́го. ꙳ и҆зсꙋши́лъ є҆сѝ  бꙋ́йство є҆́ллинѡвъ и҆ лжꙋ̀, ꙳ и҆́стинꙋ проповѣ́дꙋѧ ꙳  бг҃овѣща́нными твои́ми глаго́лы. 
И҆ ви́дъ тво́й че́стенъ, ꙳ и҆ зра́къ говѣ́инъ, ꙳  свѧще́нный григо́рїе. ꙳ сегѡ̀ ра́ди тѧ̀ ра́достными  пѣснопѣ́ньми почита́емъ и҆ глаго́лемъ: ꙳ ра́дꙋйсѧ,  ѕвѣздо̀ оу҆́мнаѧ, ꙳ ѡ҆зарѧ́ющаѧ концы̀ свѣ́тлостїю ꙳  премꙋ́дрыхъ твои́хъ глаго́лѡвъ. ꙳ ра́дꙋйсѧ, трꙋбо̀,  проповѣ́дающаѧ мі́рꙋ ꙳ і҆и҃сѡвы за́пѡвѣди. 
Многогла́сный ѻ҆рга́нъ, ꙳ гꙋ́сль мꙋсїкі́йскꙋю  настро́еннꙋю, ꙳ свирѣ́ль же и҆ цѣвни́цꙋ сладкоды́шꙋщꙋю, ꙳  і҆ера́рхѡвъ превысоча́йшаго, ꙳ вели́каго оу҆чи́телѧ цр҃кве  хрⷭ҇то́вы ꙳ да похва́лимъ, пою́ще: ꙳ ра́дꙋйсѧ, благода́ти  бж҃е́ственныѧ глꙋбино̀, ꙳ ра́дꙋйсѧ, высото̀ нбⷭ҇ныхъ  разꙋмѣ́нїй, ꙳ ѻ҆́ч҃е ѻ҆ц҃є́въ григо́рїе. 
Пра́щею слове́съ твои́хъ ꙳ бж҃е́ственныхъ,  бг҃одохнове́нне, ꙳ держа́внѡ, пресла́вне, порази́лъ є҆сѝ ꙳  ꙗ҆́коже во́лка а҆́рїа, ꙳ и҆ дале́че ѿгна́въ ѿ ста́да  хрⷭ҇то́ва, ꙳ па́стырю (с. 543) всеизрѧ́днѣйшїй, ꙳ твоѧ̑  ѻ҆́вцы согрѣва́ѧ и҆ прохлажда́ѧ ꙳ ѕла́комъ трⷪ҇цы  є҆диносꙋ́щныѧ. ꙳ сегѡ̀ ра́ди тѧ̀ почита́емъ, ꙳ па́стырю  па́стырей григо́рїе. 
Сла́ва, гла́съ ѕ҃: 
І҆ера́рхѡвъ нача́льника, патрїа́рхѡвъ че́сть,  таи́нника бг҃ови́дцєвъ, и҆ разꙋмѣ́нїй хрⷭ҇то́выхъ оу҆ма̀  кра́йнѣйшаго, соше́дшесѧ, ѽ бг҃омꙋ́дрїи! дꙋхо́вными  похвала́ми да похва́лимъ, глаго́люще: ра́дꙋйсѧ, бг҃осло́вїѧ  и҆сто́чниче, премꙋ́дрости рѣко̀, и҆ стрꙋѧ̀ бжⷭ҇твеннагѡ  ра́зꙋма. ра́дꙋйсѧ, ѕвѣздо̀ свѣтлѣ́йшаѧ, ꙗ҆́кѡ ве́сь  мі́ръ ѡ҆зарѧ́еши твои́ми догма́ты. ра́дꙋйсѧ, благоче́стїѧ  побо́рниче вели́кїй, и҆ нече́стїѧ прогони́телю  до́блественный. Но, ѽ всемꙋ́дре бг҃осло́ве григо́рїе! не  преста́й молѧ́сѧ хрⷭ҇тꙋ̀ бг҃ꙋ, ѡ҆ и҆̀же вѣ́рою и҆ любо́вїю  соверша́ющихъ при́снѡ бг҃оꙋго́днꙋю и҆ честнꙋ́ю па́мѧть  твою̀. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀: 
На стїхо́внѣ, стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Дрꙋгі́й сы́нъ гро́мовъ ꙳ ꙗ҆ви́лсѧ є҆сѝ ꙳ ѿ  промышле́нїѧ бж҃їѧ ꙳ и҆ бг҃осло́въ, григо́рїе, мі́рꙋ, ꙳ и҆  оу҆чени́къ и҆ напе́рсникъ. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Ꙗ҆́кѡ сїѧ́нїе мо́лнїи, ꙳ и҆зы́де твоѐ вѣща́нїе, ꙳  вѣ̑рныѧ оу҆́бѡ ѡ҆зарѧ́ющее, ꙳ є҆ретїки́ же низлага́ющее,  ꙳ громо́вными стрѣла́ми. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
Оу҆́мъ тво́й ѻ҆гнесїѧ́ненъ, ꙳ и҆ пламенонѡ́сна  оу҆ста̀, ꙳ и҆́мже є҆реті́чествꙋющихъ, ꙳ григо́рїе,  попалѧ́ютсѧ ꙳ безбѡ́жнаѧ оу҆чє́нїѧ. 
Сла́ва, гла́съ и҆ подо́бенъ то́йже: 
Трⷪ҇цꙋ честнꙋ́ю, ꙳ ѻ҆ц҃а̀, сло́во, дх҃а, ꙳  бж҃е́ственный бг҃осло́въ ꙳ наꙋчѝ вѣ́ровати ꙳ є҆ди́наго  бг҃а нераздѣ́льнаго. (с. 545) 
И҆ ны́нѣ, бг҃оро́диченъ: 
Є҆ди́нагѡ вседѣ́тельныѧ ꙳ трⷪ҇цы проповѣ́дꙋѧ, ꙳  и҆з̾ дв҃ы прозѧ́бшаго, ꙳ є҆ретїкѡ́въ загражда́еши, ꙳  григо́рїе, оу҆ста̀. 
Тропа́рь, гла́съ а҃: 
Па́стырскаѧ свирѣ́ль бг҃осло́вїѧ твоегѡ̀ ри́торѡвъ  побѣдѝ трꙋбы̑: ꙗ҆́коже бо глꙋбины̑ дх҃а и҆зыска́вшꙋ, и҆  добрѡ́ты вѣща́нїѧ приложи́шасѧ тебѣ̀. но молѝ хрⷭ҇та̀  бг҃а, ѻ҆́ч҃е григо́рїе, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Гаврїи́лꙋ  вѣща́вшꙋ: 
На вели́цѣй вече́рни пое́мъ: Блаже́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ а҃.  Поⷣ: Всехва́льнїи мч҃ницы: 
Ѻ҆́ч҃е григо́рїе, ꙳ твои́хъ оу҆сте́нъ ꙳ ни  хода́тай забве́нїѧ гро́бъ затворѝ: ꙳ бг҃осло́вїѧ бо  ꙗ҆ви́лсѧ є҆сѝ оу҆ста̀, ꙳ бл҃гоче́стїѧ догма́ты ꙳ и҆  ны́нѣ вселе́ннѣй вѣща́ѧ. ꙳ тѣ́мже моли́сѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю млⷭ҇ть. 
Ѻ҆́ч҃е григо́рїе, ꙳ мꙋ́дрѣ пло́ти оу҆клони́лсѧ  є҆сѝ ꙳ благопребыва́тельнагѡ и҆ навѣ́тнагѡ: на  нб҃оте́чнꙋю же всѣ́дъ ꙳ четвероко́ннꙋю добродѣ́телей  колесни́цꙋ, ꙳ впери́лсѧ є҆сѝ къ добро́тѣ неизрече́ннѣй.  ꙳ є҆ѧ́же насыща́ѧсѧ, ꙳ ны́нѣ подае́ши дꙋша́мъ на́шымъ ꙳  ми́ръ и҆ ве́лїю ми́лость. 
Ѻ҆́ч҃е григо́рїе, ꙳ бг҃ꙋ и҆ человѣ́кѡмъ ꙳ бы́лъ  є҆сѝ вѣ́ренъ хода́тай благода́тїю: ꙳ и҆ ны́нѣ  благоми́лостивна, ꙳ бл҃годерзнове́нными моли́твами ꙳  положи́въ на́мъ хрⷭ҇та̀, ꙳ не преста́й гдⷭ҇а молѧ̀,  прпⷣбне, ꙳ дарова́ти дꙋша́мъ на́шымъ ꙳ ми́ръ и҆ ве́лїю  млⷭ҇ть. 
И҆́ны стїхи̑ры, гла́съ в҃. Подо́бенъ: Кі́ими  похва́льными: 
Прїиди́те сщ҃е́нными пѣ́сньми да восхва́лимъ  бг҃оглаго́ливаго григо́рїа: ѻ҆́ко благода́ти, и҆ всемꙋ̑драѧ  оу҆ста̀ дх҃а ст҃а́гѡ, свѣ́тлаго свѣти́льника вселе́нныѧ,  ве́лїе цр҃кве ѡ҆глаше́нїе, сла́вꙋ правосла́вїѧ, всечꙋ́днꙋю  бг҃осло́вїѧ стрꙋю̀, (с. 545) бж҃е́ственныхъ догма́тѡвъ  приснотекꙋ́щꙋю рѣкꙋ̀, и҆сто́чникъ всегда̀ кипѧ́щїй,  нетлѣ́нїѧ бж҃е́ствєнныѧ во́ды. 
Два́жды. 
Любо́вїю дх҃о́вною дне́сь да воспои́мъ і҆ера́рха,  а҆пⷭ҇лѡвъ є҆динонра́внаго, и҆ бл҃гоче́стїѧ побо́рника,  бл҃гоглаго́ланїѧ наводне́нїе, пото́къ оу҆чи́тельства ѕѣлѡ̀  сладча́йшїй, слове́съ высокоглаго́льныхъ тве́рдость,  нб҃огрѡ́мнаѧ оу҆ста̀, ѻ҆гнеды́шꙋщїй ѧ҆зы́къ, премꙋ́дрости  сокро́вище, сло́ва проповѣ́дника, вѣ́рныхъ оу҆добре́нїе. 
Пѣ́сньми до́лжными всѝ да восхва́лимъ бг҃осло́ва,  хрⷭ҇то́вы па́ствы стра́жа, ловца̀ волкѡ́въ и҆ всемꙋ́драго  пле́велѡвъ любодѣ́йчищныхъ и҆сторга́телѧ, сѣ́ѧтелѧ же  пра́выхъ догма́тѡвъ всечꙋ́днаго, ѿгони́телѧ  є҆реті́чествꙋющихъ ѕѣлѡ̀ крѣпча́йшаго, возрасти́вшаго же  и҆́стиннѡ бо́дростїю бжⷭ҇твенною хрⷭ҇тѡ́вы тала́нты,  ꙗ҆́коже лѣ́по, и҆ мі́ръ просвѣти́вшаго оу҆че́нїй  бж҃е́ственными свѣтлостьмѝ. 
Сла́ва, гла́съ и҃: 
Бо́дрый ѧ҆зы́къ тво́й ко оу҆че́нїю, во оу҆шесѣ́хъ  серде́чныхъ возглаша́ющїй, лѣни́выхъ дꙋ́шы возставлѧ́етъ:  и҆ бг҃овѣща́нными глаго́лы лѣ́ствица ѡ҆брѣта́етсѧ, ѿ  землѝ къ бг҃ꙋ возводѧ́щаѧ. тѣ́мже, григо́рїе бг҃осло́ве,  не преста́й молѧ́сѧ хрⷭ҇тꙋ̀, ѿ бѣ́дъ спастѝ дꙋ́шы на́шѧ. 
И҆ ны́нѣ, бг҃оро́диченъ: Цр҃ь нбⷭ҇ный: 
Вхо́дъ. Прокі́менъ днѐ. И҆ чтє́нїѧ г҃. При́тчей  чте́нїе. 
[Глава̀ і҃] Па́мѧть пра́веднагѡ съ похвала́ми, и҆  бл҃гослове́нїе гдⷭ҇не на главѣ̀ є҆гѡ̀. Бл҃же́нъ  человѣ́къ, и҆́же ѡ҆брѣ́те премꙋ́дрость, и҆ сме́ртенъ,  и҆́же оу҆вѣ́дѣ ра́зꙋмъ. [г҃] Лꙋ́чше бо сїю̀ кꙋпова́ти,  не́жели зла́та и҆ сребра̀ сокрѡ́вища. Честнѣ́йшаѧ же  є҆́сть ка́менїй многоцѣ́нныхъ, все́ же честно́е  недосто́йно є҆ѧ̀ є҆́сть. Долгота́ бо дне́й, и҆ лѣ̑та  живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство  и҆ сла́ва. Ѿ оу҆́стъ є҆ѧ̀ и҆схо́дитъ пра́вда, зако́нъ же  и҆ ми́лость (с. 546) на ѧ҆зы́цѣ но́ситъ. [и҃] Послꙋ́шайте  оу҆́бѡ менє̀, ѽ ча̑да! честна̑ѧ бо рекꙋ̀, и҆ бл҃же́нъ  человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ,  и҆схо́ди живота̀, и҆ оу҆готовлѧ́етсѧ хотѣ́нїе ѿ гдⷭ҇а.  Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ  человѣ́чєскимъ: ꙗ҆́кѡ а҆́зъ премꙋ́дрость оу҆стро́ихъ,  совѣ́тъ и҆ ра́зꙋмъ и҆ смы́слъ а҆́зъ призва́хъ. мо́й  совѣ́тъ и҆ оу҆твержде́нїе, мо́й ра́зꙋмъ, моѧ́ же  крѣ́пость. А҆́зъ менѐ лю́бѧщыѧ люблю̀, и҆́щꙋщїи же менє̀  ѡ҆брѧ́щꙋтъ бл҃года́ть. Разꙋмѣ́йте оу҆́бѡ, неѕло́бивїи,  кова́рство, ненака́заннїи же, прилага́йте сердца̀.  Послꙋ́шайте менѐ и҆ па́ки, честна̑ѧ бо рекꙋ̀: и҆ ѿве́рзꙋ  ѿ оу҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь  мо́й, ме́рзски же предо мно́ю оу҆стны̀ лжи̑выѧ. Съ пра́вдою  всѝ глаго́лы оу҆́стъ мои́хъ: ничто́же въ ни́хъ стро́потно,  нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆  прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ,  да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́новы чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь преподѡ́бныѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. [ѕ҃] Мꙋ́дрость гдⷭ҇нѧ просвѣща́етъ  лицѐ разꙋ́мнагѡ. Постига́етъ бо жела́ющыѧ ю҆̀, пре́жде  да́же разꙋмѣ́ти ю҆̀: и҆ оу҆до́бь оу҆́зритсѧ ѿ лю́бѧщихъ  ю҆̀. Оу҆́треневавый къ не́й не оу҆трꙋди́тсѧ, и҆ бдѧ́й (с.  547) є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ  досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ  є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же  ѡ҆долѣ́етъ ѕло́ба. [и҃] Си́хъ ра́ди и҆ рачи́тель бы́хъ  добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности  моеѧ̀: И҆ взыска́хъ невѣ́стꙋ привестѝ себѣ̀, ꙗ҆́кѡ  всѣ́хъ влⷣка возлюбѝ ю҆̀. Таи́нница бо є҆́сть бж҃їѧ  хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀  сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ. Свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бл҃гъ, ꙗ҆́кѡ безсме́ртїе є҆́сть въ  не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀  ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ  ѿ всегѡ̀ се́рдца моегѡ̀: [ѳ҃] бж҃е ѻ҆ц҃є́въ и҆ гдⷭ҇и  ми́лости, сотвори́вый всѧ̑ сло́вомъ твои́мъ, и҆ мꙋ́дростїю  твое́ю оу҆стро́ивый человѣ́ка, да владѣ́етъ бы́вшими ѡ҆  тебє̀ тварьмѝ, и҆ да оу҆правлѧ́етъ мі́ръ въ преподо́бїи  и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю  премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ:  ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ  ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ прⷭ҇то́ла  сла́вы твоеѧ̀, да сꙋ́щи со мно́ю наꙋчи́тъ мѧ̀, что̀  бл҃гоꙋго́дно є҆́сть предъ тобо́ю: И҆ наста́витъ мѧ̀ въ  ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ  бо сме́ртныхъ всѧ̑ боѧзли̑ва, и҆ погрѣши́тєльна  оу҆мышлє́нїѧ и҆́хъ. 
Премꙋ́дрости соломѡ́новы чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ: ста́рость бо честна̀  немноголѣ́тна, нижѐ въ (с. 548) числѣ̀ лѣ́тъ  и҆счита́етсѧ. Сѣди́на же є҆́сть мꙋ́дрость человѣ́кѡмъ: и҆  во́зрастъ ста́рости житїѐ нескве́рное. Благоꙋго́денъ бг҃ови  бы́въ, возлю́бленъ бы́сть, и҆ живы́й посредѣ̀ грѣ̑шникъ,  преста́вленъ бы́сть. Восхище́нъ бы́сть, да не ѕло́ба  и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ  є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе  по́хоти премѣнѧ́етъ оу҆́мъ неѕло́бивъ. Сконча́всѧ вма́лѣ,  и҆спо́лни лѣ̑та дѡ́лга: Оу҆го́дна бо бѣ̀ гдⷭ҇еви дꙋша̀  є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ. Лю́дїе  же ви́дѣвше, и҆ не разꙋмѣ́вше, нижѐ поло́жше въ  помышле́нїи таково́е: ꙗ҆́кѡ бл҃года́ть и҆ млⷭ҇ть въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
На лїті́и стїхи́ра хра́ма. 
Та́же стїхи̑ры ст҃а́гѡ, гла́съ д҃, самогла́сны.  А҆нато́лїа: 
Сло́вомъ бж҃їимъ ѿве́рзъ оу҆ста̀ твоѧ̑,  премꙋ́дрости привле́клъ є҆сѝ дх҃а, и҆ по́лнъ благода́ти  бы́въ, бж҃е́ствєннаѧ возгремѣ́лъ є҆сѝ оу҆чє́нїѧ,  требл҃же́нне григо́рїе: и҆ а҆́гг҃льскимъ совокꙋ́пльсѧ  си́ламъ, трⷪ҇ческїй проповѣ́далъ є҆сѝ свѣ́тъ и҆  нераздѣ́льный. тѣ́мже твои́ми ѡ҆сїѧ́вшесѧ бг҃оглагѡ́ланїи,  трⷪ҇цѣ покланѧ́емсѧ, во є҆ди́номъ бж҃ествѣ̀  познава́емѣй, во спасе́нїе дꙋ́шъ на́шихъ. 
Ѻ҆́гненнымъ ѧ҆зы́комъ твои́мъ бг҃оглаго́ливымъ,  григо́рїе, бг҃обѡ́рнаѧ попали́лъ є҆сѝ є҆реті́чествꙋющихъ  ѧ҆зыкобѡ́лїѧ: бж҃е́ствєннаѧ ꙗ҆́кѡ и҆́стиннѡ ꙗ҆ви́лсѧ  є҆сѝ оу҆ста̀, дх҃омъ возглагѡ́лавшаѧ вели̑чїѧ бж҃їѧ: и҆  писа́ньми воѡбрази́вшаѧ, сокровеннота́йныѧ трⷪ҇цы  є҆диноси́льное сꙋщество̀: и҆ трисл҃нечнымъ свѣ́томъ  просвѣти́въ земны́й мі́ръ, мо́лишисѧ непреста́ннѡ ѡ҆  дꙋша́хъ на́шихъ. 
Сла́ва, гла́съ то́йже: 
Бж҃е́ственными дѣѧ́ньми тѣ́ло съ дꙋше́ю зако́ннѡ  ѡ҆чи́стивъ, бг҃осло́вїѧ предѣ́лы проше́лъ є҆сѝ,  бж҃е́ствєннымъ (с. 548) тайнонаꙋча́ѧ, бг҃оѧвле́нне  григо́рїе, и҆ въ незаходи́мый вше́дъ мра́къ,  бг҃оначерта́нное прїѧ́лъ є҆сѝ законоположе́нїе,  є҆диносꙋ́щнꙋю напи́санꙋ трⷪ҇цꙋ. Є҆́йже покланѧ́ющесѧ  тобо́ю, воспѣва́юще, глаго́лемъ: въ трⷪ҇цѣ разꙋмѣва́емаѧ  є҆ди́нице, поми́лꙋй на́съ. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, бг҃осло́вїѧ и҆сто́чниче, и҆ бг҃озрѣ́нїѧ  высо́кагѡ ѻ҆би́тель: вы́шнюю бо глꙋбинꙋ̀, ѻ҆́ч҃е, съ  благочести́вымъ по́мысломъ и҆спыта́въ, всѣ̑мъ оу҆ѧсни́лъ  є҆сѝ, въ трїе́хъ сл҃нцѣхъ є҆ди́но свѣ́та бы́ти  растворе́нїе, соединѧ́емое то́ждествомъ бж҃ества̀.  Трⷪ҇чествꙋемое же честны́ми ѵ҆поста́сьми, житїѧ̀ оу҆́бѡ  чистото́ю, и҆ слове́съ свѣ́тлостїю, чествова́ти наꙋча́ѧ  трⷪ҇цꙋ всест҃ꙋ́ю, бг҃одохнове́нне: ѿ неѧ́же низпосла́ти  дꙋша́мъ на́шымъ молѝ ве́лїю ми́лость. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Заре́ю бг҃осло́вїѧ твоегѡ̀ є҆ресе́й  темнонеи́стовство разрꙋши́лъ є҆сѝ: и҆сто́чникъ бо  ѡ҆заре́нїй, бг҃очести́вымъ по́мысломъ, бг҃осло́ве,  предвари́въ и҆ бг҃омꙋ́дрымъ, свѣ́тлостемъ сꙋ́щымъ  ѿѻнꙋ́дꙋ подава́ємымъ, приѡбщи́лсѧ є҆сѝ. Просїѧ́теленъ  бо тво́й оу҆́мъ ꙗ҆́коже зерца́ло содѣ́лавый, трⷪ҇чный  бжⷭ҇тва̀, ѻ҆́ч҃е, свѣ́тъ и҆ нераздѣ́льный, прїѧ́лъ є҆сѝ  свѣтлѣ́йшїй, и҆ лꙋчꙋ̀ бога́тнѡ є҆ди́нственнꙋю вмѣсти́лъ  є҆сѝ: ю҆́же ны́нѣ оу҆молѝ, дꙋша́мъ на́шымъ дарова́ти  ве́лїю ми́лость. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
Ра́дꙋйсѧ, рѣко̀ бж҃їѧ, ꙗ҆́же при́снѡ полна̀ во́дъ  бл҃года́ти, всѧ́къ веселѧ́щаѧ гра́дъ цр҃ѧ̀ хрⷭ҇та̀  бж҃е́ственными словесы̀ и҆ оу҆че́ньми: сла́достный пото́къ,  неисчерпа́емаѧ (с. 550) пꙋчи́на, догма́тѡвъ и҆звѣ́стный  храни́тель зако́нный: теплѣ́йшїй трⷪ҇цы побо́рникъ,  ѻ҆рга́нъ дх҃а ст҃а́гѡ, оу҆́мъ бо́дрый, благогла́сный  ѧ҆зы́къ, глꙋбинꙋ̀ писа́нїй сказꙋ́ющїй. хрⷭ҇та̀ ны́нѣ молѝ,  дꙋша́мъ на́шымъ дарова́ти ве́лїю ми́лость. 
Сла́ва, гла́съ и҃: 
Сердца̀ вѣ́рныхъ земледѣ́лаѧ ѧ҆зы́комъ твои́мъ,  григо́рїе, благоче́стїѧ въ ни́хъ присноцвѣтꙋ́щыѧ  и҆зрасти́лъ є҆сѝ плоды̀ бг҃ꙋ, тернѡ́вныѧ є҆́рєси  посѣка́ѧ и҆зъ ко́рене, и҆ оу҆краша́ѧ смы́слы чистото́ю.  тѣ́мже прїе́млѧ на́шѧ похвалы̑, бж҃е́ственнаѧ цѣвни́це,  бо́дрое ѻ҆́ко, па́стырей па́стырь, волкѡ́въ лове́цъ:  моли́сѧ прилѣ́жнѡ, бг҃осло́ве, сло́вꙋ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
На бл҃гослове́нїи хлѣ́бѡвъ, тропа́рь, гла́съ а҃:  Па́стырскаѧ свирѣ́ль: Два́жды. Ли́стъ с҃ѻ, на  ѡ҆боро́тѣ. и҆ Бцⷣе дв҃о: є҆ди́ножды. 
На оу҆́трени, на Бг҃ъ гдⷭ҇ь, тропа́рь ст҃а́гѡ,  два́жды. Сла́ва, и҆ ны́нѣ, бг҃оро́диченъ: Гаврїи́лꙋ  вѣща́вшꙋ: 
По а҃-й стїхоло́гїи сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Бжⷭ҇твенное ѡ҆сїѧ́нїе наслѣ́дствовавъ, житїѐ  невеще́ственно и҆з̾ѡбꙋчи́лъ є҆сѝ, є҆диноиме́ннымъ  свѧще́нствомъ преизѧ́ществовавъ: преесте́ственнѡ бо  оу҆ѧсни́въ догма́ты, правосла́вїемъ вѣ́рꙋ оу҆тверди́лъ  є҆сѝ, ѻ҆́ч҃е преподо́бне, хрⷭ҇та̀ бг҃а молѝ, дарова́ти  на́мъ ве́лїю млⷭ҇ть. 
Сла́ва: 
Сто́лпъ бы́лъ є҆сѝ цр҃кве, бога́тство некра́домо  благоче́стїѧ ꙗ҆ви́лсѧ є҆сѝ, бг҃осло́ве григо́рїе,  безстра́стїемъ оу҆ѧсни́въ житїѐ твоѐ, и҆ трⷪ҇цы  и҆з̾ѧсни́въ догма́ты. ѻ҆́ч҃е преподо́бне, хрⷭ҇та̀ бг҃а  молѝ, дарова́ти на́мъ ве́лїю млⷭ҇ть. 
И҆ ны́нѣ, бг҃оро́диченъ: 
Бж҃е́ственнаѧ ски́нїѧ была̀ є҆сѝ сло́ва, є҆ди́на  всечⷭ҇таѧ (с. 550) дв҃ома́ти, чистото́ю а҆́гг҃лы  превозше́дшаѧ: па́че всѣ́хъ менѐ пе́рсть бы́вша,  ѡ҆скверне́на плотски́ми прегрѣше́ньми, ѡ҆чи́сти мл҃твъ  твои́хъ бжⷭ҇твенными вода́ми, подаю́щи, чⷭ҇таѧ, ве́лїю  ми́лость. 
По в҃-й стїхоло́гїи сѣда́ленъ, гла́съ є҃. Поⷣ:  Собезнача́льное сло́во: 
Бо́дрствовавъ сло́вомъ и҆́стины, трⷪ҇ческꙋю держа́вꙋ  бг҃осло́вивъ, а҆́рїево ѕлоче́стїе и҆ пребеззако́нное  ѕлосла́вїе низложи́въ, ꙗ҆́кѡ благоче́стїѧ до́блественникъ  и҆ побо́рникъ, свѧти́телю, просвѣти́лъ є҆сѝ во тмѣ̀  невѣ́дѣнїѧ сѣдѧ́щыѧ. 
Два́жды. 
Сла́ва, и҆ ны́нѣ, бг҃оро́диченъ: 
Дꙋшѝ моеѧ̀ стра̑сти многоболѣ́знєнныѧ, и҆ пло́ти  моеѧ̀ недꙋ́ги вско́рѣ и҆сцѣлѝ, оу҆ма̀ моегѡ̀ блꙋжє́нїѧ  оу҆ста́ви, всенепоро́чнаѧ, и҆ въ тишинѣ̀ помыслѡ́въ  моли̑твы приноси́ти чи̑сты цр҃ю̀ всѧ́ческихъ сподо́би,  бцⷣе, и҆ и҆спроси́ти прегрѣше́нїй ѡ҆ставле́нїе. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Ѡ҆блича́ѧ ле́сть ѕлочести́выхъ, писа̑нїѧ ѿверза́ѧ  бг҃олѣ́пнѡ, посла́лъ є҆сѝ догма́ты, па́че ме́да  наслажда́ющыѧ вѣ́рныхъ сердца̀, ꙗ҆́вѣ, досточꙋ́дне,  трⷪ҇цѣ слꙋжи́ти во є҆ди́нствѣ бжⷭ҇тва̀: тѣ́мже сп҃са  ѻ҆́бразъ на і҆кѡ́нѣ предста́вилъ є҆сѝ ѡ҆блобыза́ти,  и҆мꙋществи́тельнѡ человѣ́чество, бг҃осло́ве григо́рїе.  Молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти  пра́зднꙋющымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Є҆гда̀ прїи́детъ сꙋди́ти всю̀ зе́млю всѣ́хъ влⷣка  и҆ творе́цъ, ѻ҆вца́мъ мѧ̀ сопричтѝ десны̑мъ ѡ҆сꙋжде́ннаго:  и҆ кромѣ́шнїѧ тмы̀, и҆ всѧ́кагѡ мꙋче́нїѧ, твоего̀  непотре́бнаго раба̀ и҆схи́ти, молю́сѧ. Да бл҃года́рнѡ  велича́ю бога́тство твоеѧ̀ бл҃гости, бцⷣе всенепоро́чнаѧ,  и҆ вопїю́ ти (с. 552) ра́дꙋѧсѧ: моли́сѧ хрⷭ҇тꙋ̀ бг҃ꙋ  прегрѣше́нїй ѡ҆ставле́нїе да́ти мнѣ̀: тебе́ бо и҆́мамъ  наде́ждꙋ ра́бъ тво́й. 
И҆ чте́мъ ѿ житїѧ̀ ст҃а́гѡ. Степє́нна, а҃  а҆нтїфѡ́нъ д҃-гѡ гла́са. Прокі́менъ, гла́съ д҃: Оу҆ста̀  моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀  ра́зꙋмъ. Сті́хъ: Оу҆слы́шите сїѧ̑, всѝ ꙗ҆зы́цы,  внꙋши́те, всѝ живꙋ́щїи по вселе́ннѣй. Всѧ́кое  дыха́нїе: Є҆ѵⷢ҇лїе і҆ѡа́нна, зача́ло л҃є, ѿ полꙋ̀. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне треблаже́нне свѧтѣ́йшїй ѻ҆́ч҃е, па́стырю  до́брый, и҆ началопа́стырѧ хрⷭ҇та̀ оу҆ченичѐ, положи́вый  дꙋ́шꙋ за ѻ҆́вцы, ты̀ и҆ ны́нѣ, всехва́льне бг҃осло́ве  григо́рїе, просѝ моли́твами твои́ми, дарова́ти на́мъ ве́лїю  ми́лость. 
Канѡ́нъ прест҃ы́ѧ бцⷣы со і҆рмосо́мъ на ѕ҃: и҆  ст҃а́гѡ два̀, на и҃. 
Канѡ́нъ бцⷣы. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Пречи́стаѧ бцⷣе, вопло́щшеесѧ присносꙋ́щное и҆  пребж҃е́ственное сло́во па́че є҆стества̀ ро́ждшаѧ, пое́мъ  тѧ̀. 
Гро́здъ тѧ̀ живоно́сенъ, всемі́рнагѡ и҆ска́пающь  сла́дость спасе́нїѧ, дв҃а хрⷭ҇тѐ родѝ. 
Ро́дъ а҆да́мль къ сꙋ́щемꙋ па́че оу҆ма̀ бл҃же́нствꙋ  тобо́ю возведе́нный, бцⷣе, досто́йнѡ сла́витъ тѧ̀. 
Та́же канѡ́нъ ст҃а́гѡ, є҆гѡ́же краегране́сїе: 
Бг҃оглаго́ливаго григо́рїа приснопа́мѧтнаго пою̀. 
Творе́нїе Ѳеофа́ново. 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви,  всѧ̀ землѧ̀, и҆ весе́лїемъ воспо́йте, лю́дїе, ꙗ҆́кѡ  просла́висѧ. 
Бг҃осло́ва втора́го, столпа̀ свѣ́та нбⷭ҇нагѡ,  мꙋ́дрости (с. 553) бж҃їѧ трꙋбꙋ̀, прїиди́те, сегѡ̀ слове́съ  рачи́телїе, любо́вїю соше́дшесѧ, восхва́лимъ того̀, ꙗ҆́кѡ  бг҃опроповѣ́дника. 
Сло́во ѻ҆́ч҃ее безнача́льное, всѣ́хъ ꙗ҆́кѡ бг҃ъ  промы́сленникъ, промысли́тельною си́лою, тѧ̀, бл҃же́нне,  це́ркви ꙗ҆́коже мт҃ри, сло́вомъ и҆ мꙋ́дростїю  ѡ҆благодати́въ тво́й оу҆́мъ, да́ръ да́рꙋетъ. 
Оу҆́мъ влⷣкꙋ творѧ̀, стра̑сти плотскі̑ѧ  оу҆держа́лъ є҆сѝ, и҆ вмѣсти́теленъ бы́въ бж҃е́ственныхъ  ѡ҆заре́нїй, є҆ди́наго бг҃а въ трїе́хъ ли́цѣхъ просвѣти́лъ  є҆сѝ ны̀ че́ствовати, григо́рїе. 
Бг҃оро́диченъ: 
Бж҃їѧ мꙋ́дрость хра́мъ себѣ̀ созда̀, въ твое́й  всенепоро́чнѣй оу҆тро́бѣ всели́вшисѧ, бл҃года́тнаѧ, и҆  па́че оу҆ма̀ семꙋ̀ соедини́вшисѧ по ѵ҆поста́си, чⷭ҇таѧ,  ꙗ҆ви́сѧ ꙗ҆́кѡ чл҃вѣ́къ. 
И҆́нъ канѡ́нъ, творе́нїе космы̀ мона́ха. 
Гла́съ то́йже. Пѣ́снь а҃. І҆рмо́съ: 
Похвалꙋ̀ бг҃ови́децъ мѡѷсе́й і҆и҃лю  предвозглаша́етъ, начина́етъ же марїа́мъ премꙋ̑дрымъ жена́мъ  пѣ́снь побѣ́днꙋю: и҆зба́вителю бг҃ꙋ всѝ воспои́мъ. 
И҆зба́вꙋ началоро́днагѡ, ѡ҆ на́шихъ же страсте́хъ  кро́вь бг҃ото́чнꙋю, ста́лъ є҆сѝ въ же́ртвꙋ приносѧ̀: и҆  ны́нѣ вѣ̑рнымъ, григо́рїе всемꙋ́дре, бг҃а пода́ждь на́мъ  оу҆добопримири́тельна. 
Скрижа̑ли бг҃оначерта̑нныѧ, во мра́къ мѡѷсе́й  вше́дъ, прїѧ́тъ нѣ́когда: ты́ же во оу҆мѣ̀ поста́вивъ  бг҃опрїѧ́тнꙋю трапе́зꙋ, прилѣ́жнѡ бг҃а оу҆моли́лъ є҆сѝ. 
Бг҃оро́диченъ: 
Хотѧ̀ за благоꙋтро́бїе своѐ ѿ сме́рти и҆ тлѝ  па́ки воззва́ти є҆стество̀ человѣ́ческое пребжⷭ҇твенный,  дв҃о всенепоро́чнаѧ, въ чⷭ҇тꙋю оу҆тро́бꙋ твою̀ всели́сѧ. 
Катава́сїа: Сꙋ́шꙋ глꙋбороди́тельнꙋю зе́млю: (с. 554) 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Да́ждь на́мъ по́мощь твои́ми моли́твами, всечⷭ҇таѧ,  прило́ги ѿража́ющи лю́тыхъ ѡ҆бстоѧ́нїй. 
Є҆́ѵы прама́тере ты̀ и҆справле́нїе была̀ є҆сѝ,  нача́льника жи́зни, мі́рꙋ хрⷭ҇та̀, бцⷣе, ро́ждши. 
Препоѧ́ши мѧ̀ си́лою, всечⷭ҇таѧ, ꙗ҆́же и҆́стиннѡ  бг҃а ро́ждши пло́тїю, ѻ҆́ч҃ꙋю ѵ҆поста́снꙋю си́лꙋ. 
И҆́нъ. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ,  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. 
И҆мѣ́ѧ премꙋ́дрости и҆сто́чникъ, непреста́ннѡ  и҆сточа́ющь твои́хъ всемꙋ́дрыхъ оу҆че́нїй, хрⷭ҇то́вꙋ  цр҃ковь, всебл҃же́нне, и҆спо́лнилъ є҆сѝ, над̾ всѣ́ми  вопїю́щꙋю бг҃ꙋ: ст҃ъ є҆сѝ, гдⷭ҇и. 
Бл҃гоче́стїѧ велегла́сенъ проповѣ́дникъ, и҆  бл҃гознамени́тъ, бг҃осло́вїѧ бг҃осло́въ, сокро́вище  бг҃овидѣ́нїѧ ѻ҆би́льнѡ предлага́етсѧ, и҆ раздае́тъ  бога́тнѡ на́мъ бога́тство неѿе́млемо. 
Ри́торъ ѻ҆гнедꙋхнове́нный, бг҃овѣща́ннаѧ цѣвни́ца  бл҃года́ти, бг҃осло́внымъ вдохнове́нїемъ, и҆ вѣща́нїемъ  бг҃одꙋхо́внымъ благознамени́тѣ возшꙋмѣ́въ,  трїѷпоста́снагѡ сꙋщества̀ на́мъ пѣ́снь воспѣ̀. 
Бг҃оро́диченъ: 
Бг҃ороди́тельнице цр҃и́це всеѧ̀ тва́ри, цр҃ѧ̀  всѧ́ческихъ молѧ́щи не преста́й хрⷭ҇та̀, є҆го́же на́мъ  родила̀ є҆сѝ на спасе́нїе сꙋ́щихъ на землѝ, спастѝ  пою́щыѧ тѧ̀. 
И҆́нъ. І҆рмо́съ: 
Пре́жде зача́тїѧ честна́гѡ самꙋи́ла несомнѣ́ннѡ  бг҃ꙋ ѡ҆бѣща́вши, сщ҃еннома́ти а҆́нна ны́нѣ ра́дꙋющисѧ  пое́тъ съ на́ми: оу҆тверди́сѧ въ гдⷭ҇ѣ се́рдце моѐ. 
И҆́же пре́жде и҆зы́тїѧ и҆зъ оу҆тро́бы ро́ждшей тѧ̀,  бы́лъ є҆сѝ предвозвѣще́нъ, преподо́бне ѻ҆́ч҃е,  пронарече́нїе носѧ̀ (с. 555) досто́йное, сщ҃еннонача́льниче  премꙋ́дре, вседꙋ́шнѡ, ра́дꙋйсѧ, ѻ҆́ч҃е, тебѣ̀ зове́мъ. 
И҆́же пре́жде да́же и҆зво́лити лꙋка̑ваѧ, сꙋпрꙋ́жницꙋ  и҆ споспѣ́шницꙋ и҆збра́лъ є҆сѝ, и҆з̾ѧвле́ньми  бж҃е́ственными, бг҃ови́днꙋю чистотꙋ̀ и҆ цѣломꙋ́дрїе,  побо́рниче вѣ́рныхъ, веселѧ́щесѧ, ра́дꙋйсѧ, ѻ҆́ч҃е, тебѣ̀  зове́мъ. 
Бг҃оро́диченъ: 
Є҆́ѵы прама́тере и҆спра́вила є҆сѝ пре́жде бы́вшее  поползнове́нїе, прїе́мши въ себѣ̀ низве́ржєнныѧ  восправлѧ́ющее сло́во ѻ҆́ч҃ее, непобѣди́мою си́лою, мт҃и  дв҃о. 
Катава́сїа: Оу҆твержде́нїе на тѧ̀ надѣ́ющихсѧ: 
Сѣда́ленъ, гла́съ и҃. Подо́бенъ: Премꙋ́дрости: 
Ѿве́рзъ оу҆ста̀ сло́вомъ бж҃їимъ, ѿры́гнꙋлъ  є҆сѝ премꙋ́дрость, проповѣ́дниче свѣ́та, и҆ мꙋдрова́нїе  бж҃е́ственное вселе́ннѣй всѣ́ѧлъ є҆сѝ: ѻ҆ц҃є́въ  вои́стиннꙋ оу҆тверди́лъ є҆сѝ догма́ты, по па́ѵлꙋ  ꙗ҆ви́лсѧ є҆сѝ вѣ́ры побо́рникъ. Тѣ́мъ и҆ а҆́гг҃лѡвъ  сограждани́нъ є҆сѝ, и҆ си́хъ собесѣ́дникъ ꙗ҆ви́всѧ,  бл҃же́нне, бг҃осло́ве григо́рїе, молѝ хрⷭ҇та̀ бг҃а,  прегрѣше́нїй ѡ҆ставле́нїе дарова́ти пра́зднꙋющымъ любо́вїю  ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Помышле́ньми попо́лзсѧ лꙋка́выми, во глꙋбинꙋ̀  впадо́хъ грѣхо́внꙋю, и҆ стенѧ̀ зовꙋ̀ тѝ ѿ се́рдца,  всечⷭ҇таѧ: на мнѣ̀ оу҆дивѝ бога́тꙋю ми́лость, и҆ твоегѡ̀  благоꙋтро́бїѧ безмѣ́рнꙋю пꙋчи́нꙋ, и҆ щедро́тъ твои́хъ  неисчи́сленное бога́тство, и҆ да́ждь мѝ покаѧ́нїе и҆  прегрѣше́нїй проще́нїе, да любо́вїю зовꙋ̀ тебѣ̀: молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти мнѣ̀,  тѧ́ бо наде́ждꙋ и҆мѣ́ю ра́бъ тво́й. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. (с.  556) 
Кла́съ возрасти́вшаѧ животво́рный, неѡра́ннаѧ ни́во,  подаю́щаго мі́рꙋ жи́знь, бцⷣе, спаса́й пою́щыѧ тѧ̀. 
Бцⷣꙋ тѧ̀, всечⷭ҇таѧ, просвѣ́щшїисѧ всѝ зна́емъ:  сл҃нце бо пра́вды родила̀ є҆сѝ, приснодв҃о. 
Ѡ҆чище́нїе на́мъ да́рꙋй на́шихъ невѣ́дѣнїй, ꙗ҆́кѡ  безгрѣ́шенъ: и҆ оу҆мирѝ мі́ръ тво́й, бж҃е, моли́твами  ро́ждшїѧ тѧ̀. 
И҆́нъ. І҆рмо́съ: 
Же́злъ и҆зъ ко́рене і҆ессе́ева, и҆ цвѣ́тъ ѿ  негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀  хва́льный, приѡсѣне́нныѧ ча́щи, прише́лъ є҆сѝ вопло́щсѧ,  ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Таи́нникъ трⷪ҇цы бы́въ, сеѧ̀ просвѣти́лъ є҆сѝ  вселе́ннꙋю ра́зꙋмомъ, мꙋ́дре, догма́тѡвъ лꙋчѝ и҆зблиста́ѧ,  прпⷣбне, твоегѡ̀ и҆звѣ́стнагѡ оу҆чи́тельства: є҆мꙋ́же  поꙋча́ющесѧ при́снѡ, всѝ бл҃гоче́стнѡ восхвалѧ́емъ тѧ̀. 
Оу҆́тро бл҃гоче́стїѧ свѣ́тлое, зарю̀ трисо́лнечнꙋю  въ себѐ прїе́мъ возсїѧ́лъ є҆сѝ, и҆ но́щь мра́чнꙋю  ѕлочести́выхъ є҆ресе́й, заре́ю твои́хъ догма́тѡвъ мꙋ́дрыхъ  ѿгна́лъ є҆сѝ, и҆ дꙋ́шы, ѻ҆́ч҃е, вѣ́рныхъ оу҆ѧсни́лъ  є҆сѝ. 
Оу҆́мъ пресꙋ́щный, и҆сто́чникъ сло́ва и҆ дх҃а, и҆зъ  присносꙋ́щнагѡ бг҃осло́внымъ гро́момъ, всеблаже́нне  бг҃осло́вствꙋѧ, благоче́стнѡ наꙋчи́лъ є҆сѝ, семꙋ̀ ѿ  негѡ̀ наꙋча́емь, ꙗ҆́кѡ пред̾ѡчи́стивъ тво́й оу҆́мъ  ве́щныхъ, ѻ҆́ч҃е, прїѧ́тїй. 
Возше́лъ є҆сѝ на го́рꙋ добродѣ́телей, ѿ  до́льнихъ пресели́всѧ, и҆ ме́ртвыхъ дѣ́лъ ѿстꙋпи́въ, и҆  скрижа̑ли рꙋко́ю бж҃їею напи̑санныѧ догма́ты твоегѡ̀ чⷭ҇тагѡ  бг҃осло́вїѧ, прїѧ́лъ є҆сѝ, тайноводи́телѧ бжⷭ҇твенныхъ  та́инствъ, григо́рїе. 
Бг҃оро́диченъ: 
Ра́зꙋмомъ па́дшаго а҆да́ма возста́вила є҆сѝ,  всенепоро́чнаѧ, ѵ҆поста́снꙋю ро́ждши жи́знь, и҆з̾ ложе́снъ  дѣви́ческихъ ѡ҆чище́нныхъ дх҃омъ: и҆ къ безстра́стнѣй и҆  (с. 557) бж҃е́ственнѣйшей и҆ нетлѣ́ннѣй пи́щи сего̀  возвела̀ є҆сѝ, влⷣчце. 
И҆́нъ. І҆рмо́съ: 
Съ чꙋ́днымъ ста́въ а҆ввакꙋ́момъ на бжⷭ҇твеннѣй  твое́й стра́жи, григо́рїе, и҆ сꙋ́щаго на ра́мѣхъ  херꙋві́мскихъ позна́въ, всемі́рнагѡ бы́лъ є҆сѝ  возвѣсти́тель спасе́нїѧ, при́снѡ зовы́й: сла́ва си́лѣ  твое́й, гдⷭ҇и. 
Бли́зъ ꙗ҆влѧ́ющымсѧ, и҆ предъ бг҃омъ стоѧ́щымъ  чинонача́лїємъ подо́бѧсѧ, всемꙋ́дре, ꙗ҆̀же вы́шше тѣ́хъ  оу҆мо́мъ ѡ҆блета́ѧ, во глꙋбинꙋ́ же не дости́глъ є҆сѝ  превысоча́йшее стоѧ́нїе, ѿто́лѣ бога́тство носѧ̀  человѣ́кѡмъ неѿе́млемое. 
Въ непостижи́мый вше́дъ мра́къ, и҆ ꙗ҆́кѡ и҆зъ  пеще́ры ка́менны оу҆зрѣ́въ за̑днѧѧ, срастворе́нное  веще́ственное невеще́ственномꙋ є҆стествꙋ̀, и҆ несли́тнагѡ  смѣше́нїѧ бы́лъ є҆сѝ сказа́тель, хрⷭ҇то́въ оу҆го́дникъ,  того̀ рабѡ́мъ є҆гѡ̀ оу҆молѧ́етъ бы́ти ми́лостива. 
Бг҃оро́диченъ: 
Гора̀ показа́ласѧ є҆сѝ ты̀ мы́сленнаѧ, ѿ неѧ́же  ѿсѣче́сѧ незрече́ннѡ честны́й ка́мень, и҆стнѧ́ѧ мра́чныѧ  пре́лести ѻ҆́бразъ, и҆ просвѣще́нїемъ благода́ти ѡ҆зарѧ́ѧ,  вѣ́рою при́снѡ вопїю́щыѧ: сла́ва си́лѣ твое́й, гдⷭ҇и. 
Катава́сїа: Покры́ла є҆́сть небеса̀: 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Оу҆толѝ нестерпи́мꙋю бꙋ́рю страсте́й мои́хъ,  ꙗ҆́же бг҃а ро́ждшаѧ, ко́рмчїю и҆ гдⷭ҇а. 
Слꙋ́жатъ рождествꙋ̀ твоемꙋ̀, пречⷭ҇таѧ бцⷣе,  а҆́гг҃льстїи чи́ни, и҆ человѣ́кѡвъ собо́ри. 
Мр҃і́е бцⷣе безневѣ́стнаѧ, оу҆пова̑нїѧ врагѡ́въ  ѡ҆сꙋетѝ, а҆ пою́щыѧ тѧ̀ возвеселѝ. 
И҆́нъ. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ:  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. (с. 558) 
Глагѡ́лъ твои́хъ бж҃е́ственное вѣща́нїе, и҆  догма́тѡвъ бл҃года́ть бжⷭ҇твеннаѧ, ꙗ҆́кѡ ско́рость мо́лнїи  всю̀ ѡ҆бтечѐ зе́млю, трⷪ҇цѣ во є҆ди́ницѣ, є҆ди́ницѣ въ  трⷪ҇цѣ, покланѧ́тисѧ, бг҃осло́ве, бг҃осло́вствꙋѧ и҆ наꙋча́ѧ  на́съ. 
Возжела́лъ є҆сѝ и҆́стиннѡ мꙋ́дрости бж҃їѧ, и҆  слове́съ добро́тꙋ возлюби́лъ є҆сѝ, и҆ всѣ́хъ предпочти́лъ  є҆сѝ кра́сныхъ сꙋ́щихъ на землѝ: тѣ́мже тѧ̀ вѣнце́мъ,  всебл҃же́нне, дарова́нїй благолѣ́пнѡ оу҆красѝ, и҆  бг҃осло́ва содѣ́ла. 
Разꙋ́мнѡ ты̀ сꙋ́щаго, ꙗ҆́кѡ дре́вле мѡѷсе́й,  ви́дѣти, бг҃оглаго́ливе, вожделѣ́лъ є҆сѝ, и҆ сегѡ̀  за̑днѧѧ, ка́менемъ покры́всѧ, ви́дѣти сподо́билсѧ є҆сѝ:  и҆ пꙋчи́ны наꙋчи́лсѧ є҆сѝ бж҃е́ственныѧ мꙋ́дрости,  непости́жнѡ ꙗ҆влѧ́емыѧ. 
Бг҃оро́диченъ: 
И҆́же дре́вле є҆́ѵꙋ прама́терь твою̀ созда́вый,  и҆зъ тебє̀ зи́ждетсѧ, тоѧ̀ ѡ҆сꙋжде́нїе и҆ преслꙋша́нїе  ꙗ҆́вѣ и҆сцѣлѧ́ѧ, и҆ разрѣша́ѧ, ꙗ҆́кѡ ще́дръ и҆ влⷣка  всѣ́хъ, бг҃ороди́тельнице мт҃и дв҃о. 
И҆́нъ. І҆рмо́съ: 
Оу҆́гль горѧ́щїй, и҆́же и҆са̑їинымъ оу҆стнѡ́мъ  серафі́мъ приложѝ нѣ́когда, клеще́ю взе́мъ, и҆ приложе́нъ:  ѻ҆́нъ же ѡ҆чище́нъ, пра́вдѣ наꙋчи́тесѧ, всѣ̑мъ  проповѣ́даше. 
Всемꙋ̀ ѻ҆гню̀ бг҃овидѣ́нїѧ, всебл҃же́нне  григо́рїе, пристꙋ́пль, чистото́ю оу҆ма́ же и҆ дꙋшѝ,  несы́тнѣ саморꙋ́чнѡ трисїѧ́нный поче́рплъ є҆сѝ свѣ́тъ  равнови́дный. 
Зарѧ́ми ѡ҆б̾ѧ́тъ трисо́лнечнагѡ ѡ҆заре́нїѧ, ѿ  ѡ҆блиста́нїѧ же разжже́нъ, и҆ бжⷭ҇твенными лꙋча́ми оу҆́мъ  ѡ҆свѣща́ѧ, и҆ противосїѧ́тєльныѧ лꙋчѝ всѣ̑мъ  и҆зблиста́лъ є҆сѝ. 
Бг҃оро́диченъ: 
Свѣ́тъ ѿ свѣ́та, ѻ҆́ч҃ее є҆диноро́дное сло́во  безнача́льное прїе́мши, мт҃и дв҃о, две́рь свѣ́та ꙗ҆́вѣ  была̀ є҆сѝ, пра́вды сл҃нце всѣ̑мъ возсїѧ́вши. 
Катава́сїа: Ꙗ҆́кѡ ви́дѣ и҆са́їа: (с. 559) 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Хра́мъ тѧ̀ бж҃їй и҆ ковче́гъ, и҆ черто́гъ  ѡ҆дꙋшевле́нный, и҆ две́рь нбⷭ҇нꙋю, бцⷣе, вѣ́рнїи  возвѣща́емъ. 
І҆́дѡлѡвъ разрꙋши́тель ꙗ҆́кѡ бг҃ъ, бы́вшее ржⷭ҇тво̀  твоѐ, мр҃і́е бг҃оневѣ́сто, покланѧ́емо є҆́сть со  ѻ҆ц҃е́мъ и҆ дх҃омъ. 
Сло́во бж҃їе тѧ̀ земны̑мъ, бцⷣе, показа̀ нбⷭ҇нꙋю  лѣ́ствицꙋ: тобо́ю бо къ на́мъ сни́де. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее про́йде сохра́ншее нетлѣ́ннꙋ. Є҆гѡ́же во  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Стрꙋѧ́ми мꙋ́дрыхъ оу҆че́нїй твои́хъ, всемꙋ́дре,  а҆́рїевъ оу҆́мъ мꙋ́тнѣйшїй и҆зсꙋши́лъ є҆сѝ, въ тишинѣ̀  хранѧ̀ па́ствꙋ твою̀ непотопле́ннꙋ, ꙗ҆́коже слове́сный  ковче́гъ: въ не́мже благоче́стїѧ сѣ́мена положи́лъ є҆сѝ,  добро́тою слове́съ твои́хъ. 
Да честны́ѧ трⷪ҇цы ѡ҆сїѧ́нїемъ ѡ҆богати́ши оу҆́мъ,  ѻ҆́ч҃е, оу҆ѧсни́лъ є҆сѝ ꙗ҆́коже нескве́рное и҆  новоѡчище́нное зерца́ло, воздержа́нїемъ и҆зрѧ́днымъ  содѣ́лавъ. тѣ́мже и҆ бг҃ови́днѣйшїй показа́лсѧ є҆сѝ  бж҃е́ственными ꙗ҆вле́ньми. 
Ве́сь сраствори́всѧ заре́ю дх҃а, бы́лъ є҆сѝ  свѣти́льникъ, ѻ҆́ч҃е, всесвѣ́телъ, свѣ́тлостїю твои́хъ  слове́съ просвѣща́ѧй концы̀, и҆ бг҃осло́вїѧ чистото́ю  оу҆краша́ѧй кра́сное торжество̀ вѣ́рныхъ, бг҃осло́ве  григо́рїе. 
Но́въ самꙋи́лъ бг҃ода́ненъ ꙗ҆ви́лсѧ є҆сѝ, да́нъ  бг҃ꙋ, и҆ пре́жде зача́тїѧ, всеблаже́нне, цѣломꙋ́дрїемъ и҆  чистото́ю оу҆краша́емь, и҆ сщ҃е́нства всест҃о́ю ѻ҆де́ждею,  ѻ҆́ч҃е, оу҆добре́нъ, хода́тайствꙋѧ зижди́телю и҆ зда́нїю.  (с. 560) 
Бг҃оро́диченъ: 
Сви́токъ чи́стъ сло́во прїе́мый напи́санное, пре́жде  неѡпи́санное бж҃ество́мъ, предзна́ласѧ є҆сѝ прⷪ҇ро́ки и҆  пе́рвѣе, мт҃и дв҃о мр҃і́е бг҃оневѣ́сто: ты́ бо  неѡдержи́маго во оу҆тро́бѣ твое́й несказа́ннѡ вмѣсти́ла  є҆сѝ. 
И҆́нъ. І҆рмо́съ: 
И҆́же въ по́нтѣ под̾е́мый заключе́нїе,  оу҆бѣжа́нїемъ бꙋ́ри, и҆ верже́нїемъ жре́бїѧ, и҆ оу҆сты̀  ꙗ҆́тъ бы́въ морска́гѡ ѕвѣ́рѧ невреди́мь пребы́въ, но  вопїѧ́ше і҆ѡ́на: къ тебѣ̀ живо́тъ мо́й да взы́детъ,  хрⷭ҇тѐ. 
Потопле́нъ ра́зꙋмомъ не бы́въ, и҆ до дна̀ и҆спыта́въ  глꙋбины̑ бж҃їѧ, и҆ ѿто́лѣ би́серъ поче́рплъ ты̀ влⷣцѣ:  и҆ молча́нїе ꙗ҆́коже сло́во, григо́рїе, положи́лъ є҆сѝ  всеизрѧ́днѣйше. 
Моли́твою чи́стою свирѣ́пѣющеесѧ оу҆ти́шилъ  є҆сѝ мо́ре, и҆ стра́нныхъ ѡ҆плева́въ слове́съ слати́нꙋ, ты̀ влⷣцѣ, ꙗ҆́кѡ нбⷭ҇наѧ ка́плѧ, лю́ди вѣ̑рныѧ  и҆спра́вилъ є҆сѝ, григо́рїе. 
Бг҃оро́диченъ: 
Непости́жное человѣ́ческими пѡ́мыслы та́инство,  мт҃и бж҃їѧ, неизрече́ннагѡ и҆ стра́шнагѡ рожде́нїѧ твоегѡ̀:  ты́ бо дв҃о, всѣ́хъ творца̀ ро́ждши, дв҃а пребыла̀ є҆сѝ. 
Катава́сїѧ: Возопѝ къ тебѣ̀: 
Конда́къ, гла́съ г҃. Подо́бенъ: Дв҃а дне́сь: 
Бг҃осло́внымъ ѧ҆зы́комъ твои́мъ сплетє́нїѧ  ри́тѡрскаѧ разрꙋши́вый, сла́вне, правосла́вїѧ ѻ҆де́ждею  свы́ше и҆стка́нною цр҃ковь оу҆краси́лъ є҆сѝ: ю҆́же и҆  носѧ́щи съ на́ми зове́тъ твои́ми ча́ды, ра́дꙋйсѧ, ѻ҆́ч҃е,  бг҃осло́вїѧ оу҆́ме кра́йнѣйшїй. 
І҆́косъ: 
Ѿ бг҃осло́вныѧ и҆ высо́кїѧ мꙋ́дрости твоеѧ̀  и҆спо́лни мо́й оу҆́мъ оу҆бо́гїй и҆ стра́стный, ꙗ҆́кѡ да  воспою̀ житїѐ твоѐ, ѻ҆́ч҃е: не могꙋ́ бо сло́ва принестѝ  тебѣ̀, а҆́ще не (с. 561) ты̀ пода́си мѝ крѣ́пость сло́ва,  и҆ ра́зꙋмъ и҆ мꙋ́дрость: ꙗ҆́кѡ да ѿ твои́хъ твоѧ̑  принесꙋ̀ тебѣ̀, и҆ ѿ бога́тства добродѣ́телей твои́хъ  ѿтꙋ́дꙋ ѡ҆брѧ́щꙋ винꙋ̀, и҆ оу҆вѣнча́ю честнꙋ́ю и҆ ст҃ꙋ́ю  твою̀ главꙋ̀, съ вѣ́рными взыва́ѧ: ра́дꙋйсѧ, ѻ҆́ч҃е,  бг҃осло́вїѧ оу҆́ме кра́йнѣйшїй. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, благослове́нъ є҆сѝ. 
И҆зъ двⷭ҇твенныхъ ложе́снъ воплоти́всѧ, ꙗ҆ви́лсѧ  є҆сѝ на спасе́нїе на́ше. тѣ́мже твою̀ мт҃рь вѣ́дѧще  бцⷣꙋ, правосла́внѡ зове́мъ: ѻ҆ц҃є́въ на́шихъ бж҃е,  бл҃гослове́нъ є҆сѝ. 
Же́злъ прорасти́ла є҆сѝ, дв҃о, ѿ ко́рене  і҆ессе́ева, всеблаже́ннаѧ, пло́дъ цвѣтоносѧ́щїй  спаси́тельный, вѣ́рою сн҃ꙋ твоемꙋ̀ зовꙋ́щымъ: ѻ҆ц҃є́въ  на́шихъ бж҃е, бл҃гослове́нъ є҆сѝ. 
Премꙋ́дрости и҆спо́лни всѧ̑ и҆ си́лы бжⷭ҇твенныѧ,  ѵ҆поста́снаѧ мꙋ́дросте высоча́йшагѡ, бцⷣею, вѣ́рою тебѣ̀  пою́щихъ: ѻ҆ц҃є́въ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы, бл҃гоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѝ пла́мене стоѧ́ще поѧ́хꙋ: ѻ҆ц҃є́въ бж҃е,  бл҃гослове́нъ є҆сѝ. 
Всѐ жела́нїе и҆ сла́дость ꙗ҆́вѣ сло́во твоѐ,  всѐ, григо́рїе, по́лно весе́лїѧ и҆ свѣ́тлости,  бл҃гоꙋха́нїѧ насыща́ѧ, вѣ́рою пою́щыѧ: ѻ҆ц҃є́въ бж҃е,  бл҃гослове́нъ є҆сѝ. 
Оу҆мо́мъ просвѣще́ннымъ и҆сто́чника просвѣще́нїй  дости́глъ є҆сѝ, и҆ ѿѻнꙋ́дными мо́лнїѧми распалѧ́емь,  попали́лъ є҆сѝ є҆ѵно́мїево ѧ҆зыкобо́лїе, трⷪ҇цѣ вопїѧ̀:  ѻ҆ц҃є́въ бж҃е? бл҃гослове́нъ є҆сѝ. 
Ѿве́рзъ хлѧ̑би бе́здны мꙋ́дрыхъ догма́тѡвъ  твои́хъ, заꙋсти́въ же и҆сто́чника мꙋ́дрости, покры́лъ є҆сѝ  пре́лести (с. 562) началовождѝ, ѡ҆блиста́емь вѣ́чнымъ  свѣ́томъ и҆ трисо́лнечнымъ. 
Бг҃оро́диченъ: 
Ꙗ҆́кѡ до́ждь на рꙋно̀ низше́дъ, въ твою̀ всели́сѧ  оу҆тро́бꙋ, ми́ра рѣка̀, и҆сто́чникъ бла́гости, и҆́же  ка̑пли дождє́вныѧ и҆счита́ѧ, ѻ҆ц҃є́въ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Проидо́ша, ꙗ҆́кѡ черто́гъ, пе́щный пла́мень  нестерпи́мый, и҆̀же за благоче́стїе и҆ногда̀, ѻ҆́троцы  ст҃і́и показа́вшесѧ ꙗ҆́вѣ, и҆ согла́снѡ воспѣва́юще,  пѣ́снь поѧ́хꙋ: ѻ҆ц҃є́въ бж҃е, бл҃гослове́нъ є҆сѝ. 
Непра́ведныхъ и҆ге́мѡнѡвъ предъ сꙋди́щами ста́въ,  григо́рїе, є҆реті́чествꙋющихъ ѻ҆гнѧ̀ лютѣ́е ды́шꙋщаѧ  стремлє́нїѧ бл҃гоче́стїемъ соже́глъ є҆сѝ, трⷪ҇цѣ вопїѧ̀:  ѻ҆ц҃є́въ бж҃е, бл҃гослове́нъ є҆сѝ. 
Трⷪ҇цꙋ всест҃ꙋ́ю, догма́тѡвъ бл҃гочести́выхъ,  григо́рїе, немꙋ́тный и҆сто́чникъ ѿ оу҆сте́нъ и҆злїѧ́вый  на зе́млю, цвѣтоно́снꙋ жесто́кꙋю напаѧ́ѧ показа́лъ є҆сѝ:  ѻ҆ц҃є́въ бж҃е, бл҃гослове́нъ є҆сѝ. 
Бг҃оро́диченъ: 
Оу҆мерщвлѧ́етсѧ пра́ѻц҃ъ, ꙗ҆́кѡ безвре́меннѣ  сада̀ вкꙋси́вый: ты́ же безконе́чнꙋю жи́знь, ѽ дв҃о!  прозѧ́бшаѧ, въ раѝ сего̀ ѡ҆бита́ти возста́вила є҆сѝ,  бг҃ороди́тельнице чⷭ҇таѧ бл҃гослове́ннаѧ. 
Катава́сїа: Тебѐ во ѻ҆гнѝ ѡ҆роси́вшаго: 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Проти́вныхъ льсти́тєльныѧ и҆ пла́мєнныѧ на на́съ  оу҆гасѝ стрѣ́лы, ꙗ҆́кѡ да пое́мъ тѧ̀, чⷭ҇таѧ, во вѣ́ки. 
Преесте́ственнѣ содѣ́телѧ и҆ сп҃са, бг҃а сло́ва  родила̀ є҆сѝ, дв҃о: тѣ́мже тѧ̀ пое́мъ, и҆ превозно́симъ  во всѧ̑ вѣ́ки. 
Просвѣти́тельнꙋю тѧ̀, и҆ златоза́рнꙋю, все́льшїйсѧ  въ тѧ̀ свѣ́тъ непристꙋ́пный, дв҃о, показа̀ свѣщꙋ̀ во всѧ̑  вѣ́ки. (с. 563) 
И҆́нъ. І҆рмо́съ: 
Чꙋ́да преесте́ственнагѡ росода́тельнаѧ и҆з̾ѡбразѝ  пе́щь ѻ҆́бразъ: не бо̀ ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ ни́же ѻ҆́гнь бж҃ества̀ дв҃ы, въ ню́же вни́де  оу҆тро́бꙋ. Тѣ́мъ воспѣва́юще воспое́мъ: да благослови́тъ  тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. 
Ра́вно ѻ҆ц҃ꙋ̀ сло́во и҆ дх҃ъ бла́гостїю и҆  ца́рствомъ, благочести́вѡ наꙋчи́лъ є҆сѝ, сꙋ́щественно и҆  є҆сте́ственно то́ждество зна́ѧ и҆ є҆дине́нїе. тѣ́мже  вопїе́ши ра́дꙋѧсѧ: да бл҃гослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Сла́вы а҆́гг҃льскїѧ оу҆досто́илсѧ є҆сѝ, ꙗ҆́кѡ бо  а҆́гг҃лъ просїѧ́лъ є҆сѝ мі́рꙋ, трⷪ҇цѣ, всемꙋ́дре,  ѡ҆чи́стивъ прилѣ́жнѡ дꙋ́шꙋ же и҆ тѣ́ло и҆ мы́сль. є҆́йже  ны́нѣ воспѣва́еши, веселѧ́сѧ: да бл҃гослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
Ми́лостива мл҃твами твои́ми влⷣкꙋ содѣ́лавъ,  и҆спросѝ, ѻ҆́ч҃е, прегрѣше́нїй ѡ҆ставле́нїе, вѣ́рою  сщ҃е́ннꙋю и҆ всепра́зднственнꙋю твою̀ па́мѧть пра́зднꙋющымъ.  въ не́йже веселѧ́щесѧ, воспѣва́емъ: да благослови́тъ тва́рь  всѧ̀ гдⷭ҇а, и҆ превозно́ситъ во всѧ̑ вѣ́ки. 
Таи́нникъ трїѷпоста́снагѡ є҆динонача́лїѧ, и҆  бжⷭ҇тва̀ сꙋ́щагѡ въ трⷪ҇цѣ, добродѣ́телей ѡ҆бꙋче́ньми  бы́въ, трⷪ҇ческїй бг҃осло́въ показа́лсѧ є҆сѝ,  всеблаже́нне. и҆ ны́нѣ воспѣва́еши ра́дꙋѧсѧ: да  благослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Бг҃оро́диченъ: 
И҆́же а҆рха́гг҃льскими пѣснослѡ́вїи сла́вимое  бога́тное сло́во, на́съ ра́ди ѡ҆бнища̀, тѧ̀ мт҃рь добро́тꙋ  і҆а́кѡвлю благослове́ннꙋю и҆збра́въ. тѣ́мже воспѣва́юще  пое́мъ: да благослови́тъ тва́рь всѧ̀ гдⷭ҇а, и҆ превозно́ситъ  во всѧ̑ вѣ́ки. 
И҆́нъ. І҆рмо́съ: 
И҆̀же пи́щею не ѡ҆скверни́вшїисѧ ѻ҆́троцы ца́рскїѧ  трапе́зы, во ѻ҆́гнь ра́дꙋющесѧ внидо́ша нѣ́когда, и҆ въ  пла́мени ѡ҆роша́еми оу҆се́рднѡ поѧ́хꙋ: бл҃гослови́те,  дѣла̀ гдⷭ҇нѧ, гдⷭ҇а. (с. 564) 
Вавѷлѡ́нскагѡ, ѻ҆́ч҃е, пла́мене превозвы́сивсѧ, и҆  па́че тогѡ̀ благоче́стїемъ распали́всѧ, трⷪ҇ческїй  нб҃отаи́нникъ показа́всѧ и҆ проповѣ́дникъ, вопїе́ши:  благослови́те, дѣла̀ гдⷭ҇нѧ, гдⷭ҇а. 
Напа́стныѧ разли́чнѣ, ѻ҆́ч҃е, и҆ желѣ́зныѧ пе́щи  ѻ҆́гнь оу҆гаша́ѧ, оу҆до́бнѡ напа́стей произше́дъ, къ  нб҃сѝ возлетѣ́лъ є҆сѝ, вопїѧ̀: благослови́те, всѧ̑  дѣла̀ гдⷭ҇нѧ, гдⷭ҇а. 
Бг҃оро́диченъ: 
Златови́дный свѣти́льникъ, твоѐ знамени́тельнѣ  ꙗ҆влѧ́ше бж҃е́ственное рождество̀, непоро́чнаѧ чⷭ҇таѧ: ты́  бо свѣ́тъ непристꙋ́пный мі́рови возсїѧ́ла є҆сѝ. є҆мꙋ́же  вопїе́мъ: по́йте, всѧ̑ дѣла̀ гдⷭ҇нѧ, гдⷭ҇а. 
Катава́сїа: Нестерпи́момꙋ ѻ҆гню̀: 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Ра́дости и҆ весе́лїѧ полна̀ є҆́сть па́мѧть твоѧ̀,  пристꙋпа́ющымъ и҆сцѣлє́нїѧ точа́щи, и҆ благоче́стнѡ бцⷣꙋ  тѧ̀ возвѣща́ющымъ. 
Ѱалмы́ тѧ воспѣва́емъ, ѡ҆бра́дованнаѧ, и҆  немо́лчнѡ, є҆́же ра́дꙋйсѧ, зове́мъ: ты́ бо и҆сточи́ла  є҆сѝ всѣ̑мъ ра́дость. 
Красе́нъ, бцⷣе, прорастѐ пло́дъ тво́й, не тлѝ  причаща́ющымсѧ хода́тайственъ, но жи́зни, вѣ́рою тѧ̀  велича́ющымъ. 
И҆́нъ. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Дае́тъ тебѣ̀ жи́знь нетлѣ́ннꙋю нача́льнаѧ трⷪ҇ца,  ꙗ҆́же бг҃осло́вилъ є҆сѝ, прїе́мши є҆ѧ̀ ра́ди по́двиги  твоѧ̑, и҆ оу҆чє́нїѧ и҆ борє́нїѧ, є҆́йже ны́нѣ, ѻ҆́ч҃е,  предстои́ши ѡ҆ мі́рѣ моли́твенникъ и҆зѧ́щнѣйшїй. 
Заре́ю трисїѧ́нныѧ свѣ́тлости, ѿ є҆ди́нагѡ (с.  565) происходѧ́щею бжⷭ҇тва̀, ѡ҆сїѧ́емь, сщ҃еннотаи́нниче  григо́рїе, пою́щыѧ тѧ̀ вѣ́рою спаса́й, и҆ твои́хъ  догма́тѡвъ бг҃осло́вїемъ свѣтово́ждствꙋй. 
Тече́нїе до́брое соверши́лъ є҆сѝ за нача́льнꙋю  трⷪ҇цꙋ подвиза́всѧ, и҆ ѡ҆боже́нїе ꙗ҆́кѡ бг҃осло́въ,  полꙋчи́лъ є҆сѝ: и҆ бж҃е́ственнагѡ твоегѡ̀ жела́нїѧ  и҆сполне́нїе прїѧ́лъ є҆сѝ досто́йнѡ, цр҃квей  благоꙋкраше́нїе. 
Бг҃оро́диченъ: 
Ѽ стра́шнагѡ твоегѡ̀ чꙋдесѐ! ты́ бо, дв҃о бцⷣе,  та́инство пре́жде родѡ́въ, и҆ пре́жде вѣкѡ́въ сокрове́нное  въ бз҃ѣ, всѧ́чєскаѧ созда́вшемъ, ро́ждши бг҃а сло́ва,  несказа́ннѡ ꙗ҆ви́ла є҆сѝ. 
И҆́нъ. І҆рмо́съ: 
И҆́же вы́шнюю глꙋбинꙋ̀ бжⷭ҇твеннагѡ непостиже́нїѧ  благоче́стнѡ ѿве́рзъ, оу҆́мъ ꙗ҆́кѡ и҆з̾ ка́мене,  неѡб̾ѧ́тныѧ, бг҃онача́льныѧ возвы́силъ є҆сѝ трⷪ҇цы,  всебл҃же́нне ѻ҆́ч҃е, тѧ̀ велича́емъ. 
И҆́же хꙋдꙋ́ю ѻ҆де́ждꙋ зако́ннагѡ расто́ргъ  писа́нїѧ, и҆ ю҆́же въ не́мъ бж҃е́ственнꙋю добро́тꙋ, и҆  та́инственнꙋю, бж҃е́ственныхъ дх҃а на́мъ и҆столкова́въ  писа́нїй, требл҃же́нне ѻ҆́ч҃е, тѧ̀ велича́емъ. 
Гѡ́рнимъ ликѡ́мъ сочи́сленъ сы́й, преподо́бне  ѻ҆́ч҃е, и҆́бо съ ни́ми во вѣ́ки водворѧ́ешисѧ. Ѡ҆ твое́й  па́ствѣ мольбы̑ творѝ къ бг҃ꙋ, всебл҃же́нне ѻ҆́ч҃е, тѧ̀  велича́емъ. 
И҆́же бж҃е́ствєннымъ наꙋчи́всѧ ѿ бж҃е́ственнагѡ  и҆ па́че оу҆ма̀ вдохнове́нїѧ, прпⷣбне ѻ҆́ч҃е, и҆ къ  тѣ́хъ та́инственнѡ соверши́всѧ ненаꙋче́нномꙋ соедине́нїю,  безмѣ́рнымъ твои́мъ жела́нїемъ, всебл҃же́нне ѻ҆́ч҃е, тѧ̀  велича́емъ. 
Бг҃оро́диченъ: 
Ты̀ вмѣсти́лище, чⷭ҇таѧ, бжⷭ҇твеннагѡ неѡб̾ѧ́тїѧ,  вы́шше є҆стества̀ была̀ є҆сѝ, ꙗ҆́кѡ бг҃ꙋ пло́ть  взаи́мствовавшаѧ, и҆ твои́хъ дѣ́вственныхъ не разве́рзшемꙋ  ложе́снъ, внегда̀ ражда́ти безъ сѣ́мене, тѧ̀ велича́емъ. 
Катава́сїа: Въ зако́нѣ сѣ́ни и҆ писа́нїй: (с. 566) 
Свѣти́ленъ. Подо́бенъ: Дх҃омъ во ст҃и́лищи: 
Ме́чь слове́съ твои́хъ, и҆ си́ла сегѡ̀, ѧ҆зы́ки  ѿсѣчѐ невѣ́рныхъ до конца̀: ꙗ҆́кѡ ве́щь бо терно́внꙋю  тѣ́хъ попали́лъ є҆сѝ безбѡ́жнаѧ новосѣчє́нїѧ, трⷪ҇цѣ  наꙋчи́лъ є҆сѝ покланѧ́тисѧ бг҃олѣ́пнѡ, григо́рїе  бг҃осло́ве. 
Сла́ва, Подо́бенъ: Со оу҆ч҃ники̑: 
Є҆ди́ницѣ трїѷпоста́снѣй и҆ трⷪ҇цѣ  соверше́ннѣй въ є҆ди́номъ бжⷭ҇твѣ̀, всемꙋ́дре бг҃осло́ве,  наꙋчи́лъ є҆сѝ покланѧ́тисѧ: свѣ́тъ рекі́й ѻ҆ц҃а̀, и҆  сн҃а свѣ́тъ, па́ки же свѣ́тъ дх҃а ст҃а́го. Но є҆ди́нъ  свѣ́тъ, нераздѣ́ленъ, неслїѧ́ненъ: є҆ди́нъ бо бг҃ъ  оу҆ѧснѧ́ѧй є҆диносꙋ́щное, ѽ григо́рїе бл҃же́нне! 
И҆ ны́нѣ, бг҃оро́диченъ: 
Съ бг҃ома́терїю и҆ дв҃ою мр҃і́ею, и҆ васі́лїемъ,  всемꙋ́дре, предстоѧ́й вели́кимъ непристꙋ́пнѣй трⷪ҇цѣ,  ми́ръ мі́рꙋ, тишинꙋ̀ цр҃кви, побѣ̑ды, и҆ на́мъ спасе́нїе  и҆спросѝ ны́нѣ восхвалѧ́ющымъ тѧ̀, бг҃осло́ве а҆рхїере́ю  григо́рїе, ри́торе церко́вный. 
На хвали́техъ стїхи̑ры ст҃а́гѡ на д҃, гла́съ д҃.  Подо́бенъ: Зва́нный свы́ше: 
Пресѣ́къ пи́смене ты̀ мра́къ, ꙳ вше́лъ є҆сѝ  дꙋ́хомъ къ свѣ́тꙋ высоча́йшемꙋ: ꙳ и҆ ѿѻнꙋ́дное прїе́мъ  свѣтолїѧ́нїе, бг҃осло́вїемъ всѧ̑ ѡ҆богати́лъ є҆сѝ, ꙳  григо́рїе всемꙋ́дре, ꙳ цр҃кве свѣти́ло: ꙳ блиста́ньми же  слове́съ твои́хъ ꙳ мра̑чныѧ ѻ҆́блаки є҆ресе́й разгна́лъ  є҆сѝ. ꙳ тѣ́мже водворѧ́ешисѧ, и҆дѣ́же гла́съ  пра́зднꙋющихъ, ꙳ а҆́гг҃лѡмъ собесѣ́дникъ, ꙳ молѧ́сѧ  непреста́ннѡ, ꙳ є҆́же спасти́сѧ дꙋша́мъ на́шымъ. 
Бг҃осло́въ вторы́й и҆ таи́нникъ ꙳ бжⷭ҇твеннагѡ  ѡ҆сїѧ́нїѧ, ꙳ и҆́же трⷪ҇цы свѣ́тлый прописа́тель, ꙳ и҆́же ѡ҆  неизрече́ннѣмъ и҆ бж҃е́ственнѣмъ є҆стествѣ̀, ꙳  преесте́ственнѡ наꙋча́ѧ, григо́рїе: ꙳ и҆ ны́нѣ свѣтлѣ́е  наслажда́ѧсѧ бг҃а, ꙳ почита́ющихъ тѧ̀ помина́й, и҆  побо́рствꙋй ѡ҆ цр҃кви, ꙳ ю҆́же собра́лъ є҆сѝ: ꙳ (с. 567)  твое́ бо вѣща́нїе ꙳ во всѧ̑ вселе́нныѧ и҆зы́де концы̀, ꙳  наꙋча́ѧ сла́вити ꙳ трⷪ҇цꙋ є҆диносꙋ́щнꙋю. 
Воздѣ́лавъ зе́млю ѧ҆зы́комъ, бг҃оглаго́ливе, ꙳  се́рдца бразда́мъ сѣ́мѧ бж҃е́ственное, ꙳ бг҃осло́вїемъ  ѡ҆богати́лъ є҆сѝ высоча́йшимъ ꙳ цр҃кве всю̀ полнотꙋ̀. ꙳  тѣ́мже пле́велы, ѻ҆гне́мъ дх҃а, ꙳ є҆реті́чєскїѧ  попали́лъ є҆сѝ, ꙳ фїлосо́фїи бжⷭ҇твенныѧ пита́емый  раче́нїемъ, ꙳ ѻ҆́ч҃е ѻ҆ц҃є́въ, и҆ па́стырю па́стырей, ꙳  и҆ сло́во вѣ́рныхъ, сщ҃е́нникѡвъ свѣти́льниче, ꙳  вселе́нныѧ сла́ва, ꙳ всеблаже́нне григо́рїе. 
Къ премꙋ́дрости ча́ши прибли́живъ ꙳ честна̑ѧ твоѧ̑  оу҆ста̀, ѻ҆́ч҃е григо́рїе, ꙳ бг҃осло́вїѧ поче́рплъ є҆сѝ  бжⷭ҇твеннꙋю во́дꙋ, ꙳ и҆ вѣ̑рнымъ ѻ҆би́льнѡ препода́лъ  є҆сѝ: ꙳ є҆ресе́й загради́лъ є҆сѝ тече́нїе дꙋшегꙋ́бное,  ꙳ хꙋле́нїѧ и҆спо́лненное. ꙳ и҆́бо ꙗ҆́кѡ ко́рмчїѧ тѧ̀  ѡ҆брѣ́те дх҃ъ ст҃ы́й, ѿрѣ́юща и҆ ѿгонѧ́ща, ꙳ ꙗ҆́кѡ  вѣ́трѡвъ дыха̑нїѧ, ꙳ ѕлочести́выхъ стремлє́нїѧ, ꙳ во  є҆ди́ницѣ сꙋщества̀ ꙳ трⷪ҇цꙋ возвѣща́юща. 
Сла́ва, гла́съ а҃: 
Цѣвни́цꙋ дх҃а, є҆ресе́й побѣди́телѧ, и҆  правосла́вныхъ наслажде́нїе, втора́го напе́рсника, сло́ва  самови́дца догма́тѡмъ бы́вшаго, мꙋ́драго пастыренача́льника,  цр҃кѡ́вныѧ пито́мцы, бг҃осло́вными пѣ́сньми приреце́мъ: ты̀  є҆сѝ па́стырь до́брый, да́вый тебѐ сама́го, григо́рїе,  ꙗ҆́кѡ оу҆ч҃тель хрⷭ҇то́съ за ны̀, и҆ съ па́ѵломъ ликꙋ́еши,  и҆ мо́лишисѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ. Славосло́вїе вели́кое: и҆  ѿпꙋ́стъ. 
На лїтꙋргі́и, бл҃жє́нна ѿ канѡ́на ст҃а́гѡ пѣ́снь  г҃-ѧ и҆ ѕ҃-ѧ. Прокі́менъ, гла́съ а҃: Оу҆ста̀ моѧ̑  возглаго́лютъ премꙋ́дрость, и҆ поꙋче́нїе се́рдца моегѡ̀  ра́зꙋмъ. Сті́хъ: Оу҆слы́шите сїѧ̑, всѝ ꙗ҆зы́цы,  внꙋши́те, всѝ живꙋ́щїи по вселе́ннѣй. А҆пⷭ҇лъ къ  корі́нѳѧнѡмъ, зача́ло рн҃а. А҆ллилꙋ́їа, гла́съ в҃:  Внемли́те, лю́дїе моѝ, зако́нꙋ моемꙋ̀, приклони́те  оу҆́хо ва́ше во глаго́лы оу҆́стъ мои́хъ. Є҆ѵⷢ҇лїе  і҆ѡа́нна, зача́ло л҃ѕ. Прича́стенъ: Въ па́мѧть вѣ́чнꙋю: 
На трапе́зѣ оу҆тѣше́нїе бра́тїи. И҆ чте́мъ житїѐ  ст҃а́гѡ. 


(с. 568) 
Мѣ́сѧца тогѡ́же въ к҃ѕ-й де́нь. 
Прпⷣбнагѡ ѻ҆ц҃а̀ на́шегѡ ѯенофѡ́нта, и҆ дрꙋжи́ны  є҆гѡ̀. 
На Гдⷭ҇и, воззва́хъ, стїхи̑ры ѻ҆ктѡ́иха г҃: и҆  ст҃а́гѡ г҃: Гла́съ в҃. 
Подо́бенъ: Є҆гда̀ ѿ дре́ва: 
Сїѧ́ѧ досто́инствомъ дꙋшѝ, млⷭ҇тынею и҆ вѣ́рою  тебѐ сама́го просвѣти́лъ є҆сѝ: ра́дꙋѧсѧ бо расточи́лъ  є҆сѝ бога́тство ни́щымъ, во вѣ́ки же пребыва́етъ твоѧ̀  пра́вда, свѣ́тъ тебѣ̀ возсїѧ́вшїй, ѻ҆́ч҃е, невече́рнїй,  и҆дѣ́же прпⷣбныѧ твоѧ̑ дѣ́ти зри́ши, и҆ сїѧ̑ ро́ждшꙋю, во  гра́дѣ нбⷭ҇нѣмъ живꙋ́щыѧ. 
Сла́вꙋ презрѣ́вше тлѣ́ннꙋю, сла́вы нетлѣ́нныѧ и҆  бж҃е́ственныѧ оу҆досто́истесѧ: всю́ бо попра́вше житїѧ̀  красотꙋ̀, и҆́стиннѡ прекра́снаго хрⷭ҇та̀, бг҃оно́снїи,  вельмѝ возжела́сте, ва́съ спа́сшаго ѿ мїрска́гѡ  треволне́нїѧ и҆ бꙋ́ри, и҆ въ ти́хое и҆ свѣтоно́сное житїѐ  напра́вльшаго, пребога́тїи. 
Стра̑сти оу҆мертви́вше плотскі̑ѧ въ безстра́стїѧ  ри̑зы ѡ҆дѣ́ѧстесѧ, житїѧ̀ чистото́ю сїѧ̑ и҆стка́вше, житїѐ  равноа́гг҃льное въ тѣлесѝ сꙋ́ще є҆щѐ, крѣпкомꙋ́дреннїи,  показа́вше, сла́вы оу҆досто́истесѧ всѝ а҆́гг҃льскїѧ въ  вы́шнихъ, бж҃е́ственныѧ наслажда́ющесѧ свѣ́тлости. 
Сла́ва, и҆ ны́нѣ, бг҃оро́диченъ: 
Є҆ди́на невмѣсти́маго бг҃а, нетѣсновмѣ́стнѡ во  чре́вѣ плодоноси́ла є҆сѝ, чл҃вѣ́ка бы́вша за бла́гость,  всест҃а́ѧ бг҃оневѣ́сто. тѣ́мже молю̀ тѧ̀: оу҆тѣснѧ́ющихъ  мѧ̀ страсте́й и҆змѣнѝ, ꙗ҆́кѡ да тѣ́снꙋю и҆ пра́вꙋю  стезю̀ ше́ствовавъ, дости́гнꙋ ꙗ҆́же къ жи́зни, дв҃о,  водѧ́щꙋю. (с. 569) 
Крⷭ҇тобг҃оро́диченъ: 
Гро́здъ всезрѣ́лый, чⷭ҇таѧ, є҆го́же невоздѣ́ланнѡ  во оу҆тро́бѣ плодоноси́ла є҆сѝ, на дре́вѣ ꙗ҆́кѡ  оу҆зрѣ̀ сего̀ повѣ́шена, рыда́ющи восклица́ла є҆сѝ, и҆  взыва́ла є҆сѝ: ча́до, сла́дость и҆ска́пай, є҆́юже  ѿи́метсѧ пїѧ́нство всѧ́кое страсте́й, благодѣ́телю,  менє̀ ра́ди тебѐ ро́ждшїѧ, свои́мъ благоꙋтро́бїемъ  оу҆молѧ́емь. 
Тропа́рь, гла́съ д҃: 
Бж҃е ѻ҆ц҃ъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
На оу҆́трени ѻ҆́ба канѡ́на ѻ҆ктѡ́иха: И҆ ст҃ы́хъ  канѡ́нъ на д҃, є҆гѡ́же краегране́сїе: 
Ѯенофѡ́нта пою̀ съ сожи́тельницею же и҆ ча̑ды.  Творе́нїе ѳеофа́ново. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Дре́ва жи́зни и҆ ра́йскагѡ вои́стиннꙋ наслажде́нїѧ,  вседомо́внѣ, всемꙋ́дрїи, ны́нѣ воспрїе́мше, ва́съ  восхвалѧ́ющыѧ моли́те спастѝ къ чл҃вѣколю́бцꙋ. 
Въ пꙋтѝ за́повѣдей твои́хъ ше́ствꙋѧ те́плѣ тво́й  ра́бъ, влⷣко, ѻ҆би́тели дости́же, сꙋгꙋ́бымъ жела́нїемъ  жи́зни вѣ́чныѧ наслажда́ѧсѧ. 
Но́вꙋю ски́нїю а҆враа́мовꙋ показа́лъ є҆сѝ тво́й  до́мъ всѣ̑мъ: тѣ́мже, чꙋ́дне, во а҆враа́млихъ нѣ́дрѣхъ  досто́йнѡ и҆ пра́веднѡ воспочи́лъ є҆сѝ. 
Бг҃оро́диченъ: 
Ве́сь въ тѧ̀ всели́всѧ, всенепоро́чнаѧ, всего́ мѧ  человѣ́ка воѡбразѝ, и҆з̾ ѻ҆ц҃а̀ возсїѧ́вый пре́жде  всѣ́хъ вѣ̑къ, сло́во безнача́льное. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ (с. 570) на врагѝ моѧ̑, возвесели́босѧ  дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. 
Свѣтлѣ́йшими досто́инствы почте́нъ, свѣтоно́снымъ  житїе́мъ оу҆краси́всѧ: дѣѧ́нїе бо восхожде́нїе видѣ́нїѧ,  вопїѧ̀ показа́лъ є҆сѝ: ты̀ є҆сѝ бг҃ъ на́шъ, и҆ нѣ́сть  свѧ́тъ, па́че тебє̀, гдⷭ҇и. 
Ꙗ҆́кѡ всѣ́хъ строи́тель бы́въ, всѣ́хъ попече́нїе  прїѧ́лъ є҆сѝ, тре́бꙋющымъ бога́тство твоѐ раздаѧ̀,  прїе́млѧ любомꙋ́дреннѡ мона́шествꙋющихъ чи́ны, ѻ҆́ч҃е  преподо́бне. 
Зако́нами пита́ѧсѧ влⷣки, въ зако́нѣ и҆  поꙋче́нїемъ, и҆ наказа́нїемъ гдⷭ҇нимъ, наказа́лъ є҆сѝ  твоѧ̑ дѣ́ти, зовы́й, чꙋ́дне: ты̀ є҆сѝ бг҃ъ на́шъ, и҆  нѣ́сть свѧ́тъ, па́че тебє̀, гдⷭ҇и. 
Бг҃оро́диченъ: 
Є҆ди́нꙋ дѣ́вствꙋющꙋю по ржⷭ҇твѣ̀ мр҃і́ю, ст҃ы́хъ  свѧтѣ́йшꙋю, сꙋ́щꙋю неискꙋсобра́чнꙋю бцⷣꙋ, прїиди́те,  воспои́мъ, вѣ́рнїи, зовꙋ́ще: ра́дꙋйсѧ, мт҃и чⷭ҇таѧ,  ра́дꙋйсѧ, влⷣчце. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Въ за́повѣдехъ бо́дрствовалъ є҆сѝ влⷣчнихъ,  ни́щымъ расточи́вый твоѐ бога́тство, бл҃же́нне, ти́хѡ, съ  сопрꙋ́жницею и҆ ча́ды твои́ми: тѣ́мже наслѣ́дꙋете  бжⷭ҇твенное наслажде́нїе. 
Та́же, сѣда́ленъ, гла́съ и҃. Подо́бенъ:  Премꙋ́дрости: 
Въ за́повѣдехъ влⷣки бдѧ́й, подо́бными же нра́вы  дѣ́ти твоѧ̑ наказꙋ́ѧ, блаже́нне ѯенофѡ́нте, и҆  сопрꙋ́жницꙋ, съ ни́миже вы́шнее наслѣ́довалъ є҆сѝ  црⷭ҇твїе, напа́стей всѧ́ческихъ ѡ҆ста́вивъ ѡ҆бꙋрева́нїе,  тѣ́мже восхвалѧ́емъ благоче́стнѡ ва́съ всѝ, и҆ любо́вїю  почита́емъ, и҆ вѣ́рнѡ взыва́емъ: бг҃оно́снїи всеблаже́ннїи,  моли́тесѧ хрⷭ҇тꙋ̀ бг҃ꙋ, грѣхѡ́въ ѡ҆ставле́нїе дарова́ти,  пра́зднꙋющымъ любо́вїю ст҃ꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ бл҃жи́мъ ро́ди  человѣ́честїи: (с. 571) ѻ҆́гнь бо всели́сѧ въ тѧ̀  бж҃ества̀, и҆ ꙗ҆́кѡ млⷣнца млеко́мъ пита́еши зижди́телѧ и҆  гдⷭ҇а. тѣ́мъ а҆́гг҃льскїй и҆ человѣ́ческїй ро́дъ,  досто́йнѡ сла́вимъ всест҃о́е ржⷭ҇тво̀ твоѐ, и҆ согла́снѡ  вопїе́мъ тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀  твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно и҆ и҆сто́чниче  неизчерпа́емый, оу҆милосе́рдисѧ, и҆ да́рꙋй прегрѣше́нїй  ѡ҆ставле́нїе вѣ́рою воспѣва́ющымъ бж҃е́ствєнныѧ стрⷭ҇ти  твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Спа́сшесѧ ѿ бꙋ́ри жите́йскїѧ, въ приста́нище  бл҃гоче́стїѧ оу҆стреми́стесѧ, дѣ́ти блаже́ннѣйшїи. 
Наꙋчи́вшесѧ зна́нїю бж҃е́ственныхъ и҆  человѣ́ческихъ, бг҃ꙋ слꙋжи́ти и҆зво́листе. 
И҆зъ бе́здны, прпⷣбнїи, мїрскі́ѧ и҆зба́вльшесѧ  пресла́внѡ, ко благи́хъ бе́зднѣ прїидо́сте. 
Бг҃оро́диченъ: 
И҆зба́вленнїи кро́вїю, ѿ ре́бръ и҆злїѧ́нною сн҃а  твоегѡ̀, бг҃ома́ти, всѝ тѧ̀ блажи́мъ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Къ неги́бнꙋщей преходѧ́й жи́зни, потща́лсѧ є҆сѝ  дости́гнꙋти сщ҃е́нный, а҆рка́дїе, гра́дъ, и҆ гро́бꙋ сꙋ́щїѧ  жи́зни поклони́лсѧ є҆сѝ. 
Ꙗ҆́кѡ бл҃голѣ́пный вои́стиннꙋ бы́вшїй ѡ҆ тебѣ̀  (с. 572) про́мыслъ, и҆ чꙋ́дно и҆ препросла́вленно  ѡ҆кормле́нїе бж҃е́ственное всѣ́хъ влⷣки, всеблаже́нне  а҆рка́дїе! 
Тобо́ю промышлѧ́ѧй, и҆́же на ѡ҆б̾ѧ́тїихъ  сѷмеѡ́новыхъ пе́рвѣе возлегі́й бж҃е́ственнагѡ ста́рца:  ста́рцꙋ тѧ̀ бж҃е́ственномꙋ, а҆рка́дїе, приводѧ̀, хрⷭ҇то́съ  пꙋтево́ждствова. 
Бг҃оро́диченъ: 
Сн҃а безнача́льнаго и҆ соприсносꙋ́щнаго ѻ҆ц҃ꙋ̀,  родила̀ є҆сѝ преесте́ственнѡ, и҆з̾ тебє̀ воплоще́нна,  всенепоро́чнаѧ ѻ҆трокови́це. тѣ́мже бцⷣꙋ чⷭ҇тꙋю тѧ̀  проповѣ́дꙋемъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Блаже́нныѧ жи́зни жела́ѧ, къ мона́шествꙋющихъ  притека́еши собо́рꙋ, жи́тельное дохнове́нїе, споспѣ́шника,  і҆ѡа́нне, творѧ̀. 
Человѣкоꙋбі́йцы ѕло́бы ме́ртвость, и҆ смертоно́сный  ꙗ҆́дъ ѿве́ргъ, къ живоно́сномꙋ гро́бꙋ хрⷭ҇то́вꙋ,  і҆ѡа́нне, прите́клъ є҆сѝ. 
І҆ѡа́нновꙋ житїю̀ поревнова́лъ є҆сѝ, и҆́бо ꙗ҆́кѡ  ѻ҆́нъ въ пꙋсты́ню всели́лсѧ є҆сѝ, и҆ чи́стѣ пожи́лъ  є҆сѝ, і҆ѡа́нне, хрⷭ҇тꙋ̀ ѡ҆чища́ѧсѧ. 
Бг҃оро́диченъ: 
Нб҃о простры́й хотѣ́нїемъ, дрꙋго́е нб҃о содѣ́ла  ѡ҆дꙋшевле́нно тѧ̀, бг҃ома́ти чⷭ҇таѧ, и҆з̾ тебє̀ сꙋ́щымъ во  тмѣ̀ возсїѧ̀. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Жите́йскагѡ мо́рѧ и҆збѣ́гше, ѯенофѡ́нтъ  пра́ведный съ сопрꙋ́жницею чⷭ҇тно́ю, на нб҃сѣ́хъ  свеселѧ́тсѧ съ ча́ды, хрⷭ҇та̀ велича́юще. 
І҆́косъ: 
Стра́ненъ пꙋ́ть, бг҃олѣ́пнѡ, ѯенофѡ́нте,  ше́ствовалъ є҆сѝ, и҆ съ сопрꙋ́жницею, забы́сте  є҆стество̀, ꙗ҆́коже безтѣле́снїи ꙗ҆́вѣ, на землѝ  ꙗ҆́вльшесѧ: тѣ́мже и҆ двє́ри нбⷭ҇ныѧ ва́мъ ѿверзо́шасѧ,  и҆ со а҆́гг҃лы ликꙋ́ете, ꙗ҆́кѡ (с. 573) вїногра́да бы́вше  гдⷭ҇нѧ бж҃е́ственнїи дѣ́лателє, и҆ съ ча́ды. Моли́тесѧ  оу҆̀бо хрⷭ҇тꙋ̀, дарова́ти зарю̀ просвѣще́нїѧ  ѡ҆мрачє́ннымъ на́шымъ сердца́мъ, па́мѧть ва́шꙋ творѧ́щымъ  свѣтоно́снꙋю, вѣнцеда́телѧ хрⷭ҇та̀ велича́юще. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Оу҆ма̀ чистото́ю бг҃оно́сный ва́ше соше́ствїе зрѧ̀,  провозвѣстѝ: бг҃ъ бо пра́ведный благоче́стїе ва́ше  бжⷭ҇твеннѣ возмзди́въ, во є҆ди́но ꙗ҆́кѡ ми́лостивъ  собра̀. 
Ре́вность зрѧ̀ благоче́стїѧ, жела́нїе прїе́мъ,  вѣ́рꙋ призрѣ́въ ва́шꙋ чл҃вѣколю́бецъ, всѧ̑ собра̀ во  є҆ди́нꙋ трапе́зꙋ ва́съ, ꙗ҆́кѡ благодѣ́тель и҆  препросла́вленный. 
Бг҃оро́диченъ: 
Наде́жда непосты́днаѧ, наде́жда и҆звѣ́стнаѧ, и҆  стѣна̀ непоколеби́маѧ, и҆ покро́въ и҆ помо́щница бꙋ́ди мѝ,  всенепоро́чнаѧ, оу҆пова́ющемꙋ на тѧ̀: на тѧ́ бо возлага́ю,  чⷭ҇таѧ, всю̀ наде́ждꙋ спасе́нїѧ моегѡ̀. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Пе́щь ѕѣлѡ̀ ѻ҆гне́мъ распалѧ́емꙋю, разлꙋче́нїе ѿ  дрꙋ́гъ дрꙋ́га крѣ́пкѡ претерпѣ́сте: оу҆тро́бами бо  растерза́еми, и҆ дꙋша́ми распалѧ́еми, ѻ҆стно́мъ сро́дства,  страда̑нїѧ мꙋ́ченикѡвъ под̾ѧ́сте. 
Свы́ше ва́съ ѻ҆́блакъ росода́тельный  человѣколю́бїѧ ѡ҆сѣнѝ въ гора́хъ сїѡ́нскихъ, и҆дѣ́же  роса̀ дх҃а оу҆ч҃никѝ просвѣтѝ, зовꙋ́щыѧ: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Млⷭ҇тива на́мъ и҆ бл҃госе́рда бы́ти бл҃годѣ́телѧ  моли́те, (с. 574) ѻ҆ц҃ы̀ всебога́тїи, ва́шꙋ торжествꙋ́ющымъ  сщ҃е́ннꙋю па́мѧть, є҆стество́мъ соедине́нныхъ, и҆  совокꙋ́пленныхъ благода́тїю. 
Бг҃оро́диченъ: 
Є҆диноро́днаго сн҃а и҆ бг҃а сло́ва, пре́жде вѣ̑къ  и҆з̾ безнача́льнагѡ ѻ҆ц҃а̀ неизрече́ннѡ возсїѧ́вшаго,  тва́ри перворо́дна бы́вша родила̀ є҆сѝ: тѣ́мъ тѧ̀,  бг҃ома́ти, всѝ ꙗ҆зы́цы сла́вимъ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
На ра́мѣхъ взе́мше хрⷭ҇то́въ крⷭ҇тъ, вои́стиннꙋ  ше́ствовасте стезе́ю воздержа́нїѧ, всѧ́кꙋ добродѣ́тель  соверша́юще, до́ндеже са́мꙋю и҆́стиннѡ нестарѣ́емꙋю жи́знь  прїѧ́сте, вседомо́внѣ вѣнчава́еми. 
Ѡ҆госпо́дствовавше плотско́мꙋ мꙋдрова́нїю, дх҃а  бога́тство сокро́виществовасте, благода́ть врачева́нїй  прїе́мше ѿ и҆сто́чника дарова́нїй: къ немꙋ́же ны́нѣ  преше́дше, вѣ́чнѡ почива́ете. 
Побѣди́вше кова̑рства ѕмїи̑наѧ, на коне́цъ  по́честей преподо́бнїи нареко́стесѧ, пра́вды вѣнцы̀ ѿ  хрⷭ҇та̀ прїе́мше досто́йнѡ: є҆го́же ны́нѣ моли́те, є҆́же  спастѝ дꙋ́шы на́шѧ. 
Бг҃оро́диченъ: 
Безма́тернѧ пе́рвѣе по пе́рвомꙋ рожде́нїю, на́съ  ра́ди воплоще́нна ражда́еши безъ ѻ҆ц҃а̀, во двою̀  познава́ема є҆стєствꙋ̀, бжⷭ҇твеннѣмъ и҆ человѣ́честѣмъ:  и҆ си́ми вѣ́рꙋема дѣ́йствы, бг҃оневѣ́сто. 
Свѣти́ленъ. Подо́бенъ: Нб҃о ѕвѣзда́ми: 
Расточи́лъ є҆сѝ бога́тство ни́щымъ бг҃оꙋго́днѡ, и҆  вседомо́внѣ присво́илсѧ є҆сѝ, ѽ ѯенофѡ́нте, гдⷭ҇ꙋ,  є҆го́же молѝ, всебл҃же́нне, ѿ страсте́й на́съ  и҆зба́вити. (с. 575) 
Бг҃оро́диченъ: 
Вѡ́инства а҆́гг҃лѡвъ, и҆ ст҃ы́хъ ли́ки, превзыдо́ша  и҆́стиннѡ вели̑чїѧ твоѧ̑, чⷭ҇таѧ. тѣ́мже хрⷭ҇та̀ оу҆молѝ  ѡ҆ лю́дехъ согрѣ́шшихъ. 


(с. 575) 
Мѣ́сѧца тогѡ́же въ к҃з-й де́нь. 
Пренесе́нїе моще́й во ст҃ы́хъ ѻ҆ц҃а̀ на́шегѡ і҆ѡа́нна  златоꙋ́стагѡ. 
Ве́черъ, Бл҃же́нъ мꙋ́жъ, а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ д҃  Поⷣ: Ꙗ҆́кѡ до́блѧ: 
Златокова́ннꙋю трꙋбꙋ̀, ꙳ бг҃одохнове́нный ѻ҆рга́нъ,  догма́тѡвъ пꙋчи́нꙋ неизчерпа́емꙋю, ꙳ цр҃ко́вное  оу҆твержде́нїе, оу҆́мъ нбⷭ҇ный, ꙳ премꙋ́дрости глꙋбинꙋ̀, ꙳  ча́шꙋ всезлатꙋ́ю, ꙳ и҆злива́ющꙋю рѣ́ки оу҆че́нїй  медото́чныхъ, и҆ напаѧ́ющꙋю тва́рь, пѣ́сненнѡ воспои́мъ. 
Два́жды. 
Ѕвѣздꙋ̀ незаходи́мꙋю, ꙳ зарѧ́ми просвѣща́ющꙋ  оу҆че́нїй ꙳ всю̀ подсо́лнечнꙋю, ꙳ покаѧ́нїѧ  проповѣ́дателѧ, ꙳ гꙋ́бꙋ всезлатꙋ́ю, ꙳ мокротꙋ̀ лю́тагѡ  ѿча́ѧнїѧ и҆з̾е́млющꙋю, ꙳ и҆ ѡ҆роша́ющꙋю сердца̀  и҆ста̑ѧвшаѧ грѣхи̑, ꙳ і҆ѡа́нна досто́йнѡ ꙳ златослове́снаго  почестви́мъ. 
Земны́й а҆́гг҃лъ, и҆ нбⷭ҇ный человѣ́къ, ꙳  ла́стовица бл҃гоглаго́лива, и҆ многогла́сна, ꙳  добродѣ́телей сокро́вище, ꙳ ка́мень неразсѣ́дный, ꙳  вѣ́рныхъ воѡбраже́нїе, ꙳ мч҃никѡмъ подо́бенъ, ꙳  равностоѧ́тель ст҃ы́хъ а҆́гг҃лѡвъ, ꙳ а҆пⷭ҇лѡвъ  є҆динонра́вный, ꙳ въ пѣ́снехъ да возвели́читсѧ златоꙋ́стъ. 
И҆́ны стїхи̑ры, гла́съ то́йже. Подо́бенъ: Зва́нный  свы́ше: 
Сщ҃е́ннѣйшее соста́вимъ ликова́нїе, ꙳ вѣне́цъ бо  (с. 576) златозра́чный цр҃кве хрⷭ҇то́вы, ꙳ на сла́вꙋ ца́рскꙋ  дне́сь, ꙳ ѿ кѡма́нъ ко гра́дꙋ прихо́дитъ ца́рствꙋющемꙋ. ꙳  Свѣ́титъ сїѧ́ѧ свы́ше ꙳ въ возвраще́нїи свое́мъ, ꙳ къ  црⷭ҇твїю невеще́ственномꙋ вѣ́рныхъ вво́дитъ, ꙳ и҆ всѣ́хъ  присвоѧ́етъ цр҃ю̀. ꙳ тѣ́мже вопїе́мъ: ꙳ златоиме́нне  ѻ҆́ч҃е, ꙳ бж҃е́ственный златоꙋ́сте всезлаты́й, ꙳ оу҆молѝ  спастѝ и҆ просвѣти́ти дꙋ́шы на́шѧ. 
Ꙗ҆́кѡ нб҃о свѣ́тлое цр҃ко́вное, ꙳ за́падъ, ѽ  златоꙋ́сте! заточе́нїе ꙳ под̾ѧ́лъ є҆сѝ сꙋро́вѣйшее, ꙳  возсїѧва́еши ны́нѣ ра́дꙋѧсѧ тва́ри незаходи́мое, ꙳ грѣ́еши  оу҆краша́емь ꙳ чꙋде́съ ѕвѣзда́ми, мꙋ́дре: ꙳ но́сиши  хрⷭ҇та̀ пресвѣтлѣ́юща со́лнца ѻ҆́бразомъ, ꙳  просвѣща́ющаго ны́нѣ твоѐ возвраще́нїе. ꙳ тѣ́мже  вопїе́мъ: ꙳ свѣтоза́рнѣйшїй свѣтосло́ве златоꙋ́сте  всемꙋ́дре, ꙳ молѝ спастѝ и҆ просвѣти́ти дꙋ́шы на́шѧ. 
Ны́нѣ нб҃о со а҆́гг҃лы ликꙋ́етъ, ꙳ съ тва́рїю  веселѧ́тсѧ человѣ́честїи собо́ри. ꙳ И҆́же бо на землѝ,  нб҃омы́слєнныѧ показꙋ́ѧ всѧ̑, ꙳ лѣ́ствицею бж҃е́ственною  честны́хъ глагѡ́лъ свои́хъ, ꙳ се́й къ горѣ̀ возше́ствїемъ ꙳  бг҃оше́ственныхъ степе́ней, ꙳ ꙗ҆́кѡ і҆а́кѡвъ но́вый  показꙋ́етъ ꙳ а҆́гг҃лѡвъ бж҃е́ственныхъ, ꙳ ра́дꙋющихсѧ ѡ҆  преложе́нїи є҆гѡ̀. ꙳ тѣ́мъ вопїе́мъ: ꙳ всебл҃же́нне,  невеще́ственныхъ а҆́гг҃лѡвъ собесѣ́дниче златосло́ве, ꙳  молѝ спасти́сѧ дꙋша́мъ на́шымъ. 
Сла́ва, гла́съ то́йже. Самогла́сенъ. Космы̀  весті́тора: 
Не подоба́ше тебѣ̀, златоꙋ́сте, ца́рскїй гра́дъ  ѡ҆ста́вившꙋ, жи́ти въ кѡма́нѣхъ, ѿѻнꙋ́дꙋже бг҃омъ  приведе́нное, ца́рское всечрежде́нїе па́ки тѧ̀ возвратѝ въ  ца́рскїй гра́дъ. Возвесели́сѧ же и҆ цр҃ковь ви́дѣвши тѧ̀,  и҆сповѣ́дающисѧ и҆ глаго́лющи: вели́читъ сла́ва моѧ̀ гдⷭ҇а,  ѿда́вшаго мѝ невѣстовожда̀, и҆ оу҆твержде́нїе вѣ́ры,  прїѧ́тїе досто́инствъ мои́хъ, и҆ воспоко́й мои́хъ скра́нїй,  высотꙋ̀ (с. 577) смиренномꙋ́дрїѧ, и҆ глꙋбинꙋ̀ ми́лостыни, и҆  широтꙋ̀ моеѧ̀ нищеты̀, и҆ долготꙋ̀ покаѧ́нїѧ. тѣ́мже  мо́лимъ тѧ̀, прпⷣбне ѻ҆́ч҃е, ми́ръ и҆спросѝ, и҆ ве́лїю  ми́лость дꙋша́мъ на́шымъ. 
И҆ ны́нѣ, бг҃оро́диченъ: И҆́же тебє̀ ра́ди: 
Вхо́дъ. Прокі́менъ днѐ. И҆ Чтє́нїѧ. 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми,  и҆ бл҃гослове́нїе гдⷭ҇не на главѣ̀ є҆гѡ̀. Бл҃же́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. [г҃] Лꙋ́чше бо сїю̀ кꙋпова́ти,  не́жели зла́та и҆ сребра̀ сокрѡ́вища. Честнѣ́йшаѧ же  є҆́сть ка́менїй многоцѣ́нныхъ, все́ же честно́е  недосто́йно є҆ѧ̀ є҆́сть. Долгота́ бо дне́й, и҆ лѣ̑та  живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство  и҆ сла́ва. Ѿ оу҆́стъ є҆ѧ̀ и҆схо́дитъ пра́вда, зако́нъ же  и҆ ми́лость на ѧ҆зы́цѣ но́ситъ. [и҃] Послꙋ́шайте оу҆́бѡ  менє̀, ѽ ча̑да! честна̑ѧ бо рекꙋ̀, и҆ бл҃же́нъ человѣ́къ,  и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди  живота̀, и҆ оу҆готовлѧ́етсѧ хотѣ́нїе ѿ гдⷭ҇а. Сегѡ̀  ра́ди молю̀ ва́съ, и҆ предлага́ю мо́й гла́съ сыновѡ́мъ  человѣ́чєскимъ: ꙗ҆́кѡ а҆́зъ премꙋ́дрость оу҆стро́ихъ,  совѣ́тъ и҆ ра́зꙋмъ, и҆ смы́слъ а҆́зъ призва́хъ. мо́й  совѣ́тъ и҆ оу҆твержде́нїе, мо́й ра́зꙋмъ, моѧ́ же  крѣ́пость. А҆́зъ менѐ лю́бѧщыѧ люблю̀, и҆́щꙋщїи же менє̀  ѡ҆брѧ́щꙋтъ бл҃года́ть. Разꙋмѣ́йте оу҆́бѡ, неѕло́бивїи,  кова́рство, ненака́заннїи же, прилага́йте сердца̀.  Послꙋ́шайте менє̀ и҆ па́ки, чⷭ҇тна̑ѧ бо рекꙋ̀: и҆ ѿве́рзꙋ  ѿ оу҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь  мо́й, ме́рзски же предо мно́ю оу҆стны̀ льсти̑выѧ. Съ  пра́вдою всѝ глаго́лы оу҆́стъ мои́хъ: ничто́же въ ни́хъ  стро́потно, нижѐ развраще́нно. Всѧ̑ пра̑ва сꙋ́ть  разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю  бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆  и҆спо́лнитесѧ дх҃а. (с. 578) 
Премꙋ́дрости соломѡ́новы чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь преподѡ́бныѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. [ѕ҃] Мꙋ́дрость гдⷭ҇нѧ просвѣща́етъ  лицѐ разꙋ́мнагѡ. Постига́етъ бо жела́ющыѧ ю҆̀, пре́жде  да́же разꙋмѣ́ти ю҆̀: и҆ оу҆до́бь оу҆́зритсѧ ѿ лю́бѧщихъ  ю҆̀. Оу҆́треневавый къ не́й не оу҆трꙋди́тсѧ, и҆ бдѧ́й  є҆ѧ̀ ра́ди вско́рѣ без̾ печа́ли бꙋ́детъ. Ꙗ҆́кѡ  досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ  є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же  ѡ҆долѣ́етъ ѕло́ба. [и҃] Си́хъ ра́ди и҆ рачи́тель бы́хъ  добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности  моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ  всѣ́хъ влⷣка возлюбѝ ю҆̀. Таи́нница бо є҆́сть бж҃їѧ  хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀  сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бл҃гъ, ꙗ҆́кѡ безсме́ртїе є҆́сть въ  не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀  ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ  ѿ всегѡ̀ се́рдца моегѡ̀: [ѳ҃] бж҃е ѻ҆ц҃є́въ и҆ гдⷭ҇и  ми́лости, сотвори́вый (с. 579) всѧ̑ сло́вомъ твои́мъ, и҆  мꙋ́дростїю твое́ю оу҆стро́ивый человѣ́ка, да владѣ́етъ  бы́вшими ѿ тебє̀ тварьмѝ, и҆ да оу҆правлѧ́етъ мі́ръ въ  преподо́бїи и҆ пра́вдѣ, да́ждь мѝ твои́мъ престо́лѡмъ  присѣдѧ́щꙋю премꙋ́дрость, и҆ не ѿлꙋчѝ менє̀ ѿ  ѻ҆́трѡкъ твои́хъ: ꙗ҆́кѡ а҆́зъ ра́бъ тво́й, и҆ сы́нъ  рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща  твоегѡ̀, и҆ ѿ прⷭ҇то́ла сла́вы твоеѧ̀, да сꙋ́щи со мно́ю  наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆  наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ  свое́й. Помышлє́нїѧ бо сме́ртныхъ всѧ̑ боѧзли̑ва, и҆  погрѣши́тєльна оу҆мышлє́нїѧ и҆́хъ. 
Премꙋ́дрости соломѡ́новы чте́нїе. 
[Глава̀ д҃] Похвалѧ́емꙋ пра́ведникꙋ, возвеселѧ́тсѧ  лю́дїе: безсме́ртїе бо є҆́сть па́мѧть є҆гѡ̀, ꙗ҆́кѡ ѿ  гдⷭ҇а познава́етсѧ, и҆ ѿ человѣ̑къ: и҆ оу҆го́дна гдⷭ҇еви  дꙋша̀ є҆гѡ̀. [ѕ҃] Возлюби́те оу҆́бѡ, ѽ мꙋ́жїе, мꙋ́дрость,  и҆ поживетѐ: восхощи́те є҆ѧ̀, и҆ нака́зани бꙋ́дете.  Нача́ло бо є҆ѧ̀ любы̀, и҆ соблюде́нїе зако́на. [з҃]  Почти́те премꙋ́дрость, да во вѣ́ки црⷭ҇твꙋете. Возвѣщꙋ̀  ва́мъ, и҆ не скры́ю ѿ ва́съ та̑инъ бж҃їихъ. ꙗ҆́кѡ то́й  мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆  всѧ́комꙋ смы́слꙋ и҆ дѣ́лꙋ хитре́цъ: и҆ всѣ̑мъ смы́сломъ  наꙋчи́тъ мꙋ́дрость. є҆́сть бо въ не́й дх҃ъ разꙋ́менъ и҆  ст҃ъ, и҆ сїѧ́нїе свѣ́та присносꙋ́щнагѡ, и҆ ѻ҆́бразъ  бла́гости бж҃їѧ. Та̀ дрꙋ́ги бж҃їѧ и҆ прⷪ҇ро́ки  оу҆строѧ́етъ. бл҃голѣ́пнѣйши же є҆́сть со́лнца, и҆ па́че  всѧ́кагѡ сотворе́нїѧ ѕвѣ́здъ, свѣ́тꙋ сосꙋжда́ема,  ѡ҆брѣта́етсѧ пе́рвѣйши. Та̀ оу҆гожда́ющихъ є҆́й ѿ  болѣ́зней и҆зба́ви, и҆ наста́ви на стєзѝ пра̑выѧ. Дадѐ  и҆̀мъ ра́зꙋмъ и҆мѣ́ти ст҃ъ, и҆ сохранѝ ѧ҆̀ ѿ ловѧ́щихъ,  и҆ по́двигъ крѣ́покъ подадѐ и҆̀мъ. Да разꙋмѣ́ютъ всѝ,  ꙗ҆́кѡ си́льнѣйши всегѡ̀ є҆́сть бл҃гоче́стїе: И҆  никогда́же премо́жетъ ѕло́ба мꙋ́дрости, (с. 580) нижѐ  пре́йдетъ ѕлы̑ѧ ѡ҆блича́ющи сꙋ́дъ. Реко́ша же въ себѣ̀,  помы́сливше непра́веднѡ: наси́льствꙋемъ пра́ведномꙋ, не  пощади́мъ преподо́бства є҆гѡ̀, ни оу҆срами́мсѧ сѣди́нъ  ста́рости многолѣ́тны. Бꙋ́детъ бо на́мъ крѣ́пость зако́нъ:  и҆ оу҆лови́мъ пра́веднаго, ꙗ҆́кѡ неꙋго́денъ на́мъ є҆́сть,  и҆ проти́витсѧ дѣлѡ́мъ на́шымъ, и҆ поно́ситъ на́мъ  ѿпаде́нїе зако́на, и҆ ѡ҆блича́етъ на́мъ согрѣшє́нїѧ  наказа́нїѧ на́шегѡ. Возвѣща́етъ на́мъ ра́зꙋмъ и҆мѣ́ти  бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на  ѡ҆бличе́нїе помышле́нїємъ на́шымъ, и҆ тѧ́жекъ на́мъ  є҆́сть, и҆ ви́димъ, ꙗ҆́кѡ неподо́бно и҆ны̑мъ житїѐ  є҆гѡ̀, и҆ и҆змѣнє́ны стєзѝ є҆гѡ̀: въ порꙋга́нїе  вмѣни́хомсѧ є҆мꙋ̀, и҆ оу҆далѧ́етсѧ ѿ пꙋте́й на́шихъ,  ꙗ҆́кѡ ѿ нечисто́тъ, и҆ блажи́тъ послѣ̑днѧѧ првⷣныхъ.  Оу҆ви́димъ оу҆́бѡ, а҆́ще словеса̀ є҆гѡ̀ и҆́стинна сꙋ́ть:  и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою  и҆стѧ́жемъ є҆го̀, да разꙋмѣ́емъ кро́тость є҆гѡ̀, и҆  и҆скꙋ́симъ безѕло́бство є҆гѡ̀: сме́ртїю без̾ѻбра́зною  ѡ҆сꙋ́димъ є҆го̀, бꙋ́детъ бо посѣще́нїе ѿ слове́съ  є҆гѡ̀. Сїѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀  ѕло́ба и҆́хъ, и҆ не разꙋмѣ́ша та̑инъ бж҃їихъ, и҆ не  разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀  и҆мѣ́ѧй и҆ сме́рти вла́сть, и҆ спаса́ѧй во вре́мѧ ско́рби,  и҆ и҆збавлѧ́ѧй ѿ всѧ́кагѡ ѕла̀. Ще́дръ и҆ ми́лостивъ, и҆  даѧ̀ преподѡ́бнымъ свои̑мъ благода́ть, и҆ свое́ю мы́шцею  гѡ́рдымъ противлѧ́ѧсѧ. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋетсѧ цр҃ковь хрⷭ҇то́ва, на свѣ́щникъ  свѧще́нный взира́ющи, тѧ̀ свѣти́льника свѣтоно́снаго,  є҆го́же низложи́вше вразѝ, подъ спꙋ́домъ молча́нїѧ  скры́ша: почита́етъ на горѣ̀ тѧ̀ добродѣ́телей, ѻ҆́ч҃е  прпⷣбне, ꙗ҆́кѡ бж҃е́ственное сїѧ́нїе, вселе́нныѧ концы̀  па́че со́лнца ѡ҆блиста́юща чꙋдесы̀: дне́сь недаропрїѧ́тный  бж҃їй сꙋ́дъ (с. 581) показꙋ́етъ, пра́вдꙋ съ высоты̀ твою̀,  ꙗ҆́кѡ полꙋ́дне пресвѣ́тлое, и҆ подава́етъ сꙋ́щымъ въ  мі́рѣ ми́ръ и҆ ве́лїю ми́лость. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Мі́ра пшеницомѣ́ритель, вѣ́рнїи, и҆́же сла́достїю  небе́сною дх҃а сердца̀ напита́ѧ всѣ́хъ, не и҆зъ є҆гѵ́пта  прихо́дитъ: і҆ѡ́сифъ же но́вый проѧвлѧ́ѧсѧ, въ честны́хъ  моще́хъ ѿ кѡма́нъ прихо́дитъ, лю́тыхъ бꙋ́рю и҆ пꙋчи́нꙋ  дне́сь печа́лей ѿсѣка́ѧ мл҃твами. Сего̀ оу҆́бѡ  оу҆бл҃жи́мъ, и҆ вѣ́рою возопїи́мъ: прїидѝ, бл҃же́нне,  посредѝ соверша́ющихъ па́мѧть твою̀, тѣ̑мъ спасе́нїе  подава́ѧ бога́тнѡ, и҆ ве́лїю ми́лость. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
То́читъ ꙗ҆́кѡ мѷрополо́жница кра́снаѧ, чꙋде́съ  бж҃е́ственнагѡ мѵ́ра, златоꙋ́сте, ра́ка твоѧ̀ мі́рꙋ, и҆  врачева́нїй стрꙋѧ́ми дꙋ́шы бл҃гоꙋха́етъ чествꙋ́ющихъ тѧ̀:  хрⷭ҇то́выми бл҃года́тьми, ꙗ҆́кѡ невеще́ственными а҆рѡма́ты  ѡ҆богати́лъ є҆сѝ, благово́нїе же да́рꙋеши присноживꙋ́щее  вѣ́рою притека́ющымъ. Тѣ́мже наслажда́ющесѧ бл҃года́тей  твои́хъ, премꙋ́дре, и҆ пречи́стыхъ и҆ бжⷭ҇твенныхъ  напита́вшесѧ моще́й твои́хъ, вѣ́рнѡ про́симъ, дꙋша́мъ  на́шымъ да́ти ве́лїю ми́лость. 
Сла́ва, гла́съ ѕ҃: 
Преподо́бне требл҃же́нне свѧтѣ́йшїй ѻ҆́ч҃е,  па́стырю до́брый, и҆ началопа́стырѧ хрⷭ҇та̀ оу҆ч҃ничѐ,  положи́вый дꙋ́шꙋ за ѻ҆́вцы: ты̀ и҆ ны́нѣ, всехва́льне  і҆ѡа́нне златоꙋ́сте, просѝ моли́твами твои́ми, дарова́ти  на́мъ ве́лїю ми́лость. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Тропа́рь, гла́съ и҃: 
Оу҆́стъ твои́хъ ꙗ҆́коже свѣ́тлость ѻ҆гнѧ̀  возсїѧ́вши благода́ть, вселе́ннꙋю просвѣтѝ: не  сребролю́бїѧ мі́рови (с. 582) сокрѡ́вища сниска̀, высотꙋ̀  на́мъ смиренномꙋ́дрїѧ показа̀. Но твои́ми словесы̀ наказꙋ́ѧ,  ѻ҆́ч҃е і҆ѡа́нне златоꙋ́сте. молѝ сло́ва хрⷭ҇та̀ бг҃а,  спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ: 
На оу҆́трени, на Бг҃ъ гдⷭ҇ь, тропа́рь ст҃а́гѡ  два́жды. Сла́ва, и҆ ны́нѣ, бг҃оро́диченъ. 
По а҃-й стїхоло́гїи сѣда́ленъ, гла́съ д҃: 
Ꙗ҆́кѡ златоза́ренъ же и҆ красе́нъ златоглаго́ливъ  ѻ҆рга́нъ, бжⷭ҇твеннѡ поѧ̀ цр҃кви, ѿ бг҃а, златоꙋ́сте,  дарова́лсѧ є҆сѝ ла́стовица бл҃гоглаго́лива, златозарѧ́ющи  оу҆́мъ, блаже́нне, златоѻде́жденъ, цѣвни́це покаѧ́нїѧ,  тебѐ чествꙋ́ющыѧ спаса́й ѿ и҆скꙋше́нїй твои́ми  моли́твами, па́стырю досточꙋ́дне. 
Два́жды. 
Сла́ва, и҆ ны́нѣ, бг҃оро́диченъ: 
По бз҃ѣ во тво́й, бцⷣе, прибѣ́гъ смире́нный  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́къ и҆ трепе́щꙋ: моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
По в҃-й стїхоло́гїи сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Бжⷭ҇твеннымъ сꙋдо́мъ хрⷭ҇то́вы па́ствы досто́инъ  бы́въ, досточꙋ́дне па́стырю, ꙗ҆́коже во́лки ѿ неѧ̀  пра́щею слове́съ твои́хъ ѿгна́лъ є҆сѝ, ѡ҆блича́ѧ  неща́днѡ пребеззако́ннꙋющыѧ, мꙋ́дре. ѿ ни́хже и҆  ѿгна́всѧ за́вистїю, златоꙋ́сте, да́льный пꙋ́ть ше́ствовалъ  є҆сѝ твердоꙋ́мнѣ по не́мъ, въ не́мже и҆ оу҆́мерлъ  є҆сѝ: но возврати́лсѧ є҆сѝ съ вели́кою сла́вою, подаѧ̀  бжⷭ҇твєннаѧ дарова̑нїѧ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀ зрѧ̀,  и҆ внима́ше мы́слїю, и҆́же на рꙋно̀ до́ждь, въ  безсѣ́меннѣмъ зача́тїи (с. 583) твое́мъ, бцⷣе, кꙋпинꙋ̀  ѻ҆гне́мъ неѡпа́льнꙋю, же́злъ а҆арѡ́новъ, прозѧ́бшїй. И҆  свидѣ́тельствꙋѧ ѡ҆брꙋ́чникъ тво́й и҆ храни́тель,  свѧще́нникѡмъ взыва́ше: дв҃а ражда́етъ, и҆ по ржⷭ҇твѣ̀  па́ки пребыва́етъ дв҃а. 
По полѷеле́и сѣда́ленъ, гла́съ и҃. Подо́бенъ:  Повелѣ́нное та́йнѡ: 
Сщ҃еннонача́льствомъ и҆́стиннымъ житїѐ оу҆ѧсни́лъ  є҆сѝ, гдⷭ҇не благоче́стнѡ сло́во всѣ́ѧлъ є҆сѝ  человѣ́кѡмъ, златоꙋ́сте, дх҃а заре́ю и҆злива́ѧ оу҆че́нїй  тꙋ̑чи землѝ, премꙋ́дре, насади́въ ѻ҆бы́чаи бла̑ги. Тѣ́мже  вѣ́рою прїе́мше ра́зꙋма плоды̀, вкꙋси́вше позна́хомъ  бж҃е́ственныѧ сла́вы наслажде́нїе. 
Два́жды. 
Сла́ва, и҆ ны́нѣ, бг҃оро́диченъ: 
Бл҃годари́мъ тѧ̀ при́снѡ, бцⷣе, и҆ велича́емъ,  пречⷭ҇таѧ, и҆ покланѧ́емсѧ, воспѣва́юще ржⷭ҇тво̀ твоѐ,  благода́тнаѧ, вопїю́ще непреста́ннѡ: спаси́ ны, дв҃о  всеми́лостиваѧ, ꙗ҆́кѡ блага́ѧ, и҆ де́мѡнѡвъ и҆схи́ти  словоположе́нїѧ стра́шнагѡ въ ча́съ и҆спыта́нїѧ, да не  посрами́мсѧ рабѝ твоѝ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. Сті́хъ: Оу҆слы́шите  сїѧ̑, всѝ ꙗ҆зы́цы, внꙋши́те, всѝ живꙋ́щїи по вселе́ннѣй.  Є҆ѵⷢ҇лїе і҆ѡа́нна, зача́ло л҃є, ѿ полꙋ̀. 
По н҃-мъ ѱалмѣ̀ стїхи́ра, гла́съ ѕ҃: 
Трꙋба̀ златогла́снаѧ показа́лсѧ є҆сѝ,  златоглаго́ливе златоꙋ́сте, златодѣ́йствꙋѧ сердца̀  вѣ́рныхъ златотрꙋ́дными твои́ми оу҆чє́нїи: прⷪ҇ро́чески  бо и҆зы́де вѣща́нїе и҆справле́нїй твои́хъ, преподо́бне  ѻ҆́ч҃е, и҆ мі́ра всегѡ̀ концы̀ просвѣти́лъ є҆сѝ. 
Канѡ́нъ прест҃ы́ѧ бцⷣы со і҆рмосо́мъ на ѕ҃: и҆  ст҃а́гѡ на и҃. 
Канѡ́нъ бцⷣы, є҆гѡ́же краегране́сїе: 
Ра́дꙋйсѧ, ра́дости селе́нїе, печа́ли разрѣше́нїе.  І҆ѡа́нново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ (с. 584) мѡѷсе́йскїй же́злъ, крⷭ҇тоѻбра́знѡ  порази́въ и҆ раздѣли́въ мо́ре, і҆и҃лѧ же бѣглеца̀,  пѣшехо́дца спасѐ, пѣ́снь бг҃ови воспѣва́юща. 
Ра́дꙋйсѧ, клѧ́твы дре́внїѧ и҆збавле́нїе и҆  благослове́нїѧ и҆сто́чниче: ра́дꙋйсѧ, жи́зни мт҃и, а҆́да  разрꙋше́нїе, сме́рти оу҆бїе́нїе: ра́дꙋйсѧ, разрѣше́нїе  ско́рби, ра́дости вмѣсти́лище простра́нное: ра́дꙋйсѧ, бцⷣе  всепѣ́таѧ. 
Колесни́це сло́ва слове́снаѧ и҆ ѡ҆дꙋшевле́ннаѧ,  ра́дꙋйсѧ, всенепоро́чнаѧ: дв҃дскаѧ, ра́дꙋйсѧ, колесни́це  многоиме́ннаѧ, колесни́це тма́ми назнамена́тельнаѧ:  ра́дꙋйсѧ, безъ сꙋжде́нїѧ херꙋві́мы превыша́ющаѧ, и҆  серафі́мы превосходѧ́щаѧ. 
Сщ҃е́ннѣйшаѧ оу҆́мныхъ си́лъ, ра́дꙋйсѧ,  бг҃оневѣ́стнаѧ: ра́дꙋйсѧ созда́ннагѡ всѧ́кагѡ є҆стества̀  вы́шшаѧ: ра́дꙋйсѧ, бж҃їѧ пала́то: ра́дꙋйсѧ, ѻ҆́гненный  прⷭ҇то́ле: ра́дꙋйсѧ, свѣти́льниче многосвѣ́тлый: ра́дꙋйсѧ,  тма́ми и҆мени́таѧ влⷣчце. 
Же́злъ и҆зъ ко́рене і҆ессе́ева и҆зрасти́вшаѧ,  ра́дꙋйсѧ, нескве́рнаѧ: ра́дꙋйсѧ, прозѧбе́нїе жезла̀  а҆арѡ́нова, прописа́вшаѧ дре́вле та́инственнѡ же и҆  глꙋбо́цѣ: ꙗ҆́коже бо ѻ҆́ный ѻ҆рѣ́хи, та́кѡ ты̀ хрⷭ҇та̀  процвѣла̀ є҆сѝ. 
Канѡ́нъ ст҃а́гѡ, є҆гѡ́же краегране́сїе: 
Всезлатꙋ́ю пою́ тѧ бжⷭ҇твеннꙋю цѣвни́цꙋ.  Творе́нїе і҆ѡ́сифово. 
Гла́съ ѕ҃. Пѣ́снь а҃. І҆рмо́съ: 
Сѣ́ченное сѣче́тсѧ мо́ре чермно́е, волнопита́емаѧ  же и҆зсꙋша́етсѧ глꙋбина̀, та́ѧжде кꙋ́пнѡ без̾ѻрꙋ̑жнымъ  бы́вши проходи́ма, и҆ всеѻрꙋ̑жнымъ гро́бъ, пѣ́снь же  бг҃окра́снаѧ воспѣва́шесѧ: сла́внѡ просла́висѧ хрⷭ҇то́съ  бг҃ъ на́шъ. 
Невече́рнїѧ, преподо́бне, зарѝ и҆сполнѧ́емь, и҆  престо́лꙋ бжⷭ҇твенномꙋ предстоѧ̀ при́снѡ со всѣ́ми  и҆збра́нными, на́мъ вѣ́рнѡ чтꙋ́щымъ тѧ̀, и҆ бжⷭ҇твенное  твоѐ соверша́ющымъ возвраще́нїе, дарова́ти молѝ ми́ръ и҆  ве́лїю ми́лость. (с. 585) 
Землѧ̀ ликꙋ́етъ, и҆ не́бо съ человѣ́ки ра́дꙋетсѧ съ  на́ми бг҃олѣ́пнѡ, въ твое́мъ, мꙋ́дре, ст҃ѣ́мъ пра́здницѣ,  въ не́мже свѧще́нное твоѐ тѣ́ло возврати́сѧ къ твоемꙋ̀  ста́дꙋ, сла́вне златоꙋ́сте, дх҃а честно́е жили́ще. 
Оу҆ма̀ твоегѡ̀ бжⷭ҇твєннаѧ, блаже́нне, блиста̑нїѧ  многоко́зненный не терпѧ̀, и҆скꙋшє́нїѧ воздвиза́етъ на тѧ̀,  ꙗ҆́коже дре́вле на і҆́ѡва: но оу҆́бѡ ѡ҆мрачи́сѧ мно́жае.  Се́ бо по заточе́нїи свѣтлѣ́йшїй въ па́ствꙋ твою̀ вше́лъ  є҆сѝ. 
Всезлаты́ми словесы̀ твои́ми, помышлє́нїѧ  златосло́ве, позлати́лъ є҆сѝ вѣ́рныхъ: и҆ заточе́нъ бы́въ  ѿ ста́да зави́стнѡ, бж҃їимъ же манове́нїемъ па́ки къ семꙋ̀  по погребе́нїи возврати́лсѧ є҆сѝ, свѣ́тлѡ восхвалѧ́емь,  всеблаже́нне златоꙋ́сте. 
Бг҃оро́диченъ: 
Свѧтѣ́йши ꙗ҆ви́ласѧ є҆сѝ херꙋві́мѡвъ, прест҃а́го  ро́ждши бг҃а: є҆го́же молѝ, ꙗ҆́кѡ всѣ́хъ творца̀,  чⷭ҇таѧ, ѡ҆ст҃и́ти всѧ̑, ст҃ы́ми тѧ̀ гла́сы оу҆блажа́ющыѧ,  ѻ҆тцє́въ похвало̀, человѣ́кѡвъ по́моще. 
Дрꙋгі́й канѡ́нъ ст҃а́гѡ, є҆гѡ́же краегране́сїе: 
Златоѧзы́чномꙋ тре́тїе воспою̀ пѣ́нїе. 
Гла́съ г҃. Пѣ́снь а҃. І҆рмо́съ: 
Во́ды дре́вле, ма́нїемъ бжⷭ҇твеннымъ во є҆ди́но  со́нмище совокꙋпи́вый, и҆ раздѣли́вый мо́ре і҆и҃льтєскимъ  лю́демъ, се́й бг҃ъ на́шъ: препросла́вленъ є҆́сть, томꙋ̀  є҆ди́номꙋ пои́мъ, ꙗ҆́кѡ просла́висѧ. 
Бг҃овѣща̑ннаѧ оу҆ста̀, златогла́сный ѻ҆рга́не,  свѣ́тлостїю слове́съ, мо́й просвѣтѝ мольба́ми твои́ми  оу҆́мъ, ꙗ҆́кѡ да воспою̀ возвраще́нїѧ твоегѡ̀ па́мѧть,  і҆ѡа́нне, благода́ти бжⷭ҇твенныѧ тезоиме́нне. 
Ꙗ҆́кѡ ѕвѣзда̀ свѣтоно́сна, ꙗ҆́кѡ просвѣща́ющее  человѣ́ки со́лнце, ꙗ҆́кѡ свѣти́ло благоче́стїѧ, подъ  зе́млю заше́дъ, прпⷣбне, зако́ны є҆сте́ственными, па́ки  возсїѧ́лъ є҆сѝ на́мъ ча́дѡмъ твои̑мъ, посыла́ѧ чꙋде́съ  ѻ҆би̑льнаѧ ѡ҆зарє́нїѧ. (с. 586) 
Златоглаго́ливымъ твои́мъ ѧ҆зы́комъ оу҆че́нїй  и҆спо́лнилъ є҆сѝ всю̀ подсо́лнечнꙋю, златы́ми оу҆́ды  и҆сцѣле́нїй зарѝ всѣ̑мъ ѡ҆блиста́лъ є҆сѝ, страда́нїй  тмѣ̀ и҆сче́знꙋти творѧ̀, преподо́бне, возвраще́нїемъ  твои́мъ. 
Бг҃оро́диченъ: 
Виті́йствꙋѧ бжⷭ҇твєннаѧ, є҆ди́нственнꙋю ѵ҆поста́сь  сказа́лъ є҆сѝ сло́во: а҆́ще и҆ сꙋгꙋ́бъ бѣ̀ и҆зъ пречⷭ҇тыѧ  проше́дый, пло́ть прїе́мъ: ю҆́же благослови́мъ непреста́ннѡ,  и҆ вѣ́рнѡ сла́вимъ, бжⷭ҇твенный златоꙋ́сте. 
Катава́сїа: Сꙋ́шꙋ глꙋбороди́тельнꙋю зе́млю: 
Пѣ́снь г҃. І҆рмо́съ: 
Небе́снагѡ крꙋ́га верхотво́рче гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Крѣпча́йшее ѻ҆рꙋ́жїе, ра́дꙋйсѧ, вѣ́рныхъ влⷣчце:  ра́дꙋйсѧ, крѣ́пкое предста́тельство: ра́дꙋйсѧ,  застꙋпле́нїе: ра́дꙋйсѧ, по́мощь грѣ́шныхъ: ра́дꙋйсѧ,  стѣно̀ призыва́ющихъ тѧ̀: ра́дꙋйсѧ, мі́ра ра́дость. 
Спасе́нїѧ человѣ́ческагѡ, ра́дꙋйсѧ, крѣ́пкое  оу҆твержде́нїе: ра́дꙋйсѧ, а҆да́ма и҆ є҆́ѵы воззва́нїе,  є҆́юже воспрїѧ́ша дре́внее благонаслѣ́дїе: ра́дꙋйсѧ,  ѿве́рзшаѧ па́ки ра́й. 
Ра́дꙋйсѧ, неѡпали́маѧ кꙋпино̀: ра́дꙋйсѧ, свѣ́та  колесни́це: ра́дꙋйсѧ, со́лнца ѻ҆́блаче: ра́дꙋйсѧ,  пресла́вное и҆ вездѣ̀ проповѣ́данное цр҃е́во сѣда́лище:  ра́дꙋйсѧ, гра́де ѡ҆дꙋшевле́нный хрⷭ҇та̀ жива́гѡ бг҃а. 
Неискꙋсобра́чнаѧ мт҃и, ра́дꙋйсѧ, чⷭ҇таѧ влⷣчце:  ра́дꙋйсѧ, неѡра́ннаѧ ни́во и҆ невоздѣ́ланнаѧ, воздѣ́лавшаѧ  воздѣ́лателѧ всѣ́хъ: ра́дꙋйсѧ, землѐ, и҆́стинꙋ  возсїѧ́вшаѧ. 
И҆́нъ. І҆рмо́съ: 
Гдⷭ҇ь сы́й всѣ́хъ, и҆ зижди́тель бг҃ъ, созда́нное  безстра́стный ѡ҆бнища́въ себѣ̀ соединѝ, и҆ па́сха за  ꙗ҆̀же хотѧ́ше оу҆мре́ти, са́мъ сы́й себѐ предпожрѐ,  ꙗ҆ди́те, вопїѧ̀, тѣ́ло моѐ, и҆ вѣ́рою оу҆тверди́тесѧ.  (с. 587) 
Бы́лъ є҆сѝ прїѧ́телище бж҃їе чи́стое, и҆  догма́тѡвъ и҆спыта́лъ є҆сѝ глꙋбинꙋ̀, блаже́нне златоꙋ́сте,  ѕломы́слѧщихъ потоплѧ́ѧ оу҆мы̀, вѣ́рныхъ же напаѧ́ѧ  сердца̀: тѣ́мже честно́е твоѐ дне́сь пра́зднꙋемъ  возвраще́нїе. 
Златы́й ѻ҆рга́нъ, возглаша́ющїй на́мъ  неизречє́ннаѧ, бы́лъ є҆сѝ ты̀, блаже́нне златоꙋ́сте:  сегѡ̀ ра́ди пое́мъ тѧ̀ вѣ́рнѡ, въ возвраще́нїе твои́хъ  моще́й, а҆́гг҃ле бж҃їй земны́й и҆ человѣ́че нбⷭ҇ный. 
Глаго́лы жи́зни ѿры́гнꙋлъ є҆сѝ вѣ̑рнымъ, и҆  непра́веднѡ зави́дѣнъ бы́въ, всеблаже́нне, въ да̑льнаѧ  заточе́нъ бы́сть и҆згна̑нїѧ и҆ въ скѡ́рби мнѡ́ги: но  вседѣ́тельнымъ манове́нїемъ, па́ки по кончи́нѣ,  преподо́бне, твоемꙋ̀ ста́дꙋ подава́ешисѧ. 
Бг҃оро́диченъ: 
Высотꙋ̀ неизрече́ннагѡ, и҆ глꙋбинꙋ̀ твоегѡ̀  ржⷭ҇тва̀, кто̀ сказа́ти и҆́мать, ѻ҆трокови́це; бг҃а бо  родила̀ є҆сѝ па́че сло́ва и҆ оу҆ма̀ всегѡ̀, и҆зба́вльшаго  ѿ тлѝ человѣ́ки. тѣ́мже по до́лгꙋ всѝ вѣ́рнїи тѧ̀  блажи́мъ. 
И҆́нъ. І҆рмо́съ: 
И҆́же ѿ несꙋ́щихъ всѧ̑ приведы́й, сло́вомъ  созида́ємаѧ, соверша́емаѧ дх҃омъ, вседержи́телю вы́шнїй, въ  любвѝ твое́й оу҆твердѝ менѐ. 
Въ заточе́нїѧ тѧ̀ сокры̀ верте́пѣхъ, свѣти́льника  всесвѣ́тлаго цари́ца ѡ҆слѣ́пшаѧ: хрⷭ҇то́съ же на  высоча́йшемъ тѧ̀ свѣ́щницѣ и҆ па́ки возвра́щь  поставлѧ́етъ. 
И҆ска́паѧ стрꙋи̑ чꙋде́съ и҆ рѣ́ки пролива́ѧ  врачева́нїй, возврати́лсѧ є҆сѝ, златоꙋ́сте, вѣ́рнѡ  чествꙋ́ющымъ возвраще́нїѧ твоегѡ̀ па́мѧть, і҆ѡа́нне. 
Златоте́чный ни́лъ наводнѧ́ѧй, въ словесѣ́хъ же и҆  чꙋдесѣ́хъ возврати́сѧ: да стеце́мсѧ и҆ вѣ́рнѡ почерпе́мъ  ѻ҆би́льнѡ всѝ, во всѣ́хъ да насы́тимсѧ. 
Бг҃оро́диченъ: 
Земно́е є҆стество̀ не мо́жетъ тѧ̀ воспѣ́ти, ю҆́же  а҆́гг҃ли (с. 588) пою́тъ ꙗ҆́кѡ бг҃а пло́тїю роди́вшꙋю:  ѻ҆ба́че вѣ́рнѡ рабѝ твоѝ дерза́емъ пѣ́ти тѧ̀ и҆  сла́вити. 
Катава́сїа: Оу҆твержде́нїе на тѧ̀ надѣ́ющихсѧ: 
Сѣда́ленъ, гла́съ и҃. Подо́бенъ: Премꙋ́дрости: 
Ю҆́же съ высоты̀, мꙋ́дрость оу҆вѣ́дѣвъ и҆  благода́ть слове́съ ѿ бг҃а, всѣ̑мъ просїѧ́лъ є҆сѝ  ꙗ҆́кѡ зла́то въ горни́лѣ, и҆ ст҃ꙋ́ю трⷪ҇цꙋ во є҆ди́нствѣ  проповѣ́далъ є҆сѝ, сребролю́бнꙋю ле́сть оу҆стрѣли́въ  словесы̀ твои́ми. тѣ́мже и҆ ре́вностїю цари́цꙋ ѡ҆бличи́въ,  а҆́рїево посрами́лъ є҆сѝ и҆ноплеме́нное мꙋдрова́нїе,  і҆ѡа́нне златоꙋ́сте: молѝ хрⷭ҇та̀ бг҃а прегрѣше́нїй  ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ѿ трⷪ҇цы є҆ди́наго преесте́ственнѡ заче́нши,  дв҃о, и҆ чꙋ́днѡ сего̀ породила̀ є҆сѝ па́че сло́ва и҆  мы́сли, и҆ ѻ҆́бщно бжⷭ҇твеннагѡ є҆стества̀ оу҆стро́ила  є҆сѝ человѣ́ческое є҆стество̀, дре́вле и҆згна́нное.  тѣ́мже соше́дшесѧ, ржⷭ҇тво́мъ твои́мъ всѝ спа́сшїисѧ,  всенепоро́чнаѧ, твои̑мъ словесє́мъ послѣ́дꙋюще, до́лжнѡ  тѧ̀ оу҆блажа́емъ, молѧ́ще хрⷭ҇та̀ бг҃а прегрѣше́нїй  ѡ҆ставле́нїе дарова́ти вѣ́рою тѧ̀ сла́вѧщымъ мт҃рь є҆гѡ̀. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Восто́къ ѻ҆ч҃ескагѡ ѡ҆заре́нїѧ, и҆ сл҃нце  возсїѧ́вшагѡ пре́жде денни́цы ѿ ѻ҆ц҃а̀: ра́дꙋйсѧ, бцⷣе,  ѻ҆́блаче ле́гкїй и҆ ѡ҆дꙋшевле́нный, дв҃о: ра́дꙋйсѧ, мт҃и,  ра́дꙋйсѧ, бл҃гослове́ннаѧ, ра́дꙋйсѧ, препросла́вленнаѧ  всенепоро́чнаѧ. 
Ты̀ злата́ѧ кади́льнице, влⷣчце, нестерпи́магѡ и҆  невеще́ственнагѡ оу҆́глѧ, и҆́мже сожже́сѧ раздра́нное  а҆да́мова (с. 589) преслꙋша́нїѧ рꙋкописа́нїе. тѣ́мже  ра́дꙋйсѧ, вопїю́ ти, є҆́юже всѣ̑мъ даде́сѧ ра́дость, и҆  сла́дость ра́йскаѧ, и҆ воспрїѧ́тїе. 
Ты̀ человѣ́кѡвъ сла́ва и҆ че́сть, и҆ хвала̀, и҆  а҆́гг҃лѡвъ вѣне́цъ и҆ дїади́ма. Тѣ́мже землѧ̀ и҆ нб҃о,  є҆ди́нꙋ цр҃ковь соста́вльше, всесли́чное, є҆́же ра́дꙋйсѧ,  тебѣ̀ вопїе́мъ: ра́дꙋйсѧ, влⷣчце мі́ра, ра́дꙋйсѧ, всѣ́хъ  человѣ́кѡвъ по́моще. 
Ѻ҆́дръ честны́й, є҆го́же соломѡ́нъ предпрописа̀,  ѡ҆крꙋжа́емый си́льными шестидесѧтьмѝ: ра́дꙋйсѧ, дв҃о,  кївѡ́те позлаще́нный оу҆́мнагѡ сщ҃е́нїѧ: клещѐ  бжⷭ҇твеннаѧ, ра́дꙋйсѧ: ра́дꙋйсѧ, кꙋпино̀ ѻ҆гнено́снаѧ:  ра́дꙋйсѧ, две́ре и҆ лѣ́ствице, и҆ мо́сте. 
И҆́нъ. І҆рмо́съ: 
Прови́дѣвъ прⷪ҇ро́къ та́йнꙋ твою̀ неизрече́ннꙋю,  хрⷭ҇тѐ, провозгласѝ: положи́лъ є҆сѝ тве́рдꙋю любо́вь  крѣ́пости, ѻ҆́ч҃е ще́дрый, є҆диноро́днаго бо сн҃а,  благі́й, ѡ҆чище́нїе въ мі́ръ посла́лъ є҆сѝ. 
Оу҆ста̀ ѻ҆гнедохновє́ннаѧ, и҆ ѧ҆зы́къ стѧжа́въ,  ѻ҆́ч҃е преподо́бне, писа́нїѧ ꙗ҆́сность разшири́лъ є҆сѝ  ꙗ҆́вѣ, и҆ оу҆́мерлъ є҆сѝ въ непра́веднѣмъ заточе́нїи:  дне́сь на́мъ блаже́нное подаде́сѧ ꙗ҆́кѡ да́ръ тѣ́ло твоѐ. 
Сказа́тель неизглаго́ланныхъ, да возвели́читсѧ  ны́нѣ златоꙋ́стый: се́ бо по вре́меннѣй сме́рти, до́брѣ  бж҃їимъ манове́нїемъ, па́ки прихо́дитъ къ ца́рскомꙋ гра́дꙋ,  сщ҃е́ннѡ пѣ́сньми бжⷭ҇твенными чествꙋ́емь. 
Оу҆́мъ ѡ҆блиста́емь заре́ю всест҃а́гѡ дх҃а и҆мѣ́ѧ,  просвѣща́еши подсо́лнечнꙋю бж҃е́ственными оу҆чє́нїи, и҆  тмꙋ̀ ѿго́ниши нече́стїѧ, ѻ҆́ч҃е сщ҃е́нне златоꙋ́сте,  ст҃ы́хъ а҆́гг҃лѡвъ собесѣ́дниче. 
Бл҃же́нъ ꙗ҆ви́лсѧ є҆сѝ пра́вды ра́ди,  преподо́бне, ѿ па́ствы ѿгна́нъ за́вистїю лꙋка́вою: и҆  ны́нѣ же возвраща́ѧсѧ, и҆ ѿ всѣ́хъ пѣ́сньми свѧще́нными  почита́емь, мꙋ́дре, свѧти́телю гдⷭ҇ень златоꙋ́сте. (с. 590) 
Бг҃оро́диченъ: 
И҆зъ тебє̀, дв҃о, спасе́нїе мі́рꙋ прїи́де и҆  ꙗ҆ви́сѧ, и҆зъ тебє̀ и҆збавле́нїе возсїѧ̀ хрⷭ҇то́съ: тѣ́мъ  тѧ̀ по до́лгꙋ пѣсносло́вимъ, всѣ́хъ сщ҃е́нныхъ похвало̀,  чⷭ҇таѧ, и҆ вѣ́рныхъ свѧще́нное ѡ҆чисти́лище. 
И҆́нъ. І҆рмо́съ: 
Положи́лъ є҆сѝ къ на́мъ тве́рдꙋю любо́вь, гдⷭ҇и,  є҆диноро́днаго бо твоего̀ сн҃а за ны̀ на сме́рть да́лъ  є҆сѝ. Тѣ́мже тѝ зове́мъ благодарѧ́ще: сла́ва си́лѣ  твое́й, гдⷭ҇и. 
Слове́съ рачи́телїе, слове́съ вели́каго  оу҆краси́телѧ словесы̀ сщ҃е́нными, ра́достнѣ па́ки  возвраща́ющасѧ, прїиди́те да почита́емъ, словеса̀  сꙋемꙋ́дрєннаѧ премꙋ́дростїю слове́съ, бꙋесло́вившей  ѡ҆бличи́вшаго. 
Ѡ҆богати́вый на́съ оу҆че́нїй бога́тствомъ,  златоꙋ́сте, рꙋ́кꙋ же востѧга́еши тѧ́жестнѡ лихоима́нїѧ  бога́тствомъ ѡ҆тѧгча́вшꙋю ѡ҆блича́ѧй ꙗ҆вле́ннѣйше, и҆ со  є҆ди́нѣмъ то́кмѡ бога́тствомъ бжⷭ҇твенныѧ благода́ти. 
Лꙋ́къ си́льныхъ лю́тости мꙋчи́тельскїѧ сокрꙋши́сѧ:  ты́ же въ не́мощи пло́ти а҆́гг҃льски пожи́въ, превозмо́глъ  є҆сѝ моле́бники, златоꙋ́сте, сꙋ́щыѧ пре́жде гони́тели  и҆мѣ́ѧй, сщ҃е́ннѣйше. 
Бг҃оро́диченъ: 
Чи́ни оу҆́мнїи пѣснопѣ̑нїи тѧ̀ хва́лѧтъ,  ѻ҆трокови́це: є҆го́же бо не мо́гꙋтъ зрѣ́ти, и҆зъ чⷭ҇тыѧ  оу҆тро́бы твоеѧ̀ породила̀ є҆сѝ, пло́ть воспрїе́мша  неизмѣ́ннѡ, всечⷭ҇таѧ бг҃оневѣ́сто. 
Катава́сїа: Покры́ла є҆́сть нб҃са̀: 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Мы́слєнныѧ сатра́пы, и҆ мꙋчи́тєльныѧ воздꙋ̑шныѧ  полкѝ, проитѝ безъ печа́ли во вре́мѧ и҆схо́да моегѡ̀ (с.  591) пода́ждь, да тебѣ̀, є҆́же ра́дꙋйсѧ, ра́достнѡ,  влⷣчце, воззовꙋ̀: ра́дꙋйсѧ, всѣ́хъ наде́ждо непосты́днаѧ. 
Ꙗ҆́кѡ ра́дость заче́ншаѧ: ра́дꙋйсѧ, пренепоро́чнаѧ,  ра́дꙋйсѧ, пречⷭ҇таѧ: ра́дꙋйсѧ, чистоты̀ порфѷрови́дный  цвѣ́те сладково́нный: ра́дꙋйсѧ, дѣ́вства  червленоѡмоче́нный багрѧ́ный ши́пче, и҆ бж҃їе благово́нное  ѡ҆бонѧ́нїе. 
Та́инственнаѧ мѷрополо́жнице, ра́дꙋйсѧ,  сладково́нное мѵ́ро врѣ́ющаѧ: ра́дꙋйсѧ, бж҃е́ственный  и҆сто́чниче, во́дꙋ жи́вꙋ и҆сточа́ющїй. ра́дꙋйсѧ, гро́здъ  жи́зненный плодоносѧ́щаѧ, невоздѣ́ланнаѧ лозо̀, влⷣчце. 
Непрохо́днаѧ две́рь, ра́дꙋйсѧ, є҆́юже про́йде  хрⷭ҇то́съ гдⷭ҇ь: ра̑йскїѧ двє́ри ѿве́рзшаѧ, ра́дꙋйсѧ,  ржⷭ҇тво́мъ твои́мъ: ра́дꙋйсѧ, є҆́юже ра́дꙋютсѧ небеса̀, и҆  землѧ̀ ликовствꙋ́етъ, гѡ́рнѧѧ съ до́льними совокꙋ́пльшаѧ. 
И҆́нъ. І҆рмо́съ: 
Сою́зомъ любвѐ свѧзꙋ́еми а҆пⷭ҇ли, влады́чествꙋющемꙋ  всѣ́ми себѐ хрⷭ҇тꙋ̀ возло́жше, кра̑сны но́ги ѡ҆чища́хꙋ,  бл҃говѣствꙋ́юще всѣ̑мъ ми́ръ. 
Свѣти́льникъ ꙗ҆ви́лсѧ є҆сѝ всѣ̑мъ сїѧ́ѧ, въ  нощѝ житїѧ̀ сꙋ́щымъ, ѡ҆блиста́ѧ лꙋчы̀ бж҃е́ственныхъ  слове́съ, ѻ҆́ч҃е златоꙋ́сте, и҆ ѡ҆зарѧ́ѧ помышлє́нїѧ  на̑ша. тѣ́мже по до́лгꙋ тѧ̀ пѣсносло́вимъ. 
Бога́тство слове́съ разда́лъ є҆сѝ, ѡ҆богати́въ  смы́слы, преподо́бне, а҆́лчꙋщыѧ, златоглаго́ливе: и҆  непра́веднѡ заточе́нъ, сꙋдо́мъ пра́веднымъ па́ки  возврати́лсѧ є҆сѝ къ твоемꙋ̀ ста́дꙋ, ра́дꙋющꙋсѧ твои́ми  вели̑чїи. 
Ꙗ҆́коже розга̀ многопло́дна, оу҆миле́нїѧ вїно̀  прине́слъ є҆сѝ, и҆ цари́цꙋ ѡ҆блича́ѧ, вїногра́дъ вдови́цы  восхи́тившꙋю, заточе́нъ бы́лъ є҆сѝ, ѻ҆́ч҃е златоꙋ́сте:  тѣ́мже возвраще́нїе твоѐ чествꙋ́емъ. 
Бг҃оро́диченъ: 
Вѡ́инства безпло́тныхъ є҆го́же не мо́гꙋтъ ви́дѣти,  влⷣчце, во ѡ҆б̾ѧ́тїихъ твои́хъ ꙗ҆́кѡ млⷣнца  вмѣсти́вшасѧ, (с. 592) въ тебѣ̀ носи́ла є҆сѝ за  бл҃гоꙋтро́бїе пло́тїю ѡ҆бнища́вша, ꙗ҆́кѡ да ѡ҆бнища́вшїй  мі́ръ ѡ҆богати́тъ. 
И҆́нъ. І҆рмо́съ: 
Къ тебѣ̀ оу҆́тренюю всѣ́хъ творцꙋ̀, преимꙋ́щемꙋ  всѧ́къ оу҆́мъ мі́рови: занѐ свѣ́тъ повелѣ̑нїѧ твоѧ̑, въ  ни́хже наста́ви мѧ̀. 
Ꙗ҆́коже весна̀ ꙗ҆ви́лсѧ є҆сѝ, благоꙋха́ѧ  та́инственнѣ цвѣ́ты благода́тей, вѣ́рныхъ мно́жєства,  разрѣша́ѧ ѕлы́хъ зи́мꙋ, ѻ҆́ч҃е, въ возвраще́нїи твое́мъ. 
Бжⷭ҇твеннаѧ стрꙋѧ̀, и҆сто́чникъ дарова́нїй  возврати́сѧ: жа́ждꙋщїи, прїи́дите, во́дꙋ жи́зни почерпи́те  вѣ́рою, бж҃е́ственнѣ веселѧ́щесѧ. 
Заше́дъ сокры́лсѧ є҆сѝ, оу҆вы̀ мнѣ̀, добро́та  моѧ̀: но возврати́лсѧ є҆сѝ мнѣ̀, вожделѣ́нне, во вре́мѧ  своѐ, хрⷭ҇то́ва цр҃ковь вопїе́тъ тѝ возврати́вшемꙋсѧ. 
Бг҃оро́диченъ: 
Млⷭ҇тива мнѣ̀ сотворѝ проше́дшаго и҆зъ твоеѧ̀  оу҆тро́бы, всенепоро́чнаѧ, плотоно́сца сло́ва, є҆го́же въ  хра́мѣ сѷмеѡ́нъ на рꙋкꙋ̀ держа̀, ꙗ҆́кѡ созда́телѧ  велича́ше. 
Катава́сїа: Ꙗ҆́кѡ ви́дѣ и҆са́їа: 
Пѣ́снь ѕ҃. І҆рмо́съ: 
Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли  моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й  а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ,  бж҃е, возведи́ мѧ. 
Ѡ҆дꙋшевле́нный, ра́дꙋйсѧ, влⷣчце, сосꙋ́де,  червлени́це ѿ твои́хъ пречи́стыхъ крове́й, порфѷрови́днꙋю  червле́ннꙋю багрѧни́цꙋ всѣ́хъ цр҃ю̀ ѡ҆багри́вшаѧ, и҆  наготꙋ̀ а҆да́мовꙋ покры́вшаѧ: ра́дꙋйсѧ, всепѣ́таѧ. 
Оу҆крѣплѧ́етъ оу҆́бѡ человѣ́чєскаѧ сердца̀  є҆сте́ственнѣ чꙋ́вственный хлѣ́бъ, ѻ҆трокови́це:  хрⷭ҇тїа̑нскїѧ же дꙋ́шы оу҆твержда́етъ твоѐ воспѣва́емое  ст҃о́е и҆́мѧ. Ѿѻнꙋ́дꙋже, и҆ ра́достнѣ всѧ́къ ѧ҆зы́къ,  є҆́же ра́дꙋйсѧ, взыва́етъ тѝ. 
Свѣти́льниче златоза́рный, ра́дꙋйсѧ: кївѡ́те (с.  593) бг҃овмѣсти́мый, ра́дꙋйсѧ: ра́дꙋйсѧ, ски́нїе: ра́дꙋйсѧ,  горо̀ ст҃а́ѧ: ра́дꙋйсѧ, бг҃а жива́гѡ гра́де ѡ҆дꙋшевле́нный:  пала́то, ра́дꙋйсѧ, хрⷭ҇то́ва: ра́дꙋйсѧ, хра́ме бжⷭ҇твенный  многосвѣ́тлый. 
Пречⷭ҇таѧ пренепоро́чнаѧ, ра́дꙋйсѧ, є҆стества̀  и҆зрѧ́дный цвѣ́те: ра́дꙋйсѧ, ѻ҆́бщее человѣ́ческагѡ ро́да  любоче́стїе: и҆ благода́ть бг҃ода́ннаѧ, ѡ҆безче́щенное  человѣ́ческое є҆стество̀ поче́тшаѧ, ра́дꙋйсѧ, рождество́мъ  твои́мъ. 
И҆́нъ. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  волне́нїѧ не ктомꙋ̀ терпѧ̀, ꙗ҆́кѡ і҆ѡ́на влⷣцѣ вопїю́ ти:  ѿ тли́ мѧ возведѝ. 
И҆сточѝ ѧ҆зы́къ тво́й, всеблаже́нне златоꙋ́сте,  стрꙋи̑ всезлаты̑ѧ цр҃кви, и҆ а҆́лчꙋщаѧ сердца̀ ѡ҆богаща́етъ,  свѧще́ннѡ сла̑вѧщаѧ тѧ̀. 
Честна̀, всеблаже́нне, сме́рть твоѧ̀ предъ бг҃омъ  ꙗ҆ви́сѧ на́шимъ, въ не́йже сла́витсѧ па́ки прише́ствїемъ  твои́мъ, ѻ҆́ч҃е, ко прⷭ҇то́лꙋ твоемꙋ̀, златоꙋ́сте. 
Блаже́нъ гро́бъ, и҆́же честно́е твоѐ содержи́тъ  тѣ́ло, ꙗ҆́кѡ ѡ҆богаща́ѧ чꙋдодѣ̑йствїи притека́ющыѧ  вѣ́рою, всеблаже́нне, свѧти́телю златоꙋ́сте. 
Бг҃оро́диченъ: 
Высоча́йшаго ро́ждши, прест҃а́ѧ бг҃оневѣ́сто,  до́лѣ лежа́щее є҆стество̀ на́ше къ нб҃сѝ возво́диши,  тѣ́мже тѧ̀ по до́лгꙋ сла́вимъ. 
И҆́нъ. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀ и҆  и҆счеза́етъ дꙋ́хъ мо́й: но простры́й, влⷣко, высо́кꙋю твою̀  мы́шцꙋ, ꙗ҆́кѡ петра́ мѧ, оу҆пра́вителю, спасѝ. 
Ѿсѣка́етъ тѧ̀ ѿ цр҃кве хрⷭ҇то́вы безꙋ́мнаѧ  цари́ца, свирѣ́пѡ ѡ҆блича́ющаѧ: но а҆́бїе сама̀  ѿсѣка́етсѧ, ты́ же ѡ҆блича́еши ю҆̀ и҆ по сме́рти,  чꙋде́сное пресѣче́нїе содѣ́лавый. 
Ѻ҆рга́нъ показа́лсѧ є҆сѝ вседѣ́тельнагѡ,  златоꙋ́сте, дх҃а, ѕѣлѡ̀ благосли́чнѣйше гласѧ́щїй: глꙋха́  же быва́етъ (с. 594) мꙋчи́тельница, ꙗ҆́коже а҆́спїда  проте́къ ѡ҆бава́нїемъ, и҆ ѕѣлѡ̀ ѻ҆каѧ́нною возмѣрѧ́етсѧ  є҆́й сме́ртїю. 
Ме́ртвости а҆́ще и҆ оу҆́мре, не пострада́ти є҆мꙋ̀  ꙗ҆́вѣ наꙋчѝ царѝ златоꙋ́стый. тѣ́хъ бо повелѣ́нїемъ не  повинꙋ́всѧ пре́жде, на молє́нїѧ же тѣ́хъ возврати́сѧ  пото́мъ. 
Бг҃оро́диченъ: 
Є҆ди́наго тѧ̀ сꙋ́щаго ѿ дв҃ы помышлѧ́ѧ, а҆́ще и҆  пло́ть прїѧ́лъ є҆сѝ, и҆ сꙋгꙋ́бъ бы́лъ є҆сѝ, дале́че  ѿразѝ и҆ сѣче́нїе и҆ сли́тїе златоꙋ́стый і҆ѡа́ннъ,  бг҃очеловѣ́че і҆и҃се. 
Катава́сїа: Возопѝ къ тебѣ̀: 
Конда́къ, гла́съ а҃. Подо́бенъ: Ли́къ а҆́гг҃льскїй. 
Возвесели́сѧ та́инственнѡ честна́ѧ це́рковь,  возвраще́нїемъ честны́хъ твои́хъ моще́й, и҆ сїѧ̑ сокры́вши,  ꙗ҆́кѡ зла́то многоцѣ́нное, пою́щымъ тѧ̀ неѡскꙋ́днѡ  подава́етъ моли́твами твои́ми и҆сцѣле́нїй благода́ть,  і҆ѡа́нне златоꙋ́сте. 
І҆́косъ: 
Свѣща̀ дѣ́лъ мои́хъ дрѧхла̀ бы́сть, і҆ѡа́нне  златоꙋ́сте, и҆ оу҆жаса́юсѧ къ срѣ́тенїю сщ҃е́нныхъ твои́хъ  моще́й: но ты̀ са́мъ наста́ви мѧ̀, и҆ стези̑ моѧ̑ и҆спра́ви,  покаѧ́нїѧ подаѧ́ ми вре́мѧ, всест҃е, ꙗ҆́кѡ тогѡ̀ є҆сѝ  проповѣ́дникъ бжⷭ҇твенный: и҆ страсте́й мои́хъ  многови́дныхъ оу҆ти́ши бꙋ́рю, и҆ ѿ сѣ́тей велїа́ровыхъ  и҆схи́тивъ мѧ̀, въ коне́цъ спаси́ мѧ: ꙗ҆́кѡ да пою̀ твоѐ  досто́йнѣ сла́вное возвраще́нїе, ꙗ҆́кѡ пре́жде и҆  оу҆спе́нїе дерзнꙋ́въ просла́вихъ, і҆ѡа́нне златоꙋ́сте. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Є҆ди́на неискꙋсомꙋ́жнаѧ, и҆ є҆ди́на нетлѣ́ннаѧ,  ра́дꙋйсѧ, влⷣчце, дв҃о и҆ мт҃и сн҃ороди́тельнице, и҆  неискꙋсобра́чнаѧ: (с. 595) стра́нное, ра́дꙋйсѧ, и҆ стра́шное  та́инство: ра́дꙋйсѧ, а҆́гг҃лѡвъ сла́досте: ра́дꙋйсѧ,  человѣ́кѡвъ ра́досте. 
Сїѡ́не, гра́де ѡ҆дꙋшевле́нный цр҃ѧ̀ царе́й хрⷭ҇та̀,  ѡ҆ не́мже глаго́лашасѧ пресла̑внаѧ, ра́дꙋйсѧ, бг҃оневѣ́сто:  ра́дꙋйсѧ, лѣ́ствице, є҆́юже восхо́димъ на нб҃о ѿ землѝ,  и҆ ѿ тлѝ въ жи́знь. 
Цвѣтни́къ бг҃онасажде́нъ, бл҃гово́нный вертогра́дъ,  бг҃овоздѣ́ланный показа́ласѧ є҆сѝ, дв҃о, безсме́ртїѧ  цвѣ́тъ процвѣ́тшаѧ. тѣ́мъ согла́снѡ, є҆́же ра́дꙋйсѧ,  тебѣ̀ зове́мъ: ра́дꙋйсѧ, ра́дости пода́тельнице, ра́дꙋйсѧ,  и҆сто́чниче сла́дости. 
Пречестна́ѧ влⷣчце, ѿ безче́стїѧ мѧ̀ страсте́й  и҆зба́ви, да ра́достнѡ тебѣ̀, є҆́же ра́дꙋйсѧ, взыва́ю:  ра́дꙋйсѧ, ст҃ы́ни и҆сто́чниче: ра́дꙋйсѧ, сокро́вище всѧ́кїѧ  чистоты̀: ра́дꙋйсѧ, прїѧ́телище бж҃їе: ра́дꙋйсѧ,  вмѣсти́лище хрⷭ҇то́во. 
И҆́нъ. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Чꙋдодѣ̑йствїи сїѧ́ѧ, бг҃осло́вїемъ оу҆краша́ѧсѧ  златоза́рнымъ, мꙋ́дре, заточе́нїємъ лю̑тымъ преда́лсѧ  є҆сѝ: ѿ ни́хже возвраща́ѧсѧ, ѿ всѣ́хъ просла́вилсѧ  є҆сѝ. 
И҆зсѣка́еши корє́нїѧ ѕло́бы, сѣки́рою  бжⷭ҇твенныхъ оу҆че́нїй твои́хъ, и҆ насажда́еши дꙋша́мъ  бжⷭ҇твенное зна́нїе, ст҃и́телю златоꙋ́сте. тѣ́мъ твои́хъ  возвраще́нїе моще́й прославлѧ́емъ. 
Преподо́бне, возврати́всѧ разстоѧ̑щаѧсѧ оу҆мири́лъ  є҆сѝ, и҆ положи́лсѧ є҆сѝ въ хра́мѣ премꙋ́дрыхъ  а҆пⷭ҇лѡвъ, златоꙋ́сте: и҆́хже честно́ю ѡ҆богати́лсѧ є҆сѝ  вла́стїю, всехва́льне. 
Бг҃оро́диченъ: 
Пресꙋ́щественныѧ трⷪ҇цы є҆ди́наго родила̀ є҆сѝ,  всечⷭ҇таѧ, (с. 596) і҆и҃са хрⷭ҇та̀: є҆го́же молѝ,  премнѡ́гаѧ моѧ̑ прегрѣшє́нїѧ, за милосе́рдїе неизрече́нное  прости́ти, всенепоро́чнаѧ. 
И҆́нъ. І҆рмо́съ: 
Ꙗ҆́коже дре́вле благочести̑выѧ трѝ ѻ҆́троки  ѡ҆роси́лъ є҆сѝ въ пла́мени халде́йстѣмъ: свѣ́тлымъ  бжⷭ҇тва̀ ѻ҆гне́мъ и҆ на́съ ѡ҆зарѝ, бл҃гослове́нъ є҆сѝ,  взыва́ющыѧ, бж҃е ѻ҆тє́цъ на́шихъ. 
Чꙋ́ждꙋ сотвори́ти вдови́цꙋ, премꙋ́дре, непроще́ннꙋ  бы́ти повѣ́дающа ѡ҆ свои́хъ є҆́й, чꙋ́жда тѧ̀ твори́тъ ѿ  ца́рствꙋющагѡ гра́да вседе́рзаѧ жена̀: чꙋ́жда быва́етъ и҆  сама̀ бжⷭ҇твенныѧ благода́ти, ѿчꙋжди́вшаѧ себѐ ѿ  премꙋ́дрыхъ оу҆че́нїй твои́хъ. 
Но возврати́лсѧ є҆сѝ сла́достенъ, ꙗ҆́коже со́лнце  ѻ҆́блаки покры́то бы́вшее, ѕѣлѡ̀ велича́йшїй  свѣти́льниче, свѣтоно́сныхъ та́йнымъ свѣтозаре́нїемъ  златы́хъ оу҆че́нїй твои́хъ, просвѣти́вшымсѧ всѣ̑мъ,  і҆ѡа́нне златоꙋ́сте. 
Простира́ю тѝ дла̑ни моѧ̑, златоꙋ́сте, внꙋ́трь  ѻ҆гра́дъ мои́хъ тѧ̀ прїѧ́ти, невѣстово́дца возвраща́ющасѧ  свѣ́тлѣ ѕѣлѡ̀ любе́зна ꙗ҆́кѡ лѣ́ты закоснѣ́вшаго,  це́рковь вопїе́тъ тѝ пра́зднꙋющи дне́сь. 
Бг҃оро́диченъ: 
Ꙗ҆́кѡ та́йнаѧ клеща̀ нѣ́каѧ, оу҆́гль носѧ́щаѧ  мы́сленный, грѧде́ши ко хра́мꙋ, є҆го́же сѷмеѡ́нъ  просвѣти́сѧ на рꙋ́цѣ, пречⷭ҇таѧ, прїе́мъ, и҆ ѡ҆  зна́менїихъ стрⷭ҇ти є҆гѡ̀ прⷪ҇ро́чествовати и҆́мать ѕѣлѡ̀  ꙗ҆снѣ́йше. 
Катава́сїа: Тебѐ во ѻ҆гнѝ ѡ҆роси́вшаго: 
Пѣ́снь и҃. І҆рмо́съ: 
Благослови́те, ѻ҆́троцы, трⷪ҇цы равночи́сленнїи,  содѣ́телѧ ѻ҆ц҃а̀ бг҃а, по́йте снизше́дшее сло́во, и҆  ѻ҆́гнь въ ро́сꙋ претво́ршее и҆ превозноси́те всѣ̑мъ жи́знь  подава́ющаго, дх҃а всест҃а́го, во вѣ́ки. 
И҆зъ і҆ессе́ева ко́рене, ра́дꙋйсѧ, же́злъ  прозѧ́бшаѧ: ра́дꙋйсѧ, ненапое́ннѡ цвѣтоносѧ́щаѧ цвѣ́тъ  хрⷭ҇та̀ кра́сный: ра́дꙋйсѧ, тꙋ́чнаѧ горо̀: ра́дꙋйсѧ,  присѣ́ннаѧ: ра́дꙋйсѧ, горо̀ (с. 597) бж҃їѧ, въ не́йже  ѡ҆бита́ти сло́во пре́жде всѣ́хъ благоволѝ вѣкѡ́въ. 
Желѣ́знымъ твои́мъ жезло́мъ держа́внагѡ  застꙋпле́нїѧ, ꙗ҆́кѡ ла́ющыѧ псы̀, ꙗ҆́кѡ рыка́ющыѧ ѕвѣ́ри,  ѡ҆крꙋжа́ющыѧ смире́ннꙋю мою̀ дꙋ́шꙋ, ѿженѝ стра̑сти лю́тѣ  ѡ҆бле́гшыѧ мѧ̀, да тебѣ̀, є҆́же ра́дꙋйсѧ, дв҃о, зовꙋ̀. 
Оу҆краси́ласѧ є҆сѝ всѧ̀ кра́снаго добро́тами  па́че сынѡ́въ человѣ́ческихъ, хрⷭ҇та̀ ро́ждшаѧ, ꙗ҆́же въ  жена́хъ кра́снаѧ. тѣ́мъ тебѣ̀ є҆́же ра́дꙋйсѧ, зове́мъ  ра́дꙋющесѧ: ра́дꙋйсѧ, бцⷣе чⷭ҇таѧ, ѡ҆бра́дованнаѧ:  ра́дꙋйсѧ, всеѧ̀ тва́ри сла́внѣйшаѧ. 
Данїи́лъ ю҆́же ви́дѣ го́рꙋ пре́жде несѣко́мꙋю,  бг҃ороди́тельнице: ра́дꙋйсѧ, ѿ неѧ́же ѿсѣче́сѧ  краеꙋго́льный ка́мень: ра́дꙋйсѧ, бг҃опрїѧ́тнаѧ  оу҆глено́снаѧ клещѐ: ра́дꙋйсѧ, невеще́ственныхъ а҆́гг҃лъ  ст҃ѣ́йшаѧ: ра́дꙋйсѧ, тва́ри честнѣ́йшаѧ. 
И҆́нъ. І҆рмо́съ: 
За зако́ны ѻ҆те́чєскїѧ блаже́ннїи въ вавѷлѡ́нѣ  ю҆́нѡши предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени и҆́мже не свари́шасѧ ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте, дѣла̀, и҆ превозноси́те во всѧ̑ вѣ́ки. 
Рѣши́ти же и҆ вѧза́ти, преподо́бне, и҆мѣ́ѧ  вла́сть, всѧ̑ разрѣшѝ прегрѣшє́нїѧ, бжⷭ҇твенное твоѐ  возвраще́нїе свѣ́тлѡ пра́зднꙋющихъ: и҆ црⷭ҇твїѧ  сподо́битисѧ нбⷭ҇нагѡ оу҆молѝ пою́щымъ во оу҆миле́нїи  се́рдца: гдⷭ҇а по́йте, дѣла̀, и҆ превозноси́те во всѧ̑  вѣ́ки. 
Въ заточе́нїи претерпѣ́лъ є҆сѝ, ѻ҆́ч҃е  бг҃омꙋ́дре, болѣ̑зни, въ не́мже прїе́мь блаже́ннꙋю,  златоꙋ́сте, и҆ сла́внꙋю кончи́нꙋ, хотѣ́нїемъ бжⷭ҇твеннымъ  па́ки возвраща́ешисѧ къ твоемꙋ̀ бжⷭ҇твенномꙋ престо́лꙋ,  чествꙋ́емь ѿ пою́щихъ: гдⷭ҇а по́йте, дѣла̀, и҆  превозноси́те во всѧ̑ вѣ́ки. 
Глаго́лѡвъ стрѣ́лы терпѣ́ти, преподо́бне, твои́хъ  не могі́й ѕмі́й льсти́вый, и҆спроша́етъ и҆скꙋси́ти тѧ̀  ꙗ҆́коже (с. 598) і҆́ѡва до́блѧго: но побѣжде́нъ бы́сть  твои́мъ хрⷭ҇та̀ ра́ди терпѣ́нїемъ, вели́къ ꙗ҆́вльсѧ  смѣ́хъ тебѣ̀ вѣ́рою пѣснопою́щꙋ: гдⷭ҇а по́йте, дѣла̀,  и҆ превозноси́те во всѧ̑ вѣ́ки. 
Трⷪ҇ченъ: 
Безнача́льне ѻ҆́ч҃е и҆ собезнача́льне сн҃е, и҆  бжⷭ҇твенный дш҃е, трⷪ҇це нераздѣ́льнаѧ, є҆ди́но  є҆стество̀, є҆ди́на си́ла, и҆ є҆ди́на вла́сть, тѧ̀  пою́щыѧ и҆спо́лни всѧ́кихъ бла̑гъ, и҆ мꙋче́нїѧ и҆зба́ви,  непреста́ннѡ пою́щыѧ: гдⷭ҇а по́йте, дѣла̀, и҆ превозноси́те  во всѧ̑ вѣ́ки. 
Бг҃оро́диченъ: 
Разꙋмѣ́ти не мо́жетъ оу҆́мъ человѣ́ческїй, є҆́же  па́че оу҆ма̀ и҆ сло́ва, ѻ҆трокови́це, та́инство  неизрече́ннагѡ твоегѡ̀ ржⷭ҇тва̀: бг҃ъ бо плотоно́сецъ и҆з̾  тебє̀ ꙗ҆ви́сѧ, спаса́ѧ па́дшыѧ во тлю̀, и҆ на пе́рвое  досто́инство возводѧ̀ пою́щыѧ: гдⷭ҇а по́йте, дѣла̀, и҆  превозноси́те во всѧ̑ вѣ́ки. 
И҆́нъ. І҆рмо́съ: 
Нестерпи́момꙋ ѻ҆гню̀ соедини́вшесѧ, бг҃оче́стїѧ  предстоѧ́ще ю҆́нѡши, пла́менемъ же неврежде́ни, бжⷭ҇твеннꙋю  пѣ́снь поѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а, и҆  превозноси́те во всѧ̑ вѣ́ки. 
Сосца́ми благоче́стїѧ, ѻ҆́ч҃е преподо́бне,  воспита́вшꙋю тѧ̀ пита́еши це́рковь, ѿдаѧ̀ седмокра́тнымъ  хлѣ́бомъ бжⷭ҇твенныѧ бл҃года́ти, твою̀ пита́телю сла́дость  пролива́ѧ: ꙗ҆́кѡ питїе́ же врачева́нїй, всеблаже́нне  златоꙋ́сте. 
Во всю̀ зе́млю произы́де, ѻ҆́ч҃е, вѣща́нїе твои́хъ  догма́тѡвъ, безꙋ́мнаѧ же цари́ца тѧ̀ и҆згна́ти мѣ́стнѣ  повелѣ̀, но солга́сѧ: ты́ бо ꙗ҆́кѡ и҆споли́нъ  высокоте́ченъ, вездѣ̀ ѡ҆сїѧва́еши слове́съ твои́хъ лꙋча́ми. 
Да просвѣти́тсѧ дне́сь сосло́вїе вѣ́рныхъ, съ  весе́лїемъ срѣта́юще преизрѧ́днѣйшаго оу҆чи́телей:  прїи́де бо и҆ тѣле́снѣ настои́тъ, раздаѧ̀ всѣ̑мъ  благода́ть ѻ҆би́льнꙋю, є҆ѧ́же да наслади́мсѧ ра́дꙋющесѧ  бога́тнѡ. 
Бг҃оро́диченъ: 
Зрю́ тѧ на рꙋка́хъ ма́терскихъ, вѣ́мъ же тѧ̀ (с.  599) непристꙋ́пна бжⷭ҇тва̀ є҆стество́мъ: ка́кѡ оу҆́бѡ,  сло́ве, рꙋка́ми держи́мь є҆сѝ, и҆́же въ рꙋцѣ̀ всю̀ тва́рь  и҆́маши, речѐ сѷмеѡ́нъ, бг҃очл҃вѣ́че, неизрече́ннꙋю твою̀  сла́вѧ си́лꙋ; 
Катава́сїа: Нестерпи́момꙋ ѻ҆гню̀: 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Сѐ всѝ ро́ди блажа́тъ тѧ̀ присноблаже́ннꙋю,  ꙗ҆́коже прорекла̀ є҆сѝ, бг҃ороди́тельнице, ѿ  бжⷭ҇твеннагѡ дх҃а: и҆ ꙗ҆́кѡ ро́ждшей ра́дость, є҆́же  ра́дꙋйсѧ, вопїю́тъ тѝ: ра́дꙋйсѧ, жи́зни сокро́вище,  ра́дꙋйсѧ, и҆сто́чниче, дꙋше́вный ме́дъ и҆сточа́ющаѧ. 
И҆спра́вила є҆сѝ, влⷣчце чⷭ҇таѧ, пра́ѻтца  а҆да́ма поползнове́нїе, и҆ прама́тере є҆́ѵы печа́ль въ  ра́дость ѡ҆брати́ла є҆сѝ. Тѣ́мже ꙗ҆́кѡ ра́дости  вино́внѣй, є҆́же ра́дꙋйсѧ, вопїе́мъ тѝ: ра́дꙋйсѧ,  ра́досте вѣ́рныхъ, ра́дꙋйсѧ, хрⷭ҇тїа́нъ весе́лїе. 
Досто́йно є҆́сть, є҆́же ра́дꙋйсѧ, вопи́ти тебѣ̀,  въ тебѣ́ бо сꙋще́ственнѣ присносꙋ́щнаѧ ра́дость всели́сѧ,  дв҃о ѻ҆трокови́це бг҃ороди́тельнице, ра́дꙋйсѧ, раю̀  сла́дости: ра́дꙋйсѧ, златострꙋ́йный безсме́ртїѧ и҆сто́чниче:  ра́дꙋйсѧ, питїѐ и҆́стинное пролива́ющаѧ. 
Пронза́етъ моѐ сла́дкою стрѣло́ю се́рдце твоѐ  жела́нїе, всепѣ́таѧ, и҆ понꙋжда́етъ мѧ̀, ра́дꙋйсѧ зва́ти  тебѣ̀ всегда̀, и҆ вопи́ти: ра́дꙋйсѧ, ти́хое приста́нище:  ра́дꙋйсѧ, потопи́вшаѧ мы́сленнаго фараѡ́на, сладча́йшее  непроходи́мое мо́ре. 
И҆́нъ. І҆рмо́съ: 
Недоꙋмѣ́етъ всѧ́къ ѧ҆зы́къ благохвали́ти по  достоѧ́нїю, и҆з̾ꙋмѣ́ваетъ же оу҆́мъ и҆ премі́рный пѣ́ти  тѧ̀, бцⷣе. ѻ҆ба́че, бл҃га́ѧ сꙋ́щи, вѣ́рꙋ прїимѝ, и҆́бо  любо́вь вѣ́си бжⷭ҇твеннꙋю на́шꙋ: ты́ бо хрⷭ҇тїа́нъ є҆сѝ  предста́тельница, тѧ̀ велича́емъ. (с. 600) 
Сщ҃е́нства бы́лъ є҆сѝ пра́вило, бг҃оглаго́ливе,  ѡ҆дѣ́ѧнъ пра́вдою ꙗ҆́коже бжⷭ҇твенною ѻ҆де́ждею, и҆  ѡ҆богати́въ словесы̀ твои́ми цр҃ковь, и҆ писа́нїѧ ѡ҆бнажи́въ  оу҆́мъ дꙋхо́внѡ. Тѣ́мже твоѐ возвраще́нїе, ѻ҆́ч҃е,  торжествꙋ́емъ. 
Кра́сенъ, ꙗ҆́коже сла́вїй, ѻ҆́ч҃е, ꙗ҆ви́лсѧ  є҆сѝ, бжⷭ҇твеннꙋю ве́снꙋ покаѧ́нїѧ сказꙋ́ѧ зимѣ̀  грѣхо́внѣй рабо́тающымъ, заточе́нъ же бы́въ навѣ́томъ  льсти́вагѡ, мꙋ́дре, па́ки притека́еши ра́дꙋѧсѧ къ жела́ющемꙋ  тѧ̀ ста́дꙋ, блаже́нне златоꙋ́сте. 
И҆гра́ютъ дне́сь всѣ́хъ сердца̀, зрѧ́ще чи́стаго  тѧ̀, преподо́бне, жениха̀, твое́й невѣ́стѣ це́ркви  подае́ма благода́тїю, и҆ да́телѧ благи́хъ пою́тъ  непреста́нными гла́сы, тебе́ же восхвалѧ́ютъ досто́йнѡ и҆  оу҆блажа́ютъ. 
Прїи́де свѣти́льникъ на свѣ́щницѣ положи́тисѧ ѿ  кѡма́нъ, приспѣ̀ оу҆краше́нїе бж҃їѧ це́ркве, воспо́йте  гдⷭ҇ꙋ, по́йте съ весе́лїемъ, и҆ срѣ́тенїе творѧ́ще є҆мꙋ̀  дꙋхо́вное, всѝ возопїи́мъ: ѻ҆́ч҃е, моли́твами твои́ми  спасѝ на́съ. 
Бг҃оро́диченъ: 
Свѣтлѣ́йшими, ѻ҆трокови́це, блиста̑нїи  ро́ждшагѡсѧ и҆зъ тебє̀ неизрече́ннѡ просвѣтѝ, ст҃а́ѧ  бцⷣе, дꙋ́шꙋ мою̀, всѧ́цѣми престꙋпле́ньми, всечⷭ҇таѧ,  ѡ҆мраче́ннꙋю, и҆ не хотѧ́щꙋю сотвори́ти до́брое: ꙗ҆́кѡ да  непреста́ннѡ возвѣща́ю вели̑чїѧ твоѧ̑. 
И҆́нъ. І҆рмо́съ: 
Но́вое чꙋ́до и҆ бг҃олѣ́пное! дв҃и́ческꙋю бо две́рь  затворе́ннꙋю ꙗ҆́вѣ прохо́дитъ гдⷭ҇ь, на́гъ во вхо́дѣ, и҆  плотоно́сецъ ꙗ҆ви́сѧ во и҆схо́дѣ бг҃ъ, и҆ пребыва́етъ  две́рь затворе́на: сїю̀ неизрече́ннѡ ꙗ҆́кѡ бг҃омт҃рь  велича́емъ. 
Во́инство а҆́гг҃лѡвъ, собо́ръ прⷪ҇ро́кѡвъ, а҆пⷭ҇лѡвъ  же и҆ мꙋ́ченикѡвъ бжⷭ҇твенный ли́къ, съ на́ми веселѧ́тсѧ  свѣ́тлѡ, соѡбща́ющесѧ пра́здникꙋ, всеблаже́нне, и҆ пѣ́нїй  твои́хъ (с. 601) свою̀ непщꙋ́юще благода́ть: всѣ́хъ бо  и҆мѣ́лъ є҆сѝ въ себѣ̀ житїѐ и҆з̾ѡбража́ѧ. 
Сѐ мі́ра возсїѧ̀ свѣ́тъ, превысо́каѧ ꙗ҆ви́сѧ въ  не́мъ бжⷭ҇твеннаѧ свѣща̀, сладкотво́рнаѧ пꙋчи́на  бжⷭ҇твенныхъ дарѡ́въ: да напита́емсѧ, прїиди́те, свѣ́та,  бра́тїе, да согрѣ́емсѧ, да почерпе́мъ ѿ се́рдца пѣ́сньми  всѝ, златоглаго́ливаго велича́юще. 
Ꙗ҆́кѡ двѣ̀ ца́тѣ тебѣ̀ пѣ́нїе сїѐ, ѿ  недосто́йныѧ и҆ ѻ҆каѧ́нныѧ дꙋшѝ моеѧ̀, ѿ всѧ́кихъ  оу҆́бѡ благи́хъ ѻ҆каѧ́ннѣ вдо́вствꙋющїѧ, ѿ оу҆се́рдїѧ  же бжⷭ҇твеннагѡ бога́тства приносѧ́щїѧ сїѐ, бла́гости  подража́нїемъ бжⷭ҇твенныѧ прїимѝ, бл҃года́ть проти́вꙋ  воздаѧ́ ми богатода́рнꙋю. 
Бг҃оро́диченъ: 
Стꙋпа́ѧ трѧсꙋ́сѧ, речѐ сѷмеѡ́нъ, колеба́тисѧ же  творѧ́щаго свы́ше призира́нїемъ то́кмѡ все́й землѝ, держа̀  на рꙋкꙋ̀ оу҆крѣплѧ́емь є҆́смь, твоѐ рожде́нїе, дв҃о, ѿ  трѧсꙋ́щїѧсѧ оу҆жѐ пло́ти ѿпꙋща́емь, и҆звѣще́нїю  хотѧ́щихъ мѝ бы́ти оу҆жѐ сбыва́ющꙋсѧ, ра́дꙋѧсѧ ношꙋ̀, и҆  сꙋ́щымъ во а҆́дѣ и҆збавле́нїе благовѣствꙋ́ѧ. 
Катава́сїа: Въ зако́нѣ сѣ́ни и҆ писа́нїй: 
Свѣти́ленъ. Подо́бенъ: Жєны̀ оу҆слы́шите: 
Ра́дꙋйсѧ, гра́де градѡ́въ всѣ́хъ ца́рствꙋющїй,  ꙗ҆́кѡ до́брагѡ твоегѡ̀ па́стырѧ, и҆ пастыренача́льника  тѣ́ло воспрїе́мый дне́сь, тѧ̀ и҆ мі́ръ ве́сь пра́вѧща и҆  спаса́юща, медото́чными златоꙋ́стагѡ, и҆ восплеща́й  пѣ́сньми. 
Два́жды. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, бж҃їѧ пала́то, ра́дꙋйсѧ, горо̀  присѣ́ннаѧ: ра́дꙋйсѧ, неѡпали́маѧ кꙋпино̀, ра́дꙋйсѧ,  престо́ле сла́вы: ра́дꙋйсѧ, бжⷭ҇твеннаѧ трапе́зо, ра́дꙋйсѧ,  ста́мно всезлата́ѧ: ра́дꙋйсѧ, свѣти́льниче всесвѣ́тлый,  ра́дꙋйсѧ, ле́гкїй ѻ҆́блаче, дв҃о мт҃и мр҃і́е. (с. 602) 
На хвали́техъ стїхи̑ры, на д҃, гла́съ д҃. Поⷣ:  Да́лъ є҆сѝ зна́менїе: 
Зла́та свѣтлѣ́е ꙳ сщ҃е́ннаѧ твоѧ̑ оу҆чє́нїѧ, ꙳  пролива́єма, премꙋ́дре, ꙳ ѡ҆богаща́етъ, златоꙋ́сте,  а҆́лчꙋщыѧ ра́зꙋмы, ꙳ и҆ ѿго́нитъ страсте́й мглꙋ̀, ꙳ и҆  сребролю́бїѧ го́рькꙋю зи́мꙋ. ꙳ тѣ́мже тѧ̀ оу҆блажа́емъ по  до́лгꙋ, ꙳ и҆ возвраще́нїе твои́хъ моще́й почита́емъ, ꙳  ꙗ҆́кѡ и҆сто́чникъ свѧще́нїѧ. 
Непра́веднѡ ѿ па́ствы твоеѧ̀ ꙳ ѿгна́нъ бы́въ,  ѻ҆́ч҃е преподо́бне, ꙳ претерпѣ́лъ є҆сѝ въ ско́рбехъ, и҆  го́рькихъ заточе́нїихъ: ꙳ въ ни́хже сподо́билсѧ є҆сѝ  блаже́нныѧ кончи́ны, ꙳ ꙗ҆́кѡ до́бръ страда́лецъ, ꙳  попра́вый многоко́зненнаго. ꙳ тѣ́мже возвраще́нїемъ твои́мъ  це́рковь ра́дꙋетсѧ, ꙳ ю҆́же ꙗ҆́кѡ зла́томъ оу҆краси́лъ  є҆сѝ ꙳ премꙋ́дрыми оу҆чє́нїи твои́ми. 
Сто́лпъ ѻ҆́гненный, ꙳ рѣка̀ ꙗ҆́же вода́ми  оу҆че́нїй текꙋ́щи, ꙳ оу҆́мъ нбⷭ҇ный, ꙳ бг҃осло́вїѧ  всезлата̑ѧ оу҆ста̀, ꙳ грѣ́шникѡвъ порꙋ́чникъ, ꙳ покаѧ́нїѧ  проповѣ́дникъ бжⷭ҇твенный, ꙳ свѣти́льникъ  пресвѣтлѣ́йшїй, ꙳ нбⷭ҇ный человѣ́къ, ꙳ блаже́нный дне́сь  да воспое́тсѧ златоꙋ́стый. 
Ꙗ҆́кѡ оу҆краше́нїе ца́рское, ꙳ ца́рскїй гра́дъ  твоѧ̑ мо́щи прїе́мъ, златоꙋ́сте, ꙳ си́ми оу҆краша́етсѧ, ꙳  и҆ хвалѧ́сѧ ѡ҆ словесѣ́хъ твои́хъ, ꙳ вселе́ннꙋю созыва́етъ  на весе́лїе, ꙳ и҆ бжⷭ҇твенное прича́стїе ѻ҆би́льныхъ  дарова́нїй твои́хъ, ꙳ велегла́снѡ зовы́й: ꙳ і҆и҃се  пребл҃гі́й, ꙳ ты̀ є҆сѝ сла́ва рабѡ́въ твои́хъ. 
Сла́ва, гла́съ то́йже, самогла́сенъ. Ге́рманово: 
Ѻ҆́ч҃е златоꙋ́сте, ꙗ҆́кѡ рѣка̀ бг҃ото́чнаѧ и҆зъ  є҆де́ма та́инственнѡ и҆сходѧ́щи, въ нача̑ла четы́ри,  претека́ѧ твои́ми словесы̀ земны̑ѧ концы̀, всѧ́каго  вѣ́рнаго напои́лъ є҆сѝ всезлаты́мъ оу҆че́нїемъ твои́мъ.  тѣ́мъ возвраще́нїе твои́хъ бжⷭ҇твенныхъ моще́й, на́мъ  ꙗ҆́вѣ гра́дски написа́въ, ны́нѣ молѝ спасти́сѧ дꙋша́мъ  на́шымъ, і҆ѡа́нне, воспѣва́ющихъ тѧ̀. 
И҆ ны́нѣ, бг҃оро́диченъ: Ѿ всѣ́хъ бѣ́дъ рабы̑  твоѧ̑: 
Славосло́вїе вели́кое: и҆ ѿпꙋ́стъ. (с. 603) 
На лїтꙋргі́и, бл҃жє́нна ѿ канѡ́на ст҃а́гѡ, пѣ́снь  г҃-ѧ и҆ ѕ҃-ѧ. Прокі́менъ, гла́съ а҃: Оу҆ста̀ моѧ̑  возглаго́лютъ премꙋ́дрость, и҆ поꙋче́нїе се́рдца моегѡ̀  ра́зꙋмъ. Сті́хъ: Оу҆слы́шите сїѧ̑, всѝ ꙗ҆зы́цы,  внꙋши́те, всѝ живꙋ́щїи по вселе́ннѣй. А҆пⷭ҇лъ къ  є҆вре́ємъ, зача́ло ти҃і. А҆ллилꙋ́їа, гла́съ в҃:  Оу҆ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ  є҆гѡ̀ возглаго́летъ сꙋ́дъ. Сті́хъ: Зако́нъ бг҃а є҆гѡ̀  въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀.  Є҆ѵⷢ҇лїе і҆ѡа́нна, зача́ло л҃ѕ. Прича́стенъ: Въ па́мѧть  вѣ́чнꙋю бꙋ́детъ првⷣникъ: 


(с. 603) 
Мѣ́сѧца тогѡ́же въ к҃и-й де́нь. 
Прпⷣбнагѡ ѻ҆ц҃а̀ на́шегѡ є҆фре́ма сѵ́рїна. 
Въ то́йже де́нь па́мѧть прпⷣбнагѡ ѻ҆ц҃а̀ на́шегѡ  ѳеодо́сїа то́темскагѡ, сп҃сосꙋмо́рина монастырѧ̀ нача́льника  и҆ ѡ҆снова́телѧ, новоѧвле́ннагѡ чꙋдотво́рца. 
На Гдⷭ҇и, воззва́хъ, стїхи̑ры на ѕ҃, гла́съ а҃:  Поⷣ: Нбⷭ҇ныхъ чинѡ́въ: 
Ра́йскїѧ добро́ты смотрѧ́ѧ, ꙳ и҆ бога́тнѡ  наслади́всѧ нетлѣ́нныхъ цвѣтникѡ́въ, ꙳ процвѣ́лъ є҆сѝ  мі́рꙋ ра́зꙋмъ бж҃їй: ꙳ є҆го́же причаща́ющесѧ, прпⷣбне,  дх҃о́вною любо́вїю ꙳ дꙋша́ми возраста́емъ дꙋхо́внѡ. 
Сꙋдїѝ прише́ствїе написа́въ, ꙳ сле́зными стрꙋѧ́ми,  ꙳ дꙋ́шъ свѣщы̀ запали́ти наꙋча́еши, ꙳ всѣ̑мъ вопїѧ̀  жениха̀ прише́ствїе, ꙳ да ѡ҆де́ждемсѧ всѝ ѻ҆де́ждею  свѣ́тлою, ꙳ срѣ́сти жениха̀ хрⷭ҇та̀. 
Воздержа́нїемъ тѣ́ло ѡ҆гради́въ, ꙳ страсте́й  движє́нїѧ оу҆мертви́лъ є҆сѝ, ѻ҆́ч҃е, ꙳ моли́твами и҆  бдѣ́ньми. ꙳ тѣ́мже въ тѧ̀ дх҃а си́ла все́льшаѧсѧ, ꙳  показа̀ мы́сленна тѧ̀ свѣти́льника ꙳ и҆ всемі́рнаго. (с.  604) 
Сла́ва, гла́съ ѕ҃: 
Смы́сленнѡ мѧте́жныхъ житїѧ̀ ѿстꙋпи́въ, є҆фре́ме  приснопа́мѧтне, любомолча́нїемъ пꙋсты́ню дости́глъ є҆сѝ:  и҆ тоѧ̀ ра́ди къ бг҃ꙋ дѣ́тельнѣ возводи́мь, мі́рꙋ  просїѧ́лъ є҆сѝ свѣти́ло, и҆ глаго́лы живѡ́тныѧ  человѣ́кѡмъ и҆сточи́лъ є҆сѝ. Тѣ́мже не преста́й  моли́твами твои́ми оу҆твержда́ѧ на́съ, ѿ вре́да чꙋжда́гѡ  и҆зба́вити дꙋ́шы на́шѧ, прпⷣбне ѻ҆́ч҃е. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
На дре́вѣ живо́тъ на́шъ зрѧ́щи, всенепоро́чнаѧ  бцⷣе, ви́сѧщъ, ма́терски рыда́ющи вопїѧ́ла є҆сѝ: сн҃е  мо́й и҆ бж҃е мо́й, спасѝ любо́вїю пою́щыѧ тѧ̀. 
На стїхо́внѣ ѻ҆ктѡ́иха. Сла́ва, гла́съ д҃.  А҆нато́лїево: 
Прⷪ҇ро́чески ѡ҆мака́ѧ посте́лю слеза́ми, и҆  поꙋче́нїемъ житїѧ̀ творѧ̀ покаѧ́нїе, сꙋда̀ стра́хъ дѣ́лы  на́мъ ѿ слове́съ показа́лъ є҆сѝ: и҆ твою̀ почита́емъ  всѝ соше́дшесѧ, всебл҃же́нне, па́мѧть, пресла́вныхъ  дѣѧ́нїй самодѣ́телю гдⷭ҇ень, є҆фре́ме приснопа́мѧтне.  Тѣ́мже и҆ ны́нѣ мо́лимъ тѧ̀, моли́сѧ хрⷭ҇тꙋ̀ бг҃ꙋ ѡ҆  дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ ма́терски тебѣ̀ вѣща́ше:  ꙳ сн҃е вожделѣ́ннѣйше, ꙳ ка́кѡ на дре́вѣ кре́стнѣмъ  повѣ́шенъ є҆сѝ, долготерпѣли́ве; ꙳ ка́кѡ рꙋ́ки и҆ но́ги  твоѧ̑, сло́ве, ꙳ пригвозди́шасѧ ѿ беззако́нныхъ, ꙳ и҆  кро́вь твою̀ и҆злїѧ́лъ є҆сѝ, влⷣко; 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆з̾ глꙋбины̀ воздыха́ньми во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀, є҆фре́ме ѻ҆́ч҃е  на́шъ, молѝ хрⷭ҇та̀ бг҃а спасти́сѧ дꙋша́мъ на́шымъ. (с.  605) 
На оу҆́трени ѻ҆́ба канѡ́на ѻ҆ктѡ́иха. И҆ ст҃а́гѡ на  ѕ҃. 
Є҆гѡ́же краегране́сїе: Є҆фре́ма чествꙋ́ю,  оу҆́мнаго є҆ѵфра́та. Ѳеофа́ново. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Є҆ѵфра́тскимъ ѡ҆дожде́нїемъ твои́хъ моли́твъ дꙋ́шꙋ  мою̀ напо́й, и҆зсо́хшꙋю зно́емъ страсте́й, и҆ сло́во мѝ  вдохнѝ, тво́й восхвалѧ́ющꙋ пра́здникъ, всебл҃же́нне. 
Свѣ́тъ мы́сленный ѡ҆блиста́въ, свѣ́тлое ꙗ҆ви́лсѧ  є҆сѝ со́лнце, свѣтолꙋ́чными добродѣ́тельми, и҆  оу҆че́нїй добро́тами, є҆фре́ме, ѡ҆зарѧ́ѧ вѣ́рныхъ всѐ  и҆сполне́нїе. 
Стрꙋѧ́ми сле́зъ пла́мень страсте́й погаси́въ, бы́лъ  є҆сѝ сосꙋ́дъ че́стенъ, є҆фре́ме, ст҃а́гѡ дх҃а,  и҆сто́чники и҆сточа́ѧ оу҆че́нїй, бг҃облаже́нне. 
Бг҃оро́диченъ: 
Нетлѣ́нно сло́во во оу҆тро́бѣ прїи́мши, родила̀  є҆сѝ и҆збавлѧ́ющаго ѿ тлѝ томꙋ̀ слꙋжа́щыѧ при́снѡ, мт҃и  дв҃о чⷭ҇таѧ, две́ре и҆́стиннѡ жи́зни. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Ти́ны всѧ́кїѧ страстны́ѧ себѐ ѡ҆чи́стивъ, ꙗ҆ви́лсѧ  є҆сѝ прїѧ́телище добродѣ́телей ꙗ҆́кѡ и҆́стиннѡ, и҆  сосꙋ́дъ вмѣсти́теленъ дарова́нїй ст҃а́гѡ дх҃а. 
Ника́коже сна̀ ѻ҆чи́ма да́въ, хра́мъ ꙗ҆ви́лсѧ  є҆сѝ ст҃ы́ѧ трⷪ҇цы, и҆ премꙋ́дрости сокро́вище, мі́ръ  ѡ҆богаща́ѧ златоза́рными оу҆чє́нїи, бл҃же́нне. 
Познава́етъ дрꙋга́го тѧ̀ хрⷭ҇то́ва чⷭ҇тна́ѧ цр҃ковь  златото́чнаго є҆ѵфра́та, наводнѧ́юща мꙋ́дрыхъ оу҆че́нїй  пото́ками, и҆ тва́рь всю̀ напоѧ́юща. 
Бг҃оро́диченъ: 
Во двою̀ є҆стєствꙋ̀ є҆ди́ный ѿ ст҃ы́ѧ трⷪ҇цы,  и҆зъ (с. 606) чⷭ҇тыхъ твои́хъ крове́й вопло́щсѧ бг҃олѣ́пнѡ  про́йде, сꙋ́щыѧ ѿ а҆да́ма спаса́ѧ, всечⷭ҇таѧ, бл҃года́тїю. 
Сѣда́ленъ, гла́съ є҃. Подо́бенъ: Собезнача́льное  сло́во: 
Сокро́вище премꙋ́дрости та̑инъ хрⷭ҇то́выхъ, ча́шꙋ  бж҃е́ственнагѡ оу҆миле́нїѧ, воспои́мъ, вѣ́рнїи, въ па́мѧти  є҆гѡ̀, тезоиме́ннѡ бо при́снѡ сердца̀ вѣ́рныхъ весели́тъ,  словесы̀ бжⷭ҇твенными є҆фре́мъ, ꙗ҆́кѡ дѣ́латель и҆  таи́нникъ гдⷭ҇нихъ ѿкрове́нїй. 
Два́жды. 
Сла́ва, и҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное, стѣно̀ и҆  покро́ве и҆ приста́нище притека́ющихъ къ тебѣ̀, приснодв҃о  чⷭ҇таѧ, сн҃а твоего̀ и҆ бг҃а молѝ со а҆́гг҃лы, ми́ръ да́ти  мі́рꙋ, и҆ спасе́нїе, и҆ ве́лїю ми́лость. 
Крⷭ҇тобг҃оро́диченъ: 
Кресто́мъ сн҃а твоегѡ̀, бг҃облагода́тнаѧ,  і҆́дѡльскаѧ пре́лесть всѧ̀ оу҆праздни́сѧ, и҆ де́мѡнскаѧ  крѣ́пость попра́сѧ: сегѡ̀ ра́ди вѣ́рнїи по до́лгꙋ тѧ̀  при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ  и҆сповѣ́дающе тѧ̀ велича́емъ. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста,  ѡ҆ гдⷭ҇ѣ пра́зднꙋющи. 
Глаго́лѡвъ си́ла твои́хъ протечѐ ве́сь мі́ръ,  высокотво́рнымъ сїѧ́нїемъ смире́нїѧ, слѣпотꙋ̀ дꙋ́шъ  ѿгонѧ́щи, блаже́нне. 
Непоро́чно соверши́лъ є҆сѝ житїѐ, слеза́ми себѐ  ѡ҆мыва́ѧ, и҆ сꙋдїѝ всѣ̑мъ прише́ствїе написꙋ́ѧ словесы̀  мꙋ́дрыми, бг҃оѧвле́нне досточꙋ́дне. 
Ви́дѣвъ твоегѡ̀ гдⷭ҇ь смире́нїѧ пресла́внꙋю  высотꙋ̀, высокотво́рное сло́во тебѣ̀ да́рꙋетъ, и҆́мже  є҆ресе́й лю̑таѧ смири́шасѧ возношє́нїѧ. 
Оу҆крѣпи́всѧ благода́тїю вседержи́телѧ, къ  нача́лѡмъ (с. 607) ѡ҆полчи́лсѧ є҆сѝ дє́мѡнскимъ, ѻ҆́ч҃е,  и҆ побѣди́лъ є҆сѝ, ѡ҆ на́съ молѧ́сѧ те́плѣ,  восхвалѧ́ющихъ тѧ̀. 
Бг҃оро́диченъ: 
Ꙗ҆́кѡ бж҃е́ственный хра́мъ, ꙗ҆́кѡ го́рꙋ ст҃ꙋ́ю,  ꙗ҆́кѡ и҆сто́чникъ нетлѣ́нїѧ, ꙗ҆́кѡ и҆збра́ннꙋ є҆ди́нꙋ  бы́вшꙋю зижди́телю на́шемꙋ бг҃ꙋ, дв҃ꙋ оу҆блажи́мъ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Сле́зъ пото́ками, сласте́й до конца̀, ѻ҆́ч҃е,  и҆зсꙋши́лъ є҆сѝ пꙋчи́нꙋ: и҆ и҆сточє́нїи твои́хъ  оу҆че́нїй, є҆ресе́й пото́ки, блаже́нне, потопи́лъ є҆сѝ. 
Оу҆́мъ тво́й манове́нїемъ є҆́же къ бг҃ꙋ, ѻ҆́ч҃е,  просвѣща́емь, є҆фре́ме, бг҃ови́дѣнъ ве́сь бы́сть,  ꙗ҆́коже зерца́ло бжⷭ҇твеннагѡ дх҃а, невеще́ственнѡ  ꙗ҆влє́нїѧ прїе́млѧ. 
Хра́мъ бы́лъ є҆сѝ вмѣсти́теленъ, ѻ҆́ч҃е, трⷪ҇цы  вои́стиннꙋ, и҆ и҆спещре́нъ, благода́тїю, и҆ ѡ҆заре́нїемъ  чи́стыхъ добродѣ́телей, и҆ оу҆че́нїй цѣ́лостїю. 
Бг҃оро́диченъ: 
Ме́ртва мѧ̀ показа̀ во є҆де́мѣ вкꙋше́нїе дре́ва,  лꙋка́вымъ навѣ́томъ ѕмі́ѧ: ты́ же жизнода́телѧ хрⷭ҇та̀  ро́ждши, ѡ҆живи́ла мѧ̀ є҆сѝ, є҆ди́на бг҃ора́дованнаѧ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Не песо́къ ѡ҆снова́нїе, но вѣ́рꙋ нерасте́рзнꙋ,  бг҃оно́се, положи́въ, ѿ вра́жїихъ всѧ́ческихъ навѣ́тѡвъ  непрекло́ненъ пребы́лъ є҆сѝ, непобѣди́мою дла́нїю  ѡ҆кормлѧ́емь. 
Ѧ҆зы́къ тво́й ꙗ҆́кѡ тро́сть пи́сменника скоропи́сца  вои́стиннꙋ бы́сть, повѣствꙋ́ющъ ра́зꙋмъ всеблагочести́въ,  на скрижа́лѣхъ начерта́ющь серде́чныхъ, ѻ҆́ч҃е, зако́нъ  дх҃а. (с. 608) 
Твою̀ пла́вающїи догма́тѡвъ тишинꙋ̀, є҆фре́ме  бг҃омꙋ́дре, пꙋчи́ны треволне́нїй и҆збавлѧ́ютсѧ дꙋшевре́дныхъ  и҆ бꙋ́ри є҆ресе́й возни́чꙋще вѣ́рою спаса́ютсѧ. 
Бг҃оро́диченъ: 
Всѧ́кїѧ вы́шши разꙋмѣва́емыѧ, ꙗ҆́кѡ бг҃ъ, и҆  ви́димыѧ тва́ри, вопло́щсѧ про́йде и҆зъ твоегѡ̀ чре́ва,  соблю́дъ тѧ̀ нетлѣ́ннꙋ ꙗ҆́коже бѣ̀ пре́жде рождества̀,  мт҃и дв҃о. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ча́съ при́снѡ прови́дѧ сꙋда̀, рыда́лъ є҆сѝ  го́рькѡ, є҆фре́ме, ꙗ҆́кѡ любобезмо́лвный, дѣ́лателенъ же  бы́лъ є҆сѝ въ дѣ́лѣхъ оу҆чи́тель, преподо́бне. тѣ́мже,  ѻ҆́ч҃е всемі́рный, лѣни̑выѧ воздвиза́еши къ покаѧ́нїю. 
І҆́косъ: 
Ѿ во́дъ бл҃года́ти твоеѧ̀ и҆ска́пи въ дꙋ́шꙋ мою̀,  ѡ҆мыва́ѧ ю҆̀ ѿ всѧ́кїѧ скве́рны нечи́стыѧ: ꙗ҆́кѡ да ѿ  си́хъ ѡ҆чи́ститсѧ, и҆ ревни́тельно житїѐ по всемꙋ̀  дх҃о́внѡ, про́чее лѣ́то сконча́вши, сла́дости бжⷭ҇твенныѧ  наслади́тсѧ, є҆ѧ́же наслади́лсѧ є҆сѝ, и҆ напои́лъ є҆сѝ  всѧ̑ ѿ страсте́й пали̑мыѧ. се́ бо словесы̀ твои́ми  лѣни̑выѧ воздвиза́еши къ покаѧ́нїю. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: благослове́нъ є҆сѝ,  бж҃е ѻ҆тє́цъ на́шихъ. 
Законоположи́тель мона́шествꙋющихъ и҆звѣ́стнѣйшїй  ꙗ҆ви́лсѧ є҆сѝ, прече́стне, и҆з̾има́тель же ѿ вра́жїихъ  всѧ́ческихъ сплете́нїй. Тѣ́мже твою̀ почита́ютъ честнꙋ́ю и҆  свѧще́ннꙋю на землѝ, блаже́нне, па́мѧть. 
И҆зрѧ́денъ дх҃а, приснопа́мѧтне, ѻ҆рга́нъ бы́лъ  є҆сѝ, возглаша́ющїй твои́ми всегда̀ дохнове́ньми, и҆  пѣ́снь спаси́тельнꙋю на́мъ покаѧ́нїѧ пѣснопоѧ̀,  воспѣва́ющымъ тѧ̀. 
Бг҃оро́диченъ: 
Па́че сло́ва твоѐ зача́тїе, бг҃оневѣ́сто, бг҃а бо  сло́ва (с. 609) родила̀ є҆сѝ и҆зба́вльшаго ѿ  безслове́сїѧ всѧ̑ человѣ́ки, и҆ сло́во подаю́ща вопи́ти:  бл҃гослове́нъ є҆сѝ, бж҃е ѻ҆ц҃ъ на́шихъ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Свѣтоно́сенъ ꙗ҆́кѡ и҆но́е показа́лсѧ є҆сѝ  со́лнце, оу҆че́нїй лꙋчѝ и҆спꙋща́ѧ концє́мъ, тмꙋ̀  несвѣ́тлꙋю ѿгна́лъ є҆сѝ, блаже́нне, всѧ́кагѡ грѣха̀,  свѣ́томъ покаѧ́нїѧ. 
Стрꙋѧ́ми бжⷭ҇твенныхъ догма́тѡвъ ѡ҆крꙋжа́емь,  ꙗ҆́коже и҆на́ѧ рѣка̀ и҆з̾ є҆де́ма текꙋ́щи, лицѐ землѝ  напаѧ́ѧ, чꙋ́дне, и҆ нече́стїѧ пле́велы подавлѧ́ѧ. 
Бг҃оро́диченъ: 
И҆́стиннꙋю бцⷣꙋ и҆сповѣ́дающе тѧ̀, а҆́гг҃льски  є҆́же ра́дꙋйсѧ, вѣ́рою вопїе́мъ тѝ: є҆ди́на бо ра́дость  на землѝ родила̀ є҆сѝ, ѡ҆бра́дованнаѧ при́снѡ  бл҃гослове́ннаѧ. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Оу҆ѧзви́всѧ любо́вїю вседержи́телѧ, всѐ твоѐ  житїѐ рыда́ѧ сконча́лъ є҆сѝ, вопїѧ̀ со оу҆́жасомъ,  преподо́бне: ѡ҆сла́би во́лны твоеѧ̀, сп҃се, бл҃года́ти, се́ю  мѧ̀ бога́тнѡ соблюда́ѧ въ бꙋ́дꙋщей жи́зни. 
Сла́дко сло́во твоѐ, оу҆миле́нїѧ пода́тельно,  и҆спо́лнено просвѣще́нїѧ притека́ющымъ, бг҃оно́се є҆фре́ме  досточꙋ́дне: непоро́чно же житїѐ, всѣ́ми оу҆краша́емо  бг҃осїѧ́нными добродѣ́тельми, и҆ просвѣща́емо. 
Хра́мъ дх҃а бы́лъ є҆сѝ, и҆ рѣка̀ во́дъ  живото́чныхъ и҆сполнѧ́ема, цр҃кве ѡ҆снова́нїе незы́блемое,  оу҆твержде́нїе мона́шествꙋющихъ, стрꙋѧ̀ приснотекꙋ́щаѧ  бж҃е́ственнагѡ оу҆миле́нїѧ, є҆фре́ме досточꙋ́дне. (с. 610) 
Бг҃оро́диченъ: 
Разꙋмѣ́ти не мо́жетъ оу҆́мъ человѣ́ческїй, є҆́же  па́че оу҆ма̀ ржⷭ҇тва̀ твоегѡ̀, дв҃о, та́инство: бг҃ъ бо  всели́всѧ во оу҆тро́бꙋ твою̀, ключа̀ дѣ́вства не  поколеба̀, ꙗ҆́коже вѣ́сть є҆ди́нъ са́мъ непостижи́мый. 
Свѣти́ленъ. Подо́бенъ: Нб҃о ѕвѣзда́ми: 
Ча́ша сокрове́нныхъ хрⷭ҇то́вы мꙋ́дрости сокро́вищъ,  є҆фре́ме, твои́мъ оу҆миле́нїемъ, преподо́бне ѻ҆́ч҃е,  ꙗ҆ви́лсѧ є҆сѝ, и҆ оу҆чє́нїи твои́ми бжⷭ҇твенными дꙋ́шы  вѣ́рныхъ весели́ши. 
Бг҃оро́диченъ: 
Держа́внымъ твои́мъ кро́вомъ ѿ врагѡ́въ навѣ́та  ны̀, чⷭ҇таѧ, твоѧ̑ рабы̑ сохранѝ всѧ̑ невреди̑мы: тѧ́ бо  є҆ди́нꙋ и҆́мамы прибѣ́жище въ нꙋ́ждахъ. 
На стїхо́внѣ ѻ҆ктѡ́иха. Сла́ва, гла́съ в҃.  Кѷпрїа́ново: 
Ꙗ҆́коже фі́нїѯъ дв҃дски процвѣ́лъ є҆сѝ,  преподо́бне ѻ҆́ч҃е, ѧ҆зы́ки хꙋ́лѧщихъ ѿсѣ́клъ є҆сѝ  мече́мъ, є҆фре́ме, бє́здны страсте́й и҆зсꙋши́лъ є҆сѝ  воздержа́нїемъ, ѻ҆рга́нъ ꙗ҆ви́лсѧ є҆сѝ ст҃а́гѡ дх҃а,  крⷭ҇тное ѻ҆рꙋ́жїе прїе́мъ: хрⷭ҇та̀ непреста́ннѡ молѝ ѡ҆  на́съ, вѣ́рою соверша́ющихъ при́снѡ честнꙋ́ю па́мѧть твою̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Доса̑ды претерпѣ́вшаго мнѡ́ги, и҆ на кре́стъ  возвы́шеннаго всѧ́ческихъ творца̀ ви́дѣвши, всечⷭ҇таѧ  стенѧ́ше глаго́лющи: препѣ́тый гдⷭ҇и сн҃е и҆ бж҃е мо́й,  ка́кѡ почестѝ хотѧ̀ созда́нїе твоѐ, влⷣко, терпи́ши  пло́тїю безче́стїе; сла́ва мно́гомꙋ бл҃гоꙋтро́бїю и҆  соше́ствїю твоемꙋ̀, человѣколю́бче. 
На лїтꙋргі́и, бл҃жє́нна ѻ҆ктѡ́иха, на д҃: и҆  ст҃а́гѡ, пѣ́снь г҃-ѧ на д҃. Прокі́менъ, гла́съ з҃:  Честна̀ пред̾ гдⷭ҇емъ сме́рть прпⷣбныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ къ гала́тѡмъ, зача́ло с҃г.  А҆ллилꙋ́їа, гла́съ ѕ҃: Бл҃же́нъ (с. 611) мꙋ́жъ боѧ́йсѧ  гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀. Сті́хъ:  Си́льно на землѝ бꙋ́детъ сѣ́мѧ є҆гѡ̀: Є҆ѵⷢ҇лїе  матѳе́а, зача́ло м҃г. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 611) 
Мѣ́сѧца тогѡ́же въ к҃ѳ-й де́нь. 
Пренесе́нїе моще́й ст҃а́гѡ сщ҃енномꙋ́ченика і҆гна́тїа  бг҃оно́сца. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Подо́бенъ: Ꙗ҆́кѡ до́блѧ: 
Бг҃осло́вѡвъ кра́йнїй бы́въ прее́мникъ, ꙳ ѻ҆́ныхъ  стопа́мъ послѣ́довалъ є҆сѝ, ꙳ ѿ восто́ка  оу҆стреми́всѧ, ꙳ и҆ на за́падѣ ꙗ҆влѧ́ѧсѧ, ꙳ и҆  просвѣща́ѧ мо́лнїѧми ꙳ бжⷭ҇твеннагѡ проповѣ́данїѧ: ꙳  и҆дѣ́же, всемꙋ́дре, ѿ мі́ра оу҆́бѡ заше́дъ, ꙳ къ бг҃ꙋ же  возсїѧ́лъ є҆сѝ, ꙳ сїѧ́нїемъ вѣнча́емь благода́ти. 
Свѧще́ннѣ ѿда́шасѧ твоѧ̑ гра́дꙋ твоемꙋ̀ мо́щи, ꙳  бг҃оно́се всемꙋ́дре, ꙳ страда́нїѧ ра́ди ѡ҆свѧщє́ны  свѣтлѣ́е, ꙳ и҆ благода́тїю сїѧ́ющыѧ, ꙳ возвраще́нїемъ  на́мъ, ꙳ торжества̀ хода́таѧ содѣ́лавша, ꙳ весе́лїѧ  наполнѧ́юще бг҃одохнове́ннагѡ, ꙳ и҆ ѡ҆бонѧ́нїемъ насыща́юще  ꙳ благоче́стнѡ тѧ̀ почита́ющыѧ. 
Ѿ восто́ка оу҆́бѡ ꙳ пе́рвѣе денни́ца, і҆гна́тїе,  ꙳ на за́падѣхъ просїѧ́лъ є҆сѝ свѣтлѣ́йше: ꙳ ны́нѣ же  бжⷭ҇твенныхъ моще́й твои́хъ возвраще́нїемъ ꙳ зарѝ на землѝ  ѿ ве́чера просте́рлъ є҆сѝ, ꙳ и҆ мо́лишисѧ хрⷭ҇тꙋ̀, ꙳ ѿ  тлѝ и҆ бѣ́дъ и҆зба́вити ꙳ вѣ́рою соверша́ющихъ ꙳  всечестнꙋ́ю па́мѧть твою̀. 
Сла́ва, гла́съ и҃. А҆нато́лїево: 
Бг҃оно́се і҆гна́тїе, твоего̀ жела́емаго хрⷭ҇та̀  впери́въ, мздꙋ̀ воспрїѧ́лъ є҆сѝ свѧщеннодѣ́йства  є҆ѵⷢ҇лїа хрⷭ҇то́ва, є҆́же (с. 612) сконча́тисѧ кро́вїю.  Тѣ́мъ пшени́ца бы́въ безсме́ртнагѡ дѣ́лателѧ, зꙋбы̀  ѕвѣре́й сомлѣ́лсѧ є҆сѝ, и҆ хлѣ́бъ сла́докъ томꙋ̀  показа́лсѧ є҆сѝ: молѝ ѡ҆ на́съ, страда́льче бл҃же́нне. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ми ѻ҆чесы̀  ви́дитсѧ, ѽ влⷣко! ꙳ содержа́й всю̀ тва́рь ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа пла́чꙋщи глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
На стїхо́внѣ ѻ҆ктѡ́иха. Сла́ва, гла́съ а҃.  Стꙋді́тово: 
Ѽ тве́рдыѧ и҆ а҆дама́нтскїѧ твоеѧ̀ дꙋшѝ,  достоблаже́нне і҆гна́тїе! ты́ бо къ сꙋ́щемꙋ твоемꙋ̀  рачи́телю неѡсла́бно и҆мѣ́ѧ жела́нїе, глаго́лалъ є҆сѝ:  нѣ́сть во мнѣ̀ ѻ҆́гнь любовеще́ственъ, вода́ же па́че  жива́ѧ, и҆ глаго́лющаѧ во мнѣ̀, внꙋ́трь мѝ глаго́лющи:  грѧдѝ ко ѻ҆ц҃ꙋ̀. Тѣ́мже бж҃е́ственнымъ дх҃омъ  распалѧ́емь, ѕвѣ́ри и҆зво́лилъ є҆сѝ, мі́ра тѧ̀ скорѣ́е  разлꙋчи́ти, и҆ къ жела́емомꙋ препосла́ти хрⷭ҇тꙋ̀. є҆го́же  молѝ, спастѝ дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Всехва́льнїи мꙋ́чєницы: 
Оу҆ крⷭ҇та̀ предстоѧ́щи ꙳ сн҃а и҆ бг҃а твоегѡ̀, ꙳  и҆ долготерпѣ́нїе тогѡ̀ смотрѧ́ющи, ꙳ глаго́лала є҆сѝ  пла́чꙋщи, ꙳ мт҃и чⷭ҇таѧ: ꙳ оу҆вы̀ мнѣ̀, ча́до сладча́йшее,  ꙳ что̀ сїѧ̑ стра́ждеши непра́веднѡ, ꙳ сло́ве бж҃їй, ꙳ да  спасе́ши человѣ́чество; 
Тропа́рь, гла́съ д҃: 
И҆ нра́вѡмъ прича́стникъ, и҆ прⷭ҇то́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне, въ видѣ́нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, сщ҃енномꙋ́чениче і҆гна́тїе, молѝ хрⷭ҇та̀  бг҃а спасти́сѧ дꙋша́мъ на́шымъ. (с. 613) 
На оу҆́трени ѻ҆́ба канѡ́на ѻ҆ктѡ́иха: И҆ ст҃а́гѡ на  ѕ҃, є҆гѡ́же краегране́сїе: 
І҆гна́тїа восто́чнꙋю въ пѣ́снехъ ѕвѣздꙋ̀ пою̀.  Ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Напра́вивъ къ добродѣ́тели житїѐ моѐ, свѣ́томъ  ѡ҆зарѝ всели́вшїѧсѧ бл҃года́ти въ тебѣ̀, бг҃оно́се  і҆гна́тїе, страсте́й смꙋще́нїе твои́ми моли́твами разорѝ. 
Ꙗ҆́коже землѧ̀ ро́днѣйшаѧ бы́лъ є҆сѝ,  стори́чествꙋющи плодоносѧ́й сѣ́мѧ хрⷭ҇тꙋ̀, бг҃оно́се  і҆гна́тїе, дꙋ́шы напоѧ́ющемꙋ ѡ҆дожде́нїемъ дх҃а. 
Разꙋмѣ́въ прозна́тельною си́лою твоеѧ̀ бл҃горо́дїе  дꙋшѝ всѣ́хъ влⷣка и҆ бг҃ъ, бг҃оно́се і҆гна́тїе, сїѧ́ньми  бл҃года́ти бг҃освѣ́тлыми просвѣтѝ. 
Лꙋча́ми оу҆́мнагѡ ѡ҆сїѧ́емь сл҃нца, всемꙋ́дре, ѿ  восто́ка оу҆стреми́всѧ свѣ́тлѡ, ꙗ҆́коже чꙋ́вственное  со́лнце, мра́къ за́падный ѡ҆зарѧ́ѧ проповѣ́данїемъ. 
Бг҃оро́диченъ: 
Трⷪ҇цы пребжⷭ҇твенныѧ, всечⷭ҇таѧ, є҆ди́наго родила̀  є҆сѝ, и҆зъ тебє̀ пло́тїю ꙗ҆́вльшагосѧ по на́мъ,  благоволе́нїемъ роди́телѧ и҆ содѣ́йствомъ дх҃а всест҃а́гѡ,  бг҃оневѣ́сто. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
И҆сцѣлѝ оу҆́мъ мо́й, ѡ҆ѕло́бленный лю́тыми  страстьмѝ плотски́ми, і҆гна́тїе мч҃ниче хрⷭ҇то́въ  всеприснопа́мѧтне. 
Є҆диномꙋ́дренна тѧ̀ хрⷭ҇то́съ а҆пⷭ҇лѡвъ до́брѣ  вѣ́дый, поста́ви бж҃е́ственнымъ свѣ́томъ сїѧ́юща всѣ̑мъ  цр҃квамъ оу҆чи́телѧ. (с. 614) 
Оу҆мерщвлѧ́ема тебє̀ ра́ди жизнода́вца зрѧ̀,  поте́клъ є҆сѝ тогѡ̀ ра́ди сме́рть любо́вїю претерпѣ́ти,  і҆гна́тїе. 
Бг҃оро́диченъ: 
Сло́во ѻ҆́ч҃ее, пред̾ѡчи́стившисѧ, ѽ чⷭ҇таѧ!  дх҃омъ, слове́снагѡ є҆стества̀ на благодѣѧ́нїе родила̀  є҆сѝ. 
Сѣда́ленъ, гла́съ г҃. Подо́бенъ: Бж҃е́ственныѧ  вѣ́ры: 
Бж҃е́ственнымъ дх҃омъ просвѣще́нъ, свирѣ́пство  мꙋчи́телей дерзнове́нїемъ па́стырскимъ велемꙋ́дреннѡ  посрами́лъ є҆сѝ, и҆ преве́зсѧ пре́лести пꙋчи́нꙋ, ко  приста́нищꙋ бжⷭ҇твенномꙋ дости́глъ є҆сѝ, ѻ҆́ч҃е  преподо́бне, хрⷭ҇та̀ бг҃а молѝ дарова́ти на́мъ ве́лїю  ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Бж҃е́ственнагѡ є҆стества̀ не ѿлꙋ́чсѧ, пло́ть  бы́въ во чре́вѣ твое́мъ, но бг҃ъ вочеловѣ́чсѧ пребы́сть,  и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃ома́ти,  на крⷭ҇тѣ̀ зрѧ́щи повѣ́шена, и҆́же и҆зъ неѧ̀  безболѣ́зненнѡ прозѧ́бшаго, матеролѣ́пнѡ рыда́ющи,  вопїѧ́ше: оу҆вы̀ мнѣ̀, ча́до моѐ, ка́кѡ стра́ждеши  во́лею, хотѧ̀ и҆зба́вити ѿ страсте́й безче́стїѧ  человѣ́ка. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Бг҃оно́сецъ нарица́емь тезоиме́ннѡ, во хрⷭ҇та́ бо  ѡ҆дѣ́ѧсѧ житїе́мъ, всѧ̑ помазꙋ́еши свѣ́тлѡ, мч҃никѡвъ  оу҆твержде́нїе, жела́нїемъ вѣнцы̀ воспрїѧ́ти. 
Вжилѧ́емь, і҆гна́тїе, си́лою на крⷭ҇тѣ̀  пригво́ждшагѡсѧ тебє̀ ра́ди, бг҃оно́се: ѕвѣ́ри бо  и҆зво́лилъ є҆сѝ мі́ра ѿлꙋчи́ти тѧ̀ къ твоемꙋ̀ жела́емомꙋ  рачи́телю. (с. 615) 
Возжела́въ красоты̀ влⷣчни, и҆ къ немꙋ̀ раче́нїе  неѡсла́бно и҆мѣ́ѧ, сегѡ̀ страда́нїємъ оу҆се́рднѡ  поревнова́лъ є҆сѝ, мч҃ниче бг҃оно́се і҆гна́тїе. 
Оу҆кра́шенъ багрѧни́цею твои́хъ крове́й, ст҃и́телю,  и҆ ма́стїю свѧще́нства, таи́нниче, сїѧ́еши, хрⷭ҇тꙋ̀ зовы́й  ра́дꙋѧсѧ: сла́ва си́лѣ твое́й, гдⷭ҇и. 
Бг҃оро́диченъ: 
И҆зъ не сꙋ́щихъ всѧ́чєскаѧ бжⷭ҇твенною си́лою  содѣва́ѧ, роди́сѧ и҆зъ тебє̀, бг҃ома́ти, мі́ръ просвѣща́ѧ  свѣ́тлыми лꙋча́ми бжⷭ҇тва̀, и҆ бг҃оразꙋ́мїѧ свѣ́тлостїю. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. 
Ны́нѣ ты̀ лице́мъ къ лицꙋ̀ хрⷭ҇та̀ зрѧ̀, і҆гна́тїе,  зерца́лѡмъ вои́стиннꙋ разрѣ́шшымсѧ, соедини́лсѧ є҆сѝ  твоемꙋ̀ рачи́телю. 
Привле́клъ є҆сѝ просвѣще́нїе, ѿ и҆сто́чника  свѣтода́тельнагѡ, і҆гна́тїе, пречⷭ҇тыми бо тѧ̀ хрⷭ҇то́съ  дла́ньми держа́въ ѡ҆свѧтѝ. 
Оу҆́мъ дх҃омъ бж҃їимъ стѧжа́въ просвѣще́нъ,  і҆гна́тїе, бг҃опи̑санныѧ посыла́еши ꙗ҆́кѡ скрижа̑ли зако́ны  бл҃года́ти. 
Бг҃оро́диченъ: 
Свы́ше тебѣ̀ гла́съ ра́достнѡ возопѝ а҆́гг҃лъ,  бцⷣе, влⷣки неизрече́нно возвѣща́ѧ тебѣ̀ зача́тїе. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Мꙋ́дрости є҆́ллинскїѧ разори́лъ є҆сѝ догма́ты,  ѵ҆поста́снꙋю и҆мѣ́ѧ бж҃їю мꙋ́дрость, сщ҃еннотаи́нниче, и҆  съ шꙋ́момъ пре́лести па́мѧть погꙋби́лъ є҆сѝ. 
Не преста́й ѡ҆ соверша́ющихъ па́мѧть твою̀ молѧ́сѧ,  всебл҃же́нне, напа́стей и҆зба́витисѧ лютѣ́йшихъ и҆ бѣ́дъ,  свѧще́нникъ ꙗ҆ви́всѧ благопрїѧ́тенъ. (с. 616) 
Мꙋ́жествомъ и҆ мꙋ́дростїю преизѧ́ществовавъ,  прпⷣбне, пра́вды же добро́тою, бг҃оно́се мч҃ниче, и҆  цѣломꙋ́дрїѧ, и҆ ѡ҆крꙋже́нїемъ добродѣ́телей ꙗ҆ви́лсѧ  є҆сѝ оу҆краша́емь. 
Бг҃оро́диченъ: 
Тѧ̀ є҆ди́нꙋ посредѣ̀ те́рнїѧ ѡ҆брѣ́тъ, ꙗ҆́кѡ  пречи́стый крі́нъ, и҆ оу҆до́льный цвѣ́тъ, ѽ бг҃ома́ти!  жени́хъ и҆зъ оу҆тро́бы твоеѧ̀ сло́во происхо́дитъ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь. 
Ѿ восто́ка дне́сь возсїѧ́лъ є҆сѝ, и҆ тва́рь всю̀  просвѣти́вый оу҆че́ньми, мꙋ́ченичествомъ оу҆краси́сѧ,  бг҃оно́сный и҆ бж҃е́ственный і҆гна́тїй. 
І҆́косъ: 
І҆еремі́ю бг҃ъ и҆зъ оу҆тро́бы ѡ҆свѧти́въ, и҆  пре́жде є҆́же роди́тисѧ вѣ́дый, ꙗ҆́кѡ провѣ́децъ,  прїѧ́телище бы́ти того̀ дх҃а ст҃а́гѡ, наполнѧ́етъ сего̀  а҆́бїе ѿ ю҆́ностна житїѧ̀, и҆ прⷪ҇ро́ка же сего̀ и҆  проповѣ́дника, всѣ̑мъ предвозвѣща́ти посыла́етъ ст҃о́е на  зе́млю своѐ прише́ствїе: ро́ждсѧ оу҆́бѡ и҆ са́мъ бг҃ъ ѿ  дв҃ы, къ про́повѣди прише́дъ, ѡ҆брѣ́те ѿ младе́нства  досто́йна своеѧ̀ бл҃года́ти оу҆ченика̀, бг҃оно́снаго и҆  бж҃е́ственнаго і҆гна́тїа. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Сщ҃е́нства оу҆кра́шенъ мѵ́ромъ, преподо́бне,  бж҃е́ственнымъ, и҆ мꙋ́ченическою кро́вїю оу҆добре́нъ, во  ѻ҆бои́хъ просїѧ́лъ є҆сѝ, благослове́нъ є҆сѝ въ хра́мѣ,  зовы́й, сла́вы твоеѧ̀, гдⷭ҇и. 
Законоположе́нїемъ просвѣти́въ мі́ръ ве́сь,  хлѣ́бомъ нбⷭ҇нымъ напита́лъ є҆сѝ вѣ̑рныѧ, влⷣцѣ  твоемꙋ̀ зовꙋ́щыѧ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. (с. 617) 
Свѣтолꙋ́чными зарѧ́ми, всебл҃же́нне, просвѣща́емь,  заре́ю свѣтонача́льнагѡ ли́тїѧ ѡ҆сїѧ́всѧ, нбⷭ҇ное прїѧ́лъ  є҆сѝ ра́дꙋѧсѧ наслажде́нїе, бг҃оно́се, мꙋ́ченикѡвъ  похвало̀. 
Пшени́ца сы́й бж҃їѧ, ꙗ҆́коже ре́клъ є҆сѝ,  всеприснопа́мѧтне, челюстьмѝ сомле́нъ бы́лъ є҆сѝ,  мꙋ́чениче, ѕвѣре́й, и҆ пита́ющемꙋ всѧ́чєскаѧ бж҃е́ственною  бл҃гостїю, чистѣ́йшїй хлѣ́бъ бы́лъ є҆сѝ. 
Бг҃оро́диченъ: 
Вы́шнѧгѡ ѡ҆свѧще́нное бж҃е́ственное селе́нїе,  ра́дꙋйсѧ, тобо́ю бо даде́сѧ ра́дость, бцⷣе, зовꙋ́щымъ:  бл҃гослове́на ты̀ въ жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Стоѧ̀ на сꙋди́щи, мꙋ́дре, трⷪ҇цꙋ несозда́ннꙋю  бг҃осло́вилъ є҆сѝ оу҆ма̀ чистото́ю, ст҃е: мы́сленною же  свѣ́тлостїю не оу҆страши́всѧ мꙋчи́тельскихъ престо́лѡвъ  сꙋровства̀, но вопїѧ́лъ є҆сѝ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Оу҆пра́вивъ разꙋ́мнѣ тво́й оу҆́мъ бж҃е́ственными  догма́ты, бл҃же́нне і҆гна́тїе, ѕлоде́мѡна томи́телѧ,  пре́лести предста́телѧ, мꙋ́дрости то́ки весьма̀ потопи́лъ  є҆сѝ, вопїѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Безмѣ́рнымъ сїѧ́ѧ свѣ́томъ бж҃ества̀, мꙋ́чениче  непобѣди́ме, безбо́жїѧ непостоѧ́ннꙋю прогна́лъ є҆сѝ тмꙋ̀,  посла̑нїѧ свѣтови̑днаѧ посыла́ѧ пою́щымъ: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Неи́стовства и҆ зїѧ́нїѧ ѕвѣре́й не оу҆страши́лсѧ  є҆сѝ, бжⷭ҇твенный і҆гна́тїе: высоча́йшагѡ бо си́ла и҆зъ  дв҃ы возсїѧ́вши, всеѻрꙋ́жїемъ крⷭ҇та́ тѧ ѡ҆бложѝ, пою́ща:  бл҃гослови́те, всѧ̑ дѣла̀ гдⷭ҇нѧ, гдⷭ҇а. (с. 618) 
Бг҃оро́диченъ: 
Ты̀ є҆ди́на во всѣ́хъ ро́дѣхъ, дв҃а пречⷭ҇таѧ,  мт҃и ꙗ҆ви́ласѧ є҆сѝ бж҃їѧ, ты̀ бжⷭ҇тва̀ была̀ є҆сѝ  жили́ще, всенепоро́чнаѧ, не ѡ҆пали́вшисѧ ѻ҆гне́мъ  непристꙋ́пнагѡ свѣ́та. Тѣ́мже вси́ тѧ бл҃гослови́мъ,  мр҃і́е бг҃оневѣ́стнаѧ. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе,  велича́емъ. 
Раче́нїе бжⷭ҇твеннѣйшее, бл҃же́нне, оу҆держа́въ  дꙋшѝ твоеѧ̀, мі́ра веще́ствєнныѧ печа̑ли ѻ҆гне́мъ  невеще́ственнымъ всѧ̑ попалѝ: и҆ жела́нїй кра́ю  вѣнцено́сца тѧ̀ предста́ви. 
Въ приста́нище свѣ́тло оу҆стреми́лсѧ є҆сѝ  тиша́йшее, бг҃оно́се, бꙋ́ри волне́нїй и҆збѣ́гъ, стремле́нїѧ  свирѣ́пыхъ и҆ слове́сныхъ ѕвѣре́й, и҆ ны́нѣ  наслажда́ешисѧ, прїи́мъ вѣ́чное наслажде́нїе. 
И҆спещре́ннымъ оу҆краша́емь вѣнце́мъ,  свѧщеннотаи́нниче преизѧ́ществꙋеши: сщ҃е́нства бо въ тебѣ̀  въ є҆ди́но сни́десѧ, и҆ свидѣ́тельства сла́ва, и҆  ѻ҆бои́ми ꙗ҆́кѡ прича́стникъ твоемꙋ̀ влⷣцѣ спросла́вилсѧ  є҆сѝ. 
Ꙗ҆́кѡ свѧщенноѧвле́нъ сы́й, дерзнове́нїе и҆мѣ́ѧ къ  твоемꙋ̀ влⷣцѣ и҆ бг҃ꙋ, соверша́ющымъ вѣ́рою па́мѧть  твою̀, ѿ напа́стей, і҆гна́тїе, ны́нѣ и҆зба́витисѧ,  моли́сѧ. 
Бг҃оро́диченъ: 
Оу҆гасѝ страсте́й мои́хъ пла́мень росолꙋ́чною  твое́ю моли́твою, ꙗ҆́же во оу҆тро́бѣ прїе́мши ѻ҆́гнь  бж҃е́ственный неѡпа́льнѡ, всечⷭ҇таѧ: тѧ́ бо наде́ждꙋ и҆́мамъ  спасе́нїѧ моегѡ̀, бг҃оневѣ́сто. 
Свѣти́ленъ. Подо́бенъ: Свѣ́те неизмѣ́нный: 
И҆́мать свѣ́тлый пра́здникъ тво́й хрⷭ҇то́ва  цр҃ковь, ꙗ҆́кѡ неѿе́млемое бога́тство, твоѧ̑ прїе́мши (с.  619) бж҃е́ствєнныѧ мо́щи, и҆дѣ́же и҆ мѵ́ро и҆сточа́ютъ  всѣ̑мъ, і҆гна́тїе бг҃оно́се. 
Сла́ва, и҆ ны́нѣ, бг҃оро́диченъ: 
Свѣ́тъ возсїѧ́вый безлѣ́тнѣ ѿ ѻ҆ц҃а̀ пре́жде  вѣ̑къ, въ лѣ̑та ны́нѣ напослѣ́докъ и҆зъ тебє̀, дв҃о,  и҆зы́де на спасе́нїе мі́ра: къ немꙋ́же не преста́й ѡ҆  лю́дехъ твои́хъ моли́ти. 
На стїхо́внѣ ѻ҆ктѡ́иха. Сла́ва, гла́съ а҃.  Стꙋді́тово: 
Сто́лпъ ѡ҆дꙋшевле́нъ и҆ вдохнове́нный ѻ҆́бразъ,  лѣ́тнїй тво́й наста̀ пра́здникъ, бг҃оно́се і҆гна́тїе,  та̑инства твоѧ̑ и҆ до́блєсти твоѧ̑ проповѣ́дающїй, є҆́же  за вѣ́рꙋ да́же до кро́ве противостоѧ́нїе: блаже́нный ѻ҆́нъ  и҆ приснопа́мѧтный гла́съ, и҆́же ꙗ҆́кѡ пшени́ца є҆́смь  бж҃їѧ, глаго́лющїй, и҆ зꙋбы̀ ѕвѣре́й мелю́сѧ. тѣ́мже  подража́тель стра́сти хрⷭ҇та̀ твоегѡ̀ бы́въ, молѝ спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Всехва́льнїи мч҃ницы: 
Заколе́нїе твоѐ непра́ведное, хрⷭ҇тѐ, ꙳ дв҃а  зрѧ́щи, пла́чꙋщи вопїѧ́ше тѝ: ча́до сладча́йшее, ꙳ ка́кѡ  безъ пра́вды оу҆мира́еши; ꙳ ка́кѡ на дре́вѣ ви́сиши, ꙳  всю̀ зе́млю повѣ́сивый на вода́хъ; ꙳ не ѡ҆ста́ви менє̀  є҆ди́нꙋ, ꙳ бл҃годѣ́телю многоми́лостиве, ꙳ мт҃рь и҆ рабꙋ̀  твою̀, молю́сѧ. 
На лїтꙋргі́и, Бл҃жє́нна ѻ҆ктѡ́иха, на д҃: и҆ ст҃а́гѡ  пѣ́снь г҃-ѧ, на д҃. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши, бж҃е, гла́съ мо́й, внегда̀ моли́тимисѧ къ  тебѣ̀. А҆пⷭ҇лъ къ є҆вре́ємъ, зача́ло та҃і. А҆ллилꙋ́їа,  гла́съ д҃: Пра́ведникъ, ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. Є҆ѵⷢ҇лїе  ма́рка, зача́ло м҃а. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 620) 
Мѣ́сѧца тогѡ́же въ л҃-й де́нь. 
Ст҃а́гѡ сщ҃енномꙋ́ченика і҆пполѵ́та, па́пы ри́мскагѡ: 
Возслѣ́дованїе є҆гѡ̀ пое́тсѧ на повече́рїи. 
И҆ и҆́же во ст҃ы́хъ ѻ҆тцє́въ на́шихъ и҆ вели́кихъ  і҆ера́рхѡвъ, васі́лїа вели́кагѡ, григо́рїа бг҃осло́ва и҆  і҆ѡа́нна златоꙋ́стагѡ. 
На ма́лѣй вече́рни стїхи̑ры на д҃: гла́съ д҃. Поⷣ:  Ꙗ҆́кѡ до́блѧ: 
На высотꙋ̀, васі́лїе, ꙳ хрⷭ҇то́вы любвѐ возше́дъ, ꙳  оу҆зрѣ́лъ є҆сѝ неизречє́нныѧ є҆гѡ̀ ꙳ и҆ бжⷭ҇твєнныѧ  та̑йны, ꙳ ꙗ҆̀же ѿкры́въ и҆з̾ѧсни́лъ є҆сѝ лю́демъ, ꙳  ꙗ҆́кѡ благоче́стїѧ проповѣ́дникъ мꙋ́дрый. ꙳ тѣ́мже молѝ,  ѿ тлѝ и҆ бѣ́дъ и҆зба́витисѧ, ꙳ вѣ́рнѡ возслѣ́дꙋющымъ ꙳  твои̑мъ оу҆че́нїємъ, преподо́бне. 
Свѧза̑нїѧ разрѣши́лъ є҆сѝ є҆ресе́й, преподо́бне,  ꙳ мꙋ́дростїю слове́съ и҆ оу҆че́нїй твои́хъ: ꙳ и҆ во  є҆диномы́слїе собра́лъ є҆сѝ ꙳ правосла́вныѧ вѣ́ры, ꙳ въ  благоразꙋ́мїи хрⷭ҇та̀ хва́лѧщыѧ, григо́рїе. ꙳ є҆го́же  молѝ, ꙳ ѿ тлѝ и҆ бѣ́дъ и҆зба́витисѧ ꙳ вѣ́рнѡ  прїе́млющымъ ꙳ твоѧ̑ бг҃овѣща̑ннаѧ оу҆чє́нїѧ. 
Неразори́мо тѧ̀ ѡ҆снова́нїе ꙳ хрⷭ҇то́съ оу҆твердѝ  ꙳ свое́й цр҃кви, ѻ҆́ч҃е преподо́бне, ꙳ соблюда́юща сїю̀  непозы́блемꙋ и҆ неѡбори́мꙋ ꙳ вра́жїими прило́ги, ꙳  бг҃оглаго́ливе златоꙋ́сте, ꙳ и҆ молѧ́щасѧ ѿ страсте́й  дꙋшетлѣ́нныхъ и҆зба́витисѧ, ꙳ жа́ждꙋщымъ твои́хъ слове́съ,  ꙳ и҆ пꙋчи́ны разꙋмѣ́нїй. 
Трⷪ҇цы и҆збра́нїе, ꙳ нетлѣ́ннагѡ же ѕлачника̀  цвѣ́ти мѷрово́ннїи, ꙳ и҆ ѕѣлѡ̀ кра́снѣйшїи, ꙳  мы́сленнагѡ же ꙗ҆́кѡ сꙋ́ще со́лнца лꙋчы̀, ꙳ и҆  просвѣща́ющыѧ зе́млю, ꙳ свои́ми (с. 621) бжⷭ҇твенными  ѡ҆сїѧ̑нїи: ꙳ да восхва́лимъ і҆ѡа́нна вели́каго, ꙳ съ  бжⷭ҇твеннымъ бг҃осло́вомъ григо́рїемъ, ꙳ и҆ высокоꙋ́мнаго  васі́лїа. 
Сла́ва, гла́съ ѕ҃: 
Человѣ́цы бж҃їи, и҆ вѣ́рнїи рабѝ, слꙋжи́телїе  гдⷭ҇ни, мꙋ́жїе жела́нїй, сосꙋ́ди и҆збра́ннїи, столпѝ и҆  оу҆тверждє́нїѧ цр҃кве, црⷭ҇твїѧ наслѣ̑дницы, не  премолчи́те є҆́же вопи́ти ѡ҆ на́съ ко гдⷭ҇ꙋ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Бл҃года́ть превозмо́же, вѣ́ра преꙋкрѣпи́сѧ,  и҆спо́лнишасѧ всѧ̑ ра́зꙋма бж҃їѧ, а҆пⷭ҇лѡвъ и҆ оу҆чи́телей  ра́ди, и҆ спасе́нїемъ ѡ҆богати́хомсѧ. 
Сті́хъ: Восхва́лѧтсѧ преподо́бнїи во сла́вѣ, и҆  возра́дꙋютсѧ на ло́жахъ свои́хъ. 
Нбⷭ҇ныхъ та́инствъ, и҆ человѣ́ческихъ оу҆че́нїй,  благода́тей стече́нїе всеразли́чныхъ, со и҆справле́ньми,  побѣжда́ющими всѧ́ко є҆реті́ческое сло́во, трѝ ст҃ы̑ѧ  твоѧ̑ оу҆диви́лъ є҆сѝ, гдⷭ҇и. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  преподо́бнїи твоѝ возра́дꙋютсѧ. 
Васі́лїй, бжⷭ҇твенный оу҆́мъ, григо́рїй,  бжⷭ҇твенный гла́съ, і҆ѡа́ннъ, всекра́сный свѣти́льникъ,  трїѐ высоча́йшїи оу҆гѡ́дницы трⷪ҇цы, и҆ слꙋжи́телїе, да  просла́вѧтсѧ. 
Сла́ва, гла́съ ѕ҃: 
До́брїи рабѝ блазі́и и҆ вѣ́рнїи, блазі́и  дѣ́лателїе вїногра́да хрⷭ҇то́ва, и҆́же и҆ тѧготꙋ̀ дневнꙋ́ю  поне́сшїи, и҆ да́нный ва́мъ тала́нтъ возрасти́вшїи, и҆ по  ва́съ прише́дшымъ незави́дѣвшїи: тѣ́мже и҆ врата̀ ва́мъ  нбⷭ҇наѧ ѿверзо́шасѧ. вше́дше оу҆́бѡ въ ра́дость влⷣки  хрⷭ҇та̀, моли́те ѡ҆ на́съ, ст҃і́и оу҆чи́телїе. 
И҆ ны́нѣ, бг҃оро́диченъ: Никто́же притека́ѧй къ  тебѣ̀: (с. 622) 
Тропа́рь, гла́съ д҃: 
Ꙗ҆́кѡ а҆пⷭ҇лѡвъ є҆динонра́внїи, и҆ вселе́нныѧ  оу҆чи́телїе, влⷣкꙋ всѣ́хъ моли́те, ми́ръ вселе́ннѣй  дарова́ти, и҆ дꙋша́мъ на́шымъ ве́лїю ми́лость. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На вели́цѣй вече́рни, Бл҃же́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ д҃: Поⷣ:  Ꙗ҆́кѡ до́блѧ: 
Благода́ти ѻ҆рга́ны, ꙳ гꙋ́сли дꙋ́ха, ꙳  благознамени̑тыѧ трꙋбы̑ проповѣ́данїѧ, ꙳ стра̑шныѧ и҆  достослы̑шанныѧ, ꙳ съ высоты̀ шꙋмѧ́щыѧ гро́мы, ꙳ и҆ сла́вꙋ  бж҃їю сказꙋ́ющыѧ концє́мъ, ꙳ трѝ проповѣ́дники вели̑кїѧ  трⷪ҇цы, ꙳ і҆ѡа́нна и҆ васі́лїа ꙳ досто́йнѡ съ григо́рїемъ  просла́вимъ. 
Трⷪ҇цы побѡ́рницы, ꙳ благоче́стїѧ забра̑ла, ꙳ и҆̀же  по двана́десѧтихъ трїѐ а҆пⷭ҇ли, ꙳ и҆зъ є҆де́ма точа́щыѧ  во́дꙋ живꙋ́щꙋю рѣ́ки, ꙳ и҆ лицѐ землѝ живото́чными  напаѧ́ющыѧ ꙳ бжⷭ҇твенными стрꙋѧ́ми, ꙳ вели̑кїѧ стїхі̑и, ꙳  вѣ́рꙋ ꙗ҆́коже тва́рь соста́вльшыѧ, ꙳ достодо́лжнѡ да  почтꙋ́тсѧ. 
Не сꙋ́ть рѣ̑чи, глаго́летъ, ꙳ нижѐ словеса̀  глаго́лєма, ꙳ и҆́хже не слы́шатсѧ гла́си и҆́хъ: ꙳ во всю̀  зе́млю бо и҆ мо́ре ꙳ вѣща́нїе протечѐ ꙳ бжⷭ҇твенныхъ и҆  мꙋ́дрыхъ оу҆чи́телей, тва́ри. ꙳ ѿѻнꙋ́дꙋже  и҆зрѧ́днѣйшыѧ, ꙳ тѣ́хъ бжⷭ҇твенными зако́ны содержа́тсѧ и҆  собира́ютсѧ ꙳ во є҆ди́но правосла́вїе концы̀. 
Ѻ҆рга́ны дх҃а ст҃а́гѡ, ꙳ и҆́стинныѧ трꙋбы̑, ꙳  ри́торы сло́ва, ꙳ восхва́лимъ пѣ́сненными гла́сы, ꙳  догма́тѡмъ и҆́хъ возслѣ́дꙋющїи, ꙳ молѧ́щесѧ и҆̀мъ ꙗ҆́кѡ  дерзнове́нїе и҆мꙋ́щымъ ко гдⷭ҇ꙋ, ꙳ дарова́ти ми́ръ крѣ́пкїй  оу҆́бѡ ꙳ при́снѡ вселе́ннѣй, ꙳ на́мъ же всѣ̑мъ проще́нїе. 
И҆́ны стїхи̑ры, гла́съ в҃. Подо́бенъ: Кі́ими: 
Кі́ими похва́льными вѣнцы̀ вѣнча́емъ оу҆чи́тели,  (с. 623) раздѣлє́нныѧ тѣлесы̀ и҆ совокꙋ́плєнныѧ дх҃омъ,  бг҃онѡ́сныѧ предста́тели трⷪ҇цы є҆диночи́сленныѧ, и҆  слꙋжи́тели, свѣти̑ла. вселе́ннꙋю просвѣща̑ющаѧ, цр҃кѡ́вныѧ  столпы̀, ꙗ҆̀же вѣнцы̀ сла́вы, ꙗ҆́кѡ побѣди́вшыѧ,  вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лїю ми́лость; 
Кі́ими пѣ́сненными добро́тами вѣнча́емъ  бг҃онѡ́сныѧ нбⷭ҇ныѧ таи́нники и҆ проповѣ́дники,  правосла́вїѧ сꙋ́щыѧ ѕѣлѡ̀ и҆зрѧ́днѣйшыѧ бг҃осло́вы:  вели́каго свѧщенноѧвле́ннаго васі́лїа, бжⷭ҇твеннаго и҆  бг҃оглаго́ливаго григо́рїа, и҆ і҆ѡа́нна, ѕѣлѡ̀ злата́го  ѧ҆зы́комъ, ꙗ҆̀же просла́ви трⷪ҇ца досто́йнѡ гдⷭ҇ь, и҆мѣ́ѧй  ве́лїю ми́лость; 
Кі́ими похва́льными глаго́лы похва́лимъ свѧти́тели,  равноапо́стольныѧ благода́тїю и҆ є҆диночє́стныѧ  дарова́ньми, нече́стїѧ разори́тели, спаси́тели и҆  наста́вники сло́вомъ и҆ дѣ́ломъ, па́стыри хрⷭ҇топодѡ́бныѧ  вѣ́рою, земны̑ѧ а҆́гг҃лы, нбⷭ҇ныѧ человѣ́ки, ꙗ҆̀же  почествова̀ хрⷭ҇то́съ сла́вы гдⷭ҇ь, и҆мѣ́ѧй ве́лїю  ми́лость; 
Кі́ими похва́льными вѣнцы̀ вѣнча́емъ златосло́ва,  вкꙋ́пѣ съ васі́лїемъ григо́рїа, честна̑ѧ прїѧ́тєлища дх҃а,  твє́рдыѧ вѣ́ры побо́рники, столпы̀ церкѡ́вныѧ, вѣ́рныхъ  оу҆твержде́нїе, всѣ́хъ согрѣша́ющихъ оу҆тѣше́нїе,  и҆сто́чники точа́щыѧ во́дꙋ, ѿ неѧ́же почерпа́юще  оу҆слажда́емсѧ дꙋша́ми просѧ́ще проще́нїѧ прегрѣше́нїй, и҆  ве́лїѧ ми́лости; 
Сла́ва, гла́съ ѕ҃: 
Та̑йныѧ дне́сь дꙋ́ха трꙋбы̑, бг҃онѡ́сныѧ ѻ҆ц҃ы̀ да  восхва́лимъ, воспѣ́вшыѧ посредѣ̀ це́ркве пѣ́снь сли́чнꙋю  бг҃осло́вїѧ, трⷪ҇цꙋ є҆ди́нꙋ непремѣ́ннꙋю, сꙋщество́ же и҆  бжⷭ҇тво̀, низложи́тели а҆́рїєвы, и҆ правосла́вныхъ  побо́рники, молѧ́щыѧсѧ всегда̀ гдⷭ҇ꙋ, поми́ловатисѧ дꙋша́мъ  на́шымъ. 
И҆ ны́нѣ, Бг҃оро́диченъ: Кто̀ тебє̀ не  оу҆блажи́тъ: (с. 624) 
Вхо́дъ. Прокі́менъ днѐ. И҆ чтє́нїѧ. 
Втора́гѡ зако́на чте́нїе. 
[Глава̀ а҃] Во дне́хъ ѻ҆́нѣхъ, речѐ мѡѷсе́й  къ сынѡ́мъ і҆и҃лєвымъ: ви́дите, преда́хъ предъ лице́мъ  ва́шимъ зе́млю, вше́дше наслѣ́дꙋйте ю҆̀, є҆́юже клѧ́тсѧ  гдⷭ҇ь ѻ҆тцє́мъ ва́шымъ, а҆враа́мꙋ, и҆ і҆саа́кꙋ, и҆  і҆а́кѡвꙋ да́ти и҆̀мъ, и҆ сѣ́мени и҆́хъ по ни́хъ. И҆ реко́хъ  къ ва́мъ во вре́мѧ ѻ҆́но, глаго́лѧ: не возмогꙋ̀ є҆ди́нъ  води́ти ва́съ. Гдⷭ҇ь бг҃ъ ва́шъ оу҆мно́жилъ вы̀ є҆́сть, и҆  сѐ є҆стѐ дне́сь ꙗ҆́кѡ ѕвѣ́зды нбⷭ҇ныѧ мно́жествомъ.  Гдⷭ҇ь бг҃ъ ѻ҆тє́цъ на́шихъ да приложи́тъ ва́мъ, ꙗ҆́кѡ да  бꙋ́дете ты́сѧщами сꙋгꙋ́бѡ, и҆ да благослови́тъ ва́съ,  ꙗ҆́коже глаго́ла ва́мъ. И҆ взѧ́хъ ѿ ва́съ мꙋ́жи мꙋ̑дры и҆  хꙋдѡ́жны, и҆ смы́слєнны, и҆ поста́вихъ и҆̀хъ владѣ́ти надъ  ва́ми, тысѧщенача́льники, и҆ стонача́льники, и҆  пѧтьдесѧтонача́льники, и҆ десѧтонача́льники, и҆  письмоводи́тели сꙋдїѧ́мъ ва́шымъ, и҆ заповѣ́дахъ сꙋдїѧ́мъ  ва́шымъ во вре́мѧ ѻ҆́но, глаго́лѧ: разслꙋ́шайте посредѣ̀  бра́тїй ва́шихъ, и҆ сꙋди́те пра́веднѡ, посредѣ̀ мꙋ́жа, и҆  посредѣ̀ бра́та є҆гѡ̀, и҆ посредѣ̀ прише́льца є҆гѡ̀. Да  не позна́ете лица̀ въ сꙋдѣ̀, ма́ломꙋ и҆ вели́комꙋ сꙋ́диши,  и҆ не оу҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃їй  є҆́сть. 
Втора́гѡ зако́на чте́нїе. 
[Глава̀ і҃] Во дне́хъ ѻ҆́нѣхъ, речѐ мѡѷсе́й къ  сынѡ́мъ і҆и҃лєвымъ: сѐ гдⷭ҇а бг҃а твоегѡ̀ не́бо, и҆ не́бо  небесѐ, землѧ̀ и҆ всѧ̑ є҆ли̑ка сꙋ́ть на не́й. Ѻ҆ба́че  ѻ҆тцы̀ ва́ши произво́ли гдⷭ҇ь люби́ти и҆̀хъ: и҆ и҆збра̀  сѣ́мѧ и҆́хъ по ни́хъ, ва́съ па́че всѣ́хъ ꙗ҆зы̑къ, въ  де́нь се́й. И҆ ѡ҆брѣ́жите жестосе́рдїе ва́ше, и҆ вы̑ѧ ва́шѧ  не ѡ҆жесточи́те ктомꙋ̀. И҆́бо гдⷭ҇ь бг҃ъ ва́шъ, се́й бг҃ъ  богѡ́въ, и҆ гдⷭ҇ь господе́й: бг҃ъ вели́кїй, и҆ крѣ́пкїй, и҆  стра́шный, и҆́же не диви́тсѧ лицꙋ̀, нижѐ взе́млетъ да́ръ.  Творѧ́й сꙋ́дъ прише́льцꙋ, и҆ си́рꙋ, и҆ вдови́цѣ, и҆ лю́битъ  (с. 625) прише́льца, да́ти є҆мꙋ̀ хлѣ́бъ и҆ ри́зꙋ. И҆  возлюби́те прише́льца, прише́льцы бо бѣ́сте въ землѝ  є҆гѵ́петстѣй. Гдⷭ҇а бг҃а твоегѡ̀ да оу҆бои́шисѧ, и҆ томꙋ̀  є҆ди́номꙋ послꙋ́жиши, и҆ къ немꙋ̀ прилѣпи́шисѧ, и҆  и҆́менемъ є҆гѡ̀ клене́шисѧ. То́й хвала̀ твоѧ̀, и҆ то́й бг҃ъ  тво́й, и҆́же сотвори́лъ тѝ є҆́сть вели̑каѧ и҆ сла̑внаѧ  сїѧ̑, ꙗ҆̀же ви́дѣстѣ ѻ҆́чи твоѝ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́ши въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: И҆ є҆́же ѿ на́съ ше́ствїе сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено: И҆ въ ма́лѣ нака́зани бы́вше, вели́кими  благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ: и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀. Ꙗ҆́кѡ благода́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ в҃. Ні́ла ѯанѳопꙋ́ла. 
Прїиди́те, нбⷭ҇ныѧ трⷪ҇цы слꙋжи́телїе, земнꙋ́ю  тро́ицꙋ ст҃ы́хъ і҆ера́рхѡвъ да восхва́лимъ, васі́лїа,  ца́рствїѧ тезоиме́ннаго, григо́рїа бг҃осло́вїи  наимено́внаго, і҆ѡа́нна вои́стиннꙋ благодатноимено́внаго,  глꙋбины̑ мꙋ́дрости дх҃а и҆спыта́вшихъ: стрꙋи̑ ѻ҆кеа́нѡвы,  и҆сто́чники приснотекꙋ́щыѧ, во́дꙋ жи́вꙋ ска́чꙋщꙋю,  проза̑рныѧ би́серы, земна̑ѧ свѣти̑ла, церкѡ́внаѧ корми̑ла,  свѣтлоплодови̑таѧ древеса̀, строи́тели благода́ти, хрⷭ҇та̀  моегѡ̀ оу҆ста̀, и҆ (с. 626) трⷪ҇цы побѡ́рницы, ѿ неѧ̀  несре́дственнѡ ѡ҆сїѧва́ємыѧ, и҆ молѧ́щыѧсѧ непреста́ннѡ ѡ҆  дꙋша́хъ на́шихъ. 
Возжжє́ннаѧ оу҆́глїѧ ѿ нестерпи́магѡ ѻ҆гнѧ̀,  и҆̀же тѣ́ми просвѣти́вшесѧ: вѣ́рнѡ да восхва́лимъ: ті́и  бо є҆́же къ немꙋ̀ соедине́нїемъ разже́гшесѧ, свѣти̑льницы  мі́ра бы́ша, живо́тнаѧ ни́щымъ показа́вшесѧ си́ла: ѻ҆ц҃а̀,  и҆ сн҃а, и҆ ст҃а́гѡ дх҃а благоче́стнѡ ꙗ҆́вѣ проповѣ́даша.  И҆̀мже и҆ мы̀ да прирце́мъ: ра́дꙋйсѧ, трⷪ҇цы тро́ице  бг҃омꙋ́драѧ. 
Гла́съ ѕ҃: 
Трⷪ҇це ст҃а́ѧ и҆ покланѧ́емаѧ, сла́ва мꙋ́дромꙋ  промышле́нїю твоемꙋ̀, ꙗ҆́кѡ трѝ вели̑кїѧ свѣти́льники  человѣ́кѡмъ ѿ человѣ̑къ дарова́ла є҆сѝ, свѣ́томъ  просвѣща́ющыѧ твоегѡ̀ позна́нїѧ, и҆ заре́ю ѡ҆сїѧва́ющыѧ  спаси́тельныхъ твои́хъ и҆ честны́хъ хотѣ́нїй. и҆́миже  вселе́ннаѧ свѣ́томъ ра́зꙋма ѡ҆богаща́ющисѧ, твое́ю сла́вою  ѡ҆сїѧва́ема є҆́сть, и҆ къ блаже́нномꙋ твоемꙋ̀ црⷭ҇твїю  тщи́тсѧ. тѣ́хъ на́съ бж҃е́ственныхъ послꙋ́шати  оу҆вѣща́ющи оу҆че́нїй, и҆ сама̀, трⷪ҇це ст҃а́ѧ, мл҃твъ  тѣ́хъ, ꙗ҆̀же ѡ҆ на́съ оу҆слы́ши, ꙗ҆́кѡ бг҃ъ всеще́дрый,  и҆ дꙋ́шы на́шѧ спасѝ, чл҃вѣколю́бче. 
Сла́ва, гла́съ ѕ҃: 
Ст҃и́тели хрⷭ҇тѡ́вы, и҆ ѻ҆ц҃є́въ сла́вꙋ, столпы̀  вѣ́ры, и҆ вѣ́рныхъ оу҆чи́тели и҆ храни́тели, соше́дшесѧ,  ѽ празднолю́бцы, пѣ́сненными похвала́ми воспои́мъ,  глаго́люще: ра́дꙋйсѧ, цр҃ко́вное свѣти́ло, васі́лїе  премꙋ́дре, и҆ сто́лпе непревра́тный: ра́дꙋйсѧ, оу҆́ме  нбⷭ҇ный, а҆рхїере́ю превелича́йшїи, бг҃осло́ве григо́рїе:  ра́дꙋйсѧ, ѽ златосло́ве, всезлаты́й і҆ѡа́нне, покаѧ́нїѧ  ꙗ҆́сный проповѣ́дниче, но, ѽ ѻ҆ц҃ы̀ требога́тїи! не  преста́йте при́снѡ моли́тисѧ хрⷭ҇тꙋ̀, ѡ҆ вѣ́рою и҆ любо́вїю  соверша́ющихъ ва́ше всесвѧще́нное и҆ бжⷭ҇твенное торжество̀. 
И҆ ны́нѣ, бг҃оро́диченъ, гла́съ то́йже: 
Дѣ́вственнꙋю добро́тꙋ, и҆ оу҆́мное весе́лїе,  є҆ди́нꙋ бцⷣꙋ, (с. 627) и҆ вѣ́рныхъ тве́рдꙋю ѡ҆гра́дꙋ,  соше́дшесѧ, ѽ празднолю́бцы, пѣ́сненными похвала́ми  воспои́мъ, глаго́люще: ра́дꙋйсѧ, мт҃и дв҃о чⷭ҇таѧ,  свѣти́льниче свѣтоза́рный, и҆ две́рь нбⷭ҇наѧ: ра́дꙋйсѧ,  ски́нїе сщ҃е́нїѧ, бг҃а вмѣ́щшаѧ во оу҆тро́бѣ твое́й,  всечⷭ҇таѧ: ра́дꙋйсѧ, всѣ́хъ нбⷭ҇ныхъ чинѡ́въ превы́шшаѧ  безъ разсꙋжде́нїѧ. Тѣ́мже, мт҃и безмꙋ́жнаѧ, влⷣчце, не  преста́й хранѧ́щи рабы̑ твоѧ̑, вѣ́рою и҆ любо́вїю  воспѣва́ющыѧ тѧ̀ при́снѡ, и҆ ржⷭ҇твꙋ̀ твоемꙋ̀  покланѧ́ющыѧсѧ безсѣ́менномꙋ. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи мч҃ницы: 
Таи́нники дх҃о́вныѧ вкꙋ́пѣ, ꙳ словє́сныѧ трꙋбы̑  бж҃їѧ, ꙳ бж҃е́ствєннаѧ зерца̑ла ꙳ восхва́лимъ дне́сь  досто́йнѡ, ꙳ вели́каго васі́лїа, ꙳ бжⷭ҇твеннаго и҆  ѻ҆гнедохнове́ннаго григо́рїа, ꙳ точа́щаго златострꙋ̑йнаѧ  оу҆чє́нїѧ на́мъ ꙳ і҆ѡа́нна, и҆́стиннѡ златоꙋ́стаго. 
Сті́хъ: Восхва́лѧтсѧ преподо́бнїи во сла́вѣ, и҆  возра́дꙋютсѧ на ло́жахъ свои́хъ. 
Степе́нь вѣ́ры, ꙳ оу҆́мъ бж҃е́ственный и҆ бо́дрый,  ꙳ рѣка̀ златострꙋ́йнаѧ всесвѣтлѣ́йшїи и҆ честні́и  свѣти̑льницы, ꙳ трⷪ҇цы побѡ́рницы, ꙳ прїѧ́тєлища  бл҃года́тей дх҃а, ꙳ столпѝ непоколе́бленнїи, ꙳ цр҃кве  оу҆тверждє́нїѧ, ꙳ досто́йнѡ пѣ́сньми да восхва́лимъ. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  преподо́бнїи твоѝ возра́дꙋютсѧ. 
Дх҃а ѻ҆рга́ны, ꙳ гро́ма бж҃е́ственнагѡ трꙋбы̑, ꙳  мѡ́лнїи проповѣ́данїѧ, ꙳ свѣ́щницы всесвѣ́тлїи, ꙳ златі́и  и҆ свѣтоно́снїи ѡ҆ бз҃ѣ, ꙳ треблаже́нне васі́лїе, ꙳  григо́рїе всемꙋ́дре, ꙳ всезла́те и҆ всече́стне і҆ѡа́нне, ꙳  чествꙋ́ющыѧ ва́съ спастѝ хрⷭ҇та̀ моли́те. 
Сла́ва, гла́съ в҃: 
Дне́сь дꙋ́шы земноро́дныхъ возно́сѧтсѧ ѿ земны́хъ,  дне́сь небє́сныѧ быва́ютъ въ па́мѧти ст҃ы́хъ: и҆́бо врата̀  (с. 628) нбⷭ҇наѧ взе́млютсѧ, и҆ на́мъ влⷣчнѧѧ сказꙋ́єма  быва́ютъ, сло́ва словеса̀ проповѣ́даютъ, и҆ ѧ҆зы́ки чꙋдеса̀  пою́тъ. мы́ же ко сп҃сꙋ возопїе́мъ: сла́ва тебѣ̀, хрⷭ҇тѐ  бж҃е, вѣ̑рнымъ бо ми́ръ тѣ́ми бы́сть. 
И҆ ны́нѣ, пра́здника: 
Дне́сь хрⷭ҇то́съ во свѧти́лище прино́ситсѧ, ꙗ҆́кѡ  младе́нецъ: дне́сь подъ зако́номъ быва́етъ, и҆́же мѡѷсе́ю  зако́нъ да́вый: а҆́гг҃льскаѧ оу҆диви́шасѧ вѡ́инства, на  рꙋкꙋ̀ ста́рчєскꙋ держи́мꙋ, и҆́же всѧ́чєскаѧ содержа́щаго  зрѧ́ще. сѷмеѡ́нъ говѣ́нїѧ и҆спо́лненъ бы́въ, и҆ ра́достнѣ  вопїѧ́ше: ны́нѣ ѿпꙋсти́ мѧ, сп҃се, ѿ привре́меннагѡ  живота̀ къ нестарѣ́ющемꙋсѧ поко́ю: ви́дѣхъ бо тѧ̀, и҆  возвесели́хсѧ. 
На благослове́нїи хлѣ́бѡвъ тропа́рь, гла́съ д҃.  Ꙗ҆́кѡ а҆пⷭ҇лѡвъ є҆динонра́внїи: Два́жды. Пи́санъ на  ма́лѣй вече́рни. и҆ Бцⷣе дв҃о, ра́дꙋйсѧ,  є҆ди́ножды. 
Возслѣ́дованїе сщ҃енномꙋ́ченика і҆пполѵ́та пое́тсѧ на  повече́рїи. 
Канѡ́нъ, і҆ѡа́нна мона́ха. 
Гла́съ д҃. Пѣ́снь а҃. І҆рмо́съ: 
Колесни̑цы фараѡ́нѡвы, и҆ си́лꙋ є҆гѡ̀ вве́рже въ  мо́ре крѣ́пкїй во бранѣ́хъ: воспое́мъ пѣ́снь но́вꙋ,  ꙗ҆́кѡ просла́висѧ. 
Грѧди́те, мꙋ́ченическими воспое́мъ пѣ́сньми  свѧщенномꙋ́ченика, бг҃оза́рною зрѧ́ще благода́тїю свѣ́тлѡ  просїѧ́вша, хрⷭ҇та̀ сла́вѧще всегда̀. 
Ты̀ за ста́до слове́сное, ѿ хрⷭ҇та̀ врꙋче́нное,  сего̀ (с. 629) подража́ѧ, въ бѣдѣ̀ сꙋ́щыѧ, и҆зрѧ́днѣ,  ѻ҆́ч҃е, дꙋ́шꙋ положи́лъ є҆сѝ, и҆ сꙋгꙋ́бымъ вѣнце́мъ  оу҆краси́лсѧ є҆сѝ. 
Сщ҃е́ннымъ ѿ повелѣ́нїѧ бж҃їѧ, ра́дованїѧ  пома́завсѧ є҆ле́емъ мꙋ́ченическимъ, і҆пполѵ́те,  назна́меналсѧ є҆сѝ кро́вїю. 
Бг҃оро́диченъ: 
Неѡпа́льнꙋ мѡѷсе́й въ горѣ̀ сїна́йстѣй кꙋпинꙋ̀  зрѧ́ше тѧ̀, прописа́вшꙋю, дв҃о, заре́ю неѡпа́льшꙋсѧ  бжⷭ҇твеннагѡ ѻ҆гнѧ̀, и҆́бо бг҃а родила̀ є҆сѝ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
А҆́гнцы словє́сныѧ оу҆па́слъ є҆сѝ, и҆ ꙗ҆́коже  а҆́гнѧ ѻ҆ве́цъ предпоже́рлсѧ є҆сѝ, всѣ́хъ первопа́стырѧ  и҆ бж҃їѧ а҆́гнца подража́ѧ. 
Млеко́мъ слове́снымъ, і҆пполѵ́те, пасѡ́мыѧ  бг҃одохнове́ннѡ напои́лъ є҆сѝ: хрⷭ҇то́ва же  свидѣ́тельства ра́дꙋѧсѧ и҆спи́лъ є҆сѝ ча́шꙋ. 
Собо́ры страда́льцєвъ водѧ́й, за благоче́стїе  прїѧ́лъ є҆сѝ мꙋче́нїе, є҆ди́наго сла́вѧ бг҃а ѻ҆ц҃а̀ съ  сн҃омъ и҆ бж҃е́ственнымъ дх҃омъ. 
Бг҃оро́диченъ: 
Ра́дꙋйсѧ, мт҃и неискꙋсобра́чнаѧ, ꙗ҆́же бг҃а сло́ва  во оу҆тро́бѣ твое́й вмѣсти́вшаѧ, и҆ ро́ждшаѧ  воплоще́ннаго, ꙗ҆́кѡ бг҃а кꙋ́пнѡ и҆ чл҃вѣ́ка. 
Пѣ́снь д҃. І҆рмо́съ: 
Твоегѡ̀ на землѝ ꙗ҆вле́нїѧ, хрⷭ҇тѐ бж҃е,  проповѣ́даѧ прⷪ҇ро́къ прише́ствїе, съ весе́лїемъ вопїѧ́ше:  сла́ва си́лѣ твое́й, гдⷭ҇и. 
Добродѣ́телей твои́хъ, ꙗ҆́кѡ многоплете́ннаѧ  бжⷭ҇твеннаѧ плени́ца: ꙗ҆́кѡ па́стырь бо свидѣ́тель,  і҆пполѵ́те, ѿ бг҃а почествова́лсѧ є҆сѝ, ѕѣлѡ̀ ѡ҆ не́мъ  веселѧ́сѧ. 
Приноше́нїе а҆́велево превозше́лъ є҆сѝ,  словє́сныѧ бо а҆́гнцы приве́лъ є҆сѝ бг҃ꙋ, и҆ твое́ю  кро́вїю ра́дꙋѧсѧ влⷣцѣ предста́лъ є҆сѝ. 
Є҆реті́чествꙋющихъ пакиглаго́льное ѕломы́слїе  дх҃омъ (с. 630) побѣди́въ, блаже́нне, свѧщенномꙋ́ченикъ  и҆зрѧ́денъ любо́вїю влⷣки бы́лъ є҆сѝ. 
Бг҃оро́диченъ: 
Ꙗ҆́кѡ ви́дѣша а҆́гг҃ли, дв҃о чⷭ҇таѧ, ѿ  оу҆тро́бы твоеѧ̀ произше́дшаго сн҃а бж҃їѧ, съ весе́лїемъ  глаго́лахꙋ: сла́ва рождествꙋ̀ твоемꙋ̀, влⷣчце. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й ѡ҆браща́ѧй и҆з̾ мра́чна невѣ́дѣнїѧ вѣ́рою  воспѣва́ющыѧ тѧ̀. 
Ты̀ мꙋ́ченикъ и҆́стиненъ свѧще́нникѡмъ бы́лъ є҆сѝ,  и҆ мꙋ́ченикѡмъ ст҃и́тель, и҆ сꙋгꙋ́быми блиста́еши  дарова́ньми, і҆пполѵ́те. 
Ка́менїе оу҆́бѡ златоза́рное, и҆ лѣ́потное,  і҆пполѵ́те, заре́ю же твоегѡ̀ сщ҃еннонача́льства  оу҆краси́сѧ твоѐ страда́нїе. 
Ба̑сни є҆́ллинскїѧ благоче́стнѡ ты̀ и҆з̾ѡбличи́лъ  є҆сѝ, ѽ и҆зрѧ́дне въ мꙋ́ченицѣхъ! и҆ пребеззако́ннꙋю  ле́сть є҆вре́євъ бжⷭ҇твенною благода́тїю. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ,  тѧ̀ оу҆пова́нїе и҆ наде́ждꙋ на́шегѡ спасе́нїѧ,  бг҃оневѣ́сто, стѧжа́хомъ. 
Пѣ́снь ѕ҃. І҆рмо́съ: 
Пожрꙋ́ ти гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Поже́рлъ є҆сѝ сп҃сꙋ же́ртвꙋ хвале́нїѧ въ це́ркви  преподо́бныхъ, ꙗ҆́кѡ бг҃ꙋ хода́тай же и҆ человѣ́кѡмъ, и҆  оу҆се́рднѡ дꙋ́шꙋ твою̀ приве́лъ є҆сѝ кро́вїю. 
Прїѧ́лъ є҆сѝ дарова́нїй мно́жество дх҃омъ,  сщ҃енномꙋ́чениче, ѿ бг҃а, во ѿверзе́нїи бжⷭ҇твенныхъ  оу҆сте́нъ твои́хъ, и҆ приво́диши благода́рнѡ тебѐ  оу҆мерщвлѧ́ѧ. 
Ꙗ҆́кѡ бжⷭ҇твенно страда́льцєвъ твои́хъ, хрⷭ҇тѐ,  собра́нїе, ѡ҆ наде́жди лежа́щихъ, ꙗ҆́кѡ настоѧ́щими оу҆жѐ  пита́ющесѧ, и҆ сладча́е жи́зни вмѣнѧ́ющымъ сме́рть. (с.  631) 
Бг҃оро́диченъ: 
Ѽ чꙋ́до, всѣ́хъ чꙋде́съ новѣ́йшее! ꙗ҆́кѡ дв҃а во  оу҆тро́бѣ всѧ́чєскаѧ содержа́щаго неискꙋсомꙋ́жнѡ  заче́нши, не тѣсновмѣстѝ. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Свѣти́льникъ присносїѧ́ненъ ꙗ҆ви́лсѧ є҆сѝ мі́рꙋ,  просвѣща́ѧ мо́лнїѧми бжⷭ҇твенныхъ твои́хъ слове́съ  вѣ́рныхъ промышлє́нїѧ, ст҃и́телю і҆пполѵ́те. тѣ́мже всѝ  свѧще́ннꙋю твою̀ и҆ бжⷭ҇твеннꙋю па́мѧть дне́сь ра́достнѡ  соверша́емъ, и҆ вѣ́рнѡ почита́емъ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше,  препѣ́тый гдⷭ҇и, бж҃е ѻ҆тє́цъ на́шихъ, благослове́нъ  є҆сѝ. 
Мꙋ́ченическими свѣ́тлостьми и҆ свѧще́нническими,  просвѣща́еши, свѧщенномꙋ́чениче ꙗ҆вле́нне, вопїю́щыѧ  хрⷭ҇тꙋ̀ въ па́мѧти твое́й: препѣ́тый гдⷭ҇и, бж҃е ѻ҆тє́цъ  на́шихъ, благослове́нъ є҆сѝ. 
Предвѣ́дѧщаго и҆здале́че страда́нїе свѧще́ннѣйшее,  ѻ҆́ч҃е, мꙋчє́нїѧ зрѧ̀, предстоѧ̑ща тебѣ̀, ра́дꙋѧсѧ  взыва́лъ є҆сѝ: препѣ́тый гдⷭ҇и, бж҃е ѻ҆тє́цъ на́шихъ,  благослове́нъ є҆сѝ. 
Ра̑ны претерпѣ́въ ѿ разжже́нныѧ любвѐ мꙋче́нїѧ,  терпѣли́внѡ со дерзнове́нїемъ вопїѧ́ше і҆пполѵ́тъ:  препѣ́тый гдⷭ҇и, бж҃е ѻ҆тє́цъ на́шихъ, благослове́нъ  є҆сѝ. 
Бг҃оро́диченъ: 
Безсѣ́меннѡ во оу҆тро́бѣ, и҆ преесте́ственнѡ  прїе́мшꙋю непремѣ́ннаго бг҃а, за милосе́рдїе къ  человѣ́кѡмъ прише́дша: препѣ́тый гдⷭ҇и, бж҃е ѻ҆тє́цъ  на́шихъ благослове́нъ є҆сѝ. 
Пѣ́снь и҃. І҆рмо́съ: 
Во ѻ҆́бразѣ а҆́гг҃ла ꙗ҆́вльшагосѧ въ пещѝ  ѻ҆́гненнѣй пѣсносло́вцємъ, хрⷭ҇та̀ бг҃а по́йте,  ѻ҆́троцы, свѧще́нницы, благослови́те, лю́дїе, превозноси́те  во всѧ̑ вѣ́ки. 
Ꙗ҆́кѡ мѧгка̀ и҆ тꙋчна̀ же́ртва, до́брый бо па́стырь  (с. 632) ꙗ҆́кѡ ѻ҆вча̀ приво́дитсѧ хрⷭ҇тꙋ̀, взыва́ѧ:  свѧще́нницы, благослови́те, лю́дїе, превозноси́те во всѧ̑  вѣ́ки. 
Мꙋ́ченическимъ вѣнце́мъ блиста́ѧ, цр҃кви твое́й,  хрⷭ҇тѐ, і҆ера́рхъ возсїѧ̀, по́йте, ѻ҆́троцы, ра́дꙋѧсѧ  взыва́ѧ: лю́дїе, превозноси́те во всѧ̑ вѣ́ки. 
По преще́ннѣмъ ѿвѣ́тѣ сме́ртнѣмъ, хрⷭ҇то́въ  страда́лецъ ра́дꙋѧсѧ і҆пполѵ́тъ вопїѧ́ше: ѻ҆́троцы, хрⷭ҇та̀  благослови́те, лю́дїе, превозноси́те во всѧ̑ вѣ́ки. 
Бг҃оро́диченъ: 
Неизглаго́ланнѡ и҆ безсѣ́меннѡ заче́ншꙋю, и҆  ро́ждшꙋю ра́дость вселе́ннѣй хрⷭ҇та̀ бг҃а, по́йте,  ѻ҆́троцы, свѧще́нницы, благослови́те, и҆ превозноси́те въ  всѧ̑ вѣ́ки. 
Пѣ́снь ѳ҃. І҆рмо́съ: 
Рождество̀ твоѐ нетлѣ́нно ꙗ҆ви́сѧ: бг҃ъ и҆зъ  бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на  землѝ, и҆ съ человѣ́ки поживѐ. тѧ̀, бцⷣе, тѣ́мъ всѝ  велича́емъ. 
Ꙗ҆́кѡ всесла́венъ свѧщенномꙋ́ченикъ, сꙋгꙋ́бою  оу҆ѧсни́лъ є҆сѝ заре́ю хрⷭ҇то́вꙋ цр҃ковь, и҆ весели́ши  сердца́ тѧ пою́щихъ. тѣ́мже тѧ̀ всѝ досто́йнѡ блажи́мъ. 
И҆сто́чникъ и҆сточи́въ оу҆че́нїй, всеблаже́нне,  хрⷭ҇то́вѣ цр҃кви, и҆зъ мꙋ́ченическихъ крове́й пото́ки  рѣ́чнѡ бг҃ꙋ прино́сиши: тѣ́мже тѧ̀ всѝ блажи́мъ,  і҆пполѵ́те. 
Наꙋчи́лъ є҆сѝ є҆ди́номꙋ, бг҃оглаго́ливе, бг҃ꙋ  покланѧ́тисѧ въ трⷪ҇цѣ, зижди́телю всѣ́хъ ви́димыхъ же  тва́рей и҆ неви́димыхъ, мꙋ́ченическимъ же оу҆краси́лсѧ  є҆сѝ вѣнце́мъ. 
Бг҃оро́диченъ: 
Блиста́ѧй тебѣ̀ а҆́гг҃лъ предста̀, и҆ лꙋча́ми  дѣ́вства твоегѡ̀ вельмѝ просвѣти́сѧ, себѐ сама́гѡ ꙗ҆́кѡ  сво́йственныѧ, забы̀ сла́вы, є҆́же ра́дꙋйсѧ, со стра́хомъ  тебѣ̀ вѣща́ше. 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ: 
Свѧще́нства благода́ть, ѻ҆́ч҃е, прїе́мъ, ꙳  бжⷭ҇твенными оу҆чє́нїи просвѣти́лъ є҆сѝ всѧ̑, ꙳  і҆пполѵ́те бг҃омꙋ́дре, ꙳ и҆ (с. 633) свѧще́нными списа́ньми  и҆столкова́лъ є҆сѝ ꙳ прⷪ҇ро́кѡвъ бжⷭ҇твєннаѧ словеса̀,  оу҆ѧснѧ́ѧ на́мъ ꙗ҆̀же ѿтꙋ́дꙋ быва̑ющаѧ. 
И҆сповѣ́данїѧ бжⷭ҇твеннымъ вѣнце́мъ оу҆краша́емь,  ꙳ ка́плѧми твои́хъ крове́й ꙳ свѧще́нства ѻ҆де́ждꙋ  оу҆краси́лъ є҆сѝ, ꙳ ве́сь свѣ́телъ и҆ красе́нъ  предста́лъ є҆сѝ, ꙳ цр҃ю̀ и҆ влⷣцѣ, и҆ творцꙋ̀, ꙳  всеблаже́нне і҆пполѵ́те. 
Ꙗ҆́кѡ дерзнове́нїе, всеблаже́нне, ꙳ ко сп҃сꙋ  хрⷭ҇тꙋ̀ ны́нѣ стѧжа́въ, ꙳ всѧ̑ вѣ́рнѡ тѧ̀ чтꙋ́щыѧ спаса́й  ѿ бѣ́дъ и҆ напа́стей, ꙳ и҆ лю́тыхъ ѡ҆бстоѧ́нїй, и҆ ѿ  страсте́й, и҆ паде́нїй, и҆ нꙋ́ждъ, ꙳ благопрїѧ́тными  моли́твами твои́ми. 
Сла́ва, и҆ ны́нѣ, бг҃оро́диченъ: 
Жезло́мъ твоегѡ̀ застꙋпле́нїѧ, бцⷣе чⷭ҇таѧ, ꙳  ѕвѣ̑рскїѧ стра̑сти ѻ҆каѧ́нныѧ дꙋшѝ моеѧ̀ ѿженѝ, ꙳  ѿсю́дꙋ ми́рнѡ ꙳ къ жи́зни мѧ̀ наставлѧ́ющи, ꙳ и҆ ст҃о́мꙋ  мѧ̀ ста́дꙋ ꙳ и҆збра́нныхъ твои́хъ ѻ҆ве́цъ сопричтѝ. 
На оу҆́трени, на Бг҃ъ гдⷭ҇ь, тропа́рь ст҃ы́хъ  два́жды. Сла́ва, и҆ ны́нѣ, бг҃оро́диченъ. 
По а҃-й каѳі́смѣ сѣда́ленъ, гла́съ є҃. Поⷣ:  Собезнача́льное сло́во: 
Ꙗ҆́кѡ ца́рское оу҆краше́нїе це́ркве, васі́лїа всѝ  восхва́лимъ, догма́тѡвъ сокро́вище неѡскꙋдѣ́емо: си́ми бо  са́мъ наказа̀ на́съ трⷪ҇цꙋ чествова́ти ст҃ꙋ́ю, соедине́нꙋ  оу҆́бѡ сꙋщество́мъ, раздѣле́нꙋ же ѵ҆поста́сьми. 
Сла́ва, гла́съ д҃. Подо́бенъ: Ско́рѡ предварѝ: 
Свѣти̑льницы пресвѣ́тлїи цр҃кве хрⷭ҇то́вы, мі́ръ  просвѣти́сте оу҆че́ньми ва́шими, ѻ҆тцы̀ бг҃омꙋ́дрїи,  и҆зсꙋши́вше є҆́рєси всѣ́хъ ѕлосла́вныхъ, и҆ оу҆гаси́вше  пламенови̑днаѧ хꙋ́льныхъ смꙋщє́нїѧ. тѣ́мже, ꙗ҆́кѡ  свѧти́телїе хрⷭ҇тѡ́вы, моли́тесѧ спасти́сѧ на́мъ. 
И҆ ны́нѣ, бг҃оро́диченъ: 
Дв҃о всепѣ́таѧ, мт҃и хрⷭ҇та̀ бг҃а, мр҃і́е  бг҃оневѣ́сто и҆ неискꙋсобра́чнаѧ, вѣ́рныхъ  предста́тельство, и҆зба́ви ѿ (с. 634) всѧ́кїѧ бѣды̀, и҆  всѧ́кїѧ нꙋ́жды, влⷣчце бцⷣе, вѣ́рою и҆ любо́вїю покро́вꙋ  твоемꙋ̀ прибѣга́ющыѧ, є҆ди́на бг҃оневѣ́стнаѧ. 
По в҃-й каѳі́смѣ сѣда́ленъ, гла́съ г҃. Поⷣ:  Бжⷭ҇твенныѧ вѣ́ры: 
Сто́лпъ бы́лъ є҆сѝ цр҃кве, бога́тство некра́домое  благоче́стїѧ ꙗ҆ви́лсѧ є҆сѝ, бг҃осло́ве григо́рїе, въ  безстра́стїи ѡ҆сїѧ́лъ є҆сѝ житїѐ твоѐ, и҆ трⷪ҇чєскїѧ  и҆з̾ѧсни́лъ є҆сѝ догма́ты, ѻ҆́ч҃е преподо́бне, хрⷭ҇та̀  бг҃а молѝ ѡ҆ спасе́нїи дꙋ́шъ на́шихъ. 
Сла́ва, гла́съ д҃. Подо́бенъ: Оу҆диви́сѧ і҆ѡ́сифъ: 
Во цвѣ́тницѣ писа́нїй, ꙗ҆́коже пче́лы мꙋ̑дрыѧ  прилета́юще вы̀ ѡ҆б̾ѧ́сте до́брѣ, и҆ ѿ цвѣтѡ́въ  и҆зрѧ̑днѣйшаѧ, и҆ ме́дъ всѣ̑мъ вѣ̑рнымъ оу҆че́нїй  ва́шихъ предста́висте вкꙋ́пѣ во всенаслажде́нїе и҆́хъ: и҆  сегѡ̀ ра́ди всѧ́къ наслажда́ѧйсѧ съ весе́лїемъ зове́тъ:  предста́ните па́ки и҆ по сме́рти, и҆̀же ва́съ  восхвалѧ́ющымъ, блаже́ннїи. 
И҆ ны́нѣ, бг҃оро́диченъ: 
Треволнє́нїи страсте́й безсо́вѣстный а҆́зъ  ѡ҆бꙋрева́емь, пречⷭ҇таѧ, призыва́ю тѧ̀ те́плѣ, да не  пре́зриши мѧ̀ ѻ҆каѧ́ннаго поги́бнꙋти, бе́зднꙋ ми́лости  ро́ждшаѧ: ра́звѣ бо тебє̀ и҆ны́ѧ наде́жды не и҆́мамъ, да  не оу҆́бѡ врагѡ́мъ ѡ҆бра́дованїе, и҆ смѣ́хъ надѣ́ѧвсѧ на  тѧ̀ ꙗ҆влю́сѧ: и҆́бо мо́жеши є҆ли́ка и҆ хо́щеши, ꙗ҆́кѡ  мт҃и сꙋ́щи всѣ́хъ бг҃а. 
По полѷеле́и сѣда́ленъ, гла́съ д҃. Подо́бенъ:  Ꙗ҆ви́лсѧ є҆сѝ: 
Премꙋ́дрїи оу҆чи́телїе вселе́нныѧ, и҆̀же бг҃а  просла́вльшїи дѣ́лы и҆ словесы̀ на землѝ, да возвели́чатсѧ  дне́сь, ꙗ҆́кѡ спасе́нїѧ на́мъ сꙋ́ще хода́таи. 
Сла́ва: 
Пра́зднꙋетъ дне́сь цр҃ковь честно́е торжество̀  оу҆чи́телей трїе́хъ: и҆́бо ті́и оу҆тверди́ша цр҃ковь  бжⷭ҇твенными свои́ми догма́ты. 
И҆ ны́нѣ, бг҃оро́диченъ: 
Предста́тельнице неѡбори́маѧ ѡ҆скорблѧ́емыхъ, и҆  те́плое застꙋпле́нїе оу҆пова́ющихъ на тѧ̀, ѿ бѣ́дъ мѧ̀  и҆зба́ви: ты́ бо є҆сѝ всѣ́хъ помо́щница. (с. 635) 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Свѧще́нницы твоѝ ѡ҆блекꙋ́тсѧ въ  пра́вдꙋ, и҆ преподо́бнїи твоѝ возра́дꙋютсѧ. Сті́хъ:  Оу҆ста̀ моѧ̑ возглаго́лютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ. Всѧ́кое дыха́нїе: Є҆ѵⷢ҇лїе  і҆ѡа́нна, зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
И҆злїѧ́сѧ бл҃года́ть во оу҆стна́хъ ва́шихъ,  преподо́бнїи ѻ҆ц҃ы̀, и҆ бы́сте па́стырїе хрⷭ҇то́вы цр҃кве,  оу҆ча́ще словє́сныѧ ѻ҆́вцы, вѣ́ровати въ трⷪ҇цꙋ  є҆диносꙋ́щнꙋю, во є҆ди́номъ бжⷭ҇твѣ̀. 
Канѡ́нъ бцⷣы со і҆рмосо́мъ на ѕ҃, гла́съ в҃. И҆  ст҃ы́хъ два̀ на и҃. 
Канѡ́нъ а҃-й. Творе́нїе і҆ѡа́нна є҆ѵхаі́та. 
Гла́съ а҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Бл҃гоче́стнѡ тѧ̀ чⷭ҇тꙋю бцⷣꙋ и҆́стиннѡ  и҆сповѣ́дающаго, пречⷭ҇таѧ, дꙋше́ю и҆ тѣ́ломъ, ѿ лю́тыхъ  бѣ́дъ, и҆ недꙋ́гѡвъ, и҆ прегрѣше́нїй ты́ мѧ спасѝ. 
Всю̀ въ тебѣ̀ дарова́нїй бе́зднꙋ лежа́щꙋ  оу҆вѣ́дѣхомъ: тѣ́мже прибѣга́юще, бцⷣе, оу҆се́рднѡ къ  покро́вꙋ твоемꙋ̀ бжⷭ҇твенномꙋ, спаса́емсѧ. 
Ѡ҆ на́съ тѧ̀ пою́щихъ, прчⷭ҇таѧ, молѝ воплоще́ннаго  и҆з̾ пречи́стыхъ и҆ честны́хъ твои́хъ крове́й, и҆зба́витисѧ  ѿ прегрѣше́нїй и҆ болѣ́зней го́рькихъ. 
И҆́нъ канѡ́нъ ст҃ы́хъ, є҆гѡ́же краегране́сїе: 
Трисо́лнечнагѡ свѣ́та, трѝ возвыша́ю сл҃нца. 
Творе́нїе тогѡ́же і҆ѡа́нна. 
Пѣ́снь а҃. Гла́съ и҆ і҆рмо́съ то́йже. 
Ко́е бл҃годаре́нїе, ко́е противовоздаѧ́нїе  подоба́ющее на́шымъ, человѣ́цы, принесе́тсѧ ѿ на́съ  благодѣ́телємъ, и҆́миже, ко є҆́же до́брѣ бы́ти,  наставлѧ́емсѧ; (с. 636) 
Виті́йстїи ѧ҆зы́цы, и҆ хи́трѡсти, и҆ кова̑рства, и҆  всѧ̀ слове́съ си́ла, ны́нѣ въ винꙋ̀ да сподви́гнꙋтсѧ  є҆ди́нꙋ, и҆ чествꙋ́юще взаи́мъ да почтꙋ́тъ. 
Сво́йственнагѡ оу҆́бѡ и҆̀мъ не терпѧ́хꙋ, дабы̀ что̀  стѧжа́ти на землѝ, нб҃омꙋ́дреннїи, храни́телїе же  ꙗ҆ви́шасѧ ѻ҆́бщества и҆ предста́телїе: ѻ҆́бщихъ оу҆́бѡ  и҆ похва́лъ да сподо́бѧтсѧ. 
Бг҃оро́диченъ: 
Тѧ̀ ѻ҆́бщее любоче́стїе, всенепоро́чнаѧ, на́шегѡ  є҆стества̀ всѝ сла́вимъ, оу҆ста̀ є҆ди̑ны бы́вше, и҆  є҆ди́но согла́сїе соверши́вше. 
Дрꙋгі́й канѡ́нъ ст҃ы́хъ. Творе́нїе тогѡ́жде. 
Гла́съ и҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Не человѣ́ческагѡ тща́нїѧ и҆справле́нїе сїѐ  начина́нїе: но твоемꙋ̀ прⷭ҇то́лꙋ присѣдѧ́щаѧ,  чл҃вѣколю́бче, премꙋ́дрость да споспѣшествꙋ́етъ мѝ,  сло́ва благода́ть даю́щи, є҆́юже просла́вити возмогꙋ̀,  и҆̀хже сама̀ до́брѣ предпросла́ви. 
Ꙗ҆́коже ча́ша преисполнѧ́етсѧ, влⷣко, бл҃года́ть  твоѧ̀, и҆ мно́гое бога́тство чл҃вѣколю́бїѧ твоегѡ̀  и҆злїѧ́етсѧ, и҆ потечѐ, ꙗ҆́коже и҆ и҆́ны а҆́гг҃лы, въ  соста́вѣ пло́ти показа́ти, ны́нѣ предлежа́щыѧ въ похвалꙋ̀. 
Съ нб҃сѐ нбⷭ҇нымъ подоба́ше бы́ти и҆ похвала́мъ,  а҆́гг҃льское пѣ́нїе бж҃е́ствєннымъ прили́чное, бз҃и бо  прича́стїемъ, и҆̀же є҆стество́мъ и҆ є҆ди́наго и҆́стиннаго  бг҃а и҆мꙋ́ще въ себѣ̀ живꙋ́ща и҆ вѣща́юща. 
Бг҃оро́диченъ: 
Па́мѧть првⷣныхъ, бг҃омꙋ́дрое сосло́вїе съ  похвала́ми соверша́етъ: съ ни́миже и҆ бж҃їѧ мт҃рь, ꙗ҆́кѡ  тѣ́хъ глава̀, въ лѣ́потꙋ спрославлѧ́етсѧ, коне́чный и҆  пе́рвый, и҆ сре́днїй чи́нъ содержа́щи, и҆ бл҃гохвале́нїѧ  причаща́ющисѧ. (с. 637) 
Катава́сїа: Сꙋ́шꙋ глꙋбороди́тельнꙋю зе́млю: 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ, пою́щихъ тѧ̀. 
Мл҃твами твои́ми, чⷭ҇таѧ, бг҃а, є҆го́же родила̀  є҆сѝ, пода́ждь бл҃гопремѣне́нна твои̑мъ рабѡ́мъ,  притека́ющымъ къ покро́вꙋ твоемꙋ̀, и҆ вѣ́рнѡ покланѧ́ющымсѧ  твоемꙋ̀ ржⷭ҇твꙋ̀. 
Всю̀ мою̀ жи́знь ѡ҆кормѝ, дв҃о, оу҆пова́нїе моѐ  и҆ предста́тельнице, и҆скꙋше́нїй и҆ ѡ҆бстоѧ́нїй и҆збавлѧ́ющи  лю́тыхъ мѧ̀, приснодв҃о. 
Премꙋ́дрость бж҃їю ѵ҆поста́снꙋю на ѡ҆б̾ѧ́тїихъ  ꙗ҆́кѡ поне́сши, бцⷣе, ѿ невѣ́дѣнїѧ и҆ заблꙋжде́нїѧ  и҆зба́витисѧ пою́щымъ тѧ̀ молѝ. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Трꙋба̀ вели́каѧ цр҃кве, свѣти́льникъ, просвѣща́ѧ  вселе́ннꙋю, проповѣ́дникъ, вѣща́нїемъ ѡ҆б̾е́млѧй всѧ̑  концы̀, великоимени́тый васі́лїй сподвиза́етъ собра́нїе  сїѐ. 
Свѣ́телъ ѿ житїѧ̀ и҆ веще́й, свѣ́телъ ѿ  слове́съ и҆ оу҆че́нїй, во всѣ́хъ пресїѧва́ѧ па́че всѣ́хъ,  ꙗ҆́коже дрꙋго́е па́че ѕвѣ́здъ со́лнце, многопѣ́тый  бг҃осло́въ дне́сь блажи́тсѧ. 
Сѐ свѣ́тъ мі́ра мі́рꙋ свѣ́титъ, сѐ землѝ со́ль  зе́млю оу҆слажда́етъ: сѐ дре́во жи́зни безсме́ртїѧ плоды̀  предлага́етъ, златоꙋ́стый ст҃ы́й. И҆̀же оу҆мре́ти не  хотѧ́щїи, прїиди́те, наслажда́йтесѧ. 
Бг҃оро́диченъ: 
Всѧ̑ ѿ небытїѧ̀ въ бытїѐ сотвори́вый, и҆  є҆стество̀ да́вый коемꙋ́ждо бы́вшихъ, то́йже и҆ да̑ннаѧ  є҆стєства̀ прелага́ти вѣ́сть, ꙗ҆́коже хо́щетъ.  ѿѻнꙋ́дꙋже и҆ слы́шимо є҆́сть, ꙗ҆́кѡ и҆ дв҃а ро́ждши,  кто̀ не оу҆диви́тсѧ; (с. 638) 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
И҆̀же нра́вѡвъ и҆спра́вителїе, и҆ дꙋ́шъ строи́телїе,  спаси́телїе ѻ҆́бщїи всѣ́хъ, и҆̀же и҆ дѣѧ́нїй на́мъ и҆  слове́съ ѻ҆́бразы показа́вше, наказа́телїе житїѧ̀  свѣ́тлїи, свѣ́тлѣ да восхва́лѧтсѧ. 
Дх҃ъ бж҃їй и҆спо́лни васі́лїа хꙋдо́жества:  ѻ҆́гненныхъ же и҆мѧ́ше ѧ҆зы́кѡвъ є҆ди́нъ григо́рїй, и҆  ѻ҆гне́мъ высокорѣ́чїѧ дхнѐ: хрⷭ҇тѡ́ва же оу҆ста̀ во  і҆ѡа́ннѣ глаго́лахꙋ. 
Ны́нѣшнѧгѡ вѣ́ка мꙋ́дрость, бꙋ́йство про́повѣди  ꙗ҆́вѣ оу҆пражнѧ́емꙋю и҆́мать, повинꙋ́ющꙋюсѧ є҆мꙋ̀, и҆  ра́бски слꙋжа́щꙋю: проповѣ́дники бо бл҃года́ть мꙋ̑дрыѧ  предлага́етъ ри́торы. 
Бг҃оро́диченъ: 
Во оу҆тро́бѣ чⷭ҇тыѧ дв҃ы всели́выйсѧ, дꙋ́шы  бг҃оно́сныхъ ст҃ы́хъ жили́ще твори́тъ, и҆ ѻ҆́ныхъ  оу҆стна́ми є҆́же ѡ҆ мт҃ри сказꙋ́етъ та́инство. 
Катава́сїа: Оу҆твержде́нїе на тѧ̀ надѣ́ющихсѧ: 
Сѣда́ленъ, гла́съ и҃. Подо́бенъ: Премꙋ́дрости: 
Вели̑кїѧ свѣти́льники свѣтоза̑рныѧ, цр҃кве столпы̀  неразори̑мыѧ согла́снѡ да восхва́лимъ, и҆̀же до́брыхъ  наслажда́ющїисѧ, и҆ слове́съ тѣ́хъ, кꙋ́пнѡ и҆ благода́ти,  премꙋ́драго златоглаго́лива, и҆ вели́каго васі́лїа, съ  григо́рїемъ свѣ́тлымъ бг҃осло́вомъ: къ ни́мже и҆ возопїи́мъ  ѿ се́рдца зовꙋ́ще: ст҃и́телїе тревелича́йшїи, моли́тесѧ  хрⷭ҇тꙋ̀ бг҃ꙋ, прегрѣше́нїй ѡ҆ставле́нїе дарова́ти  пра́зднꙋющымъ любо́вїю ст҃ꙋ́ю па́мѧть ва́шꙋ. 
Сла́ва: 
Премꙋ́дрость прїе́мше ѿ бг҃а, ꙗ҆́кѡ а҆пⷭ҇ли  и҆ні́и трїѐ хрⷭ҇тѡ́вы, сло́вомъ ра́зꙋма составлѧ́ете  догма́ты, ꙗ҆̀же пре́жде словесы̀ просты́ми низлага́хꙋ,  ры́барїе въ ра́зꙋмѣ си́лою (с. 639) дх҃а: подоба́ше бо  та́кѡ про́стѣй на́шей вѣ́рѣ составле́нїе стѧжа́ти.  Ѿню́дꙋже всѝ вопїе́мъ ва́мъ: моли́тесѧ хрⷭ҇тꙋ̀ бг҃ꙋ,  прегрѣше́нїй ѡ҆ставле́нїе дарова́ти пра́зднꙋющымъ любо́вїю  ст҃ꙋ́ю па́мѧть ва́шꙋ. 
И҆ ны́нѣ, бг҃оро́диченъ: 
Дꙋ́шꙋ мою̀, дв҃о, смире́ннꙋю, бꙋ́рею житїѧ̀  и҆скꙋше́нїй, ны́нѣ ꙗ҆́кѡ кромѣ̀ оу҆правле́нїѧ бы́вшꙋю,  потоплѧ́емꙋю волна́ми, грѣхѡ́въ бре́менемъ ꙗ҆́вльшꙋсѧ  преиспо́лненꙋ, и҆ во дно̀ а҆́дово прїитѝ бѣ́дствꙋющꙋ,  предварѝ, бцⷣе, мл҃твъ твои́хъ млⷭ҇тїю, тишинꙋ̀ подаю́щи,  и҆ бѣ́дъ и҆з̾има́ющи. Приста́нище бо ты̀ є҆сѝ небꙋ́рное,  молѧ́щисѧ сн҃ꙋ твоемꙋ̀ и҆ бг҃ꙋ, прегрѣше́нїй ѡ҆ставле́нїе  дарова́ти мѝ: тѧ́ бо и҆́мамъ наде́ждꙋ недосто́йный ра́бъ  тво́й. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Ꙗ҆́звъ мои́хъ дꙋше́вныхъ, влⷣчце, и҆ плотски́хъ  недꙋ́гѡвъ, бг҃а ро́ждшаѧ, разрѣше́нїе пода́ждь мѝ. 
Ѿ ѡ҆бстоѧ́нїѧ и҆зба́ви мѧ̀, мт҃и бж҃їѧ, и҆ бꙋ́ри,  и҆ бѣ́дъ, твои́ми моли́твами, є҆ди́на всепѣ́таѧ. 
Ѡ҆бꙋрева́ема волна́ми жите́йскими и҆схи́ти, дв҃о, ко  твоемꙋ̀ приста́нищꙋ наставлѧ́ющи мѧ̀. 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Разꙋ̑мливы ѿ ни́жнїѧ мꙋ́дрости бы́вше, правле́нїе  пресла́внїи ѿ бж҃е́ственныѧ стѧжа́сте: тѣ́мже ꙗ҆́кѡ  рабы́ню сїю̀ ѻ҆́ной всемꙋ́дрѣ покори́сте. 
Любомꙋ́дрїи, мꙋ̑дрыѧ а҆́ще лю́бите, оу҆мꙋдри́тесѧ,  и҆ глаго́лати наꙋчи́тесѧ всѝ, и҆̀же словесє́мъ чꙋдѧ́щїисѧ,  дѣѧ́нїѧ ѻ҆па́сствꙋ и҆ видѣ́нїѧ ѿтꙋ́дꙋ ѡ҆бꙋча́ющесѧ. (с.  640) 
Бг҃оро́диченъ: 
Ꙗ҆́кѡ по́зденъ до́ждь напослѣдѝ бы́вый,  оу҆́треннїй, во́дъ и҆ вѣкѡ́въ содѣ́тель, во чре́во твоѐ  оу҆ка́нꙋвъ, всенепоро́чнаѧ, во вре́мѧ прохлажда́ѧй  ѡ҆скꙋдѣва́ющыѧ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Сто́лпъ ѻ҆́гненъ лю́демъ вѣ̑рнымъ предварѧ́ющїй,  и҆ ѡ҆палѧ́ющїй врагѝ вѣ́ры, племена́ же спаса́ѧй  и҆звѣ́стнѡ послѣ́дꙋющыѧ, вели́кїй ꙗ҆ви́сѧ васі́лїй, да  дерза́етъ и҆ побѣжда́етъ хрⷭ҇то́ва цр҃ковь, толи́кимъ  ѡ҆богата́вшисѧ побо́рникомъ. 
Ѧ҆зы́ка сла́дость, и҆ слꙋ́ха всѧ́кагѡ  оу҆слажде́нїе, твоѐ сло́во бы́сть, григо́рїе, ма́нна  жи́зни, роса̀ сла́дкостїю ме́дъ, и҆́же и҆з̾ ка́мене,  а҆́гг҃льскїй хлѣ́бъ нбⷭ҇ный, несы́тнѡ насыща́тисѧ  оу҆слажде́нїѧ є҆гѡ̀ оу҆вѣщева́ѧ, и҆ и҆сполнѧ́ѧй  сла́дости причаща́ющыѧсѧ. 
Рѣка̀ дарова́нїй дх҃о́вныхъ напо́лнисѧ да́же и҆ до  разли́тїѧ, и҆ до́брое лицѐ землѝ ꙗ҆́кѡ сла́достный  пото́къ, ѿ златы́хъ напаѧ́етъ оу҆́стъ, веселѧ́щи и҆  оу҆тꙋчнѧ́ющи хрⷭ҇то́въ всѧ́кїй гра́дъ бж҃е́ственныхъ во́лнъ  стрꙋѧ́ми. 
Бг҃оро́диченъ: 
Є҆стество̀ про́сто стерпѣ́вшее сложе́нїю, и҆  ꙗ҆́вльшеесѧ вы́шше сли́тїѧ въ твое́мъ, влⷣчце, сн҃ѣ,  трїѐ бг҃оно́снїи оу҆чи́телїе и҆сповѣ́даша, ѿ двою̀  вѡ́лю и҆ сꙋгꙋ́багѡ дѣ́йства сꙋгꙋ́ба по є҆стествꙋ̀  проповѣ́давше. 
Катава́сїа: Покры́ла є҆́сть нб҃са̀: 
Пѣ́снь є҃. І҆рмо́съ: 
Свѣ́та пода́телѧ и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. (с. 641) 
Ѻ҆рꙋ́жїе непобѣди́мое на разли̑чнаѧ и҆скꙋшє́нїѧ  вра̑жїѧ и҆мꙋ́ще, всѧ́кагѡ вражде́бныхъ ѡ҆ѕлобле́нїѧ  и҆збавлѧ́емсѧ при́снѡ, и҆̀же тѧ̀ бцⷣꙋ чⷭ҇тꙋю вѣ́дꙋщїи. 
Зако́на и҆сполне́нїе, ꙗ҆́же вы́шшаѧ херꙋві́мѡвъ,  родила̀ є҆сѝ бж҃їѧ и҆зъ тебє̀ воплоще́нна сн҃а  є҆диноро́дна, є҆го́же ѡ҆ рабѣ́хъ твои́хъ оу҆молѝ. 
Всѧ́ческихъ творца̀ на рꙋкꙋ̀ твоє́ю поне́сши, сегѡ̀  на́мъ твои́ми моли́твами благопремѣ́нна дава́й, ны́нѣ ѿ  се́рдца къ тебѣ̀ прибѣга́ющымъ. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́треннюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Ты̀ и҆сто́чникъ твои́хъ дарова́нїй и҆спи́ти весьма̀,  чл҃вѣколю́бче, да́лъ є҆сѝ ст҃ы̑мъ, оу҆ма́ленъ ника́коже  и҆стоща́нїемъ, мі́ръ же ве́сь оу҆пои́въ, и҆̀же ѿ чре́ва  и҆́хъ бжⷭ҇твенными пото́ки. 
Что́ ми зла́то; что́ ми бога́тство и҆ сла́ва, и҆  могꙋ́тство; ды́мове расходѧ́щїисѧ по воздꙋ́хꙋ: всѧ̑ да  и҆сче́знꙋтъ, всѧ̑ да прено́ситъ вѣ́тръ. Мнѣ̀ бога́тство  є҆ди́но многорачи́тельно оу҆чи́телей тро́ица  виті́йствꙋющаѧ. 
То́читъ рѣка̀ нетлѣ́ннꙋю пи́щꙋ, и҆ бжⷭ҇твенное  питїѐ: то́читъ а҆́лчꙋщымъ безсме́ртное бра́шно, и҆  жа́ждꙋщымъ нетлѣ́нное питїѐ: вода̀ жива̀ во вѣ́ки, и҆  содержа́щаѧ жи̑вы пїю́щыѧ: всѝ многотекꙋ́щїѧ жи́зни  насы́титесѧ. 
Бг҃оро́диченъ: 
И҆мѣ́ѧше крѣ́пость на ны̀ ѕло́ба, но не въ  коне́цъ: и҆знемо́же бо по дв҃ѣ въ крѣ́пости си́льнаго  ро́ждшей, под̾е́мшаго плотскꙋ́ю не́мощь, и҆ си́льнаго въ  ѕло́бѣ оу҆мертви́вша. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый (с. 642) и҆ покры́ла мѧ̀ є҆́сть  чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
И҆̀же бжⷭ҇твенныхъ веще́й и҆ человѣ́ческихъ мꙋ̑дрыѧ  хитрецы̀, и҆̀же сꙋ́щихъ є҆стєства̀ любои́стиннѣ ꙗ҆́вѣ  на́мъ и҆звѣсти́вшыѧ, и҆ зижди́телѧ тѣ́хъ всѣ̑мъ  сказа́вшыѧ ꙗ҆́кѡ лѣ́пѡ, благода́рными гла́сы восхва́лимъ. 
Го́рькое и҆ те́рпкое ꙗ҆̀же ко спасе́нїю лѣче́бъ  оу҆слади́ша мꙋ́дрыми слове́съ оу҆че́ньми же и҆  хитростьмѝ, и҆ бл҃года́тьми, дꙋ́шъ бж҃е́ственнїи  лѣчи́телїе: наслажда́йтесѧ, всѝ благочести́вїи, и҆  красꙋ́ємы спаса́йтесѧ. 
Молчи́тъ всѧ́ко сло́во, бг҃опроповѣ́дникѡмъ  гл҃го́лющымъ бжⷭ҇твєннаѧ: и҆ оу҆держава́етъ надъ ве́тхимъ  завѣ́томъ но́вый, предлага́ющїй честны̑ѧ скрижа̑ли, и҆̀же  въ не́мъ законополага́ющихъ, къ ни́мже причита́етсѧ всѐ  вѣ́рныхъ сосло́вїе. 
Бг҃оро́диченъ: 
Безсме́ртное є҆стество̀ сме́ртное претечѐ во  ст҃ы́ню, и҆ дв҃а ѻ҆трокови́ца безплѡ́тныѧ а҆́гг҃лы  превзы́де, ꙗ҆́кѡ бг҃а ро́ждшаѧ, цр҃ѧ̀ а҆́гг҃льскаго, на  него́же зрѣ́ти ѻ҆́нѣмъ невозмо́жно. 
Катава́сїа: Ꙗ҆́кѡ ви́дѣ и҆са́їа: 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Спасе́нїѧ приста́нище вѣ́дый тѧ̀, пла́ваѧ  многопеча́льнагѡ житїѧ̀ пꙋчи́нꙋ, призыва́ю тѧ̀, влⷣчце,  ко́рмчаѧ дꙋшѝ мое́й бꙋ́ди. 
Чи́стагѡ житїѧ̀ ѿпадо́хъ лѣ́ностьми ѻ҆каѧ́нный,  но возведѝ, бл҃гослове́ннаѧ всечⷭ҇таѧ, повелѣ́нїємъ сн҃а  твоегѡ̀ сочета́вши. 
Ми́лости твоеѧ̀, бцⷣе, сподо́би мѧ̀,  преми́лостиваго сло́ва поро́ждшаѧ, ꙗ҆̀же свое́ю кро́вїю ѿ  тлѝ человѣ́ки и҆зба́вльшаго. (с. 643) 
И҆́нъ. І҆рмо́съ: 
Бе́здна мѧ̀ мно́га грѣхо́внаѧ ѡ҆крꙋжа́етъ, и҆  вопїю́ ти, прⷪ҇ро́ка подража́ѧй: ѿ тлѝ мѧ̀, гдⷭ҇и,  возведѝ. 
Свѡ́йства въ трⷪ҇цѣ трѝ сбг҃осло́вите: нерожде́нїе  ѻ҆ц҃а̀, сло́ва же рожде́нїе, и҆ дх҃а и҆схожде́нїе сама́гѡ. 
Дне́сь до́мꙋ семꙋ̀ свѣтоѧвле́нное спасе́нїе: два́  бо и҆ трѝ сѡ́бранныѧ хрⷭ҇то́съ во и҆́мѧ своѐ почествꙋ́ѧй,  посредѣ̀ присꙋ́тствꙋетъ си́хъ. 
Неиспы́танна земна́ѧ глꙋбина̀ къ небе́сной высотѣ̀:  но ѿ землѝ ст҃ы̑ѧ вознесѐ вы́шше небе́съ, небе́сное  жела́нїе. 
Бг҃оро́диченъ: 
Но́въ тѧ̀ и҆сто́чникъ, дв҃о, и҆ винꙋ̀ та̑инъ  и҆мꙋ́ще, трїѐ бг҃оглагѡ́льницы, но́выми предложе́ньми  новолѣ́пное прили́чествꙋетъ нарече́нїе. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Трⷪ҇цꙋ є҆ди́нственнꙋю бг҃осло́вити наꙋчи́хомсѧ,  є҆ди́ницꙋ трⷪ҇чнꙋю пѣ́ти прїѧ́хомъ: покланѧ́тисѧ  навыко́хомъ ѿ ѻ҆тцє́въ є҆ди́номꙋ є҆стествꙋ̀  трїѷпоста́сномꙋ. 
Сло́во бѣ̀ въ нача́лѣ ко ѻ҆ц҃ꙋ̀ собезнача́льное,  и҆ дх҃ъ бж҃їй, бг҃ъ бѣ̀ пребезнача́льный, про́сто,  є҆диносꙋ́щно, соесте́ственно бжⷭ҇тво̀, ꙗ҆́кѡ бжⷭ҇твеннїи  глаго́лютъ проповѣ̑дницы. 
Совокꙋплѧ́ю и҆ раздѣлѧ́ю, ꙗ҆̀же совокꙋпле́ннѣ  раздѣлѧ́ємаѧ, є҆ди́но нераздѣ́льно помышлѧ́ю, и҆ трѝ  мню̀: оу҆чи́тели прїе́млю трѝ бг҃онѡ́сныѧ, та́кѡ  оу҆вѣщава́ющыѧ мѧ̀ вѣ́ровати. 
Бг҃оро́диченъ: 
Безма́тернїй пре́жде пло́ти, без̾ѻ́ч҃їй же по  воплоще́нїи, сн҃ъ ѻ҆́ч҃їй и҆ мт҃рнїй, и҆́же сїѧ̑ нарица́ѧй,  па́че оу҆ма̀ ѻ҆боѧ̀: бг҃ꙋ бо подоба́етъ чꙋде́съ  пресла̑внаѧ. (с. 644) 
Катава́сїа: Возопѝ къ тебѣ̀: 
Конда́къ, гла́съ в҃. Подо́бенъ: Твє́рдыѧ: 
Свѧщє́нныѧ и҆ бг҃овѣща̑нныѧ проповѣ́дники, ве́рхъ  оу҆чи́телей, гдⷭ҇и, прїѧ́лъ є҆сѝ въ наслажде́нїе благи́хъ  твои́хъ и҆ оу҆покое́нїе: трꙋды́ бо ѻ҆́нѣхъ и҆ сме́рть  прїѧ́лъ є҆сѝ па́че всѧ́кагѡ всепло́дїѧ, є҆ди́не  прославлѧ́ѧй ст҃ы̑ѧ твоѧ̑. 
І҆́косъ: 
Кто̀ дово́ленъ своѧ̑ оу҆стнѣ̀ разве́рзти, и҆  подви́гнꙋти ѧ҆зы́къ къ ды́шꙋщымъ ѻ҆гне́мъ си́лою сло́ва и҆  дꙋ́ха; ѻ҆ба́че толи́кѡ рещѝ дерзнꙋ̀: ꙗ҆́кѡ всѐ преидо́ша  человѣ́ческое є҆стество̀ сі́и трїѐ, мно́гими и҆ вели́кими  дарова́ньми, дѣѧ́нїемъ же и҆ видѣ́нїемъ, по ѻ҆боемꙋ̀  свѣ̑тлы превозше́дше. тѣ́мже ѕѣлѡ̀ вели́кихъ дарѡ́въ ты́ѧ  сподо́билъ є҆сѝ, ꙗ҆́кѡ вѣ̑рныѧ твоѧ̑ слꙋжи́тели,  є҆ди́не прославлѧ́ѧй ст҃ы̑ѧ твоѧ̑. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ:  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  благослове́нъ є҆сѝ, бж҃е ѻ҆тє́цъ на́шихъ. 
На крⷭ҇тѣ̀ пригво́ждсѧ и҆́же и҆зъ тебє̀  воплоти́выйсѧ, бг҃ороди́тельнице, а҆да́мово раздра̀  рꙋкописа́нїе: є҆го́же ны́нѣ молѝ, всенепоро́чнаѧ, всѣ́хъ  бѣ́дъ и҆зба́витисѧ вѣ́рою зовꙋ́щымъ: благослове́нъ є҆сѝ,  бж҃е ѻ҆тє́цъ на́шихъ. 
Наде́жда блага́ѧ, застꙋ́пница же вѣ́рныхъ є҆сѝ,  влⷣчце: и҆ ны́нѣ мо́лимсѧ тебѣ̀, дарова́ти  сострада́тельства пꙋчи́нꙋ всѣ̑мъ на тѧ̀ оу҆пова́ющымъ, и҆  сн҃ꙋ твоемꙋ̀ зовꙋ́щымъ: благослове́нъ є҆сѝ, бж҃е ѻ҆тє́цъ  на́шихъ. 
Кра́сною ѻ҆де́ждею спаси́тельныхъ за́повѣдей,  креще́нїемъ ѡ҆дѣ́ѧвсѧ, ѡ҆скверни́хъ лѣ́ностїю ѻ҆каѧ́нный:  ны́нѣ же тѝ притека́ю, дв҃о, ѻ҆де́ждею просѧ̀ весе́лїѧ  тобо́ю па́ки ѡ҆блещи́сѧ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ,  высо́къ (с. 645) пла́мень вознесло̀ є҆́сть: хрⷭ҇то́съ же  прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Побѣжда́етсѧ, блаже́ннїи, и҆ ѿбѣга́етъ ꙗ҆́же  пре́жде непостоѧ́ннаѧ де́рзость є҆ресе́й, во́скъ же  растаѧва́емый ѿ лица̀ ѻ҆гнѧ̀, любодѣ́ичное же всѧ́кое  оу҆че́нїе показꙋ́етсѧ, ва́шымъ приража́ющеесѧ  ѻ҆гнедохновє́ннымъ вѣща́нїємъ. 
Лжи́выхъ оу҆́бѡ оу҆клони́шасѧ є҆́ллинскихъ  бꙋесло́вїй, оу҆вѣще́нїе же томи́тельство є҆́же въ  человѣ́цѣхъ є҆ди́но и҆збра́ша: подъ ни́мже и҆́стинꙋ сі́и  трїѐ оу҆тверди́вше, си́це ве́сь со́нмъ вѣ́рныхъ  побѣжда́ютъ словесы̀, и҆ оу҆вѣщева́ютъ. 
Бг҃оро́диченъ: 
Въ тебѣ̀ всѧ́ко прорече́нїе воспочѝ, и҆ коне́цъ  прїѧ́ше оу҆дивлѧ́ющее глаго́лющыѧ: и҆зъ тебє́ же  свѣтлѣ́е и҆ прорече́нїй чꙋдеса̀ то́чатъ, чⷭ҇таѧ, мꙋ̑дрыѧ  ꙗ҆влѧ́юща сказа́тели. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Молча́щїи и҆ зовꙋ́щїи, ви́димїи же и҆ слы́шимїи,  добродѣ́тели и҆ мꙋ́дрости бг҃оглаго́ливїи столпы̀ бы́ша,  дѣ́ломъ и҆ сло́вомъ вопи́ти повелѣва́юще: благослове́нъ  бг҃ъ ѻ҆тє́цъ на́шихъ. 
Бж҃їѧ гла́сы свы́ше возгремѣ́вшыѧ на́мъ пречꙋ́днѡ,  мо́лнїи же лꙋчы̀, и҆̀же ва̑ша вѣща̑нїѧ прїе́млюще,  всемꙋ́дрїи. кꙋ́пнѡ оу҆́бѡ пое́мъ съ ва́ми: благослове́нъ  бг҃ъ ѻ҆тє́цъ на́шихъ. 
И҆спꙋще́ни бꙋ́дꙋтъ гра́ди ѿ каменнопра́щныхъ  ѧ҆зы́кѡвъ, сокрꙋша́ющїи гнила̑ѧ оу҆че́нїй, а҆́ще кто̀  посредѣ̀ де́рзнетъ сꙋесло́вникѡвъ, пра̑ваѧ не вѣща́ѧ:  благослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Въ тѧ̀, дв҃о, всели́сѧ, и҆ по ржⷭ҇твѣ̀ дв҃ꙋ  ѡ҆ста́ви, и҆́же (с. 646) оу҆строѧ́ѧй стїхі̑и, и҆  претворѧ́ѧй є҆стєства̀, ꙗ҆́коже хо́щетъ,  бг҃ороди́тельнице мр҃і́е. къ немꙋ́же вопїе́мъ съ тобо́ю,  всенепоро́чнаѧ: благослове́нъ бг҃ъ ѻ҆тє́цъ на́шихъ. 
Катава́сїа: Тебѐ во ѻ҆гнѝ: 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Сто́лпъ крѣ́пости тве́рдъ и҆ степе́нь, и҆  храни́тельницꙋ, и҆ предста́тельницꙋ стѧжа́вше тѧ̀ вѣ́рою,  спаса́емсѧ ны́нѣ, пое́мъ ржⷭ҇тво̀ твоѐ, пречⷭ҇таѧ, и҆  превозно́симъ во всѧ̑ вѣ́ки. 
Безсме́ртїѧ проза́рный вѣ́мы тѧ̀ и҆сто́чникъ,  бцⷣе, ꙗ҆́кѡ ро́ждшꙋю сло́во безсме́ртнагѡ ѻ҆ц҃а̀, є҆́же  всѧ̑ ѿ сме́рти и҆збавлѧ́ющее, превозносѧ́щыѧ є҆го̀ во  вѣ́ки. 
Стрꙋю̀ и҆сцѣле́нїй на́мъ всегда̀ вѣ̑рнымъ то́чиши:  є҆гѡ́же незави́стнꙋю благода́ть взе́млюще ны́нѣ,  воспѣва́емъ рождество̀ твоѐ, пречⷭ҇таѧ, и҆ превозно́симъ  во всѧ̑ вѣ́ки. 
И҆́нъ. І҆рмо́съ то́йже. 
Разꙋмѣва́емъ благоче́стнѡ, и҆ прославлѧ́емъ  є҆диноче́стнѡ, є҆ди́но є҆стество̀ безмѣрномо́щнꙋю,  є҆ди́ницꙋ же и҆ трⷪ҇цꙋ, всѧ̑ сїѧ̑ словесы̀ пра́вѧщꙋю  лꙋ́чшими: та́кѡ бо сла́вити трїѐ бг҃оно́снїи преда́ша, съ  ни́миже покланѧ́емсѧ є҆́й во вѣ́ки. 
Соедини́шасѧ трїѐ бг҃опроповѣ̑дницы, соедини́вшїи  трⷪ҇цꙋ, и҆ нераздѣ́льное во всѣ́хъ соблю́дшїи,  бжⷭ҇твеннымъ є҆стество́мъ: є҆ди́нꙋ ѿ тоѧ̀ воспрїѧ́ша  нераздѣ́льнꙋю сла́вꙋ, въ похвале́нїе є҆ди́но созыва́ющꙋю  превозносѧ́щыѧ ю҆̀ во вѣ́ки. 
Бг҃оро́диченъ: 
Прїе́мъ є҆́же по на́мъ, возда́въ же своѐ  благодѣ́тель, содѣ́ѧ то́кмѡ, не пострада́ же, дв҃о,  твори́тъ бо, но не (с. 647) въ тлѣ́нїе оу҆строѧ́етъ: па́че  же и҆ стражда̀ во́лею, стра́стїю стра̑сти рѣши́тъ, ꙗ҆́коже  трїѐ ѻ҆тцы̀ на́съ тайноꙋча́тъ. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Ꙗ҆̀же бг҃ъ соедини́въ во є҆диноче́стнѣмъ  є҆дине́нїи, похвали́тель да не разлꙋча́етъ человѣ́къ, но  ра̑вны непщꙋ́ѧ въ тѣ́хже дарова́нїихъ, ра́вныхъ и҆ пѣ́нїй  пѣснопоѧ́й да сподо́битъ: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Си́льнїи и҆ непобори́мїи бжⷭ҇тва̀ спобѡ́рницы, и҆  и҆́стины нелжи́вїи споспѣ̑шницы, глꙋбины̑ дх҃а до́брѣ  и҆спыта́вше, бг҃олѣ̑пнаѧ ѡ҆ бз҃ѣ разꙋмѣ̑нїѧ ѿтꙋ́дꙋ  составлѧ́ютъ, и҆ оу҆ча́тъ пѣ́ти: лю́дїе, превозноси́те  хрⷭ҇та̀ во всѧ̑ вѣ́ки. 
Съ нб҃сѐ оу҆́бѡ велича̑йшаѧ два̀ свѣти̑ла  просвѣща́ютъ по прее́мствꙋ дрꙋ́гъ дрꙋ́га подсо́лнечнꙋю: ѿ  земли́ же свѣтлѣ́е всю̀ вселе́ннꙋю ѡ҆зарѧ́ютъ трѝ по  томꙋ́жде превели̑каѧ свѣти̑ла, свѣтѧ́ще съ дрꙋ́гъ  дрꙋ́гомъ, и҆ пою́ще кꙋ́пнѡ: лю́дїе, превозноси́те хрⷭ҇та̀ во  вѣ́ки. 
Бг҃оро́диченъ: 
На́съ ра́ди воплоще́нїе и҆ стрⷭ҇ти честны̑ѧ, на́съ  ра́ди бг҃ъ съ ме́ртвыми бы́сть, сме́рти оу҆́бѡ невкꙋ́сенъ,  ꙗ҆́кѡ страсте́й свобо́денъ, къ пло́ти же сме́ртнѣй  ѡ҆бще́нїемъ глаго́лемый и҆ стрⷭ҇ти причасти́сѧ и҆ сме́рти,  съ не́юже превозно́симъ хрⷭ҇та̀ во вѣ́ки. 
Катава́сїа: Нестерпи́момꙋ ѻ҆гню̀: 
На ѳ҃-й пѣ́сни Честнѣ́йшꙋю не пое́мъ, но пое́мъ  припѣ́въ: 
Велича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ  во́инствъ дв҃ꙋ, пречⷭ҇тꙋю бцⷣꙋ. (с. 648) 
Та́же і҆рмо́съ. Посе́мъ то́йже припѣ́въ пое́мъ и҆ къ  про́чымъ бг҃орѡ́дичнымъ тропарє́мъ. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи є҆диномꙋ́дреннѡ пѣ́сньми велича́емъ. 
Бг҃облаже́ннаѧ ѻ҆трокови́це, наде́ждꙋ мою̀ всю̀  оу҆се́рднѡ возлага́ю на тѧ̀: спаси́ мѧ, мт҃и и҆́стинныѧ  жи́зни, и҆ сла́дости присносꙋ́щныѧ насы́титисѧ молѝ,  чⷭ҇таѧ, вѣ́рою и҆ любо́вїю тѧ̀ пѣ́сньми велича́юща. 
Ꙗ҆́вльшисѧ, дв҃о, две́ре бжⷭ҇твеннагѡ свѣ́та,  дꙋшѝ моеѧ̀ мра́къ свѣ́та твоегѡ̀ невеще́ственными  блиста̑нїи ѡ҆зарѝ, и҆ вѣ́чнагѡ ѻ҆гнѧ̀ и҆зба́витисѧ мнѣ̀  оу҆молѝ, чⷭ҇таѧ, вѣ́рою и҆ любо́вїю тѧ̀ пѣ́сньми  велича́ющемꙋ. 
Во чре́во твоѐ всели́сѧ, є҆го́же и҆зъ чре́ва  пре́жде вѣкѡ́въ ѻ҆ц҃ъ родѝ сн҃а: соверше́нъ бы́сть  чл҃вѣ́къ, и҆ и҆сто́чникъ дарова́нїй тѧ̀, бг҃ома́ти, показа̀  на́мъ, вѣ́рнѡ покланѧ́ющымсѧ несказа́нномꙋ твоемꙋ̀  рождествꙋ̀. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Къ канѡ́нѡмъ же ст҃ы́хъ, на кі́йждо тропа́рь пое́мъ  припѣ́вы сі́и: 
Велича́й, дꙋшѐ моѧ̀, во і҆ера́рсѣхъ свѣти̑ла трѝ  вели̑каѧ. 
Сѐ ва́ше дѣ́ланїе и҆ па́ства, за ю҆́же велича́йшыѧ  болѣ̑зни претерпѣ́сте, во є҆ди́но соше́дшесѧ: кꙋ́пнѡ же  трѝ вы̀ сопрїе́мше, ѻ҆́бщꙋю и҆́мать похвалꙋ̀ ва́ше  сладча́йшее соедине́нїе. 
Велича́й, дꙋшѐ моѧ̀, трисїѧ́тєльныѧ хрⷭ҇то́вы  цр҃кве. 
Не ѻ҆боюдоѻ́стрый ме́чь, благода́ть, но  треѻ́стрый на (с. 649) ра́тникѡвъ тоѧ̀ предлага́етъ:  є҆ди́нъ нб҃окова́ненъ ме́чь тремѝ крѣпостьмѝ  и҆з̾ѡщре́нъ, при́снѡ побо́рствꙋѧй по трисїѧ́нномъ  є҆ди́номъ бжⷭ҇твѣ̀. 
Велича́й, дꙋшѐ моѧ̀, просвѣща́ющыѧ хрⷭ҇то́вꙋ  цр҃ковь. 
Ва́ше жи́тельство на нб҃сѣ́хъ бѧ́ше, пресла́внїи,  и҆ пло́ть носѧ́щихъ во вѣ́ки нескве́рнꙋ: въ ни́хже  всесоверше́ннѣ ны́нѣ живꙋ́ще, сꙋ́щымъ на землѝ на́мъ  пребыва́ющымъ, вы̑шнѧѧ моли́те и҆ мы́слити, и҆ дѣ́ѧти. 
Велича́й, дꙋшѐ моѧ̀, честнѣ́йшꙋю нбⷭ҇ныхъ  во́инствъ дв҃ꙋ, пречⷭ҇тꙋю бцⷣꙋ. 
Бг҃оро́диченъ: 
Тѣсни́тъ мѧ̀ широта̀ твои́хъ вели́чїй, влⷣчце,  подавлѧ́ющи сло́во ѿ ча́стости, и҆ пресла́внѡ мѝ  слꙋча́етсѧ є҆́же недоꙋмѣва́тисѧ, ѿ благомо́щества:  тѣ́мже толи́кѡ тѧ̀ возвели́чившаго сла́вимъ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ  а҆́гг҃лѡвъ и҆ человѣ̑къ чинонача̑лїѧ велича́ютъ. 
Велича́й, дꙋшѐ моѧ̀, прест҃ы́ѧ трⷪ҇цы трѝ  па́стыри. 
Возвы́сисѧ тро́ичнаѧ добродѣ́тель, и҆ всѧ́чєскаѧ  сла́вы и҆спо́лни, и҆нꙋ́ю лꙋчꙋ̀ на́мъ возсїѧ́вши трисвѣ́тлꙋ,  ꙗ҆́кѡ своѐ ѡ҆сїѧ́нїе, нбⷭ҇ныѧ тайноводи́тели, и҆́миже на  бжⷭ҇твенное ѻ҆́ныѧ видѣ́нїе, благоче́ствꙋюще  наставлѧ́емсѧ. 
Велича́й, дꙋшѐ моѧ̀, ѿ трисо́лнечнагѡ свѣти́ла  трѝ вели̑каѧ. 
Не є҆́сть вто́рство въ трїе́хъ си́хъ,  старѣ́йшинства бо кі́йждо и҆́хъ но́ситъ, пе́рвый не сы́й,  и҆ є҆диночестны́ѧ превы́шшаѧ: присвоѧ́ютъ же па́че дрꙋ́гъ  дрꙋ́га побѣ́дꙋ прера́достнѡ, не вмѣща́етсѧ бо здѣ̀  за́висти де́рзость, растлѣва́ющїѧ є҆диномы́слїе. 
Велича́й, дꙋшѐ моѧ̀, трїѷпоста́снагѡ и҆  нераздѣ́льнагѡ бжⷭ҇тва̀ держа́вꙋ. (с. 650) 
Ѻ҆ц҃є́въ благоче́стїе своѧ̑ перворѡ́дныѧ сы́ны  показа́вшее, ча̑да возражда́етъ свѣ́тꙋ при̑снаѧ и҆  непорѡ́чнаѧ тѣ́ми, соверша́ємаѧ дх҃омъ, жи́знь  глаго́лавшимъ въ ни́хъ, и҆ цѣ́лъ соблюда́ти и҆спроша́етъ до  конца̀ ми́ръ, є҆го́же ѿ ни́хъ наслѣ́дствова. 
Велича́й, дꙋшѐ моѧ̀, честнѣ́йшꙋю нбⷭ҇ныхъ  во́инствъ дв҃ꙋ, пречⷭ҇тꙋю бцⷣꙋ. 
Сн҃а бг҃а жива́гѡ мꙋ́дрыхъ оу҆чи́телей ве́рхъ  проповѣ́да, твоего̀ сн҃а, ѿ ѿкрове́нїѧ ѻ҆́ч҃а, не ѿ  пло́ти и҆ кро́ве сїѐ тайноꙋвѣ́давъ, мт҃и бж҃їѧ. тѣ́мже  тѧ̀ и҆ дв҃ꙋ просла́вивъ, мт҃рь и҆ бцⷣꙋ возвели́чи. 
Катава́сїа: Въ зако́нѣ сѣ́ни и҆ писа́нїй: 
Свѣти́ленъ. Подо́бенъ: Свѣ́те неизмѣ́нный: 
Трѝ свѣтоза̑рныѧ свѣти́льники, па́че со́лнечныхъ  лꙋ̑чь, ѿ свѣтонача́льныѧ трⷪ҇цы, и҆ трисо́лнечныѧ  є҆ди́ницы, преесте́ственнѡ смѣ́шєны, бг҃онѡ́сныѧ  восхва́лимъ ѻ҆тцы̀. 
Сла́ва. Подо́бенъ: Нб҃о ѕвѣзда́ми: 
Свѣ́та прїѧ́тєлища, свѣтолꙋ̑чныѧ мѡ́лнїи,  васі́лїа ны́нѣ вели́каго, григо́рїа бг҃осло́ва,  златоꙋ́стаго і҆ѡа́нна, да восхва́лимъ всѝ. 
И҆ ны́нѣ, бг҃оро́диченъ: 
Є҆ди́нственное бжⷭ҇тво̀, ѻ҆́ч҃е, сн҃е и҆ дш҃е,  мольба́ми васі́лїа, григо́рїа и҆ і҆ѡа́нна, и҆ пречⷭ҇тыѧ  бцⷣы, да не ѿлꙋчꙋ́сѧ твоеѧ̀ сла́вы. 
На хвали́техъ стїхи̑ры, гла́съ є҃. Поⷣ: Ра́дꙋйсѧ:  Ні́ла ѯанѳопꙋ́ла: 
Ра́дꙋйсѧ, свѧти́телей тро́ица, цр҃кве вели̑каѧ  забра̑ла, столпѝ благоче́стїѧ, вѣ́рныхъ оу҆твержде́нїе,  є҆реті́чествꙋющихъ низпаде́нїе, хрⷭ҇тѡ́вы оу҆па́сшїи лю́ди  бж҃е́ственными оу҆чє́нїи, и҆ разли́чными добродѣ́тельми  воспита́вшїи, благода́ти ꙗ҆́снїи проповѣ̑дницы, зако́ны  произложи́вшїи хрⷭ҇то́вꙋ и҆сполне́нїю, вождѝ къ вы̑шнимъ,  (с. 651) ра́йстїи вхо́ды, хрⷭ҇та̀ оу҆моли́те низпосла́ти  дꙋша́мъ на́шымъ ве́лїю млⷭ҇ть. 
Два́жды. 
Ра́дꙋйсѧ, свѧти́телей тро́ица, нб҃оше́ственнїи  земні́и а҆́гг҃ли, мі́ра спасе́нїе, человѣ́кѡвъ ра́дость, и҆  вселе́нныѧ оу҆чи́телїе, сло́ва побѡ́рницы, вра́чеве  премꙋ́дрїи недꙋ́гѡвъ дꙋше́вныхъ и҆ тѣле́сныхъ,  приснотекꙋ́щыѧ рѣ́ки дх҃ѡ́вныѧ, словесы̀ напаѧ́ющїи земно́е  всѐ лицѐ, бг҃осло́внїи степє́ни, златосло́ви  бж҃е́ственнїи, хрⷭ҇та̀ оу҆моли́те низпосла́ти дꙋша́мъ  на́шымъ ве́лїю ми́лость. 
Ра́дꙋйсѧ, свѧти́телей тро́ица, земны́ѧ тве́рди  сѡ́лнца, лꙋчѝ и҆ свѣти̑ла ѿ трисо́лнечнагѡ ѡ҆заре́нїѧ,  помраче́нныхъ прозрѣ́нїе, цвѣ́ти бл҃гово́ннїи раѧ̀  краснѣ́йшїи, бг҃осло́ве, мꙋ́дрый же васі́лїе, златоꙋ́сте,  дщи̑цы дх҃а, скрижа̑ли бг҃оначерта̑нныѧ, сосцы̀ и҆сточа́ющїи  спасе́нїѧ млеко̀, мꙋ́дрости оу҆краше́нїе, хрⷭ҇та̀  оу҆моли́те дꙋша́мъ на́шымъ дарова́ти ве́лїю ми́лость. 
Сла́ва, гла́съ є҃: 
Вострꙋ́бимъ трꙋбо́ю пѣ́сней, да ликовствꙋ́имъ  пра́зднствєннаѧ, и҆ взыгра́емъ ра́дꙋющесѧ въ пречестно́е  торжество̀ оу҆чи́телей на́шихъ. Свѧти́телїе и҆ лю́ди да  стекꙋ́тсѧ, и҆ воспле́щꙋтъ въ пѣ́снехъ: ꙗ҆́кѡ оу҆че́нїй  и҆сточи́вшыѧ рѣ́ки превели̑кїѧ трѝ, добротѡ́чныѧ  присноживѡ́тныѧ дх҃а, па́стырїе и҆ оу҆чи́телїе, пречестны́ѧ  трⷪ҇цы трегꙋ̑быѧ свѧщеннотаи́нники, соше́дшесѧ да  восхва́лимъ: фїлосо́фи, мꙋ̑дрыѧ: і҆ерє́и, па́стыри:  грѣ̑шницы, предста́тели: ни́щїи, ѡ҆богати́тели: сꙋ́щїи въ  ско́рбехъ, оу҆тѣ́шители: пꙋ́тницы, спꙋтеше́ственники:  и҆̀же въ мо́ри, ко́рмчїи, и҆ всѝ и҆̀же вездѣ̀ те́плѣ  предварѧ́ющыѧ, бжⷭ҇твєнныѧ а҆рхїера́рхи похвалѧ́юще та́кѡ  рце́мъ: прест҃і́и оу҆чи́телїе, потщи́тесѧ и҆з̾ѧ́ти  вѣ̑рныѧ ѿ жите́йскихъ собла́знѡвъ, и҆ и҆зба́вити  вѣ́чныхъ мꙋ́къ моли́твами ва́шими. (с. 652) 
И҆ ны́нѣ, бг҃оро́диченъ. Ге́рмана патрїа́рха: 
Вострꙋ́бимъ трꙋбо́ю пѣ́сней, прекло́ншисѧ бо свы́ше  всецр҃и́ца мт҃и дв҃а, бл҃гослове́ньми вѣнчава́етъ  воспѣва́ющыѧ ю҆̀. Вѣ́рнїи лю́дїе да стекꙋ́тсѧ, и҆ цр҃и́цꙋ  да воспле́щꙋтъ въ пѣ́снехъ цр҃ѧ̀ ро́ждшꙋю, сме́ртїю  ѡ҆держи̑мыѧ пе́рвѣе разрѣши́ти человѣколю́бнѡ  благоизво́лившаго. Па́стырїе и҆ оу҆чи́телїе, до́брагѡ  па́стырѧ пречⷭ҇тꙋю мт҃рь соше́дшесѧ да восхва́лимъ,  свѣ́щникъ златоза́рный, свѣтоно́сный ѻ҆́блакъ, нб҃съ  простра́ннѣйшꙋ, ѡ҆дꙋшевле́ный же кївѡ́тъ, ѻ҆гнезра́чный  влⷣчень прⷭ҇то́лъ, маннопрїе́мнꙋю златꙋ́ю ста́мнꙋ,  заключе́ннꙋю сло́ва две́рь, всѣ́хъ хрⷭ҇тїа́нъ прибѣ́жище,  пѣ́сньми бг҃оглаго́ливыми похвалѧ́юще, си́це рце́мъ:  пала́то сло́ва, сподо́би смире́нныхъ на́съ нбⷭ҇нагѡ  црⷭ҇твїѧ, ничто́же бо невозмо́жно хода́тайствꙋ твоемꙋ̀. 
Славосло́вїе вели́кое: и҆ ѿпꙋ́стъ. 
На лїтꙋргі́и: Бл҃жє́нна, ѿ канѡ́на а҃-гѡ пѣ́снь  г҃: и҆ ѿ канѡ́на дрꙋга́гѡ пѣ́снь ѕ҃. Прокі́менъ, гла́съ  и҃: Во всю̀ зе́млю и҆зы́де вѣща́нїе и҆́хъ. Сті́хъ:  Нб҃са̀ повѣ́даютъ сла́вꙋ бж҃їю: А҆пⷭ҇лъ ко є҆вре́ємъ,  зача́ло тл҃д. А҆ллилꙋ́їа, гла́съ д҃: И҆сповѣ́дѧтъ нб҃са̀  чꙋдеса̀ твоѧ̑, гдⷭ҇и. Є҆ѵⷢ҇лїе матѳе́а, зача́ло а҃і: Вы̀  є҆стѐ свѣ́тъ мі́ра: Прича́стенъ: Ра́дꙋйтесѧ: 
🕅 Подоба́етъ вѣ́дати, а҆́ще слꙋчи́тсѧ трїе́хъ  свѧти́телей, васі́лїа вели́кагѡ, григо́рїа бг҃осло́ва и҆  і҆ѡа́нна златоꙋ́стагѡ, въ недѣ́лю мытаре́вꙋ, и҆лѝ  блꙋ́днагѡ, и҆лѝ мѧсопꙋ́стнꙋю. 
На ма́лѣй вече́рни стїхи̑ры воскрⷭ҇ны д҃. Сла́ва,  свѧти́телей: И҆ ны́нѣ, бг҃оро́диченъ гла́са, ма́лыѧ  вече́рни. На стїхо́внѣ стїхи́ра воскрⷭ҇на є҆ди́на, и҆  свѧти́телей стїхо́вна вели́кїѧ вече́рни со стїхѝ свои́ми.  Сла́ва, свѧти́телей. И҆ ны́нѣ, бг҃оро́диченъ въ то́йже  гла́съ. По Ны́нѣ ѿпꙋща́еши, и҆ по Ѻ҆́ч҃е  на́шъ, тропа́рь воскрⷭ҇нъ. Сла́ва, ст҃ы́хъ: И҆ ны́нѣ,  бг҃оро́диченъ. Є҆ктенїа̀ ма́лаѧ, и҆ ѿпꙋ́стъ. (с. 653) 
На вели́цѣй вече́рни: По каѳі́смѣ, на Гдⷭ҇и,  воззва́хъ, стїхи̑ры воскрⷭ҇ны г҃, и҆ трїѡ́ди г҃, и҆ ст҃ы́хъ  д҃. [Зрѝ] А҆́ще ли недѣ́лѧ мѧсопꙋ́стнаѧ: стїхи̑ры  воскрⷭ҇ны г҃, и҆ трїѡ́ди д҃, и҆ ст҃ы́хъ г҃. Сла́ва, трїѡ́ди:  И҆ ны́нѣ, бг҃оро́диченъ а҃-й, гла́са. На лїті́и  стїхи́ра хра́ма, та́же трїѡ́ди хвали́тныѧ. Сла́ва, ст҃ы́хъ:  И҆ ны́нѣ, трїѡ́ди. На стїхо́внѣ стїхи̑ры воскрⷭ҇ны.  Сла́ва, ст҃ы́хъ: И҆ ны́нѣ, трїѡ́ди. На благослове́нїи  хлѣ́бѡвъ тропа́рь, Бцⷣе дв҃о: два́жды, и҆ ст҃ы́хъ  є҆ди́ножды, и҆ чте́нїе. 
На оу҆́трени: На Бг҃ъ гдⷭ҇ь, тропа́рь  воскре́сенъ два́жды: Сла́ва, ст҃ы́хъ: И҆ ны́нѣ,  бг҃оро́диченъ а҃-й, въ то́йже гла́съ. По каѳі́смахъ  сѣда́льны воскрⷭ҇ны, съ бг҃оро́дичны и҆́хъ: и҆ чте́нїе во  є҆ѵⷢ҇лїи толково́мъ: и҆ полѷеле́й ст҃ы́хъ. 
А҆́ще ли недѣ́лѧ блꙋ́днагѡ, и҆лѝ мѧсопꙋ́стнаѧ: 
Прилага́емъ и҆ тре́тїй ѱало́мъ: На рѣка́хъ  вавѷлѡ́нскихъ: Та́же сѣда́льны ст҃ы́хъ ѻ҆́ба по  є҆ди́ножды безъ бг҃оро́дичнѡвъ: Сла́ва, сѣда́ленъ  полѷеле́йный: И҆ ны́нѣ, бг҃оро́диченъ: и҆ чте́нїе ст҃ы́хъ.  Степє́нна: и҆ прокі́менъ гла́са. Всѧ́кое дыха́нїе:  Є҆ѵⷢ҇лїе воскре́сно. Воскрⷭ҇нїе хрⷭ҇то́во и҆  прѡ́чаѧ. Канѡ́нъ воскрⷭ҇нъ со і҆рмосо́мъ на д҃: и҆ бцⷣы  на два̀: и҆ трїѡ́ди на д҃: и҆ ст҃ы́хъ на д҃. Катава́сїа,  Сꙋ́шꙋ глꙋбороди́тельнꙋю зе́млю: 
[Зрѝ] А҆́ще ли недѣ́лѧ мѧсопꙋ́стнаѧ: 
Канѡ́нъ воскрⷭ҇нъ на д҃, и҆ трїѡ́ди на ѕ҃, и҆  ст҃ы́хъ, на д҃. Катава́сїа трїѡ́ди. По г҃-й пѣ́сни  конда́къ ст҃ы́хъ, и҆ і҆́косъ, и҆ сѣда́ленъ и҆́хъ: И҆  ны́нѣ, трїѡ́ди, и҆ чте́нїе. По ѕ҃-й пѣ́сни конда́къ  трїѡ́ди, и҆ і҆́косъ, и҆ чте́мъ про́логъ. На ѳ҃-й пѣ́сни  пое́мъ Честнѣ́йшꙋю: Свѣти́ленъ воскрⷭ҇нъ: Сла́ва,  ст҃ы́хъ: И҆ ны́нѣ, трїѡ́ди. На хвали́техъ стїхи̑ры  воскрⷭ҇ны д҃: и҆ ст҃ы́хъ со Сла́внымъ д҃, съ припѣ́вы  и҆́хъ. 
[Зрѝ] А҆́ще ли недѣ́лѧ мѧсопꙋ́стнаѧ: 
Тогда̀ по стїхи́рахъ ст҃и́телей глаго́лемъ сті́хъ:  Воскреснѝ, гдⷭ҇и бж҃е мо́й: и҆ пое́мъ стїхи́рꙋ  самогла́снꙋ трїѡ́ди: Сла́ва, тꙋ́южде: И҆ ны́нѣ,  Преблагослове́нна є҆сѝ: (с. 654) 
[зрѝ] А҆́ще ли нѣ́сть недѣ́лѧ мѧсопꙋ́стнаѧ. 
Тогда̀ въ трїѡ́ди стїха̀ не глаго́лемъ. Но по  стїхи́рахъ ст҃ы́хъ, сла́ва, трїѡ́ди: И҆ ны́нѣ,  Преблагослове́нна є҆сѝ, бцⷣе: Славосло́вїе вели́кое.  По трист҃о́мъ тропа́рь воскрⷭ҇нъ то́чїю, и҆ є҆ктєнїѝ, и҆  ѿпꙋ́стъ. И҆ и҆схожде́нїе ѻ҆бы́чное въ притво́ръ,  Сла́ва, и҆ ны́нѣ, стїхи́ра є҆ѵⷢ҇льскаѧ, и҆ ча́съ а҃-й.  На часѣ́хъ тропа́рь воскрⷭ҇нъ: Сла́ва, ст҃ы́хъ: И҆  ны́нѣ, бг҃оро́диченъ часѡ́въ. По Ѻ҆́ч҃е на́шъ:  кондакѝ, воскрⷭ҇нъ, трїѡ́ди и҆ ст҃ы́хъ, премѣнѧ́юще  глаго́лемъ. 
На лїтꙋргі́и: Бл҃жє́нна гла́са на д҃, и҆ трїѡ́ди  пѣ́снь г҃-ѧ на д҃, и҆ ст҃ы́хъ ѕ҃-ѧ на д҃. По вхо́дѣ  тропа́рь воскрⷭ҇нъ, и҆ ст҃ы́хъ. Та́же, конда́къ воскрⷭ҇нъ:  Сла́ва, ст҃ы́хъ: И҆ ны́нѣ, трїѡ́ди. Прокі́менъ,  а҆пⷭ҇лъ, а҆ллилꙋ́їа, є҆ѵⷢ҇лїе, и҆ прича́стенъ днѐ, и҆  ст҃ы́хъ: 
🕅 А҆́ще ли слꙋчи́тсѧ трїе́хъ ст҃и́телей въ  сꙋббѡ́тꙋ мѧсопꙋ́стнꙋю: и҆ пое́мъ слꙋ́жбꙋ и҆́хъ въ пѧто́къ,  пре́жде, во все́мъ непремѣ́ннѡ. 
[Зрѝ] А҆́ще ли слꙋчи́тсѧ трїе́хъ ст҃и́телей въ  понедѣ́льникъ, и҆лѝ во вто́рникъ, и҆лѝ въ четверто́къ  сы́рныѧ недѣ́ли: 
Въ недѣ́лю ве́чера, Пое́мъ Бл҃же́нъ мꙋ́жъ, а҃-й  а҆нтїфѡ́нъ: (въ про́чыѧ же дни̑ сы́рныѧ седми́цы, глаго́лемъ  каѳі́смꙋ рѧдовꙋ́ю.) На Гдⷭ҇и, воззва́хъ, стїхи̑ры  ст҃ы́хъ на ѕ҃: Сла́ва, ст҃ы́хъ: И҆ ны́нѣ, бг҃оро́диченъ:  а҃-й по гла́сꙋ самогла́сна ст҃ы́хъ. Вхо́дъ, прокі́менъ днѐ,  и҆ чте́нїе ст҃ы́хъ, и҆ є҆ктєнїѝ. На стїхо́внѣ  трїѡ́ди самогла́сенъ днѐ два́жды, и҆ мч҃ниченъ: припѣ́вы  же глаго́лемъ ѻ҆бы̑чныѧ: Къ тебѣ̀ возведо́хъ: Сла́ва,  ст҃ы́хъ. И҆ ны́нѣ, бг҃оро́диченъ воскрⷭ҇нъ. По  Ны́нѣ ѿпꙋща́еши, и҆ по трист҃о́мъ, тропа́рь ст҃ы́хъ,  Сла́ва, и҆ ны́нѣ, бг҃оро́диченъ: и҆ ѿпꙋ́стъ. На  повече́рїи по Досто́йнѣ, и҆ по трист҃о́мъ, конда́къ  ст҃ы́хъ. 
[Зрѝ] А҆́ще же па́мѧть си́хъ трїе́хъ ст҃и́телей  слꙋчи́тсѧ въ четверто́къ сы́рныѧ недѣ́ли, тогда̀ въ сре́дꙋ  на часѣ́хъ, по Ѡ҆сла́би ѡ҆ста́ви и҆ по покло́нѣхъ,  быва́етъ зво́нъ во всѧ̑ по ѻ҆бы́чаю. и҆ а҆́бїе глаго́лемъ:  Прїиди́те, поклони́мсѧ, три́жды. и҆ ѱало́мъ (с. 655)  ѻ҆бы́чный, и҆ є҆ктенїа̀, и҆ стїхи̑ры по предпи́санномꙋ.  По вхо́дѣ прокі́менъ паремїѝ днѐ, и҆ паремїа̀  трїѡ́ди, и҆ по не́й прокі́менъ, Да оу҆пова́етъ і҆и҃ль  на гдⷭ҇а. Та́же парємїѝ ст҃ы́хъ. Пото́мъ, Сподо́би,  гдⷭ҇и: На стїхо́внѣ трїѡ́ди самогла́сенъ днѐ два́жды,  и҆ мꙋ́чениченъ: Сла́ва, ст҃ы́хъ: И҆ ны́нѣ, бг҃оро́диченъ.  По Ны́нѣ ѿпꙋща́еши, по Ѻ҆́ч҃е на́шъ,  тропа́рь ст҃ы́хъ, и҆ є҆ктенїа̀, и҆ трѝ вели̑кїѧ покло́ны.  Та́же, Всест҃а́ѧ трⷪ҇це: и҆ Бꙋ́ди и҆́мѧ гдⷭ҇не:  три́жды и҆ ѱало́мъ л҃г. Досто́йно є҆́сть: И҆  ѿпꙋ́стъ. И҆ вхо́димъ въ трапе́зꙋ, и҆ разрѣша́емъ на сы́ръ  и҆ ꙗ҆́ица. 
На оу҆́трени: На Бг҃ъ гдⷭ҇ь, тропа́рь ст҃ы́хъ  два́жды. Сла́ва, и҆ ны́нѣ, бг҃оро́диченъ. По а҃-й  каѳі́смѣ сѣда́ленъ трїѡ́ди два́жды, пи́санъ по в҃-й  каѳі́смѣ. Сла́ва, и҆ ны́нѣ, бг҃оро́диченъ є҆гѡ̀, и҆  чте́нїе днѐ. По в҃-й каѳі́смѣ сѣда́льны ст҃ы́хъ ѻ҆́ба по  є҆ди́ножды: Сла́ва, и҆ ны́нѣ, бг҃оро́диченъ втора́гѡ  сѣда́льна. Пе́рвагѡ же сѣда́льна бг҃оро́диченъ  ѡ҆ставлѧ́етсѧ, и҆ чте́нїе днѐ. Та́же полѷеле́и ст҃ы́хъ: и҆  сѣда́льны и҆́хъ, и҆ бг҃оро́диченъ, и҆ чте́нїе. Посе́мъ  степє́нна, а҃-й а҆нтїфѡ́нъ, д҃-гѡ гла́са. Прокі́менъ,  є҆ѵⷢ҇лїе, и҆ стїхи́ра, ст҃ы́хъ. Канѡ́нъ бцⷣѣ со  і҆рмосо́мъ на ѕ҃, і҆рмосы̀ по два́жды: и҆ и҆ ст҃ы́хъ два̀  канѡ́на на и҃. Катава́сїа: Сꙋ́шꙋ глꙋбороди́тельнꙋю  зе́млю: ѻ҆́ба ли̑ка вкꙋ́пѣ: А҆ и҆дѣ́же трипѣ́снѡ,  пое́мъ канѡ́ны ст҃ы́хъ со і҆рмосо́мъ на ѕ҃: и҆ трипѣ́снѡ на  и҃. Катава́сїа трїѡ́ди. По г҃-й пѣ́сни сѣда́льны  ст҃ы́хъ, и҆ бг҃оро́диченъ и҆́хъ: и҆ чте́нїе ст҃ы́хъ. По  ѕ҃-й пѣ́сни конда́къ и҆ і҆́косъ ст҃ы́хъ. и҆ чте́мъ  про́логъ. По ѳ҃-й пѣ́сни свѣти́ленъ ст҃ы́хъ два́жды:  Сла́ва, и҆ ны́нѣ, бг҃оро́диченъ. На хвали́техъ стїхи̑ры  ст҃ы́хъ на д҃, и҆ Сла́ва, и҆ ны́нѣ: Та́же ѱало́мщикъ  глаго́летъ: Сла́ва тебѣ̀ показа́вшемꙋ на́мъ свѣ́тъ. и҆  Сла́ва въ вы́шнихъ бг҃ꙋ: Посе́мъ є҆ктенїа̀:  И҆спо́лнимъ оу҆́треннюю моли́твꙋ на́шꙋ: И҆ пое́мъ на  стїхо́внѣ трїѡ́ди самогла́сенъ днѐ два́жды, и҆  мꙋ́чениченъ. Припѣ́вы же глаго́лемъ ѻ҆бы̑чныѧ:  И҆спо́лнихомсѧ заꙋ́тра ми́лости твоеѧ̀, гдⷭ҇и: Сла́ва,  ст҃ы́хъ, гла́съ ѕ҃: Ст҃и́тели хрⷭ҇тѡ́вы: И҆ ны́нѣ,  бг҃оро́диченъ: (с. 656) Дѣ́вственнꙋю добро́тꙋ: пи̑саны на  лїті́и. Та́же, Бла́го є҆́сть, и҆ трист҃о́е, по  Ѻ҆́ч҃е на́шъ, тропа́рь ст҃ы́хъ: Сла́ва, и҆ ны́нѣ,  бг҃оро́диченъ воскрⷭ҇нъ. Посе́мъ є҆ктенїа̀, Поми́лꙋй  на́съ, бж҃е: и҆ возгла́съ. Та́же і҆ере́й глаго́летъ:  Сы́й благослове́нъ: кли́рїцы же, а҆ми́нь.  Оу҆твердѝ, бж҃е: и҆ ча́съ а҃-й. На часѣ́хъ  тропа́рь и҆ конда́къ ст҃ы́хъ. 
На лїтꙋргі́и Блажє́нна ѿ канѡ́нѡвъ, а҃-гѡ,  пѣ́снь г҃-ѧ со і҆рмосо́мъ на д҃: и҆ дрꙋга́гѡ пѣ́снь ѕ҃-ѧ  на д҃. По вхо́дѣ тропарѝ хра́ма хрⷭ҇то́ва, и҆лѝ  бцⷣы, и҆ ст҃ы́хъ. Та́же конда́къ хра́ма хрⷭ҇то́ва:  Сла́ва, ст҃ы́хъ: И҆ ны́нѣ, хра́ма бцⷣы, и҆лѝ  Предста́тельство хрⷭ҇тїа́нъ: Прокі́менъ, а҆пⷭ҇толъ,  а҆ллилꙋ́їа, є҆ѵⷢ҇лїе, и҆ прича́стенъ днѐ, и҆ ст҃ы́хъ. 
А҆́ще ли слꙋчи́тсѧ трїе́хъ ст҃и́телей въ сре́дꙋ, и҆лѝ  въ пѧто́къ сы́рныѧ недѣ́ли. 
Пое́мъ слꙋ́жбꙋ всю̀, ве́черъ и҆ оу҆́тро во  вто́рникъ, и҆лѝ въ четверто́къ тоѧ́же сы́рныѧ  седми́цы. 


(с. 656) 
Мѣ́сѧца тогѡ́же въ л҃а-й де́нь. 
Ст҃ы́хъ чꙋдотво́рцєвъ и҆ безсре́бренникѡвъ, кѵ́ра и҆  и҆ і҆ѡа́нна: 
И҆ па́мѧть во ст҃ы́хъ ѻ҆ц҃а̀ на́шегѡ нїки́ты  є҆пⷭ҇кпа, новгоро́дскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры безсре́бренникѡвъ на  ѕ҃. Гла́съ а҃. 
Подо́бенъ: Нбⷭ҇ныхъ чинѡ́въ: 
Чꙋде́съ лꙋча́ми ѡ҆блиста́вше вселе́ннꙋю всю̀, ꙳  кѵ́ре и҆ і҆ѡа́нне, ꙳ пресвѣ́тлїи свѣти́льницы, ꙳ нб҃сѝ  оу҆подо́бистесѧ (с. 657) благода́тїю, ꙳ высо́кагѡ  жи́тельства добродѣ́тельми, ꙳ ѕвѣ́зды предлага́еми. 
Два́жды. 
Дождерѡ́дныѧ ѻ҆́блаки преизѧ́ществꙋющѧ ꙳  многотекꙋ́щими благода́тей чꙋдесы̀, ꙳ мꙋ́чєницы гдⷭ҇ни, ꙳  всю̀ зе́млю мы́сленнѡ напаѧ́ете, ꙳ здра̑ваѧ пѣснопѣ̑нїѧ  бг҃ꙋ ꙳ приноси́ти понꙋжда̑юща. 
И҆сцѣлѧ́ти стра̑сти дꙋшѝ и҆ тѣлесѐ, ꙳ хи́трость  ѿ бг҃а и҆́стиннѡ прїе́мше, ꙳ мꙋ́чєницы гдⷭ҇ни, ꙳  преесте́ственнѡ и҆сцѣлѧ́ете всѧ̑ ꙳ не человѣ́ческими  лѣчба́ми враче́бными, ꙳ но бжⷭ҇твенными вдохнове́ньми. 
Нбⷭ҇ныѧ си̑лы ѡ҆бходѧ́ще, ꙳ свѣтосїѧ́ннїи  свѣти́льницы, кѵ́ре и҆ і҆ѡа́нне, ꙳ до́блїи страда́льцы, ꙳  сꙋ́щихъ на землѝ и҆сцѣлѧ́ете тѣлеса̀, ꙳ и҆ дꙋшє́вныѧ  ꙗ҆́звы, хрⷭ҇та̀ ра́ди. ꙳ є҆го́же моли́те спастѝ на́съ. 
Ꙗ҆́кѡ пото́кꙋ сла́вы послѣ́дꙋюще хрⷭ҇тꙋ̀, ꙳  и҆сто́чницы безсме́ртїѧ ꙗ҆ви́стесѧ всѣ̑мъ, ꙳ сла̑дкїѧ  и҆сточа́ете стрꙋи̑ ꙳ тѣлє́сныѧ и҆ дꙋшє́вныѧ, ꙳  цѣлє́бнаѧ врачева̑нїѧ, ꙳ и҆̀же крове́й стрꙋи̑ за хрⷭ҇та̀  и҆злїѧ́вше оу҆се́рднѣйше. 
Сла́ва, гла́съ и҃. 
Дво́ица мꙋ́ченикѡвъ дне́сь возсїѧ̀ на́мъ, дꙋшє́вныѧ  болѣ̑зни на́шѧ и҆сцѣлѧ́юща, кѵ́ръ и҆ і҆ѡа́ннъ  чꙋдодѣ́йственнїи. ѻ҆́въ оу҆́бѡ равноа́гг҃льное  ѡ҆блобыза́въ, є҆ди́нственное житїѐ да́же до конца̀  пожи́въ, кро́вїю мꙋ́ченическою присвоѧ́етсѧ хрⷭ҇тꙋ̀: ѻ҆́въ  въ во́инскихъ просїѧ́въ сосло́вїихъ, нбⷭ҇нымъ  воинствосло́вїѧмъ градописꙋ́етсѧ. Тѣ́мже и҆ въ па̑мѧти  и҆́хъ и҆сцѣлє́нїѧ подаю́тъ, вѣ́рою соверша́ющымъ,  молѧ́щесѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ѽ пресла́внагѡ чꙋдесѐ! 
Не терплю̀, ча́до, ви́дѧщи тѧ̀ ꙳ на дре́вѣ  оу҆снꙋ́вша, ꙳ бо́дрость всѣ̑мъ даю́щаго, ꙳ ꙗ҆́кѡ да и҆̀же  дре́вле (с. 658) престꙋпле́нїѧ плодо́мъ, ꙳ сно́мъ  поги́бельнымъ оу҆снꙋ́вшымъ, ꙳ бжⷭ҇твеннꙋю и҆ спаси́тельнꙋю  ꙳ бо́дрость пода́си, дв҃а глаго́лаше пла́чꙋщи, ꙳ ю҆́же  велича́емъ. 
На стїхо́внѣ ѻ҆ктѡ́иха. Сла́ва, гла́съ в҃: 
Прїиди́те, вѣ́рныхъ сосло́вїе дне́сь, пѣ́сньми  вѣнча́имъ кѵ́ра со і҆ѡа́нномъ, ра́таи благода́ти, и҆  да́тели просѧ́щихъ ѻ҆би́льнѣйшыѧ: многоѻбра́знѣ бо  всѣ̑мъ ꙗ҆ви́шасѧ вра́чеве пресвѣ́тлїи. Тѣ́мже и҆ мо́лѧтъ  ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Подо́бенъ: Є҆гда̀ ѿ дре́ва: 
Гро́здъ всезрѣ́лый, чⷭ҇таѧ, є҆го́же невоздѣ́ланнѡ  во оу҆тро́бѣ плодоноси́ла є҆сѝ, на дре́вѣ ꙗ҆́кѡ  оу҆зрѣ́ла є҆сѝ сего̀ повѣ́шена, рыда́ющи восклица́ла  є҆сѝ, и҆ взыва́ла є҆сѝ: ча́до, сла́дость и҆ска́пай,  є҆́юже ѿи́метсѧ пїѧ́нство всѧ́кое страсте́й,  благодѣ́телю, менє̀ ра́ди тебѐ ро́ждшїѧ, твои́мъ  благоꙋтро́бїемъ оу҆молѧ́емь. 
Тропа́рь, гла́съ є҃: 
Чꙋдеса̀ ст҃ы́хъ твои́хъ мч҃никъ, стѣ́нꙋ неѡбори́мꙋ  на́мъ дарова́вый, хрⷭ҇тѐ бж҃е: тѣ́хъ моли́твами совѣ́ты  ꙗ҆зы́кѡвъ разорѝ, цр҃ковь ст҃ꙋ́ю оу҆крѣпѝ, ꙗ҆́кѡ  є҆ди́нъ бл҃гъ и҆ чл҃вѣколю́бецъ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃ы́хъ на  ѕ҃. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Вла́сть на ле́сть воспрїѧ́лъ є҆сѝ, кѵ́ре  бл҃же́нне, сострада́льца болѣ́зней и҆мѣ́въ і҆ѡа́нна  сла́внаго, тѣ́мъ сла́дости лꙋ́чшїѧ на нб҃сѣ́хъ  наслажда́етесѧ. (с. 659) 
Во́инствомъ дх҃о́внымъ препоѧ́савсѧ, кѵ́ре  всече́стне, земно́е же во́инство ѡ҆ста́вивъ, і҆ѡа́нне  всехва́льне, на де́мѡны взѧ́сте ѿ хрⷭ҇та̀  побѣди́тєльнаѧ. 
Ѳе́клинѣ добродѣ́тели поревнова́вше жєны̀  бжⷭ҇твєнныѧ, въ двⷭ҇твеннꙋю равноа́гг҃льнꙋю ѻ҆де́ждꙋ  бл҃гоче́стнѡ ѡ҆дѣ́ѧшасѧ: мꙋ́ченическимъ же жела́нїемъ къ  подвигѡ́мъ совлеко́шасѧ. 
Бг҃оро́диченъ: 
Безсѣ́меннѡ ѻ҆́ч҃ею во́лею, ѿ бжⷭ҇твеннагѡ дх҃а  бж҃їѧгѡ зачала̀ є҆сѝ сн҃а, и҆ пло́тїю породила̀ є҆сѝ,  и҆з̾ ѻ҆ц҃а̀ безмт҃рнѧ, на́съ ра́ди и҆зъ тебє̀ безѻ́ч҃а. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Плотско́ю не́мощїю, оу҆крѣплѧ́еми хрⷭ҇то́выми  страстьмѝ, бл҃госла́внїи мꙋ́чєницы человѣкоꙋбі́йцꙋ  низложи́ша. 
Болѣ́зней пло́ти, и҆ нетлѣ́нныѧ сла́дости дх҃омъ  хрⷭ҇тѡ́вы мꙋ́чєницы прїе́млюще, ра́довахꙋсѧ. 
Оу҆крѣпи́сѧ немощно́е же́нскагѡ кресто́мъ  є҆стества̀: тѣ́мже врага̀ ѕмі́ѧ мꙋ́жески побѣди́ша. 
Бг҃оро́диченъ: 
Ты̀ є҆ди́на земны̑мъ па́че є҆стества̀ бл҃ги́хъ  хода́таица, мт҃и бж҃їѧ, была̀ є҆сѝ: тѣ́мже тѝ, ра́дꙋйсѧ,  взыва́емъ. 
Сѣда́ленъ, гла́съ д҃. Подо́бенъ: Вознесы́йсѧ: 
До́лꙋ влекꙋ́щыѧ сла̑сти попра́вше, къ мꙋче́нїѧ  страда́льцы бж҃е́ственнѣй высотѣ̀ свѣ́тлѡ взѧ́стесѧ  бл҃года́тїю, кѵ́ре и҆ і҆ѡа́нне, вселе́нныѧ свѣти́льницы.  Тѣ́мже мо́лимсѧ, ѡ҆мраче́нїѧ грѣха̀ и҆ недꙋ́гѡвъ  и҆зба́вите ны̀, сꙋ́щаго над̾ всѣ́ми бг҃а молѧ́ще. 
Два́жды. 
Сла́ва, и҆ ны́нѣ, бг҃оро́диченъ: 
По бз҃ѣ въ тво́й, бцⷣе, прибѣ́гъ смире́нный,  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ (с. 660) превзыдо́ша главꙋ̀ мою̀ грѣсѝ,  и҆ бою́сѧ, влⷣчце, мꙋ́къ и҆ трепе́щꙋ, моле́нїе сотворѝ,  чⷭ҇таѧ, къ сн҃ꙋ твоемꙋ̀ ѿ си́хъ и҆зба́вити мѧ̀. 
Крⷭ҇тобг҃оро́диченъ: 
И҆з̾ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Невече́рнїѧ бл҃года́ти свѣтозаре́нїе, врагѝ  низложѝ любомра́чныѧ льстѝ, сеѧ̀ ратобо́рцы, свѣти́льники  сїѧ́ющыѧ, кѵ́ра и҆ і҆ѡа́нна показа́вши. 
Оу҆слади́шасѧ трⷪ҇ческимъ раче́нїемъ, и҆ ѿ неѧ̀  мꙋ́чєницы ѕѣлѡ̀ возлю́блени бы́вше, кѵ́ръ же и҆ і҆ѡа́ннъ,  соедине́нїемъ лꙋ́чшимъ ѻ҆рга́ни бж҃їи показа́стесѧ. 
Ꙗ҆́кѡ че́стенъ ва́шъ хра́мъ, ѿгони́теленъ  лꙋка́выхъ дꙋхѡ́въ, ѿгонѧ́етъ недꙋ́ги всѣ́хъ болѧ́щихъ,  непобѣди́мїи мꙋ́чєницы, бл҃года́ть и҆сцѣле́нїѧ  подава́етъ. 
Бг҃оро́диченъ: 
Неискꙋсобра́чнѡ родила̀ є҆сѝ, ѽ дв҃о, и҆ по  ржⷭ҇твѣ̀ ꙗ҆ви́ласѧ є҆сѝ двⷭ҇твꙋющи па́ки: тѣ́мже  немо́лчными гла́сы, ра́дꙋйсѧ, тебѣ̀, влⷣчце, вѣ́рою  несомнѣ́нною взыва́емъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Тѧ̀, сп҃се, дво́ица мч҃никѡвъ возжелѣ̀, ты̀ ст҃ы́й  во ст҃ы́хъ кѵ́ра и҆ і҆ѡа́нна досто́йнѡ поче́лъ є҆сѝ. 
Твоѐ дѣ́ло, бл҃же, врага̀ потребле́нїе, ты̀  мꙋ́ченики бл҃гоче́стїѧ, кресто́мъ содѣ́лалъ є҆сѝ, и҆  сла́вою вѣнча́лъ є҆сѝ. (с. 661) 
Тѧ̀ є҆ди́наго люби́ти небоѧ́зненнымъ мꙋдрова́нїемъ,  пома́завшесѧ дѣ́вствомъ, і҆ѡа́ннъ и҆ кѵ́ръ, мꙋ́жество  содѣ́лаша. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ:  тѧ̀ тве́рдость и҆ наде́ждꙋ на́шегѡ спасе́нїѧ, бг҃оневѣ́сто,  и҆́мамы. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Пожре́тисѧ мꙋ́чєницы за хрⷭ҇та̀ и҆зво́лиша, не́жели  і҆́дѡлѡмъ пожре́ти: лꙋка́ваго же мꙋчи́телѧ привестѝ, за  милосе́рдїе за ны̀ поже́ршагѡсѧ ꙗ҆́кѡ ѻ҆вча̀. 
И҆знемого́ша и҆̀же неща́днѡ мꙋ́ченики стрꙋ́жꙋщїи,  стрꙋ́жємымъ же стрѣ́лы ꙗ҆́звы младе́нєцъ быва́хꙋ:  пресла́внѡ бо оу҆твержда́хꙋсѧ бж҃е́ственнымъ дх҃омъ. 
Гдⷭ҇а и҆ цр҃ѧ̀ всеѧ̀ тва́ри и҆сповѣ́давшаѧ вѣ́рою,  дво́ица є҆диномꙋ́дреннаѧ и҆ є҆динострада́льнаѧ,  беззакѡ́ннымъ да́же до кро́ве сопроти́вишасѧ. 
Бг҃оро́диченъ: 
Ѽ чꙋ́до всѣ́хъ чꙋде́съ новѣ́йшее! ꙗ҆́кѡ дв҃а во  оу҆тро́бѣ всѧ́чєскаѧ содержа́щаго, неискꙋсомꙋ́жнѡ  заче́нши, не тѣсновмѣстѝ. 
Конда́къ, гла́съ г҃. Подо́бенъ: Дв҃а дне́сь: 
Ѿ бж҃е́ственныѧ благода́ти да́ръ чꙋде́съ прїе́мше,  ст҃і́и, чꙋдодѣ́йствꙋете непреста́ннѡ, всѧ̑ на́шѧ стра̑сти  рꙋкодѣ́йствомъ сѣкꙋ́ще неви́димымъ, кѵ́ре бг҃омꙋ́дре со  і҆ѡа́нномъ сла́внымъ: вы́ бо бж҃е́ственнїи вра́чеве є҆стѐ. 
І҆́косъ: 
Са́ми себѐ бг҃ꙋ возло́жше, ст҃і́и, всѧ́кое  и҆скꙋше́нїе лю́тыхъ є҆гѡ̀ ра́ди претерпѣ́сте, оу҆ме́рше  оу҆се́рднѡ, мꙋ́чєницы до́блїи, и҆ по кончи́нѣ всѣ̑мъ  и҆сточа́ете бжⷭ҇твєннаѧ дарова̑нїѧ, сꙋ́щымъ въ разли́чныхъ  недꙋ́зѣхъ, и҆ ѿ (с. 662) мно́гихъ и҆сцѣлѧ́юще ѕѡ́лъ, ѿ  ни́хже є҆ди́нъ и҆ пе́рвый є҆́смь а҆́зъ ѻ҆каѧ́нный.  Тѣ́ломъ бо и҆ дꙋше́ю ѿ ꙗ҆́звъ лю́тыхъ болѣ́знꙋю, и҆  вѣ́рою ва́мъ вопїю̀: и҆сцѣли́те мѧ̀, вы́ бо бжⷭ҇твеннїи  вра́чеве є҆стѐ. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
И҆звѣ́сивше ꙗ҆́кѡ въ преклоне́нїи мѣ́рила  мꙋдрова́нїе, тѧгото́ю пречи́стыѧ сла́вы, страда́льцы  возвыша́еми взыва́хꙋ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Не невѣ́дꙋще сꙋпоста́тнагѡ оу҆мышле́нїй, всѧ́къ  ра́нъ ви́дъ и҆ ласка́нїй поплева́вше мч҃ницы, бл҃гослове́нъ  є҆сѝ, вопїѧ́хꙋ, въ хра́мѣ сла́вы твоеѧ̀, гдⷭ҇и. 
Терпѣ́нїемъ ра́нъ вѣнча́еми, і҆ѡа́ннъ же и҆ кѵ́ръ,  защи̑тницы, трⷪ҇цѣ взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Бг҃оро́диченъ: 
Вы́шнѧгѡ ѡ҆сщ҃е́нное бжⷭ҇твенное селе́нїе, ра́дꙋйсѧ.  тобо́ю бо даде́сѧ ра́дость, бцⷣе, зовꙋ́щымъ: бл҃гослове́на  ты̀ въ жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ко ѿверже́нїю оу҆́бѡ, нечести́вїи, є҆стество́мъ  сꙋ́щаго бг҃а, призыва́хꙋ лю́тѣ: но непобѣ́днїи мꙋ́чєницы,  тва́рїю ꙗ҆влѧ́хꙋ всѣ́хъ зижди́телѧ сꙋ́ща, взыва́юще:  благослови́те, всѧ̑ дѣла̀ гдⷭ҇нѧ, гдⷭ҇а. 
Неи́стовствꙋющїисѧ ле́стїю гнѣ́внѡ, земна̑ѧ  мꙋ́дрствꙋющїи мꙋчи́телїе, и҆̀же житїѐ и҆мꙋ́щыѧ на  небесѣ́хъ (с. 663) неразори́мо, сме́ртїю къ жи́зни  ѿсыла́хꙋ, взыва́ющыѧ: благослови́те, всѧ̑ дѣла̀ гдⷭ҇нѧ,  гдⷭ҇а. 
Мѡ́щи мч҃никѡвъ блиста̑нїѧ чꙋде́съ ꙗ҆ви́шасѧ  вселе́ннѣй, хрⷭ҇тѐ, ѕлоде́мѡна мечта́ннꙋю ле́сть  посрамлѧ́юще, вопїю́щымъ же бл҃голѣ́пнѡ и҆сцѣлє́нїѧ  подава́юще: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Без̾ мт҃ре и҆з̾ ѻ҆ц҃а̀ сло́во сы́й пе́рвѣе,  без̾ ѻ҆ц҃а̀ бы́сть и҆з̾ тебє̀ второ́е, всечⷭ҇таѧ,  вопло́щсѧ пе́рвѣе безпло́тный, за бл҃гоꙋтро́бїе восхотѣ́въ  спастѝ пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Послꙋшли́ва до сме́рти дво́ица непобѣди́мыхъ  мꙋ́ченикѡвъ ꙗ҆ви́сѧ, і҆ѡа́нна и҆ кѵ́ра, влⷣчнимъ  бж҃е́ствєннымъ велѣ́нїємъ: тѣ́мже въ рꙋ́цѣ зижди́телѧ  своѧ̑ дꙋ́шы преда́ша. 
Свѣти̑ла сїѧ́ютъ два̀, чꙋде́съ сїѧ̑нїѧ, ѿ  и҆сто́чника є҆ди́нагѡ свѣтоно́снагѡ, немощны̑мъ  и҆сточа́юще нетлѣ́ннꙋю бл҃года́ть: ꙗ҆̀же досто́йнѡ  велича́емъ. 
Є҆ди́ницꙋ оу҆́бѡ бжⷭ҇твеннагѡ сꙋщества̀, но  ѵ҆поста́сьми трⷪ҇цꙋ, непобѣди́мыхъ мꙋ́чєникъ дво́ица  мꙋ́жески бг҃осло́вѧше: воплоще́ннаго же сло́ва, є҆ди́наго  хрⷭ҇та̀ во двою̀ є҆стєствꙋ̀. 
Бг҃оро́диченъ: 
Пощади́ мѧ, хрⷭ҇тѐ, є҆гда̀ прїи́деши сꙋди́ти мі́ръ  со сла́вою, разрѣшѝ мглꙋ̀ страсте́й мои́хъ, мольба́ми  ро́ждшїѧ тѧ̀, и҆ честны́хъ мꙋ́чєникъ твои́хъ, ꙗ҆́кѡ бл҃гъ  и҆ многомлⷭ҇тивъ. 
Свѣти́ленъ. Подо́бенъ: Нб҃о ѕвѣзда́ми: 
Чꙋдодѣ́йственнїи свѣти́льницы, кѵ́ре со  і҆ѡа́нномъ, (с. 664) дꙋшє́вныѧ на́шѧ недꙋ́ги и҆ тѣлє́сныѧ  и҆сцѣли́те, ѿ гдⷭ҇а прїе́мше благода́ть и҆сцѣле́нїй. 
Сла́ва, и҆ ны́нѣ, бг҃оро́диченъ: 
Ѿ бг҃а мі́рови пода́нныхъ благи́хъ ты̀ вина̀ была̀  є҆сѝ, бцⷣе: но и҆ ны́нѣ молѝ ѡ҆ ѻ҆́бщемъ спасе́нїи  благопремѣ́ннаго бг҃а. 
На стїхо́внѣ ѻ҆ктѡ́иха. Сла́ва, гла́съ д҃: 
Достохва́льными пѣ́сньми, вѣ́рнїи, возвели́чимъ  кѵ́ра и҆ і҆ѡа́нна, въ дꙋ́сѣ є҆динокрѡ́вныѧ, и҆ по пло́ти  братомꙋ̑дрыѧ: съ ни́миже а҆ѳана́сїю до́блюю похвалѧ́юще, и҆  прозѧбе́нїе є҆ѧ̀, ѳеодо́тїю, є҆ѵдоѯі́ю и҆ ѳеокті́стꙋ,  страстотє́рпицы и҆ приснодѣ̑вы, молѧ́щыѧ хрⷭ҇та̀ ѡ҆  дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Зва́нный свы́ше: 
Не рыда́й менє̀, мт҃и, ꙳ зрѧ́щи на дре́вѣ  повѣ́шена твоего̀ сн҃а и҆ бг҃а, ꙳ на вода́хъ повѣ́сившаго  зе́млю неѡдержи́мѡ, ꙳ и҆ всю̀ тва́рь созда́вшаго: ꙳ и҆́бо  воскреснꙋ̀ и҆ просла́влюсѧ, ꙳ и҆ а҆́дѡва ца̑рствїѧ сокрꙋшꙋ̀  крѣ́постїю, ꙳ и҆ погꙋблю̀ тогѡ̀ си́лꙋ, ꙳ и҆ свѧ̑занныѧ  и҆зба́влю ꙳ ѿ ѕлодѣ́йства є҆гѡ̀, ꙳ ꙗ҆́кѡ  благоꙋтро́бенъ, и҆ ѻ҆ц҃ꙋ̀ моемꙋ̀ приведꙋ̀, ꙳ ꙗ҆́кѡ  чл҃вѣколю́бецъ. 
На лїтꙋргі́и: Блажє́нна ѻ҆ктѡ́иха на д҃: и҆ ст҃ы́хъ  ѿ канѡ́на пѣ́снь г҃-ѧ, на д҃. Прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь  всѧ̑ хотѣ̑нїѧ своѧ̑ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менє̀ є҆́сть, да не  подви́жꙋсѧ. А҆пⷭ҇лъ къ корі́нѳѧнѡмъ, зача́ло рн҃г.  А҆ллилꙋ́їа, гла́съ в҃: Сѐ что̀ добро̀, и҆лѝ что̀  красно̀, но є҆́же жи́ти бра́тїи вкꙋ́пѣ, Є҆ѵⷢ҇лїе  матѳе́а, зача́ло л҃д, ѿ полꙋ̀. Прича́стенъ: Ра́дꙋйтесѧ,  пра́веднїи, ѡ҆ гдⷭ҇ѣ: (с. 665) 
Слꙋ́жба, и҆́же во ст҃ы́хъ, ѻ҆ц҃а̀ на́шегѡ нїки́ты  є҆пⷭ҇копа, новгоро́дскагѡ чꙋдотво́рца. 
Ве́черъ: Блаже́нъ мꙋ́жъ: 
На Гдⷭ҇и, воззва́хъ, стїхи̑ры на ѕ҃, гла́съ ѕ҃.  Подо́бенъ: Всѐ ѿло́жше: 
Плотско́е стремле́нїе ꙳ воздержа́нїемъ оу҆вѧди́лъ  є҆сѝ, ꙳ ликѡ́мъ по́стничєскимъ совокꙋпи́лсѧ є҆сѝ: ꙳  безстра́стїемъ оу҆кра́шенъ, ꙳ оу҆́мъ пред̾ѡчи́стивъ ꙳  непреста́нными къ бг҃ꙋ мановє́нїи, ꙳ свѧти́тельства па́ствꙋ  воспрїѧ́лъ є҆сѝ: ꙳ прилѣ́жнѡ ѡ҆ ста́дѣ попече́нїе  и҆мѣ́лъ є҆сѝ, ꙳ свѧти́телю нїки́то, ꙳ дꙋшетлѣ́нныхъ  недꙋ́гѡвъ ѿгонѧ́ѧ мра́къ, ꙳ и҆ просвѣща́ѧ свѣ́томъ  бг҃оразꙋ́мїѧ, ꙳ ѡ҆ всѣ́хъ прилѣ́жнѡ моли́сѧ, ꙳ спасти́сѧ  дꙋша́мъ на́шымъ. 
Преподо́бне ѻ҆́ч҃е, ꙳ бг҃облаже́нне свѧти́телю  нїки́то, ꙳ прилѣ̑жныѧ моли̑твы ꙳ за лю́ди твоѧ̑ бг҃ꙋ  приноси́лъ є҆сѝ: ꙳ и҆ бездо́ждїю нѣ́когда бы́вшꙋ, ꙳ ты̀  влⷣкꙋ хрⷭ҇та̀ оу҆моли́въ, ꙳ до́ждь съ нб҃сѐ све́лъ  є҆сѝ, ꙳ и҆ ча̑да твоѧ̑ возвесели́лъ є҆сѝ, ꙳ и҆  бл҃годаре́нїе бг҃ꙋ возсыла́ти ꙳ всѧ̑ наꙋчи́лъ є҆сѝ: ꙳ и҆  ны́нѣ ѡ҆ ста́дѣ твое́мъ прилѣ́жнѡ моли́сѧ ꙳ спасти́сѧ  дꙋша́мъ на́шымъ. 
Бг҃облаже́нне ѻ҆́ч҃е, ꙳ ст҃и́телю нїки́то, ꙳  человѣ́че нбⷭ҇ный, ꙳ земны́й а҆́гг҃ле, ꙳ дѣ́лателю  вїногра́да хрⷭ҇то́ва, ꙳ оу҆́ме бж҃е́ственный, ꙳ дх҃о́вный  ѻ҆рга́не, ꙳ свѣти́льниче многосвѣ́тлый, ꙳ любвѐ стрꙋѧ̀  неистощи́маѧ, ꙳ ви́дѧ гра́да запале́нїе, ꙳ и҆ лю́ди въ  печа́ли и҆ тꙋзѣ̀ пребыва́ющыѧ, ꙳ прилѣ́жнѡ хрⷭ҇тꙋ̀  моли́лсѧ є҆сѝ, ꙳ и҆ пла́мень оу҆гаси́лъ є҆сѝ, ꙳ и҆ ѿ  ско́рби на ра́дость лю́ди твоѧ̑ премѣни́лъ є҆сѝ. (с. 666) 
Сла́ва, гла́съ ѕ҃: 
Свѧще́ннаѧ и҆ сла́внаѧ цр҃ковь вели́кагѡ нова́града,  а҆рхїерє́й же и҆ свѧще́нныхъ собо́ри, и҆ мно́жество  наро́да, свѣ́тлѡ торжествꙋ́юще въ па́мѧть свѧти́телѧ  нїки́ты, съ любо́вїю взыва́юще: ра́дꙋйсѧ, пресвѣ́тлый  свѣти́льниче и҆ моли́твенниче те́плый: мнѡ́га бо лѣ̑та  сокровє́ны бы́ша честны̑ѧ твоѧ̑ мо́щи, ны́нѣ же  ѡ҆брѣто́шасѧ цѣ̑лы и҆ неразрꙋши̑мы, и҆ па́че со́лнца  сїѧ́ющы, ꙗ҆̀же любе́знѡ лобыза́емъ, ѡ҆свѧще́нїе прїе́млюще  и҆ глаго́люще: сїѧ̑ сꙋ́ть ча̑да твоѧ̑, свѧти́телю, ꙗ҆̀же  є҆ѵⷢ҇лїемъ породи́лъ є҆сѝ, и҆ въ правосла́вїи  оу҆тверди́лъ є҆сѝ, и҆ ны́нѣ моли́сѧ гдⷭ҇ꙋ, спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ. 
Вхо́дъ. Прокі́менъ днѐ. И҆ чтє́нїѧ г҃, пи̑саны сегѡ̀  мцⷭ҇а въ ѳ҃ де́нь. 
На лїті́и стїхи̑ры, гла́съ в҃. Подо́бенъ: Є҆гда̀  ѿ дре́ва: 
Бж҃е́ственнаѧ благода́ть дх҃о́внаѧ пома́за тѧ̀  мѵ́ромъ разꙋ́мнымъ, свѧти́телю, вели́комꙋ новꙋ́градꙋ  первопресто́льника, и҆ бг҃оꙋго́дное твоѐ житїѐ прекра́сна  тѧ̀, бг҃омꙋ́дре, показа̀. Свѧти́телей бы́лъ є҆сѝ  бл҃голѣ́пїе, преподо́бныхъ оу҆краше́нїе, и҆ ны́нѣ мі́ръ  ве́сь просвѣща́еши чꙋде́сными зарѧ́ми: тѣ́мъ па́мѧть  твою̀, нїки́то, торжествꙋ́емъ. 
По честнѣ́мъ твое́мъ преставле́нїи, мнѡ́га лѣ̑та  сокровє́ны бы́ша честны̑ѧ мо́щи твоѧ̑, свѧти́телю нїки́то:  ны́нѣ же ѡ҆брѣто́шасѧ цѣ̑лы, и҆ невреди̑мы, и҆ ꙗ҆́кѡ  свѣтоза́рное со́лнце сїѧ́юще, вѣ́рныхъ сердца̀  просвѣща́юще, и҆ ве́сь мі́ръ ѡ҆зарѧ́юще. тѣ́мже ра́достнѡ  соверша́емъ пречестнꙋ́ю па́мѧть твою̀. 
Ꙗ҆́кѡ свѣща̀ пресвѣ́тлаѧ, и҆ ꙗ҆́кѡ свѣти́льникъ  всемі́рный, и҆ ꙗ҆́кѡ зарѧ̀ прекра́снаѧ, и҆ ꙗ҆́кѡ ѕвѣзда̀  незаходи́маѧ, посредѝ вели́кїѧ це́ркве, просїѧ́ша честны̑ѧ  мо́щи твоѧ̑, ст҃и́телю, свѣтоно́сными блиста̑нїи ста́до  твоѐ (с. 667) просвѣща́юще, и҆ всѧ̑ со стра́хомъ  прикаса́ющыѧсѧ, и҆ оу҆ми́льнѡ вопїю́щыѧ: со́нъ че́стенъ  пред̾ гдⷭ҇емъ сме́рть прпⷣбныхъ є҆гѡ̀. 
Сла́ва, гла́съ то́йже: 
Зако́ны соблю́лъ є҆сѝ дх҃ѡ́вныѧ, лю́ди твоѧ̑  бл҃гоче́стїю наꙋчи́лъ є҆сѝ, первосвѧти́тельствꙋѧ вели́комꙋ  новꙋ́градꙋ, и҆ тѣ́ло твоѐ въ не́мъ положи́лъ є҆сѝ ꙗ҆́кѡ  да́ръ ѡ҆свѧще́нъ, и҆ сїѐ мно́гими лѣ́ты сокрове́но бы́сть,  ны́нѣ же ѡ҆брѣ́тесѧ цѣ́ло и҆ нетлѣ́нно, приходѧ́щїи же  къ ра́цѣ твое́й лобза́юще ѡ҆свѧща́ютсѧ, съ вѣ́рою и҆  любо́вїю вопїю́ще: ѻ҆́ч҃е на́шъ, свѧти́телю нїки́то, молѝ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, сщ҃е́ннаѧ главо̀, а҆рхїере́ю нїки́то,  свѧти́телємъ оу҆добре́нїе, по́стникѡмъ оу҆краше́нїе,  сщ҃е́нникѡмъ бл҃голѣ́пїе, вели́комꙋ новꙋ́градꙋ  оу҆твержде́нїе: на земли́ бо ꙗ҆́кѡ а҆́гг҃лъ пожи́лъ  є҆сѝ, безѕло́бїемъ и҆ пра́вдою оу҆кра́шенъ, свѣти́ло  вели́кое ꙗ҆ви́всѧ на́мъ, и҆ мі́ръ ве́сь просвѣща́ѧ  преди́вными чꙋдесы̀. тѣ́мже моли́сѧ хрⷭ҇то́ви, дарова́ти  дꙋша́мъ на́шымъ ми́ръ и҆ ве́лїю ми́лость. 
Сті́хъ: Честна̀ пред̾ гдⷭ҇емъ сме́рть преподо́бныхъ  є҆гѡ̀. 
Ра́дꙋйсѧ, сщ҃е́ннаѧ главо̀, по́стникѡвъ  непоколеби́мый сто́лпе, а҆́гг҃лѡвъ собесѣ́дниче: пречи́сто  зерца́ло дх҃а прест҃а́гѡ ꙗ҆ви́лсѧ є҆сѝ, и҆ тогѡ̀ зарѧ́ми  при́снѡ ѡ҆блиста́ѧсѧ, вѣ́рныхъ сердца̀ ѡ҆зарѧ́еши,  болѣ̑зни ѡ҆блегча́еши, недꙋ́ги ѿгонѧ́еши. тѣ́мже  моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, свѧще́ннаѧ главо̀, свѧти́телю  бг҃опрїѧ́тне, сто́лпе непревра́тный, непоколеби́мо  ѡ҆снова́нїе вѣ́ры, цр҃ко́вное оу҆краше́нїе, ст҃и́телей  оу҆добре́нїе, сла́ва (с. 668) пра́ведныхъ. Тѣ́мже тѧ̀  оу҆блажа́емъ моле́бнѡ воспѣва́юще: свѧти́телю  бг҃одохнове́нне, моли́сѧ хрⷭ҇тꙋ̀ дарова́ти дꙋша́мъ на́шымъ  ми́ръ и҆ ве́лїю ми́лость. 
Сла́ва, гла́съ ѕ҃. 
Человѣ́че нбⷭ҇ный, земны́й а҆́гг҃ле, дѣ́лателю  вїногра́да хрⷭ҇то́ва, оу҆ѧсни́лъ є҆сѝ вѣ́рныхъ сердца̀  медото́чными оу҆чє́нїи, и҆ всѧ̑ благолѣ́пнѡ просвѣти́лъ  є҆сѝ: и҆ ны́нѣ ѿ хрⷭ҇та̀ неꙋвѧда́емымъ оу҆вѧ́злсѧ  є҆сѝ вѣнце́мъ, молѝ ѡ҆ дꙋша́хъ на́шихъ. 
И҆ ны́нѣ, бг҃оро́диченъ. 
Тропа́рь, гла́съ д҃: 
Наслади́всѧ, бг҃омꙋ́дре, воздержа́нїѧ, и҆ жела́нїе  пло́ти твоеѧ̀ ѡ҆бꙋзда́въ, на престо́лѣ свѧти́тельства  сѣ́лъ є҆сѝ, и҆ ꙗ҆́кѡ ѕвѣзда̀ многосвѣ́тлаѧ просвѣща́ѧ  вѣ́рныхъ сердца̀ зарѧ́ми чꙋде́съ твои́хъ, ѻ҆́ч҃е на́шъ  ст҃и́телю нїки́то: и҆ ны́нѣ молѝ хрⷭ҇та̀ бг҃а, да спасе́тъ  дꙋ́шы на́шѧ. 
На оу҆́трени, на Бг҃ъ гдⷭ҇ь, тропа́рь ст҃а́гѡ  два́жды: Сла́ва, и҆ ны́нѣ, бг҃оро́диченъ. 
По а҃-й стїхоло́гїи сѣда́ленъ, гла́съ г҃: 
Ꙗ҆́кѡ пресвѣ́тло со́лнце возсїѧ́въ, лю́ди твоѧ̑  просвѣти́лъ є҆сѝ оу҆чє́нїи слове́съ твои́хъ, страсте́й  ѡ҆черне́нїе потреби́лъ є҆сѝ, ст҃и́телю нїки́то, молѝ  хрⷭ҇та̀ бг҃а, дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющъ на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. Тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, благода́тнаѧ. 
По в҃-й стїхоло́гїи сѣда́ленъ, гла́съ д҃: 
Ѿ и҆скꙋше́нїй лꙋка́вагѡ премꙋ́дреннѡ себѐ  соблю́лъ є҆сѝ, (с. 669) ст҃и́телю, и҆ вконе́цъ того̀  низложи́лъ є҆сѝ, и҆ хрⷭ҇то́вы цр҃кве сто́лпъ и҆  оу҆твержде́нїе бы́лъ є҆сѝ: тѣ́мже соше́дшесѧ, па́мѧть  твою̀ почита́емъ, бг҃омꙋ́дре. 
Два́жды. 
Сла́ва, и҆ ны́нѣ, бг҃оро́диченъ: 
Въ кро́въ тво́й, пречⷭ҇таѧ дв҃о, прибѣга́ющихъ,  мольбꙋ̀ прїе́мши ѿ на́съ, не преста́й молѧ́щи  чл҃вѣколю́бца, спасти́сѧ рабѡ́мъ твои̑мъ. 
По полѷеле́и сѣда́ленъ, гла́съ и҃: 
Смире́нїемъ влⷣцѣ хрⷭ҇тꙋ̀ послѣ́довавъ,  воздержа́нїемъ житїѐ оу҆краси́лъ є҆сѝ, и҆ ѿ сегѡ̀  мꙋ́дрости сло́во ввѣрѧ́ѧ, къ добродѣ́тели наказа́тель  ꙗ҆ви́лсѧ є҆сѝ. Тѣ́мже вопїе́мъ тѝ: свѧти́телю нїки́то,  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а,  зача́ло а҃і. 
По н҃-мъ ѱалмѣ̀ стїхи́ра, гла́съ ѕ҃: 
Дх҃а ст҃а́гѡ благода́ть въ твои́хъ оу҆стна́хъ  и҆злїѧ́сѧ, ѻ҆́ч҃е нїки́то ст҃и́телю, и҆ бы́лъ є҆сѝ  па́стырь хрⷭ҇то́вы цр҃кве, оу҆чѧ̀ словє́сныѧ ѻ҆́вцы  вѣ́ровати въ трⷪ҇цꙋ є҆диносꙋ́щнꙋю, во є҆ди́но бжⷭ҇тво̀.  (с. 670) 
Канѡ́нъ бцⷣы со і҆рмосо́мъ на ѕ҃: и҆ ст҃а́гѡ два̀  канѡ́на на и҃. 
Канѡ́нъ ст҃а́гѡ: пѣ́нїе моле́бно, сложено̀ по  а҆́збꙋцѣ, совершено́ же и҆́менемъ списа́вшагѡ. 
Гла́съ г҃. Пѣ́снь а҃. І҆рмо́съ: 
Сꙋ́шꙋ глꙋбороди́тельнꙋю зе́млю со́лнце наше́ствова  и҆ногда̀: ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀,  лю́демъ пѣшемореходѧ́щымъ, и҆ бг҃оꙋго́днѡ пою́щымъ: пои́мъ  гдⷭ҇еви, сла́внѡ бо просла́висѧ. 
А҆́гнче непоро́чный бж҃їй сло́ве, ѿве́рзи моѧ̑  недостѡ́йнаѧ оу҆ста̀, да возмогꙋ̀ воспѣ́ти ст҃и́телѧ  нїки́тꙋ, твоего̀ оу҆го́дника. 
Болѣ́зньми по́стническими дꙋ́шꙋ просвѣти́въ,  преподо́бне, ꙗ҆́кѡ чи́стꙋ же́ртвꙋ хрⷭ҇тꙋ̀ предста́вилъ  є҆сѝ, ра́дꙋѧсѧ поѧ̀: сла́внѡ бо просла́висѧ. 
Воздержа́нїемъ тѣ́ло дꙋ́хꙋ порабо́тилъ є҆сѝ,  дꙋ́шꙋ же равноа́гг҃льнꙋ сотвори́лъ є҆сѝ. помина́й вѣ́рою  чтꙋ́щыѧ тѧ̀, поѧ̀ бг҃ꙋ: сла́внѡ бо просла́висѧ. 
Бг҃оро́диченъ: 
Гдⷭ҇ороди́тельнице влⷣчце мр҃і́е, молѝ, є҆го́же  родила̀ є҆сѝ бг҃а и҆ цр҃ѧ̀ на́шего, да ми́лостивъ бꙋ́детъ  на́мъ въ де́нь сꙋ́дный. 
Дрꙋгі́й канѡ́нъ, сложе́нъ та́коже по а҆́збꙋцѣ  воспѧтослове́снѡ. 
Гла́съ з҃. Пѣ́снь а҃. І҆рмо́съ: 
Поспѣ́шествовавшемꙋ бг҃ꙋ во є҆гѵ́птѣ мѡѷсе́ови,  и҆звестѝ і҆и҃лѧ, томꙋ̀ є҆ди́номꙋ пои́мъ: ꙗ҆́кѡ  просла́висѧ. 
Щедрѡ́ты твоѧ̑ призыва́емъ, гдⷭ҇и, да досто́йнѡ  пѣ́нїе принесе́мъ оу҆го́дникꙋ твоемꙋ̀ ст҃и́телю нїки́тѣ,  тѧ̀ воспѣва́юще, ꙗ҆́кѡ просла́висѧ. 
Ше́ствїе твоѐ до́брѣ сконча́лъ є҆сѝ, и҆ на  нб҃са̀ возше́лъ є҆сѝ, прⷭ҇то́лꙋ влⷣчню предстоѧ̀, со  а҆́гг҃лы того̀ воспѣва́еши, ꙗ҆́кѡ просла́висѧ. 
Что̀ шꙋ́мъ пра́зднꙋющихъ быва́етъ, и҆ лю́дїе  свѣ́тлѡ (с. 671) торжествꙋ́ютъ; дне́сь бо ѡ҆брѣто́шасѧ  честны̑ѧ мо́щи свѧти́телѧ нїки́ты, и҆ всѝ ра́достнѡ  вопїю́тъ хрⷭ҇тꙋ̀, ꙗ҆́кѡ просла́висѧ. 
Бг҃оро́диченъ: 
Цр҃и́цꙋ и҆ влⷣчцꙋ тѧ̀ и҆менꙋ́емъ, дв҃о, подъ кро́въ  тво́й прибѣга́юще, и҆ по́мощи ѿ тебє̀ просѧ́ще, сн҃ꙋ  твоемꙋ̀ воспѣва́юще, ꙗ҆́кѡ просла́висѧ. 
Катава́сїа: Сꙋ́шꙋ глꙋбороди́тельнꙋю зе́млю: 
Пѣ́снь г҃. І҆рмо́съ: 
Непло́днаѧ дꙋшѐ и҆ безча́днаѧ, стѧжѝ пло́дъ  благосла́вный, веселѧ́щисѧ возопі́й: оу҆тверди́хсѧ тобо́ю,  бж҃е, нѣ́сть свѧ́тъ, нѣ́сть пра́веденъ па́че тебє̀,  гдⷭ҇и. 
Дѣ́латель бы́въ за́повѣдей гдⷭ҇нихъ, непреста́ннѡ  въ ни́хъ поꙋча́ѧсѧ, ѻ҆́ч҃е нїки́то: сегѡ̀ ра́ди вше́лъ  є҆сѝ въ нбⷭ҇наѧ, вопїѧ̀ ра́достнѡ: нѣ́сть свѧ́тъ, и҆  нѣ́сть пра́веденъ па́че тебє̀, гдⷭ҇и. 
Є҆гда̀ зави́дѣвъ тебѣ̀ прелꙋка́вый, хотѧ́ше  запѧ́ти ѿ добродѣ́телей, сопротивоста́въ, преподо́бне,  безъ вѣ́сти того̀ сотвори́лъ є҆сѝ, хрⷭ҇тꙋ̀ вопїѧ̀:  нѣ́сть свѧ́тъ, и҆ нѣ́сть пра́веденъ па́че тебє̀, гдⷭ҇и. 
Житїе́мъ добродѣ́тельнымъ бг҃ꙋ оу҆годи́лъ є҆сѝ,  велїа́ра посрами́въ, и҆ хрⷭ҇тꙋ̀ возопи́лъ є҆сѝ: нѣ́сть  свѧ́тъ, и҆ нѣ́сть пра́веденъ па́че тебє̀, гдⷭ҇и. 
Бг҃оро́диченъ: 
Зачала̀ є҆сѝ ѻ҆́ч҃ее сло́во ѵ҆поста́сное,  є҆го́же молѝ, бцⷣе, и҆зба́вити ѿ бѣ́дъ рабы̑ твоѧ̑,  вои́стиннꙋ призыва́ющыѧ тѧ̀. 
И҆́нъ. І҆рмо́съ: 
Оу҆тверди́сѧ вѣ́рою хрⷭ҇то́ва цр҃ковь: и҆́бо  непреста́ннѡ пѣ́сньми вопїе́тъ пою́щи: ст҃ъ є҆сѝ, гдⷭ҇и,  и҆ тѧ̀ пое́тъ дꙋ́хъ мо́й. 
Ѿ земны́хъ нѣ́дръ воспрїе́млемъ ꙗ҆́кѡ да́ръ  ѡ҆свѧще́нъ, честны̑ѧ мо́щи твоѧ̑, ст҃и́телю, и҆ ѿ си́хъ  ѡ҆свѧще́нїе прїе́млемъ, хрⷭ҇та̀ воспѣва́юще: ст҃ъ є҆сѝ,  гдⷭ҇и, спаса́ѧй дꙋ́шы на́шѧ. (с. 672) 
Хра́мъ ст҃а́гѡ дх҃а ѿ ю҆́ности бы́лъ є҆сѝ,  ѻ҆́ч҃е, сегѡ̀ ра́ди и҆ по сме́рти соблюде́сѧ тѣ́ло твоѐ  нетлѣ́нно, и҆ сїѐ ра́достнѡ лобыза́юще, вопїе́мъ хрⷭ҇тꙋ̀:  ст҃ъ є҆сѝ, гдⷭ҇и, спаса́ѧй дꙋ́шы на́шѧ. 
Фарїсе́йское тщесла́вїе ѿри́нꙋвше, со смире́нїемъ  и҆ ра́достїю цѣлꙋ́емъ честны̑ѧ твоѧ̑ мо́щи, ст҃и́телю  нїки́то, хрⷭ҇тꙋ̀ вопїю́ще: ст҃ъ є҆сѝ, гдⷭ҇и, спаса́ѧй  дꙋ́шы на́шѧ. 
Бг҃оро́диченъ: 
Оу҆кра́шена рѧ́снами чистоты̀, пречⷭ҇таѧ  ѻ҆трокови́це, благослове́ннаѧ влⷣчце, предста́тельнице  ро́да на́шегѡ. 
Катава́сїа: Оу҆твержде́нїе на тѧ̀: 
Сѣда́ленъ, гла́съ а҃: 
Ꙗ҆́кѡ са́дъ присноцвѣтꙋ́щъ лю́ди твоѧ̑ сотвори́лъ  є҆сѝ, сїѧ̑ во благоче́стїи возрасти́въ, оу҆мно́жилъ  є҆сѝ: и҆ ѿ сегѡ̀ вѣ́ренъ ра́бъ и҆ дѣ́латель вїногра́да  хрⷭ҇то́ва показа́лсѧ є҆сѝ, и҆ трꙋдѡ́мъ возме́здїе  досто́йнѡ воспрїѧ́лъ є҆сѝ, ст҃и́телю, молѝ хрⷭ҇та̀ бг҃а,  да спасе́тъ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Всѣ́хъ творца̀, бг҃а же и҆ содѣ́телѧ,  всенепоро́чнаѧ чⷭ҇таѧ, дх҃омъ бжⷭ҇твеннымъ въ ложесна́хъ  твои́хъ заче́нши, безъ и҆стлѣ́нїѧ родила̀ є҆сѝ: є҆го́же  сла́вѧще, тѧ̀ воспѣва́емъ, дв҃о, ꙗ҆́кѡ пала́тꙋ цр҃ѧ̀  всѣ́хъ, и҆ мі́ра застꙋпле́нїе. 
Пѣ́снь д҃. І҆рмо́съ: 
Положи́лъ є҆сѝ къ на́мъ тве́рдꙋю любо́вь, гдⷭ҇и,  є҆диноро́днаго бо твоего̀ сн҃а за ны̀ на сме́рть да́лъ  є҆сѝ. Тѣ́мже тѝ зове́мъ благодарѧ́ще: сла́ва си́лѣ  твое́й, гдⷭ҇и. 
Зако́нѡмъ ѻ҆те́чєскимъ послѣ́дꙋѧ, и҆ си́хъ житїѐ  подража́ѧ, непреста́ннѡ хрⷭ҇тꙋ̀ взыва́лъ є҆сѝ: сла́ва  си́лѣ твое́й. 
И҆зъ мла́да хрⷭ҇та̀ возлюби́лъ є҆сѝ, сегѡ̀ ра́ди,  ꙗ҆́кѡ рачи́телѧ своего̀ возлюби́ тѧ, къ немꙋ́же вопїе́ши:  сла́ва си́лѣ твое́й. (с. 673) 
И҆сполнѧ́ѧ зако́ны бжⷭ҇твєнныѧ, преиспо́лнилсѧ  є҆сѝ дарова́нїй бжⷭ҇твенныхъ, ст҃и́телю нїки́то, вѣ́рнѡ  взыва́еши: сла́ва си́лѣ твое́й, гдⷭ҇и. 
Бг҃оро́диченъ: 
Кади́льнице всезлата́ѧ, мр҃і́е всенепоро́чнаѧ,  хрⷭ҇та̀ молѝ, є҆го́же родила̀ є҆сѝ, и҆зба́витисѧ на́мъ  ѿ бѣ́дъ и҆ ѻ҆гнѧ̀ вѣ́чнꙋющагѡ. 
И҆́нъ. І҆рмо́съ: 
Плотско́е прише́ствїе твоѐ, хрⷭ҇тѐ, оу҆вѣрѧ́ѧ  прⷪ҇ро́къ а҆ввакꙋ́мъ, взыва́ше: сла́ва си́лѣ твое́й, гдⷭ҇и. 
Тѧ̀ моли́твенника непосты́дна ко влⷣцѣ стѧжа́хомъ,  ст҃и́телю, молѝ ѡ҆ воспѣва́ющихъ па́мѧть твою̀, и҆зба́вити  въ бꙋ́дꙋщемъ сꙋдѣ̀ вѣ́чнꙋющагѡ ѡ҆сꙋжде́нїѧ. 
Свѣ́тлыми сїѧ́ньми провозсїѧ́вшыѧ честны̑ѧ твоѧ̑  мо́щи: ѿ мно́гихъ бо лѣ́тъ бы́вше сокровє́ны, ны́нѣ  ꙗ҆́кѡ зарѧ̀ пресвѣ́тла просвѣща́ютъ и҆ ѡ҆свѣща́ютъ  пою́щыѧ тѧ̀. 
Ра́дость и҆ весе́лїе, и҆ ра́дованїе неизрече́нно  твоемꙋ̀ ста́дꙋ, ст҃и́телю, показа́сѧ, ѡ҆брѣ́тенїе честны́хъ  моще́й твои́хъ, въ не́же и҆спросѝ на́мъ ѡ҆ставле́нїе  грѣхѡ́въ и҆ вели́кꙋю ми́лость. 
Бг҃оро́диченъ: 
Правосла́вною вѣ́рою, и҆ любо́вїю притека́ющихъ  тѝ, и҆ со стра́хомъ пою́щихъ тѧ̀, моле́бный гла́съ  оу҆слы́ши, влⷣчце. 
Катава́сїа: Покры́ла є҆́сть нб҃са̀: 
Пѣ́снь є҃. І҆рмо́съ: 
Къ тебѣ̀ оу҆́тренюю всѣ́хъ творцꙋ̀, преимꙋ́щемꙋ  всѧ́къ оу҆́мъ мі́рови: занѐ свѣ́тъ повелѣ̑нїѧ твоѧ̑, въ  ни́хже наста́ви мѧ̀. 
Лꙋ́къ врага̀ сокрꙋши́лъ є҆сѝ, и҆ бра́нь є҆гѡ̀ до  конца̀ разори́лъ є҆сѝ, и҆ соверше́нїѧ добродѣ́телей,  преподо́бне, дости́глъ є҆сѝ. 
Моли́твою возше́лъ є҆сѝ на нбⷭ҇наѧ, и҆дѣ́же съ  ли́ки ѻ҆тє́цъ пребыва́ѧ весели́шисѧ, помина́й,  преподо́бне, па́мѧть твою̀ свѣ́тлѡ торжествꙋ́ющыѧ. (с. 674) 
Неизрече́нныхъ та̑инъ хрⷭ҇то́выхъ слꙋжи́тель бы́ти  сподо́билсѧ є҆сѝ, и҆ сїѧ̑ приносѧ̀ бг҃ꙋ, за мі́ръ  прилѣ́жнѡ моли́лсѧ є҆сѝ. 
Бг҃оро́диченъ: 
Оу҆пова́нїе и҆ наде́жда на́ша ты̀ є҆сѝ, пречⷭ҇таѧ  влⷣчце, спасѝ лю́ди твоѧ̑ молѧ́щыѧсѧ, и҆ и҆́мѧ твоѐ  призыва́ющыѧ. 
И҆́нъ. І҆рмо́съ: 
Оу҆́треннююще, сло́ве, въ сла́вꙋ твою̀ и҆ хвалꙋ̀,  восхвалѧ́емъ непреста́ннѡ ѻ҆́бразъ креста̀ твоегѡ̀,  є҆го́же да́лъ є҆сѝ на́мъ ѻ҆рꙋ́жїе въ по́мощь. 
Оу҆миле́нїѧ и҆сто́чникъ мнѣ̀ и҆спросѝ, въ  честнѣ́мъ твое́мъ торжествѣ̀, ст҃и́телю нїки́то, да  ѿмы́ю скве́рнꙋ дꙋшѝ моеѧ̀, и҆ покаѧ́нїе моли́твами  твои́ми ѡ҆брѧ́щꙋ, на по́мощь ѻ҆рꙋ́жїе. 
Нова́града бы́въ первост҃и́тель и҆́стиненъ,  ѡ҆благово́ни на́шѧ чꙋ̑вства дꙋшє́внаѧ: да моли̑твы твоѧ̑  предста́виши на́мъ на по́мощь ѻ҆рꙋ́жїе. 
Мно́жествомъ и҆скꙋше́нїй содержи́мь є҆́смь, на тѧ̀  наде́ждꙋ возлага́ю, ст҃и́телю нїки́то: да предста́виши мѝ  моли́твꙋ твою̀ на по́мощь ѻ҆рꙋ́жїе. 
Бг҃оро́диченъ: 
Лѣ́ствица проѡбража́ше тѧ̀ патрїа́рха і҆а́кѡва,  всенепоро́чнаѧ влⷣчце, бж҃їе схожде́нїе на́мъ ꙗ҆́вѣ  сказꙋ́ющи. 
Катава́сїа: Ꙗ҆́кѡ ви́дѣ и҆са́їа: 
Пѣ́снь ѕ҃. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  и҆счеза́етъ дꙋ́хъ мо́й: но простры́й, влⷣко, высо́кꙋю твою̀  мы́шцꙋ, ꙗ҆́кѡ петра̀ мѧ̀, оу҆пра́вителю, спасѝ. 
Пред̾избра́нъ бы́въ бжⷭ҇твенною благода́тїю, во  є҆́же па́ствити ста́до хрⷭ҇тоимени́то: ты́ же, преподо́бне,  ꙗ҆́кѡ па́стырь и҆́стиненъ, прилѣ́жнѡ ѡ҆ ста́дѣ попече́нїе  и҆мѣ́лъ є҆сѝ. 
Разꙋ́мнѣ разсꙋжда́ѧ ча̑да твоѧ̑, и҆ ча́стѡ наказꙋ́ѧ  (с. 675) дꙋхо́вными словесы̀, да пребꙋ́дꙋтъ тве́рдѡ  соблюда́юще вѣ́рꙋ правосла́внꙋю. 
Ст҃и́тельства че́стїю почте́нъ, прилѣ́жнѡ моле́нїе  за лю́ди твоѧ̑ приноси́лъ є҆сѝ: да ми́лостива бг҃а  ѡ҆брѧ́щꙋтъ въ де́нь сꙋ́дный. 
Бг҃оро́диченъ: 
Ты̀ є҆сѝ, пречⷭ҇таѧ бцⷣе, прибѣ́жище на́ше и҆  оу҆твержде́нїе, молѝ сн҃а твоего̀ и҆ бг҃а на́шего, пода́ти  на́мъ спасе́нїе и҆ грѣхѡ́въ ѡ҆ставле́нїе. 
И҆́нъ. І҆рмо́съ: 
Пла́вающаго въ молвѣ̀ жите́йскихъ попече́нїй, съ  корабле́мъ потоплѧ́ема грѣхѝ, и҆ дꙋшетлѣ́нномꙋ ѕвѣ́рю  примета́ема, ꙗ҆́кѡ і҆ѡ́на, хрⷭ҇тѐ, вопїю́ ти: и҆зъ  смертоно́сныѧ глꙋбины̀ возведи́ мѧ. 
Крѣ́пость и҆ оу҆твержде́нїе и҆спросѝ ѻ҆те́чествꙋ  на́шемꙋ, ст҃и́телю нїки́то: да моли́твами твои́ми  хрⷭ҇тїа́нскїй ро́дъ въ тишинѣ̀ пребꙋ́детъ, воспѣва́ющїй  тѧ̀ ꙗ҆́кѡ те́пла застꙋ́пника. 
И҆зба́витисѧ ста́дꙋ твоемꙋ̀ всѧ́кагѡ ѡ҆ѕлобле́нїѧ и҆  ско́рби, моли́сѧ, ст҃и́телю нїки́то: ты́ бо є҆сѝ наде́жда  непосты́дна, оу҆пова́нїе и҆звѣ́стно, и҆ стѣна̀  неѡбори́маѧ. 
И҆ на́мъ пою́щымъ, и҆ сла́вѧщымъ твою̀ па́мѧть,  и҆спросѝ, ст҃и́телю нїки́то, грѣхѡ́въ разрѣше́нїе, сꙋда̀  и҆ мꙋ́ки и҆збавле́нїе, и҆ црⷭ҇твїѧ нбⷭ҇нагѡ сподо́битисѧ. 
Бг҃оро́диченъ: 
Земноро́дныхъ є҆стество̀ на нб҃о тобо́ю взы́де,  пала́та бо цр҃е́ва ѡ҆брѣла́сѧ є҆сѝ, бцⷣе: тѣ́мже  согла́снѡ воспѣва́емъ тѧ̀. 
Катава́сїа: Возопѝ къ тебѣ̀: 
Конда́къ, гла́съ ѕ҃. Подо́бенъ: Є҆́же ѡ҆ на́съ: 
А҆рхїере́йства са́номъ почти́всѧ, и҆ чи́стѣ  чⷭ҇тѣ́йшемꙋ предстоѧ̀, прилѣ́жнѡ моле́нїе за лю́ди твоѧ̑  приноси́лъ є҆сѝ, ꙗ҆́кѡ и҆ до́ждь моли́твою све́лъ є҆сѝ,  ѻ҆вогда́ же и҆ гра́да запалє́нїѧ оу҆гаси́лъ є҆сѝ. и҆  ны́нѣ, свѧти́телю нїки́то, молѝ хрⷭ҇та̀ бг҃а, спастѝ (с.  676) лю́ди твоѧ̑ молѧ́щыѧсѧ, да всѝ вопїе́мъ тѝ: ра́дꙋйсѧ,  ст҃и́телю ѻ҆́ч҃е преди́вный. 
І҆́косъ: 
Кто̀ не почꙋди́тсѧ, кто̀ не просла́витъ  неизслѣ́димꙋю и҆ несказа́ннꙋю глꙋбинꙋ̀ милосе́рдїѧ твоегѡ̀,  хрⷭ҇тѐ бж҃е; ꙗ҆́кѡ просла́вилъ є҆сѝ въ послѣ́днемъ  ро́дѣ оу҆го́дника твоего̀ ст҃и́телѧ нїки́тꙋ, є҆гѡ́же  ѡ҆брѣто́шасѧ честны̑ѧ мо́щи цѣ̑лы и҆ неразрꙋши̑мы,  є҆мꙋ́же рече́мъ: є҆гда̀ во пло́ти бы́лъ є҆сѝ, прпⷣбне,  дѣ̑ланїи бжⷭ҇твенными дꙋ́шꙋ пред̾ѡчи́стилъ є҆сѝ,  ст҃и́тельства па́ствꙋ воспрїи́мъ, сосꙋ́дъ и҆збра́нъ  бжⷭ҇твеннагѡ дх҃а показа́лсѧ є҆сѝ, и҆ ста́до твоѐ до  конца̀ въ вѣ́рѣ оу҆тверди́лъ є҆сѝ. тѣ́мъ ра́дꙋйсѧ,  ѻ҆́ч҃е преди́вный. 
Пѣ́снь з҃. І҆рмо́съ: 
Трїѐ ѻ҆́троцы въ пещѝ, трⷪ҇цꙋ проѡбрази́вше,  преще́нїе ѻ҆́гненное попра́ша, и҆ пою́ще вопїѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆ѧснѧ́ютъ воспѣва́юще а҆́гг҃льстїи чи́ни,  па́мѧть твою̀, нїки́то свѧти́телю, и҆ мы̀ земні́и  оу҆ми́льнѡ вопїе́мъ: и҆спросѝ на́мъ ѡ҆ставле́нїе  согрѣше́нїй, и҆ благи́хъ наслажде́нїе. 
Фараѡ́на мы́сленнаго побѣди́лъ є҆сѝ, ѿ хрⷭ҇та̀  дерзнове́нїе прїи́мъ, и҆ ве́лїе ра́дованїе ст҃ы̑мъ  а҆́гг҃лѡмъ сотвори́лъ є҆сѝ, поѧ̀: ѻ҆тє́цъ на́шихъ бж҃е,  благослове́нъ є҆сѝ. 
Херꙋві́мꙋ подо́бѧсѧ легкѡ̀ на высотꙋ̀ возше́лъ  є҆сѝ, и҆ ны́нѣ со безпло́тными водворѧ́ешисѧ, хрⷭ҇тꙋ̀  вопїѧ̀: ѻ҆тє́цъ на́шихъ бж҃е, благослове́нъ є҆сѝ. 
Бг҃оро́диченъ: 
Ѿ оу҆тро́бы твоеѧ̀ про́йде оу҆́мное, бцⷣе,  сл҃нце, сего̀ молѝ ꙗ҆́кѡ сн҃а твоего̀ и҆ гдⷭ҇а, пода́ти  на́мъ скорбе́й разрѣше́нїе, и҆ болѣ́зней ѡ҆блегче́нїе, да  ра́достнѡ ѿ дꙋшѝ вопїе́мъ хрⷭ҇тꙋ̀: ѻ҆ц҃є́въ на́шихъ  бж҃е, бл҃гослове́нъ є҆сѝ. 
И҆́нъ. І҆рмо́съ: 
Пе́щь ѻ҆́троцы ѻ҆гнепа́льнꙋ дре́вле росоточа́щꙋ  показа́ша, (с. 677) є҆ди́наго бг҃а воспѣва́юще, и҆  глаго́люще: превозноси́мый ѻ҆ц҃є́въ бг҃ъ и҆  препросла́вленъ. 
Ѕѣ́льнымъ воздержа́нїемъ тѣ́ло оу҆мертви́лъ  є҆сѝ, дꙋ́шꙋ же просвѣти́лъ є҆сѝ, и҆ равноа́гг҃льнꙋ  сотвори́лъ є҆сѝ, бг҃ꙋ вопїѧ̀: ѻ҆ц҃є́въ на́шихъ бж҃е,  бл҃гослове́нъ є҆сѝ. 
Жезло́мъ па́стырскимъ, свѧти́телю, до́брѣ лю́ди  твоѧ̑ оу҆па́слъ є҆сѝ: ѡ҆ ни́хже ꙗ҆́кѡ вѣ́ренъ па́стырь  хрⷭ҇тꙋ̀ возопи́лъ є҆сѝ: ѻ҆ц҃є́въ на́шихъ бж҃е,  благослове́нъ є҆сѝ. 
Є҆гда̀ сѧ́деши сꙋди́ти всѧ́чєскаѧ на прⷭ҇то́лѣ  сла́вы твоеѧ̀, тогда̀ пощадѝ рабы̑ твоѧ̑, влⷣко,  моли́твами оу҆го́дника твоегѡ̀ свѧти́телѧ нїки́ты, да всѝ  оу҆ми́льнѡ вопїе́мъ тѝ: ѻ҆ц҃є́въ на́шихъ бж҃е,  благослове́нъ є҆сѝ. 
Бг҃оро́диченъ: 
Добро́та честны́хъ и҆ ст҃ы́хъ а҆́гг҃лъ, ра́дованїе  человѣ́кѡвъ ты̀ є҆сѝ, дв҃о бцⷣе, ты́ мѧ къ жи́зни  наста́ви, сн҃ꙋ твоемꙋ̀ вопїю́ща: ѻ҆ц҃є́въ на́шихъ бж҃е,  бл҃гослове́нъ є҆сѝ. 
Катава́сїа: Тебѐ во ѻ҆гнѝ ѡ҆роси́вшаго: 
Пѣ́снь и҃. І҆рмо́съ: 
Веще́ственнагѡ ѻ҆гнѧ̀ пла́мень, невеще́ственнымъ  оу҆вѧди́ша бг҃озри́мїи ѻ҆́троцы, и҆ поѧ́хꙋ: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Лю́демъ рѡссі̑йскимъ и҆спросѝ, нїки́то ст҃и́телю,  ми́ръ, здра́вїе, спасе́нїе, и҆ на врагѝ ѡ҆долѣ́нїе, да въ  ра́дости дꙋше́внѣй возопїе́мъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Чꙋ́вствєнныѧ стра̑сти побѣди́въ, чистото́ю ꙗ҆́кѡ  со́лнце возсїѧ́лъ є҆сѝ, чи́сто житїѐ до конца̀ сохрани́лъ  є҆сѝ, и҆ бг҃ꙋ тѣ́мъ оу҆годи́лъ є҆сѝ. є҆мꙋ́же  вопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Шꙋ́мъ пра́зднꙋющихъ слы́шати, ст҃и́телю, сподо́билсѧ  є҆сѝ, шꙋ́ѧгѡ стоѧ́нїѧ и҆зба́ви мѧ̀ и҆ страсте́й (с. 678)  треволне́нїѧ, и҆ къ приста́нищꙋ покаѧ́нїѧ наста́ви мѧ̀, да  тѧ̀ сла́влю во всѧ̑ вѣ́ки. 
Бг҃оро́диченъ: 
Ще́драго и҆ чл҃вѣколюби́ваго бг҃а роди́ти, бцⷣе,  сподо́биласѧ є҆сѝ, того̀ молѝ, неискꙋсобра́чнаѧ  ѻ҆трокови́це, низпосла́ти на́мъ вѣ̑рнымъ ве́лїю млⷭ҇ть. 
И҆́нъ. І҆рмо́съ: 
Въ пещѝ ѻ҆́троки подража́юще, дꙋхо́внꙋю ро́сꙋ  прїе́мшїи, вѣ́рою зове́мъ: бл҃гослови́те, дѣла̀ гдⷭ҇нѧ,  гдⷭ҇а. 
Гдⷭ҇ꙋ просла́вльшꙋ оу҆го́дника своего̀ ст҃и́телѧ  нїки́тꙋ, мнѡ́гимъ бо лѣ́тѡмъ преше́дшымъ, сокровє́ны бы́ша  честны̑ѧ є҆гѡ̀ мо́щи: ны́нѣ же всѝ ꙗ҆́вѣ зрѧ́ще,  согла́снѡ воспѣва́ютъ: благослови́те, дѣла̀ гдⷭ҇нѧ, гдⷭ҇а. 
Оу҆ви́дѣхомъ и҆ почꙋди́хомсѧ, па́че же стра́хомъ  и҆ ра́достїю ѡ҆б̾ѧ́ти бы́хомъ, ꙗ҆́кѡ по толи́цѣхъ  лѣ́тѣхъ ѡ҆брѣто́шасѧ честны̑ѧ мо́щи свѧти́телѧ нїки́ты  цѣ̑лы и҆ неразрꙋши̑мы, и҆ всѝ є҆диногла́снѡ возопи́хомъ:  бл҃гослови́те, дѣла̀ гдⷭ҇нѧ, гдⷭ҇а. 
Бж҃їимъ манове́нїемъ послѣ́днемꙋ ро́дꙋ ꙗ҆влє́ны  бы́ша честны̑ѧ мо́щи свѧти́телѧ нїки́ты: си̑мъ оу҆́бѡ  прикаса́ющїисѧ ѡ҆свѧще́нїе прїе́млемъ, хрⷭ҇та̀ воспѣва́юще  во вѣ́ки. 
Бг҃оро́диченъ: 
А҆да́ма но́ваго родила̀ є҆сѝ, пре́жде а҆да́ма  бы́вшаго, сего̀ молѝ, бцⷣе, да спасе́тъ дꙋ́шы на́шѧ. 
Катава́сїа: Нестерпи́момꙋ ѻ҆гню̀: 
Пѣ́снь ѳ҃. І҆рмо́съ: 
Въ зако́нѣ сѣ́ни и҆ писа́нїй ѻ҆́бразъ ви́димъ,  вѣ́рнїи: всѧ́къ мꙋ́жескїй по́лъ, ложесна̀ разверза́ѧ, ст҃ъ  бг҃ꙋ. Тѣ́мъ перворожде́нное сло́во, ѻ҆ц҃а̀ безнача́льна  сн҃а, первородѧ́щасѧ мт҃рїю неискꙋсомꙋ́жнѡ, велича́емъ. 
Мо́ре жите́йское преплы́въ воздержа́нїемъ, дости́глъ  є҆сѝ широты̀ ра́йскїѧ, и҆дѣ́же со а҆́гг҃лы при́снѡ  весели́шисѧ. 
Ра́ка моще́й твои́хъ, свѧти́телю, дража́йши сапфі́ра  (с. 679) показа́сѧ, чꙋдотвори́ва бо бѣ̀, и҆ и҆сцѣлє́нїѧ  и҆сточа́ющи. є҆ѧ́же ѡ҆блобыза́юще съ вѣ́рою приходѧ́щїи,  ра́достнѡ ѿ дꙋшѝ вопїю́тъ: со́нъ че́стенъ пред̾ гдⷭ҇емъ  сме́рть преподо́бныхъ є҆гѡ̀. 
Крⷭ҇тоно́снѡ предстои́ши прⷭ҇то́лꙋ вседержи́телѧ,  сла́вою ѡ҆сїѧва́емь свѣ́та присносꙋ́щнагѡ: моли́сѧ, нїки́то  свѧти́телю, ѡ҆ чтꙋ́щихъ вѣ́рнѡ па́мѧть твою̀. 
Бг҃оро́диченъ: 
Лꙋ́къ сокрꙋши́сѧ лꙋка́вагѡ, ѡ҆долѣ́нїемъ сн҃а  твоегѡ̀ и҆ бг҃а на́шегѡ, чꙋ́дна побѣ́да, бцⷣе, и҆ ди́вно  ѡ҆долѣ́нїе содѣ́ѧсѧ, влⷣчце, во спасе́нїе дꙋ́шъ на́шихъ. 
И҆́нъ. І҆рмо́съ: 
Па́че є҆стества̀ мт҃рь, и҆ по є҆стествꙋ̀ дв҃ꙋ,  є҆ди́нꙋ въ жена́хъ бл҃гослове́ннꙋю, пѣ́сньми, вѣ́рнїи,  бцⷣꙋ велича́емъ. 
Львы̀ оу҆кротѝ данїи́лъ дре́вле, ты́ же,  свѧти́телю нїки́то, неви́димагѡ врага̀, зїѧ́ющагѡ на тѧ̀,  чє́люсти сокрꙋши́лъ є҆сѝ, и҆ безъ вѣ́сти того̀  сотвори́лъ є҆сѝ мл҃твами твои́ми. 
Крѣ́пкою твое́ю моли́твою, свѧти́телю, ꙗ҆́звы  дꙋшѝ моеѧ̀ и҆сцѣлѝ, и҆ находѧ́щихъ и҆скꙋше́нїй и҆зба́ви  мѧ̀, молю́сѧ, и҆ се́рдца моегѡ̀ напра́ви стезю̀ на бж҃їѧ  за́пѡвѣди пресвѣ̑тлыѧ, да тѧ̀ непреста́ннѡ велича́ю. 
Разженѝ мно́жество ѕѡ́лъ мои́хъ, ст҃и́телю,  бг҃опрїѧ́тными твои́ми мл҃твами, ѡ҆дожди́ ми ка̑пли  покаѧ́нїѧ: бою́сѧ бо та́мошнѧгѡ сꙋди́ща, въ не́мже сꙋдїѧ̀  хо́щетъ сꙋди́ти всемꙋ̀ мі́рꙋ. 
Бг҃оро́диченъ: 
Милосе́рдїе на рабы̑ твоѧ̑, чⷭ҇таѧ, прострѝ,  при́снѡ молѧ́щыѧ тѧ̀, стра́шныѧ мꙋ́ки и҆збавлѧ́ющи  моли́твами твои́ми. 
Катава́сїа: Въ зако́нѣ сѣ́ни и҆ писа́нїй: 
Свѣти́ленъ: 
Плотска̑ѧ мꙋдрова̑нїѧ дх҃ꙋ повинꙋ́лъ є҆сѝ, и҆  ꙗ҆́кѡ зла́то ѻ҆гне́мъ и҆скꙋси́всѧ, прїѧ́телище бы́лъ  є҆сѝ дх҃ꙋ прест҃о́мꙋ, ѻ҆́ч҃е нїки́то свѧти́телю. 
Два́жды. (с. 680) 
Сла́ва, и҆ ны́нѣ, бг҃оро́диченъ: 
Тѧ̀ пѣ́сньми оу҆блажа́емъ, дв҃о, бг҃а бо роди́вши  на рꙋкꙋ̀ носи́ла є҆сѝ: того̀ молѝ за дꙋ́шы на́шѧ. 
На хвали́техъ стїхи̑ры на д҃, гла́съ д҃. Поⷣ: Да́лъ  є҆сѝ зна́менїе. 
Свѣти́льникъ тѧ̀ стѧжа́вше, ꙳ свѧще́ннꙋю твою̀  па́мѧть восхвалѧ́емъ, ꙳ свѧще́ннѡ оу҆бл҃жа́юще: ꙳ цр҃ковь  бо хрⷭ҇то́вꙋ оу҆краси́лъ є҆сѝ, ꙳ и҆ лю́ди твоѧ̑  просвѣти́лъ є҆сѝ, врꙋче́нный тебѣ̀ тала́нтъ  оу҆мно́живъ, ꙳ ра́дости сподо́билсѧ є҆сѝ гдⷭ҇а твоегѡ̀. ꙳  И҆ ны́нѣ, ст҃и́телю, моли́сѧ ꙳ ѡ҆ дꙋша́хъ на́шихъ. 
Два́жды. 
Воздержа́нїемъ до́брѣ воспита́всѧ, ꙳ въ пресла́внꙋю  добродѣ́телей высотꙋ̀ возше́лъ є҆сѝ, ꙳ ст҃и́тельства  ѻ҆де́ждею, пребога́те, ꙳ и҆ вѣнце́мъ добродѣ́телей  оу҆кра́шенъ, ꙳ бл҃года́тїю бж҃е́ственнагѡ дх҃а ѡ҆сїѧ́емь. ꙳  просвѣтѝ моли́твами твои́ми, ꙳ ст҃и́телю нїки́то, ꙳  достодо́лжнѡ восхвалѧ́ющихъ ꙳ свѧще́ннꙋю и҆ честнꙋ́ю па́мѧть  твою̀. 
Ꙗ҆́кѡ зла́то чи́сто ѡ҆брѣто́хомъ, ꙳ честны̑ѧ твоѧ̑  мо́щи, нїки́то ст҃и́телю, ꙳ и҆ си́хъ любо́вїю почита́емъ, ꙳  торжествꙋ́юще ра́достнѡ, ꙳ и҆ ꙗ҆́кѡ свѧще́нїе дꙋша́мъ  ѡ҆бносѧ́ще, хрⷭ҇та̀ прославлѧ́емъ, ꙳ просла́вльшаго тѧ̀  оу҆го́дника своего̀: ꙳ да и҆ на́съ сподо́битъ вѣ́чнагѡ  наслажде́нїѧ. 
Сла́ва, гла́съ и҃: 
Бл҃га́гѡ бг҃а вѣ́рный ра́бе, вїногра́да є҆гѡ̀  прилѣ́жный дѣ́лателю, до́брѣ ста́до оу҆па́слъ є҆сѝ, и҆  є҆ѵⷢ҇льскими словесы̀ люде́й твои́хъ сердца̀ напои́лъ  є҆сѝ, и҆ сѣ́мѧ бл҃гоче́стїѧ въ ни́хъ возрасти́лъ є҆сѝ:  и҆ ны́нѣ предстоѧ̀ хрⷭ҇тꙋ̀, моли́сѧ, ст҃и́телю нїки́то,  спастѝ и҆ просвѣти́ти дꙋ́шы на́шѧ. 
И҆ ны́нѣ, бг҃оро́диченъ: Влⷣчце, прїимѝ моли́твꙋ  ра̑бъ твои́хъ: 
Славосло́вїе вели́кое: На лїтꙋргі́и, слꙋ́жба  і҆ера́рхѡвъ. 


(с. 681) 
Мѣ́сѧца тогѡ́же во в҃-й де́нь. 
Слꙋ́жба прпⷣбномꙋ и҆ бг҃оно́сномꙋ ѻ҆тцꙋ̀ на́шемꙋ  серафі́мꙋ, саро́вскомꙋ чꙋдотво́рцꙋ. 
На ма́лѣй вече́рни, 
стїхи̑ры на д҃, самогла́сны, гла́съ д҃: 
Соше́дшесѧ дне́сь, хрⷭ҇тоимени́тїи лю́дїе,  похва́льными пѣ́сньми вѣнча́имъ земна́го а҆́гг҃ла и҆  нбⷭ҇наго человѣ́ка, и҆ къ немꙋ̀ те́плѣ возопїи́мъ: ѽ  бл҃же́нне ѻ҆́тче серафі́ме, по́стникѡмъ пресла́внаѧ  похвало̀, ѡ҆ на́съ моли́сѧ ко гдⷭ҇ꙋ, поми́ловатисѧ дꙋша́мъ  на́шымъ. 
Цѣломꙋ́дрїе и҆ кро́тость ѿ ю҆́ности возлюби́въ,  ѻ҆́тче серафі́ме, чистото́ю оу҆ма̀ и҆ се́рдца любо́вь  хрⷭ҇то́вꙋ стѧжа́лъ є҆сѝ, є҆́юже бг҃ови прибли́зилсѧ  є҆сѝ. того̀ оу҆̀бо ны́нѣ молѝ, ѿ бѣ́дъ и҆зба́вити  вѣ́рою творѧ́щыѧ честнꙋ́ю па́мѧть твою̀. 
Дне́сь соше́дшесѧ хрⷭ҇тоимени́тыхъ люде́й  мно́жєства въ прославле́нїе чⷭ҇тны́хъ моще́й твои́хъ,  прпⷣбне ѻ҆́тче серафі́ме, ра́дости и҆ весе́лїѧ всѝ  и҆спо́лнишасѧ: ꙗ҆ви́лъ бо сѧ є҆сѝ болѧ́щымъ и҆сцѣле́нїе  и҆ хрѡмы́мъ хожде́нїе, съ вѣ́рою притека́ющымъ къ ра́цѣ  моще́й твои́хъ. (с. 682) 
Сла́ва, гла́съ ѕ҃: 
Весели́сѧ и҆ ра́дꙋйсѧ ѡ҆ гдⷭ҇ѣ, ѻ҆би́тель  саро́вскаѧ: въ тебѣ́ бо возсїѧ̀ свѣти́льникъ но́вый  рѡссі́йскїѧ землѝ. красꙋ́йсѧ и҆ ликꙋ́й цр҃ковь бж҃їѧ, и҆  и҆́нокѡвъ мно́жєства сора́дꙋйтесѧ. празднолю́бцєвъ собо́ри  взыгра́йте, и҆ вѣне́цъ ѿ дх҃о́вныхъ цвѣтѡ́въ спле́тше,  съ даві́домъ воспо́йте: чⷭ҇тна̀ пред̾ гдⷭ҇емъ сме́рть  прпⷣбныхъ є҆гѡ̀. сїѧ́ бо прпⷣбномꙋ серафі́мꙋ нача́ло  сла́вы полага́етъ, є҆ѧ́же ѻ҆́бщники и҆ на́съ сотворѝ  твои́ми мл҃твами, бл҃же́нне. 
И҆ ны́нѣ, бг҃оро́диченъ: Никто́же притека́ѧй: 
На стїхо́внѣ стїхи̑ры, гла́съ в҃: 
И҆зше́дъ ѿ ѻ҆те́чествїѧ твоегѡ̀, прпⷣбне ѻ҆́тче  серафі́ме, и҆ гра́да кі́ева доше́дъ, та́мѡ оу҆ моще́й  чꙋдотво́рєцъ на пꙋ́ть сп҃си́тельнагѡ по́двига  бл҃гослове́нїе прїѧ́лъ є҆сѝ: сїѐ оу҆̀бо и҆ на́мъ  низпослѝ, творѧ́щымъ всест҃ꙋ́ю и҆ пречⷭ҇тнꙋ́ю па́мѧть  твою̀. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Ве́лїй и҆скꙋ́съ въ послꙋша́нїи и҆́ноческихъ  по́двигѡвъ, прпⷣбне ѻ҆́тче серафі́ме, съ любо́вїю прїѧ́лъ  є҆сѝ, и҆ бра́тїю твои́мъ терпѣ́нїемъ и҆ любо́вїю  оу҆диви́лъ є҆сѝ: молѝ сп҃сти́сѧ дꙋша́мъ на́шымъ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Наставлє́нїи и҆гꙋ́мена оу҆крѣплѧ́емь, въ  пꙋсты́нное мѣ́сто саро́ва всели́лсѧ є҆сѝ, ѻ҆́тче, и҆  та́мѡ мл҃твенномꙋ по́двигꙋ крѣ́пкѡ прилѣжа́ти потщи́лсѧ  є҆сѝ, и҆ ꙗ҆ви́лсѧ є҆сѝ до́мъ прест҃а́гѡ дх҃а: молѝ  хрⷭ҇та̀ бг҃а ѡ҆ всѣ́хъ на́съ. (с. 683) 
Сла́ва, и҆ па́ки та́ѧжде стїхи́ра: Наставлє́нїи  и҆гꙋ́мена: 
И҆ ны́нѣ, бг҃оро́диченъ: 
Предста́тельница и҆ покро́въ ты̀ є҆сѝ, пречⷭ҇таѧ,  и҆зба́ви на́съ ѿ бѣ́дъ лю́тыхъ и҆ ѡ҆бстоѧ́нїй, и҆ дꙋ́шы  на́шѧ сп҃сѝ бжⷭ҇твенными твои́ми мл҃твами. 
Тропа́рь пи́санъ на вели́цѣй вече́рни. 
На вели́цѣй вече́рни. Бл҃же́нъ мꙋ́жъ: 
На Гдⷭ҇и воззва́хъ, стїхи̑ры на и҃. А҆́ще оу҆́бѡ  є҆́сть предпра́зднство ст҃ы́хъ бг҃оѧвле́нїй, пе́рвѣе  пое́мъ трѝ стїхи̑ры предпра́зднства: а҆́ще же нѣ́сть сїѧ̀  стїхи̑ры, повторѧ́юще пе́рвꙋю и҆ вторꙋ́ю, во гла́съ а҃:  Подо́бенъ: Ѽ, ди́вное чꙋ́до: 
Ѽ, пресла́вное чꙋ́до, подви́жникъ бл҃гоче́стїѧ въ  саро́вѣ ꙗ҆влѧ́етсѧ, и҆ мл҃твенникъ къ бг҃ꙋ те́плый  серафі́мъ пречꙋ́дный на́мъ быва́етъ: весели́сѧ, ѻ҆би́тель  саро́вскаѧ, и҆мꙋ́щи въ себѣ̀ мо́щи прпⷣбнагѡ: взыгра́йте,  правосла́вныхъ мно́жєства, преди́внаго серафі́ма и҆мꙋ́ще въ  бѣда́хъ застꙋ́пника и҆ вопїю́ще къ немꙋ̀: ра́дꙋйсѧ,  свѣти́льниче рѡссі́йскїѧ землѝ, тмы̀ сопроти́вныхъ дале́че  ѿрѣва́й, и҆ гдⷭ҇еви моли́сѧ, дарова́ти дꙋша́мъ на́шымъ  ми́ръ и҆ ве́лїю млⷭ҇ть. 
Ѽ ди́вное чꙋ́до, се́ бо вои́стиннꙋ во ѻ҆би́тели  саро́встѣй бл҃гоче́стїѧ сто́лпъ непоколеби́мый серафі́мъ  бл҃же́нный ꙗ҆влѧ́етсѧ на́мъ: тѣ́мже, бг҃омꙋ́дрыхъ собо́ри,  на высотꙋ̀ дꙋ́хомъ возноси́тесѧ, къ прпⷣбномꙋ вопїю́ще:  прпⷣбне ѻ҆́тче серафі́ме, гдⷭ҇еви моли́сѧ, дарова́ти  дꙋша́мъ на́шымъ ми́ръ и҆ ве́лїю млⷭ҇ть. (с. 684) 
Ди̑вны твоѧ̑ та̑йны, хрⷭ҇тѐ бж҃е, ꙗ҆́кѡ дарова́лъ  є҆сѝ на́мъ свѣти́льника прпⷣбнаго серафі́ма, вѣ̑рнымъ  лю́демъ на сопрѡти́вныѧ крѣ́пкаго побо́рника, и҆́нокѡмъ и҆  всѣ̑мъ правѡсла́внымъ хрⷭ҇тїа́нѡмъ мл҃твенника, ст҃ѣ́й  ѻ҆би́тели похвалꙋ̀ и҆ оу҆твержде́нїе: то́й и҆ ны́нѣ  мо́литъ тѧ̀, гдⷭ҇и, дарова́ти дꙋша́мъ на́шымъ ми́ръ и҆  ве́лїю млⷭ҇ть. 
Є҆гда̀ вше́лъ є҆сѝ, прпⷣбне, въ пꙋсты́ню  саро́вскꙋю, тогда̀, своеѧ̀ во́ли до конца̀ совле́ксѧ,  тве́рдое ко всѣ̑мъ послꙋша́нїе показа́лъ є҆сѝ: дѡса́ды бо  и҆ безчє́стїѧ претерпѣ́лъ є҆сѝ ра́дꙋѧсѧ: оу҆дарє́нїѧ  и҆ ра̑ны ѿ ѕлы́хъ чл҃вѣ̑къ прїѧ́лъ є҆сѝ, ѡ҆ ни́хже и҆  моли́лсѧ є҆сѝ, прпⷣбне: мы́ же, прославлѧ́юще пречⷭ҇тнꙋ́ю  па́мѧть твою̀, мо́лимъ ти сѧ, прпⷣбне, гдⷭ҇еви моли́сѧ  ми́ръ мі́рови дарова́ти и҆ дꙋша́мъ на́шымъ ве́лїю млⷭ҇ть. 
Бл҃же́нна ѻ҆би́тель саро́вскаѧ, и҆мꙋ́ще тебѐ,  прпⷣбне ѻ҆́тче серафі́ме, добродѣ́телей сокро́вище,  сосꙋ́дъ чⷭ҇тоты̀, цѣломꙋ́дрїѧ храни́телѧ, прїѧ́телище  бл҃года́ти, и҆сто́чникъ и҆сцѣле́нїй, болѧ́щымъ врача̀  безме́здна, по́стника и҆́стинна, въ ско́рбехъ  оу҆тѣ́шителѧ, жите́йскими страстьмѝ ѡ҆бꙋрева́ємымъ  ти́хое приста́нище: на́мъ же, творѧ́щымъ чⷭ҇тнꙋ́ю па́мѧть  твою̀, молѝ, прпⷣбне ѻ҆́тче серафі́ме, дарова́ти ми́ръ и҆  ве́лїю млⷭ҇ть. 
Дне́сь ликꙋ́ютъ собо́ри вѣ́рныхъ въ па́мѧть твою̀,  прпⷣбне серафі́ме, и҆ велегла́снѡ вопїю́тъ: ты̀ любвѐ  ра́ди хрⷭ҇то́вы всѧ̑ кра̑снаѧ мі́ра ѡ҆ста́вивъ и҆ въ  пꙋсты́ню саро́вскꙋю всели́всѧ, ника́коже оу҆страши́лсѧ  є҆сѝ неви́димыхъ вра̑гъ боре́нїѧ: но сїѧ̑ мл҃твами твои́ми  (с. 685) ꙗ҆́кѡ пра́хъ ѿмета́лъ є҆сѝ: тѣ́мже гдⷭ҇еви  моли́сѧ дарова́ти дꙋша́мъ на́шымъ ми́ръ и҆ ве́лїю млⷭ҇ть. 
Сла́ва, гла́съ и҃: 
Прїиди́те, вѣ́рныхъ собо́ри, похва́льными пѣ́сньми  дне́сь пречꙋ́днаго ѻ҆тца̀ просла́вимъ и҆ си́це є҆мꙋ̀  возопїи́мъ: прпⷣбне ѻ҆́тче серафі́ме, вои́стиннꙋ  сподо́билсѧ є҆сѝ бжⷭ҇твенныѧ жи́зни, прїи́мъ ѿ бг҃а  вѣне́цъ нетлѣ́нныѧ сла́вы. сегѡ̀ ра́ди ѻ҆би́тель  саро́вскаѧ тобо́ю хва́литсѧ, лю́дїе же, зрѧ́ще чⷭ҇тнꙋ́ю  ра́кꙋ моще́й твои́хъ и҆ чꙋдеса̀ быва́ємаѧ, сла́вѧтъ  прославлѧ́ющаго тѧ̀ гдⷭ҇а: є҆мꙋ́же моли́сѧ, прпⷣбне,  дарова́ти дꙋша́мъ на́шымъ ми́ръ и҆ ве́лїю млⷭ҇ть. 
И҆ ны́нѣ, предпра́зднства, и҆лѝ бг҃оро́диченъ,  гла́съ то́йже: 
Цр҃ь нбⷭ҇ный за чл҃вѣколю́бїе на землѝ ꙗ҆ви́сѧ и҆  съ человѣ́ки поживѐ: ѿ дв҃ы бо чⷭ҇тыѧ пло́ть прїе́мый и҆  и҆з̾ неѧ̀ проше́дый съ воспрїѧ́тїемъ є҆ди́нъ є҆́сть сн҃ъ,  сꙋгꙋ́бъ є҆стество́мъ, но не ѵ҆поста́сїю: тѣ́мже  соверше́нна того̀ бг҃а и҆ соверше́нна чл҃вѣ́ка вои́стиннꙋ  проповѣ́дающе, и҆сповѣ́дꙋемъ хрⷭ҇та̀ бг҃а на́шего:  є҆го́же молѝ, мт҃и безневѣ́стнаѧ, поми́ловатисѧ дꙋша́мъ  на́шымъ. 
Вхо́дъ. Прокі́менъ днѐ. 
Чтє́нїѧ прпⷣбничєскаѧ г҃. (Зрѝ л. рн҃а) 
На лїті́и стїхи́ра хра́ма: и҆ прпⷣбномꙋ стїхи̑ры,  гла́съ а҃: 
Кі́ими похва́льными вѣнцы̀ вѣнча́имъ подви́жника  вели́каго, прпⷣбнаго серафі́ма; то́й бо ꙗ҆́кѡ наста́вникъ  до́брый въ тве́рдости вѣ́ры и҆ добродѣ́тели ꙗ҆ви́сѧ,  бг҃одꙋхнове́нными оу҆чє́нїи и҆ равноа́гг҃льнымъ житїе́мъ  (с. 686) приходѧ́щыѧ къ немꙋ̀ наꙋча́ѧ. тѣ́мже вопїе́мъ  є҆мꙋ̀: моли́сѧ, прпⷣбне, хрⷭ҇тꙋ̀ бг҃ꙋ, правосла́внꙋю  вѣ́рꙋ оу҆тверди́ти и҆ дꙋша́мъ на́шымъ сп҃сти́сѧ. 
Прїиди́те, и҆́нѡкъ мно́жєства, дне́сь прпⷣбнаго  бл҃гоче́стнѡ восхва́лимъ, и҆́стиннаго оу҆ченика̀ сп҃сова,  мїрскꙋ́ю пре́лесть попра́вшаго, ꙗ҆ре́мъ хрⷭ҇то́въ на ра́мо  взе́мшаго, и҆ полкѝ бѣсѡ́въ посрами́вшаго: къ немꙋ́же  возопїи́мъ си́це: не забꙋ́ди на́съ, ѻ҆́тче серафі́ме,  восхвалѧ́ющихъ и҆ чтꙋ́щихъ ст҃ꙋ́ю па́мѧть твою̀. 
Свѣ́тлаѧ и҆ бжⷭ҇твеннаѧ па́мѧть твоѧ̀, прпⷣбне  серафі́ме, оу҆дивѝ всѣ́хъ, ꙗ҆́кѡ безпло́тенъ бо, во  пло́ти врагѝ неви̑димыѧ посрами́лъ є҆сѝ: всѧ́ же страна̀  тамбо́вскаѧ и҆ ст҃а́ѧ ѻ҆би́тель саро́вскаѧ, и҆мꙋ́щи твоѧ̑  ст҃ы̑ѧ мо́щи, хва́литсѧ, си́ми бо здра́вїе всѣ̑мъ съ  вѣ́рою притека́ющымъ къ чⷭ҇тнѣ́й твое́й ра́цѣ подае́тсѧ.  тѣ́мже, просвѣти́вшесѧ тобо́ю, вопїе́мъ тѝ, прпⷣбне:  молѝ сп҃сти́сѧ дꙋша́мъ на́шымъ. 
Сла́ва, гла́съ є҃: 
Ра́дꙋйсѧ дне́сь, всѧ̀ рѡссі́йскаѧ землѐ, и҆ ст҃а́ѧ  ѻ҆би́тель саро́вскаѧ, весели́сѧ. вѣ́рныхъ же мно́жєства,  сте́кшесѧ дне́сь, просла́вимъ прпⷣбнаго ѻ҆тца̀, па́стырѧ  и҆ оу҆чи́телѧ, бг҃омꙋ́драго наста́вника заблꙋ́ждшымъ,  ско́раго всѣ́хъ болѧ́щихъ цѣли́телѧ, рѡссі́йскїѧ землѝ  вели́кое оу҆краше́нїе, є҆го́же похвалѧ́юще си́це рце́мъ:  прпⷣбне серафі́ме, сп҃сѝ на́съ мл҃твами твои́ми. 
И҆ ны́нѣ, бг҃оро́диченъ, гла́съ то́йже: 
Хра́мъ и҆ две́рь є҆сѝ, пала́та и҆ престо́лъ  цр҃е́въ, дв҃о всечⷭ҇тна́ѧ, є҆́юже и҆зба́витель моѝ  хрⷭ҇то́съ гдⷭ҇ь во тмѣ̀ (с. 687) спѧ́щымъ ꙗ҆ви́сѧ, сл҃нце  сы́й пра́вды, просвѣти́ти хотѧ̀, ꙗ҆̀же созда̀ по ѻ҆́бразꙋ  своемꙋ̀ рꙋко́ю свое́ю: тѣ́мже, всепѣ́таѧ, ꙗ҆́кѡ мт҃рне  дерзнове́нїе къ немꙋ̀ стѧжа́вши, непреста́ннѡ молѝ  сп҃сти́сѧ дꙋша́мъ на́шымъ. 
На стїхо́внѣ стїхи̑ры, гла́съ є҃. 
Подо́бенъ: Ра́дꙋйсѧ, живоно́сный крⷭ҇те: 
Ра́дꙋйсѧ, а҆́гг҃лѡмъ собесѣ́дниче, прпⷣбне  серафі́ме, бл҃гоче́стнѡ бо на землѝ пожи́въ, мнѡ́ги  приходѧ́щыѧ къ тебѣ̀ стра́хꙋ гдⷭ҇ню поꙋча́лъ є҆сѝ:  бл҃года́тїю прест҃а́гѡ дх҃а ѡ҆зарѧ́емь, зрѣ́лъ є҆сѝ  бꙋ̑дꙋщаѧ, ꙗ҆́кѡ настѡѧ́щаѧ, и҆ оу҆миле́нїѧ и҆ ра́дости  мнѡ́ги скорбѧ́щыѧ дꙋше́ю и҆сполнѧ́лъ є҆сѝ. тѣ́мже мо́лимъ  ти сѧ, моли́сѧ гдⷭ҇еви ѡ҆ чтꙋ́щихъ тѧ̀. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, заблꙋ́ждшихъ оу҆чи́телю преди́вный,  хрⷭ҇та̀ гдⷭ҇а во хра́мѣ со а҆рха́гг҃лы и҆ а҆́гг҃лы ви́дѣти  сподо́бивыйсѧ. и҆ ны́нѣ, прпⷣбне, на нб҃сѣ́хъ тогѡ̀  зрѣ́нїѧ вы́нꙋ наслажда́ѧсѧ, моли́сѧ ѡ҆ на́съ, вѣ́рою  творѧ́щихъ па́мѧть твою̀. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, прпⷣбне серафі́ме, всѣ̑мъ бо храни́ти  и҆́стиннꙋю вѣ́рꙋ хрⷭ҇то́вꙋ заповѣ́далъ є҆сѝ, и҆ вы́шнѧгѡ  житїѧ̀ вожделѣ́въ, бога́тство возненави́дѣлъ є҆сѝ:  ны́нѣ же неизрече́ннꙋю красотꙋ̀ нбⷭ҇нꙋю зри́ши, и҆  сла́дкагѡ пѣ́нїѧ а҆́гг҃льскагѡ наслажда́ешисѧ. тѣ́мже  моли́сѧ гдⷭ҇еви дарова́ти на́мъ ми́ръ и҆ ве́лїю млⷭ҇ть. (с.  688) 
Сла́ва, гла́съ ѕ҃: 
Прпⷣбне ѻ҆́тче серафі́ме, кто̀ и҆сповѣ́сть трꙋды̀  твоѧ̑ и҆ бѡлѣ́зни; и҆лѝ кі́й ѧ҆зы́къ и҆зрече́тъ же́стокое  пꙋсты́нное твоѐ житїѐ, бдѣ́нїе же и҆ поще́нїе, є҆ще́ же  и҆ въ затво́рѣ пребыва́нїе, оу҆сте́нъ безмо́лвїе и҆  моле́нїе непреста́нное; вои́стиннꙋ ꙗ҆ви́лсѧ є҆сѝ  по́стникѡмъ оу҆краше́нїе, мл҃твенникъ къ бг҃ꙋ непосты́дный.  тѣ́мже къ тебѣ̀ вопїе́мъ: ра́дꙋйсѧ, и҆́ноческагѡ житїѧ̀  пра́вило: ра́дꙋйсѧ, въ бѣда́хъ и҆ ско́рбехъ вели́кое  оу҆тѣше́нїе и҆ те́плый всѣ̑мъ предста́телю: моли́сѧ,  прпⷣбне, сп҃сти́сѧ дꙋша́мъ на́шымъ. 
И҆ ны́нѣ, предпра́зднства, и҆лѝ бг҃оро́диченъ: 
Творе́цъ и҆ и҆зба́витель мо́й, пречⷭ҇таѧ, хрⷭ҇то́съ  гдⷭ҇ь, и҆з̾ твои́хъ ложе́снъ проше́дъ въ мѧ̀ ѡ҆болкі́йсѧ,  пе́рвыѧ клѧ́твы а҆да́ма свободѝ: тѣ́мже тѝ, всечⷭ҇таѧ,  ꙗ҆́кѡ бж҃їи мт҃ри же и҆ дв҃ѣ вои́стиннꙋ, вопїе́мъ  немо́лчнѡ: ра́дꙋйсѧ, а҆́гг҃льски, ра́дꙋйсѧ, влⷣчце,  предста́тельство и҆ покро́ве и҆ сп҃се́нїе дꙋ́шъ на́шихъ. 
Тропа́рь прпⷣбнагѡ, гла́съ д҃: 
Ѿ ю҆́ности хрⷭ҇та̀ возлюби́лъ є҆сѝ, бл҃же́нне,  и҆ томꙋ̀ є҆ди́номꙋ рабо́тати пла́меннѣ вожделѣ́въ,  непреста́нною моли́твою и҆ трꙋдо́мъ въ пꙋсты́ни подвиза́лсѧ  є҆сѝ, оу҆миле́ннымъ же се́рдцемъ любо́вь хрⷭ҇то́вꙋ  стѧжа́въ, и҆збра́нникъ возлю́бленъ бж҃їѧ мт҃ре ꙗ҆ви́лсѧ  є҆сѝ. сегѡ̀ ра́ди вопїе́мъ тѝ: сп҃са́й на́съ мл҃твами  твои́ми, серафі́ме, прпⷣбне ѻ҆́тче на́шъ. 
Два́жды, и҆ предпра́зднства, и҆лѝ Бцⷣе дв҃о: (с.  689) 
На оу҆́трени. 
На Бг҃ъ гдⷭ҇ь, тропа́рь ст҃а́гѡ, два́жды. Сла́ва,  и҆ ны́нѣ, предпра́зднства, и҆лѝ бг҃оро́диченъ: Є҆́же  ѿ вѣ́ка оу҆тае́нное: 
По а҃-мъ стїхосло́вїи сѣда́ленъ, гла́съ д҃: 
Зна́менїемъ кре́стнымъ и҆ мл҃твою вра̑жїѧ  и҆скꙋшє́нїѧ побѣди́въ, посто́мъ и҆ воздержа́нїемъ гдⷭ҇еви  бл҃гоꙋгоди́лъ є҆сѝ: тѣ́мже чꙋде́съ прїѧ́лъ є҆сѝ да́ръ,  всѣ̑мъ и҆сцѣлє́нїѧ подава́ѧ, вѣ́рою притека́ющымъ къ  ра́цѣ моще́й твои́хъ, серафі́ме прпⷣбне: молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти чтꙋ́щымъ любо́вїю  ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ ѻ҆́бразъ  рождества̀ въ тебѣ̀ позна́сѧ, приснодв҃о чⷭ҇таѧ,  оу҆жаса́етъ мо́й оу҆́мъ, и҆ оу҆дивлѧ́етъ помышле́нїе:  сла́ва твоѧ̀, бцⷣе, всѣ̑мъ простре́сѧ во сп҃се́нїе дꙋ́шъ  на́шихъ. 
По в҃-мъ стїхосло́вїи сѣда́ленъ, гла́съ а҃: 
Во глꙋбинѣ̀ пꙋсты́ни саро́вскїѧ кѡлѣ́на  приклонѧ́лъ є҆сѝ на ка́мени, воздѣва́ѧ прпⷣбнѣи твоѝ  рꙋ́цѣ ко гдⷭ҇ꙋ: тѣ́мже ѿ сп҃са бл҃года́ть ст҃а́гѡ дх҃а  прїѧ́лъ є҆сѝ, стра́ждꙋщыѧ тѣлесы̀ и҆сцѣлѧ́ти и҆ дꙋ́шы  вѣ́рныхъ просвѣща́ти. сегѡ̀ ра́ди вопїе́мъ тѝ: молѝ,  прпⷣбне, хрⷭ҇та̀ бг҃а сп҃сти́сѧ на́мъ, пра́зднꙋющымъ ст҃ꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Мл҃твꙋ прїе́мши ѿ на́съ, въ кро́въ тво́й,  пречⷭ҇таѧ дв҃о, прибѣга́ющихъ, не преста́й молѧ́щи  чл҃вѣколю́бца сп҃сти́сѧ рабѡ́мъ твои̑мъ. (с. 690) 
По полѷеле́и сѣда́ленъ, гла́съ з҃: 
Просїѧ̀ добродѣ́тельное житїѐ твоѐ, прпⷣбне,  ны́нѣ въ рѡссі́йстѣй землѝ, и҆ ѿ всѣ́хъ пѣ́сньми  похва́льными сла́вишисѧ: ты́ бо, ꙗ҆́кѡ и҆лїа̀ на колесни́цꙋ  добродѣ́телей вше́дъ, на нб҃са̀ дꙋше́ю возлетѣ́лъ є҆сѝ  и҆ та́мѡ пра́веднѡ пресвѣ́тлымъ вѣнце́мъ вѣнча́лсѧ  є҆сѝ. тѣ́мже бл҃годарѧ́ще вопїе́мъ тѝ, бл҃же́нне  серафі́ме: молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, предпра́зднства, и҆лѝ  бг҃оро́диченъ: 
Пречⷭ҇таѧ дв҃о, поми́лꙋй на́съ, прибѣга́ющихъ  вѣ́рою къ тебѣ̀ милосе́рднѣй и҆ просѧ́щихъ те́плагѡ  твоегѡ̀ застꙋпле́нїѧ: ꙗ҆́кѡ мт҃и бг҃а вы́шнѧгѡ, молѝ сн҃а  твоего̀, хрⷭ҇та̀ бг҃а на́шего, сп҃сти́сѧ рабѡ́мъ твои̑мъ. 
Та́же степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ то́йже: Честна̀ пред̾ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; Є҆ѵⷢ҇лїе ѿ матѳе́а,  зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Дне́сь, вѣ́рнїи, дꙋхо́внѡ торжествꙋ́юще въ  наро́читѣмъ пра́здницѣ прпⷣбнагѡ ѻ҆тца̀, и҆ бл҃гоче́стнѡ  ра́дꙋющесѧ, томꙋ̀ те́плѣ возопїи́мъ: ра́дꙋйсѧ, серафі́ме  бл҃же́нне: Ра́дꙋйсѧ, нбⷭ҇ный человѣ́че и҆ земны́й а҆́гг҃ле:  ра́дꙋйсѧ, мно́гихъ на пꙋ́ть сп҃се́нїѧ наста́вивый: ра́дꙋйсѧ,  вѣ̑рнымъ похвало̀ и҆ рѡссі́йстѣй землѝ оу҆твержде́нїе:  моли́сѧ ѡ҆ дꙋша́хъ на́шихъ. (с. 691) 
Канѡ́нъ предпра́зднства на ѕ҃, а҆́ще же нѣ́сть  предпра́зднства, канѡ́нъ бцⷣѣ пара́клисїсъ, со і҆рмосо́мъ  на ѕ҃, и҆ ст҃о́мꙋ два̀ канѡ̑на на и҃. 
Канѡ́нъ пе́рвый, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Гдⷭ҇и ѿве́рзи моѝ недосто́йнѣи оу҆стнѣ̀, и҆  да́ждь мѝ сло́во ра́зꙋма, воспѣ́ти досто́йнѡ па́мѧть  бл҃же́ннагѡ серафі́ма, ны́нѣ со а҆́гг҃лы молѧ́щагѡсѧ  тебѣ̀, и҆зба́вити на́съ ѿ всѧ́кагѡ лю́тагѡ ѡ҆бстоѧ́нїѧ. 
Къ бцⷣѣ вели́кїй мл҃твенникъ бы́лъ є҆сѝ,  прпⷣбне, ю҆́же ви́дѣти со а҆пⷭ҇лы сподо́билсѧ є҆сѝ: и҆  ны́нѣ не преста́й мл҃твами твои́ми посѣща́ти ча̑дъ  твои́хъ. 
Ѿ ю҆́ности твоеѧ̀, прпⷣбне, преда́лсѧ є҆сѝ  оу҆мо́мъ бг҃ови, и҆ стра̑сти тѣлє́сныѧ крѣ́пкимъ  воздержа́нїемъ оу҆кроти́въ, всѧ́кими добродѣ́тельми  оу҆краси́лсѧ є҆сѝ, премꙋ́дре. 
Бг҃оро́диченъ: 
Всебл҃га́ѧ влⷣчце, ꙗ҆́же пребл҃га́го бг҃а пло́тїю  ро́ждши, ѡ҆ѕло́бленное страстьмѝ моѐ се́рдце ѡ҆чи́сти, да  вѣ́рою и҆ любо́вїю велича́ю тѧ̀. 
И҆́нъ канѡ́нъ, гла́съ и҃. 
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
По за́повѣди влⷣки хрⷭ҇та̀ оу҆́зкимъ и҆ тѣ́снымъ  пꙋте́мъ вше́лъ є҆сѝ, прпⷣбне, въ црⷭ҇тво нбⷭ҇ное,  широ́кїй (с. 692) и҆ простра́нный пꙋ́ть возненави́дѣвъ: и҆  ны́нѣ моли́сѧ ѡ҆ на́съ, творѧ́щихъ пресвѣ́тлꙋю па́мѧть  твою̀. 
Ѿ ю҆́ности на безстра́стїѧ го́рꙋ возше́дъ и҆  кре́стъ сво́й взе́мъ, невозвра́тнѡ хрⷭ҇тꙋ̀ послѣ́довалъ  є҆сѝ: и҆ дх҃о́внꙋю мꙋ́дрость стѧжа́въ, го́рнѧгѡ  і҆ерⷭ҇ли́ма дости́глъ є҆сѝ, прпⷣбне: молѝ ѡ҆ на́съ  є҆ди́наго чл҃вѣколю́бца. 
Ны́нѣ предстоѧ̀, прпⷣбне, престо́лꙋ бж҃їю, моли́сѧ  ѡ҆ странѣ̀ на́шей и҆зба́витисѧ ѿ наше́ствїѧ  и҆ноплеме́нныхъ, и҆ хрⷭ҇толюби̑вымъ лю́демъ землѝ  рѡссі́йскїѧ сп҃се́нїе и҆спросѝ мл҃твами твои́ми, прпⷣбне. 
Бг҃оро́диченъ: 
Съ вѣ́рою и҆ любо́вїю притека́ющихъ къ тебѣ̀ и҆ со  стра́хомъ пою́щихъ тѧ̀ мл҃твенный гла́съ оу҆слы́ши,  влⷣчце. 
Катава́сїа по оу҆ста́вꙋ. 
Пѣ́снь г҃. 
І҆рмо́съ: Нѣ́сть свѧ́тъ, ꙗ҆́коже ты̀, гдⷭ҇и бж҃е  мо́й, вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Мл҃твами твои́ми, прпⷣбне, предстоѧ̀ бг҃ꙋ со  а҆́гг҃лы, за ве́сь мі́ръ моли́сѧ, бра̑ни вра̑жїѧ потреби́ти  и҆ побѣ́дꙋ на сꙋпоста́ты дарова́ти. 
Ѿ ю҆́ности вѣ́рою и҆ любо́вїю прилѣпи́лсѧ є҆сѝ  влⷣцѣ вы́шнихъ си́лъ, прпⷣбне серафі́ме: и҆ возсїѧ́въ въ  пꙋсты́ни саро́встѣй, ꙗ҆́кѡ со́лнце, въ ско́рбехъ  приходѧ́щымъ къ тебѣ̀ оу҆тѣ́шитель бы́лъ є҆сѝ: молѝ  сп҃сти́сѧ на́мъ. 
Ꙗ҆ви́лсѧ є҆сѝ, прпⷣбне, молѧ́щымсѧ тебѣ̀  сто́лпъ непоколеби́мь и҆ прибѣ́жище всѣ̑мъ притека́ющымъ  (с. 693) во ѻ҆би́тель саро́вскꙋю и҆ прїе́млющымъ  и҆сцѣле́нїѧ бл҃года́ть неѡскꙋ́днꙋю. 
Бг҃оро́диченъ: 
Оу҆слы́ша є҆́ѵа прама́терь: въ печа́лехъ роди́ши  ча̑да. ты́ же, чⷭ҇таѧ дв҃о, оу҆слы́шавши: гдⷭ҇ь съ тобо́ю,  ра́дꙋйсѧ: ра́дованнымъ гла́сомъ печа́ль прама́тере  потреби́ла є҆сѝ. 
И҆́нъ. 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Моли́сѧ, бл҃же́нне, хрⷭ҇тꙋ̀ бг҃ꙋ и҆зба́витисѧ на́мъ  ѿ гла́да и҆ па́гꙋбы, ѿ напра́сныѧ сме́рти, ѿ та́йныхъ  прегрѣше́нїй и҆ помышле́нїй лꙋка́выхъ, да чⷭ҇тымъ се́рдцемъ  хрⷭ҇тꙋ̀ возопїи́мъ: мл҃твами прпⷣбнагѡ сп҃сѝ на́съ, гдⷭ҇и. 
Кро́тостїю и҆ смире́нїемъ послѣ́дꙋѧ влⷣцѣ  хрⷭ҇тꙋ̀, всѣ̑мъ всѧ̑ вои́стиннꙋ бы́лъ є҆сѝ, бога́тыхъ же  и҆ оу҆бо́гихъ неѡсла́бнѡ бл҃гоче́стїю поꙋча́ѧ, бꙋ̑дꙋщаѧ  ꙗ҆́кѡ настѡѧ́щаѧ прови́дѣлъ є҆сѝ: молѝ хрⷭ҇та̀ бг҃а,  прпⷣбне, согрѣше́нїй на́шихъ ѡ҆ставле́нїе дарова́ти. 
И҆зба́ви ѻ҆би́тель твою̀, прпⷣбне, ѿ всѧ́кагѡ  навѣ́та вра́жїѧ и҆ и҆спо́лни ю҆̀ любвѐ и҆ бл҃года́ти,  є҆́же не помышлѧ́ти ѡ҆ жите́йскихъ, но дꙋшесп҃си́тельныѧ  дости́гнꙋти добро́ты мл҃твами твои́ми. 
Бг҃оро́диченъ: 
Оу҆пова́нїе и҆ наде́жда на́ша ты̀ є҆сѝ, прест҃а́ѧ  влⷣчце, сп҃сѝ держа́вꙋ правосла́внꙋю и҆ лю́ди твоѧ̑  молѧ́щыѧсѧ и҆ и҆́мѧ твоѐ призыва́ющыѧ. (с. 694) 
Сѣда́ленъ, гла́съ д҃: 
Жите́йское мо́ре страсте́й воздержа́нїемъ  препобѣди́въ и҆ въ приста́нище безстра́стїѧ прите́къ,  сосꙋ́дъ воздержа́нїѧ ꙗ҆ви́лсѧ є҆сѝ, прпⷣбне серафі́ме:  молѝ хрⷭ҇та̀ бг҃а дарова́ти на́мъ ве́лїю млⷭ҇ть. 
Два́жды. 
Сла́ва, и҆ ны́нѣ, предпра́зднства, и҆лѝ  бг҃оро́диченъ: 
Є҆гда̀ предста́нꙋ пред̾ лице́мъ созда́телѧ моегѡ̀  въ де́нь пра́веднагѡ сꙋда̀ є҆гѡ̀, тогда̀, влⷣчце,  предста́ни мѝ и҆ мꙋ́ки и҆зба́ви мѧ̀ вѣ́чныѧ, да не сни́дꙋ  во а҆́дъ, но да сп҃сꙋ́сѧ твои́мъ, прест҃а́ѧ бцⷣе,  застꙋпле́нїемъ. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла  чⷭ҇та ѡ҆ гдⷭ҇ѣ пра́зднꙋющи. 
Дне́сь свѣ́тлѡ пра́зднꙋетъ саро́вскаѧ ѻ҆би́тель  па́мѧть твою̀, прпⷣбне, и҆ мо́литъ тѧ̀: и҆спросѝ оу҆  гдⷭ҇а вселе́ннѣй ми́ръ и҆ дꙋша́мъ на́шымъ ве́лїю млⷭ҇ть. 
Вели́кими пѡ́двиги твои́ми, прпⷣбне, ꙗ҆́кѡ  фі́нїѯъ процвѣ́лъ є҆сѝ, словесы̀ бл҃гопло́дными и҆  непоро́чнымъ житїе́мъ сердца̀ притека́ющихъ къ тебѣ̀  оу҆слажда́ѧ: и҆ ны́нѣ оу҆̀бо моли́сѧ, да ѡ҆брѧ́щемъ  млⷭ҇ть оу҆ хрⷭ҇та̀ сп҃са на́шегѡ. 
Твои́ми мл҃твами ѡ҆ на́съ оу҆молѝ бг҃а, прпⷣбне  серафі́ме, и҆ грѣхо́вный мра́къ печа́ли на́шеѧ разорѝ:  безстра́стїемъ, вѣ́рою и҆ любо́вїю оу҆красѝ всѣ́хъ,  пресла́внꙋю па́мѧть твою̀ чтꙋ́щихъ. 
Бг҃оро́диченъ: 
Ра́дꙋйсѧ, влⷣчце дв҃о, цр҃квамъ красото̀,  бл҃гочести̑вымъ лю́демъ держа́во и҆ похвало̀: непреста́ннѡ  (с. 695) моли́сѧ хрⷭ҇тꙋ̀ бг҃ꙋ, да сохрани́тъ на́съ ѿ  бѣ́дъ мл҃твами твои́ми. 
И҆́нъ. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑ и҆ просла́вихъ твоѐ  бжⷭ҇тво̀. 
Не то́кмѡ ст҃а́ѧ ѻ҆би́тель саро́вскаѧ, но и҆ всѧ̀  рѡссі́йскаѧ землѧ̀ и҆мѣ́етъ тѧ̀, бл҃же́нне, мл҃твенника  те́плаго и҆ ско́раго помо́щника, крѣ́пкаго и҆  непобѣди́маго застꙋ́пника и҆ хода́таѧ ѡ҆ дꙋша́хъ на́шихъ. 
Бꙋ́ди ѡ҆ на́съ моле́бникъ и҆ хода́тай ко прест҃ѣ́й  трⷪ҇цѣ, и҆ подви́гни на мл҃твꙋ съ тобо́ю ли́ки ст҃ы́хъ,  и҆́хже житїю̀ поревнова́лъ є҆сѝ, прпⷣбне: съ ни́миже  кꙋ́пнѡ моли́сѧ ѡ҆ ми́рѣ и҆ оу҆строе́нїи всегѡ̀ мі́ра, да  ти́хое и҆ безмо́лвное житїѐ поживе́мъ въ вѣ́цѣ се́мъ, и҆  въ бꙋ́дꙋщемъ жи́знь вѣ́чнꙋю наслѣ́дꙋемъ. 
Въ по́стницѣхъ вели́къ бы́въ, прпⷣбне, тѣ́сное  и҆́ноческое въ пꙋсты́ни житїѐ проходи́лъ є҆сѝ, и҆ сїѐ во  оу҆миле́ннѣй мл҃твѣ сконча́лъ є҆сѝ: молѝ сп҃сти́сѧ  на́мъ. 
Бг҃оро́диченъ: 
Ты̀ є҆сѝ, пречⷭ҇таѧ бцⷣе, прибѣ́жище на́ше и҆  оу҆твержде́нїе, молѝ сн҃а твоего̀ и҆ бг҃а на́шего пода́ти  на́мъ сп҃се́нїе и҆ грѣхѡ́въ ѡ҆ставле́нїе. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ, бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти, сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Всѣ̑мъ приходѧ́щымъ къ тебѣ̀ бы́лъ є҆сѝ  оу҆чи́тель и҆́стинный, и҆ къ бцⷣѣ вели́кїй мл҃твенникъ:  и҆ ны́нѣ, (с. 696) прпⷣбне, не преста́й молѧ́сѧ ѡ҆  ча́дѣхъ твои́хъ, ꙗ҆́кѡ и҆́маши дерзнове́нїе ве́лїе. 
Да вни́дꙋтъ ны́нѣ хрⷭ҇тоимени́тїи лю́дїе во хра́мъ  ѻ҆би́тели саро́вскїѧ, къ чⷭ҇тны́мъ моще́мъ твои̑мъ,  прпⷣбне серафі́ме, припа́дающе, и҆ да про́сѧтъ ѿ тебє̀  и҆сцѣле́нїѧ, здра́вїѧ и҆ сп҃се́нїѧ, хрⷭ҇та̀ велича́юще. 
Въ нощѝ молѧ́щꙋ ти сѧ бг҃ꙋ, прпⷣбне, вра́гъ  неви́димый хотѧ́ше оу҆страши́ти тѧ̀, но мл҃твою твое́ю  посра́мленъ, и҆счезѐ вселꙋка́вый. 
Бг҃оро́диченъ: 
Бг҃а, є҆го́же родила̀ є҆сѝ, пречⷭ҇таѧ мр҃і́е,  молѝ, рабѡ́мъ твои̑мъ пода́ти прегрѣше́нїй ѡ҆ставле́нїе. 
И҆́нъ. 
І҆рмо́съ: Просвѣтѝ на́съ повелѣ̑нїи твои́ми,  гдⷭ҇и, и҆ мы́шцею твое́ю высо́кою тво́й ми́ръ пода́ждь  на́мъ, чл҃вѣколю́бче. 
Посто́мъ и҆ непреста́нною мл҃твою просла́вилъ  є҆сѝ, прпⷣбне, ѻ҆би́тель саро́вскꙋю, є҆ле́емъ ѿ  і҆кѡ́ны влⷣчцы помазꙋ́ѧ нєдꙋ́жныѧ и҆ тѣ́мъ и҆сцѣле́нїе  неѡскꙋ́днѡ подава́ѧ: и҆ ны́нѣ моли́сѧ сп҃сти́сѧ дꙋша́мъ  на́шымъ. 
Ст҃и́телїе и҆ сщ҃е́нницы сора́дꙋйтесѧ и҆́нокѡмъ  сарѡ́вскимъ, и҆ прості́и лю́дїе вкꙋ́пѣ воспо́йте  бл҃же́ннаго ѻ҆тца̀, ѡ҆бꙋрева́емыхъ скорбьмѝ ти́хое  приста́нище, врача̀ дꙋшє́внымъ и҆ тѣлє́снымъ недꙋ́гѡмъ  ско́раго. 
Принесѝ мл҃твы твоѧ̑, прпⷣбне, ꙗ҆́кѡ же́ртвꙋ  бл҃гопрїѧ́тнꙋ и҆ непоро́чнꙋ ко прест҃ѣ́й трⷪ҇цѣ, и҆ не  забꙋ́ди на́съ, ны́нѣ творѧ́щихъ па́мѧть твою̀: млⷭ҇ть  и҆спросѝ ненави́дѧщымъ, ѻ҆би́дѧщымъ и҆ враждꙋ́ющымъ на  на́съ, и҆ и҆зба́ви всѣ́хъ ѿ всѧ́кїѧ ско́рби. (с. 697) 
Бг҃оро́диченъ: 
Оу҆пра́ви оу҆́мъ мо́й, влⷣчце, ѡ҆бꙋрева́емый  страстьмѝ мно́гими: сп҃сѝ, бцⷣе, къ тебѣ̀ прибѣга́ющыѧ,  и҆ны́ѧ бо по́мощи, чⷭ҇таѧ, ра́звѣ тебє̀ не зна́емъ. 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ,  вопїю́ ти: возведѝ ѿ тлѝ живо́тъ мо́й, многоми́лостиве. 
Ст҃а́ѧ дꙋша̀ твоѧ̀ ѻ҆би́тель бы́сть бг҃ꙋ, въ не́йже  ѻ҆ц҃ъ, сн҃ъ и҆ ст҃ы́й дх҃ъ всели́сѧ: тѣ́мже мо́лимъ тѧ̀,  прпⷣбне, наваждє́нїѧ вра̑жїѧ ѿ чтꙋ́щихъ тѧ̀ ѿженѝ, и҆  вѣ̑рнымъ лю́демъ ми́ръ и҆ здра́вїе да́рꙋй. 
Вели̑кїѧ твоѧ̑ пꙋсты́нныѧ по́двиги и҆ трꙋды̀ и҆  сла́дость оу҆че́нїѧ твоегѡ̀ почита́емъ, прпⷣбне серафі́ме,  и҆́миже мнѡ́гїѧ приходѧ́щыѧ къ тебѣ̀ просвѣти́лъ є҆сѝ и҆  наꙋчи́лъ є҆сѝ воспѣва́ти є҆диносꙋ́щнꙋю трⷪ҇цꙋ. 
Житїе́мъ чⷭ҇тымъ послѣ́довалъ влⷣцѣ хрⷭ҇тꙋ̀,  тече́нїе до́брое сконча́лъ є҆сѝ, прпⷣбне: къ вѣ̑чнымъ же  ѻ҆би́телемъ возше́дъ, бл҃же́нне, зри́ши та́мѡ, ꙗ҆̀же  а҆́гг҃ли ви́дѧтъ: тѣ́мже, чтꙋ́ще па́мѧть твою̀, хрⷭ҇та̀  велича́емъ. 
Бг҃оро́диченъ: 
Ны́нѣ къ тебѣ̀ прибѣга́ю, пречⷭ҇таѧ, сп҃си́ мѧ  мл҃твами твои́ми и҆ соблюдѝ: є҆ли̑ка бо хо́щеши, мо́жеши,  ꙗ҆́кѡ мт҃и всемогꙋ́щагѡ. 
И҆́нъ. 
І҆рмо́съ: Мл҃твꙋ пролїю̀ ко гдⷭ҇ꙋ, и҆ томꙋ̀  возвѣщꙋ̀ пєча́ли моѧ̑, ꙗ҆́кѡ ѕѡ́лъ дꙋша̀ моѧ̀  и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ  ꙗ҆́кѡ і҆ѡ́на: ѿ тлѝ, бж҃е, возведи́ мѧ. (с. 698) 
Грѣхѡ́въ и҆спо́лнени всѝ є҆смы̀, твоѧ̑ же мл҃твы,  прпⷣбне серафі́ме, ꙗ҆́кѡ кади́ло бл҃гово́нно, ко гдⷭ҇еви  восхо́дѧтъ. ны́нѣ мо́лимъ тѧ̀: волнꙋ́ющеесѧ въ землѝ  на́шей мо́ре ѕла́гѡ невѣ́рїѧ и҆зсꙋшѝ, и҆ сп҃се́нїе дꙋша́мъ  на́шымъ ѿ гдⷭ҇а и҆спросѝ. 
Бл҃же́нъ вои́стиннꙋ бы́лъ є҆сѝ, прпⷣбне  серафі́ме, нището́ю бога́тство и҆ пла́чемъ ра́дость  стѧжа́въ, ю҆́же приходѧ́щымъ ѻ҆би́льнѡ подава́лъ є҆сѝ: и҆  ны́нѣ лꙋчы̀ чꙋде́съ и҆сточа́еши, и҆ и҆сцѣлѧ́еши всѣ́хъ,  съ вѣ́рою къ тебѣ̀ притека́ющихъ. 
Въ пꙋсты́ни кладене́цъ и҆скопа́въ твои́ма рꙋка́ма,  прпⷣбне, приходѧ́щыѧ жа́ждꙋщыѧ лю́ди напои́лъ є҆сѝ, и҆  ны́нѣ мнѡ́гимъ нєдꙋ́жнымъ водо́ю кладенца̀ сегѡ̀ бѡлѣ́зни  и҆сцѣлѧ́еши: вои́стиннꙋ ди́внаго мл҃твенника и҆ чꙋдотво́рца  всѣ̑мъ, прпⷣбне, влⷣка тѧ̀ показа̀. 
Бг҃оро́диченъ: 
Вои́стиннꙋ тѧ̀ мт҃рь бж҃їю и҆сповѣ́дꙋемъ,  и҆́стиннꙋю бцⷣꙋ, твои́мъ бо рождество́мъ тлѣ́ннагѡ  ѡ҆сꙋжде́нїѧ и҆зба́вихомсѧ, милосе́рдїѧ ра́ди чл҃вѣколю́бца  бг҃а, и҆ къ жи́зни нетлѣ́ннѣй воззва́ни бы́хомъ. 
Конда́къ, гла́съ в҃: 
Мі́ра красотꙋ̀ и҆ ꙗ҆̀же въ не́мъ тлѣ̑ннаѧ  ѡ҆ста́вивъ, прпⷣбне, въ саро́вскꙋю ѻ҆би́тель всели́лсѧ  є҆сѝ: и҆ та́мѡ а҆́гг҃льски пожи́въ, мнѡ́гимъ пꙋ́ть бы́лъ  є҆сѝ ко сп҃се́нїю: сегѡ̀ ра́ди и҆ хрⷭ҇то́съ тебѐ, ѻ҆́тче  серафі́ме, просла́ви, и҆ да́ромъ и҆сцѣле́нїй и҆ чꙋде́съ  ѡ҆богатѝ. тѣ́мже вопїе́мъ тѝ: ра́дꙋйсѧ, серафі́ме,  прпⷣбне ѻ҆́тче на́шъ. (с. 699) 
І҆́косъ: 
Ѡ҆ста́вивъ ро́дъ и҆ дрꙋ́ги, бога́тство ꙗ҆́кѡ пра́хъ  вмѣни́въ, въ пꙋсты́ни саро́встѣй водвори́лсѧ є҆сѝ: и҆ на  стра̑сти ꙗ҆́кѡ безпло́тенъ подвиза́всѧ, а҆́гг҃лѡвъ  ликостоѧ́нїѧ сподо́билсѧ є҆сѝ. тѣ́мже дх҃ѡ́внаѧ  разꙋмѣ̑нїѧ прїи́мъ, пода́ждь и҆ на́мъ, прпⷣбне, разꙋ́мнѡ  пѣ́сньми воспѣ́ти тѧ̀, си́це гл҃го́лющымъ: ра́дꙋйсѧ,  серафі́ме бл҃же́нне, нбⷭ҇ный чл҃вѣ́че и҆ земны́й а҆́гг҃ле:  ра́дꙋйсѧ, въ любвѝ хрⷭ҇тꙋ̀ подража́телю. ра́дꙋйсѧ, ст҃а́гѡ  дх҃а ѻ҆би́тель: ра́дꙋйсѧ, оу҆ныва́ющымъ ве́лїе ра́дованїе.  ра́дꙋйсѧ, и҆сто́чниче и҆сцѣле́нїй: ра́дꙋйсѧ, скорбѧ́щымъ  дꙋша́мъ сла́дкое оу҆тѣше́нїе. ра́дꙋйсѧ, и҆́нокѡмъ ти́хое  приста́нище и҆ оу҆чи́телю премꙋ́дрый: ра́дꙋйсѧ, похвало̀  землѝ рѡссі́йскїѧ: ра́дꙋйсѧ, серафі́ме, прпⷣбне ѻ҆́тче  на́шъ. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти: бл҃гослове́нъ  є҆сѝ, бж҃е ѻ҆тє́цъ на́шихъ. 
Чꙋ́дно житїѐ твоѐ ꙗ҆ви́сѧ, прпⷣбне, бл҃года́тїю  бжⷭ҇твеннагѡ дх҃а и҆спо́лнено: бл҃же́ннꙋ вои́стиннꙋ кончи́нꙋ  првⷣныхъ прїѧ́лъ є҆сѝ, ѡ҆ хрⷭ҇тѣ̀ ра́дꙋѧсѧ: мы́ же къ  просла́вльшемꙋ тѧ̀ взыва́емъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Мно́жество люде́й во ст҃ꙋ́ю ѻ҆би́тель соше́дшесѧ  дне́сь, прпⷣбне серафі́ме, чⷭ҇тны́мъ моще́мъ твои̑мъ  покланѧ́етсѧ, ѿ ни́хже и҆сцѣлє́нїѧ всѝ почерпа́емъ, (с.  700) непреста́ннѡ зовꙋ́ще: ѻ҆тє́цъ на́шихъ бж҃е,  бл҃гослове́нъ є҆сѝ. 
Во всю̀ зе́млю и҆зы́де вѣща́нїе сїѐ, ꙗ҆́кѡ въ  саро́вѣ чꙋдотво́рецъ пресла́венъ ꙗ҆ви́сѧ, и҆сцѣле́нїй  мно́жество и҆сточа́ѧ всѣ̑мъ съ вѣ́рою приходѧ́щымъ и҆  вопїю́щымъ: ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Бцⷣе дв҃о, ро́ждшаѧ сло́во па́че сло́ва, зижди́телѧ  твоего̀, того̀ молѝ съ прпⷣбнымъ серафі́момъ, поми́ловати  дꙋ́шы на́шѧ. 
И҆́нъ. 
І҆рмо́съ: Ѿ і҆ꙋде́и доше́дше ѻ҆́троцы, въ  вавѷлѡ́нѣ и҆ногда̀ вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
Поми́лꙋй на́съ, гдⷭ҇и, и҆ ѿ всѧ́кагѡ ѕла̀  дꙋшетлѣ́ннагѡ сохранѝ мл҃твами оу҆го́дника твоегѡ̀,  прпⷣбнагѡ серафі́ма, да всѝ оу҆ми́льнѡ вопїе́мъ тѝ:  ѻ҆тє́цъ на́шихъ бж҃е, бл҃гослове́нъ є҆сѝ. 
Кто̀ не почꙋди́тсѧ, кто̀ не просла́витъ  неизслѣ́димꙋю глꙋбинꙋ̀ милосе́рдїѧ твоегѡ̀, гдⷭ҇и, ꙗ҆́кѡ  ꙗ҆ви́лъ є҆сѝ всемꙋ̀ мі́рꙋ оу҆го́дника твоего̀,  прпⷣбнаго серафі́ма, мл҃твенника те́плаго ѡ҆ на́съ  вопїю́щихъ тебѣ̀: ѻ҆тє́цъ на́шихъ бж҃е, бл҃гослове́нъ  є҆сѝ. 
Бл҃года́рное сїѐ пѣ́нїе, ѿ на́съ приноси́мое  тебѣ̀, прпⷣбне серафі́ме, прїимѝ, и҆ всѣ̑мъ на́мъ,  пра́зднꙋющымъ ст҃ꙋ́ю па́мѧть твою̀ и҆ покланѧ́ющымсѧ ра́цѣ  моще́й твои́хъ, и҆сцѣле́нїе да́рꙋй, вопїю́щымъ: ѻ҆тє́цъ  на́шихъ бж҃е, бл҃гослове́нъ є҆сѝ. (с. 701) 
Бг҃оро́диченъ: 
Ты̀ є҆сѝ, прест҃а́ѧ бцⷣе, прибѣ́жище на́ше и҆  оу҆твержде́нїе: молѝ сн҃а твоего̀ и҆ бг҃а на́шего пода́ти  на́мъ сп҃се́нїе и҆ грѣхѡ́въ ѡ҆ставле́нїе. 
Пѣ́снь и҃. 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти, тѧ̀ превозно́симъ  во всѧ̑ вѣ́ки. 
Плотскі̑ѧ стра̑сти оу҆кроти́въ и҆ мі́рови  оу҆мертви́всѧ, гл҃го́лы жи́зни вѣ́чныѧ се́рдцемъ твои́мъ,  бл҃же́нне прїѧ́лъ є҆сѝ, наꙋча́ѧ всѣ́хъ къ тебѣ̀  притека́вшихъ взыва́ти: гдⷭ҇а по́йте, дѣла̀, и҆  превозноси́те є҆го̀ во вѣ́ки. 
Въ прославле́нїи чⷭ҇тны́хъ моще́й твои́хъ, прпⷣбне,  ѻ҆би́тель саро́вскаѧ ра́дости и҆спо́лнисѧ: лю́дїе же всѝ  ди́вномꙋ во ст҃ы́хъ свои́хъ бг҃ꙋ взыва́хꙋ: гдⷭ҇а по́йте,  дѣла̀, и҆ превозноси́те є҆го̀ во вѣ́ки. 
Бл҃года́тїю бжⷭ҇твеннагѡ дх҃а и҆спо́лненъ сы́й,  прпⷣбне серафі́ме, вѣ̑рнымъ лю́демъ, творѧ́щымъ ст҃ꙋ́ю  па́мѧть твою̀, мл҃твами твои́ми и҆спросѝ грѣхѡ́въ  проще́нїе, вопїю́щымъ: дѣ́ти бл҃гослови́те, сщ҃е́нницы  воспо́йте, лю́дїе превозноси́те гдⷭ҇а во вѣ́ки. 
Бг҃оро́диченъ: 
Сп҃се́нїѧ хода́таица на́мъ ꙗ҆ви́ласѧ є҆сѝ, бцⷣе,  ро́ждшаѧ сп҃са и҆ влⷣкꙋ всѣ́хъ: тѣ́мже мо́лимъ тѧ̀,  сп҃се́нїѧ сподо́би всѣ́хъ пѣсносло́вѧщихъ тѧ̀ вѣ́рнѡ во  всѧ̑ вѣ́ки. (с. 702) 
И҆́нъ. 
І҆рмо́съ: Цр҃ѧ̀ нбⷭ҇наго, є҆го́же пою́тъ вѡ́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Добродѣ́тельномꙋ житїю̀ твоемꙋ̀, прпⷣбне,  позави́дѣвъ вра́гъ вселꙋка́вый, восхотѣ̀ запѧ́тїе тебѣ̀  сотвори́ти: ты́ же, бл҃года́тїю бж҃їею и҆ мл҃твами влⷣчцы  посрами́въ того̀, бг҃а просла́вилъ є҆сѝ, пѣсносло́вѧ:  гдⷭ҇а по́йте, дѣла̀, и҆ превозноси́те є҆го̀ во вѣ́ки. 
Ꙗ҆́кѡ мо́лнїѧ блиста́ющисѧ свѣ́титсѧ на  поднебе́снѣй, та́кѡ и҆ вѣща̑нїѧ ѡ҆ твои́хъ, прпⷣбне,  чꙋдесѣ́хъ во всю̀ зе́млю и҆зыдо́ша. мы́ же, дивѧ́щесѧ  сла́вѣ твое́й, вопїе́мъ: дѣ́ти бл҃гослови́те, сщ҃е́нницы  воспо́йте, лю́дїе превозноси́те гдⷭ҇а во вѣ́ки. 
Бл҃гослови́мъ ѻ҆ц҃а̀ и҆ сн҃а и҆ ст҃а́го дх҃а,  гдⷭ҇а. 
Сꙋ́етными и҆ стра́стными помышлє́нїи мѧтꙋ́щїйсѧ  оу҆́мъ на́шъ и҆сцѣлѝ, прпⷣбне, вѡ́лны ѕла́гѡ невѣ́рїѧ  въ землѝ на́шей оу҆кротѝ, разсла́блєннаѧ жите́йскими  попечє́нїи сердца̀ на̑ша оу҆крѣпѝ, да сла́вимъ хрⷭ҇та̀  содѣ́телѧ во всѧ̑ вѣ́ки. 
И҆ ны́нѣ, бг҃оро́диченъ: 
Ра́дꙋйсѧ, прⷭ҇то́ле гдⷭ҇ень ѻ҆гнезра́чный:  ра́дꙋйсѧ, зарѐ невеще́ственнагѡ блиста́нїѧ: ра́дꙋйсѧ,  ѻ҆́блаче возсїѧ́вшагѡ сл҃нца првⷣнагѡ, хрⷭ҇та̀ сп҃са  на́шегѡ, є҆го́же превозно́симъ во всѧ̑ вѣ́ки. 
Пѣ́снь ѳ҃. 
І҆рмо́съ: Бг҃а чл҃вѣ́кѡмъ невозмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю же,  всечⷭ҇таѧ, ꙗ҆ви́сѧ чл҃вѣ́кѡмъ сло́во воплоще́но: є҆го́же  велича́юще, съ нбⷭ҇ными вѡ́и тѧ̀ оу҆бл҃жа́емъ. (с. 703) 
Недосто́йными оу҆сты̀ воспѣва́емое тебѣ̀ ма́лое  хвале́нїе на́ше, прпⷣбне, не пре́зри, но прїимѝ: и҆  всѣ́хъ прославлѧ́ющихъ тѧ̀ ѡ҆свѧтѝ, бѣ́дъ и҆ напа́стей и҆  вѣ́чнагѡ мꙋче́нїѧ и҆зба́ви, да тѧ̀ при́снѡ воспѣва́емъ. 
Мра́зъ нощны́й и҆ ва́ръ дневны́й во оу҆едине́нїи  пꙋсты́ннѣмъ до́блественнѣ претерпѣ́въ, до́мъ премꙋ́дрости  бж҃їѧ бы́лъ є҆сѝ и҆ къ сїѧ́нїю невече́рнемꙋ восте́клъ  є҆сѝ: молѝ сп҃сти́сѧ на́мъ. 
Сла́витсѧ дне́сь ѻ҆би́тель, въ не́йже ꙗ҆ре́мъ  хрⷭ҇то́въ прїѧ́ти и҆зво́лилъ є҆сѝ: та́мѡ бо въ пꙋсты́ни  дни̑ твоѧ̑ пребы́лъ є҆сѝ, и҆ твои́ми оу҆че́ньми мнѡ́ги  приходѧ́щыѧ къ тебѣ̀ вразꙋми́въ, наꙋчи́лъ є҆сѝ бы́ти  ча̑да цр҃кве хрⷭ҇то́вы. 
Бг҃оро́диченъ: 
Ты̀ є҆сѝ крѣ́пость на́ша, ты̀ є҆сѝ похвала̀ и҆  ра́дованїе, храни́тельница на́ша, застꙋпле́нїе, прибѣ́жище  и҆ предста́тельница непобѣди́маѧ: пречⷭ҇таѧ бцⷣе, сп҃сѝ  рабы̑ твоѧ̑. 
И҆́нъ. 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю, дв҃о чⷭ҇таѧ, съ безпло́тными ли̑ки тѧ̀  велича́юще. 
Вєли́кимъ ѻ҆тцє́мъ, дре́вле въ постѣ̀ и҆  по́двизѣхъ просїѧ́вшымъ, поревнова́въ, прпⷣбне, чрез̾  всѧ̑ дни̑ живота̀ твоегѡ̀ въ мл҃твѣ, слеза́хъ и҆ трꙋдѣ́хъ  пребы́лъ є҆сѝ, до́ндеже дости́глъ є҆сѝ нбⷭ҇ныѧ  ѻ҆би́тели: тѣ́мже тѧ̀ досто́йнѡ оу҆бл҃жа́емъ. (с. 704) 
Крѣ́пкою си́лою хрⷭ҇то́съ бг҃ъ тѧ̀ препоѧ́са и҆  оу҆крѣпѝ побѣжда́ти кѡ́зни де́мѡнскїѧ, прпⷣбне. тѣ́мже  ны́нѣ мо́лимъ тѧ̀: молѝ чл҃вѣколю́бца бг҃а, да и҆зба́витъ  всѣ́хъ на́съ ѿ вра́жїихъ нахожде́нїй и҆ и҆скꙋше́нїй, и҆  сп҃се́тъ дꙋ́шы на́шѧ. 
Въ болѣ́знехъ и҆ ско́рбехъ на́шихъ къ тебѣ̀,  прпⷣбне, прибѣга́емъ и҆ и҆з̾ глꙋбины̀ дꙋше́вныѧ вопїе́мъ:  бꙋ́ди на́мъ небꙋ́рное приста́нище и҆ болѣ́знемъ ско́рый  цѣли́тель, и҆ и҆зба́ви на́съ ѿ всѧ́кагѡ недꙋ́га и҆  нꙋ́жды, да тѧ̀ непреста́ннѡ велича́емъ. 
Бг҃оро́диченъ: 
Є҆ди́наго ѿ ст҃ы́ѧ трⷪ҇цы, сло́ва и҆ сн҃а родила̀  є҆сѝ, дв҃о пречⷭ҇таѧ, є҆го́же съ прпⷣбными и҆ првⷣными  молѝ ѡ҆ рабѣ́хъ твои́хъ, вѣ́рою просѧ́щихъ грѣхѡ́въ  проще́нїѧ. 
Свѣти́ленъ. 
Подо́бенъ: Жєны̀, оу҆слы́шите: 
Прїиди́те, всѝ вѣ́рнїи, сщ҃е́нными пѣ́сньми  восхва́лимъ ди́внаго въ чꙋдесѣ́хъ прпⷣбнаго серафі́ма,  но́ваго свѣти́льника рѡссі́йскїѧ землѝ, а҆́гг҃лѡмъ  собесѣ́дника и҆ те́плаго мл҃твенника къ бг҃ꙋ ѡ҆ чтꙋ́щихъ  ст҃ꙋ́ю па́мѧть є҆гѡ̀. 
Сла́ва, и҆ ны́нѣ, предпра́зднства, и҆лѝ  бг҃оро́диченъ: 
По бз҃ѣ оу҆пова́нїе и҆мꙋ́ще на тѧ̀, пречⷭ҇таѧ  бцⷣе, мо́лимъ ти сѧ: ро́ждшагосѧ и҆з̾ тебє̀ оу҆молѝ  дарова́ти ми́ръ вселе́ннѣй и҆ ве́лїю млⷭ҇ть. (с. 705) 
На хвали́техъ стїхи̑ры на ѕ҃, предпра́зднства г҃ и҆  прпⷣбномꙋ г҃. 
А҆́ще же нѣ́сть предпра́зднства, прпⷣбномꙋ на д҃,  гла́съ и҃. 
Приспѣ̀ всечⷭ҇тны́й пра́здникъ ѻ҆би́тели  саро́вскїѧ, па́мѧть прпⷣбнагѡ серафі́ма, є҆мꙋ́же ны́нѣ  си́це возопїи́мъ: ра́дꙋйсѧ, по́стникѡмъ свѣти́ло и҆  оу҆твержде́нїе, и҆́нокѡмъ ѕвѣздо̀, ꙗ҆́коже волхвѡ́мъ,  показꙋ́ющаѧ пꙋ́ть въ нбⷭ҇ныѧ ѻ҆би́тєли, сщ҃е́нникѡмъ  похвало̀ пресла́внаѧ, любвѐ и҆ цѣломꙋ́дрїѧ и҆сто́чниче  неизсѧка́емый, свѣти́льниче пресвѣ́тлый дх҃о́внагѡ  разсꙋжде́нїѧ: ра́дꙋйсѧ, пра́вило добродѣ́телемъ вели́кое. 
Два́жды. 
Бл҃же́нне ѻ҆́тче серафі́ме, хрⷭ҇то́ви вои́стиннꙋ  послѣ́довалъ є҆сѝ, братолю́бїемъ и҆ неѕло́бїемъ всѣ́хъ  къ себѣ̀ привлека́ѧ, кро́тостїю же и҆ смире́нїемъ мнѡ́ги  добродѣ́тельномꙋ пꙋтѝ наꙋча́ѧ. тѣ́мже любо́вїю па́мѧть  твою̀, прпⷣбне серафі́ме, оу҆блажа́емъ. 
Въ пꙋсты́ню всели́лсѧ є҆сѝ, прпⷣбне, и҆ та́мѡ  и҆спо́лнивсѧ дх҃о́вныѧ премꙋ́дрости, на высотꙋ̀  добродѣ́тели возше́лъ є҆сѝ. тѣ́мже вопїе́мъ тѝ:  ра́дꙋйсѧ, цр҃ко́вное оу҆краше́нїе, сщ҃е́нникѡмъ до́брое  оу҆тѣше́нїе, и҆́нокѡмъ бл҃голѣ́пїе и҆ похвало̀, серафі́ме  бл҃же́нне: молѝ хрⷭ҇та̀ бг҃а ми́ръ вселе́ннѣй дарова́ти и҆  дꙋша́мъ на́шымъ ве́лїю млⷭ҇ть. 
Сла́ва, гла́съ ѕ҃: 
Прїиди́те и҆́нокѡвъ собо́ри и҆ по́стникѡвъ  сосло́вїе, прїиди́те хрⷭ҇тоимени́тыхъ люде́й мнѡ́жества,  пѣ́сньми и҆́стиннаго по́стника почти́мъ, вопїю́ще:  ра́дꙋйсѧ, по (с. 706) стопа́мъ влⷣки хрⷭ҇та̀ оу҆́зкимъ  пꙋте́мъ оу҆правлѧ́емый, и҆ притека́ющымъ къ тебѣ̀ въ  бѣда́хъ и҆ ско́рбехъ ско́рый помо́щниче, и҆ сп҃се́нїѧ  хода́таю преди́вный: ра́дꙋйсѧ, да́ромъ прⷪ҇ро́чества  оу҆кра́шенный, прорица́ѧй ꙗ҆́кѡ настѡѧ́щаѧ грѧдꙋ̑щаѧ:  моли́сѧ, прпⷣбне серафі́ме, ѡ҆ чтꙋ́щихъ вѣ́рою и҆ любо́вїю  ст҃ꙋ́ю па́мѧть твою̀. 
И҆ ны́нѣ, предпра́зднства, и҆лѝ бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ, возрасти́вшаѧ  на́мъ пло́дъ живота̀: тебѣ̀ мо́лимсѧ, моли́сѧ, влⷣчце, со  ст҃ы́ми а҆пⷭ҇лы, поми́ловати дꙋ́шы на́шѧ. 
Славосло́вїе вели́кое, и҆ ѿпꙋ́стъ. 
На лїтꙋргі́и. 
Бл҃жє́нны ѿ канѡ́на пе́рвагѡ пѣ́снь г҃-ѧ, и҆  втора́гѡ канѡ́на пѣ́снь ѕ҃-ѧ. Прокі́менъ, гла́съ з҃:  Чⷭ҇тна̀ пред̾ гдⷭ҇емъ сме́рть прпⷣбныхъ є҆гѡ̀.  Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́  ми; А҆пⷭ҇лъ къ гала́тѡмъ, зача́ло сг҃і. Є҆ѵⷢ҇лїе ѿ  лꙋкѝ, зача́ло к҃д, и҆лѝ ѿ матѳе́а, зача́ло г҃.  Прича́стенъ: Въ па́мѧть вѣ́чнꙋю бꙋ́детъ  првⷣникъ. 


(с. 707) 
Мѣ́сѧца тогѡ́же въ і҃-й де́нь. 
Слꙋ́жба ст҃и́телю ѳеофа́нꙋ затво́рникꙋ вы́шинскомꙋ. 
На вели́цѣй вече́рни. 
На Гдⷭ҇и, воззва́хъ, стїхи̑ры, гла́съ а҃: 
Прїиди́те, вѣ́рнїи, бл҃гоче́стнѡ оу҆бл҃жи́мъ  ст҃и́телѧ хрⷭ҇то́ва ѳеофа́на, па́стырѧ предо́браго,  оу҆чи́телѧ златослове́снаго, ско́рбныхъ оу҆тѣ́шителѧ,  наста́вника всѣ́хъ притека́ющихъ къ немꙋ̀ съ вѣ́рою и҆  ны́нѣ молѧ́щагосѧ ѡ҆ дꙋша́хъ на́шихъ. 
Ст҃и́телю ѻ҆́тче ѳеофа́не, па́мѧть твоѧ̀, ꙗ҆́кѡ  свѣтоза́рное со́лнце возсїѧ̀ на́мъ, ѡ҆зарѧ́ющи приходѧ́щыѧ  къ тебѣ̀ съ вѣ́рою и҆ просѧ́щыѧ оу҆се́рднѡ: молѝ  сп҃сти́сѧ дꙋша́мъ на́шымъ. 
Ѽ пребл҃же́нне ѻ҆́тче ѳеофа́не, человѣ́че бж҃їй  и҆ вѣ́рный ра́бе, сосꙋ́де и҆збра́нный дх҃а ст҃а́гѡ,  црⷭ҇твїѧ бж҃їѧ наслѣ́дниче, ми́ръ цр҃кви правосла́внѣй  и҆спросѝ, странѣ̀ на́шей бл҃годе́нствїе, всѣ̑мъ же  вѣ̑рнымъ въ вѣ́рѣ оу҆твержде́нїе, грѣхѡ́въ ѡ҆ставле́нїе  и҆ ѿ бѣ́дъ и҆збавле́нїе. 
Сла́ва, гла́съ то́йже: 
Ѻ҆́тче ѳеофа́не бг҃омꙋ́дре, а҆́ще и҆ въ та́йныхъ  по́двизѣхъ тече́нїе соверши́лъ є҆сѝ, ѻ҆ба́че  свѣти́льникъ (с. 707) пресвѣ́тлый лю́демъ ꙗ҆ви́лсѧ  є҆сѝ, лꙋча́ми слове́съ твои́хъ просвѣща́ѧ на́съ,  наꙋча́еши хрⷭ҇та̀ вѣ́дѣти. тѣ́мже ра́достнѡ покланѧ́ющесѧ  ра́цѣ честны́хъ моще́й твои́хъ, со оу҆миле́нїемъ  взыва́емъ: сла́ва прославлѧ́ющемꙋ ст҃ы̑ѧ своѧ̑. 
И҆ ны́нѣ, пра́здника. 
Вхо́дъ. Прокі́менъ днѐ, и҆ чтє́нїѧ трѝ, зрѝ л.  сп҃з. 
На лїті́и стїхи̑ры, гла́съ г҃: 
Ѳеофа́не пребл҃же́нне, чꙋдотво́рче пресла́внѣйшїй  и҆ вѣ́рныхъ застꙋ́пниче, сосꙋ́де, бл҃года́ти  преиспо́лненный, и҆ ми́лости и҆сто́чниче, ѡ҆ на́съ моли́сѧ  ко гдⷭ҇ꙋ, поми́ловатисѧ дꙋша́мъ на́шымъ. 
Ѻ҆́тче бг҃омꙋ́дре ѳеофа́не, бл҃гі́й и҆ вѣ́рный  дрꙋ́же гдⷭ҇ень, ст҃и́телей оу҆краше́нїе и҆ ѻ҆тцє́въ  сла́ва, ꙗ҆́коже въ житїѝ, та́кѡ и҆ по преставле́нїи  твое́мъ, ди́вный во ст҃ы́хъ свои́хъ бг҃ъ и҆сцѣле́нїй  бл҃года́ть тебѣ̀ дарова̀, и҆ ны́нѣ непреста́ннѡ моли́сѧ ѡ҆  на́съ ко гдⷭ҇ꙋ, поми́ловатисѧ дꙋша́мъ на́шымъ. 
Пребл҃же́нне ѳеофа́не, слове́съ є҆ѵⷢ҇льскихъ  вѣ́рный храни́телю, во́льнꙋю нищетꙋ̀, ꙗ҆́кѡ сокро́вище, на  себѐ под̾ѧ́въ, чистотꙋ̀ и҆́ноческагѡ житїѧ̀ сохрани́лъ  є҆сѝ, (с. 709) ѻ҆́бразъ смире́нїѧ по ѻ҆́бразꙋ гдⷭ҇а  своегѡ̀ ꙗ҆влѧ́ѧ, и҆ ны́нѣ предстоѧ̀ престо́лꙋ  вседержи́телѧ, моли́сѧ прилѣ́жно ѡ҆ на́съ, соверша́ющихъ  сщ҃е́ннꙋю па́мѧть твою̀. 
Сла́ва, гла́съ и҃: 
Дне́сь красꙋ́етсѧ ѻ҆би́тель вы́шинскаѧ и҆  торжествꙋ́етъ всѧ̀ цр҃ковь правосла́внаѧ, соверша́ющи  па́мѧть твою̀, ст҃и́телю ѳеофа́не, ди̑внаѧ бо и҆ пресла̑внаѧ  чꙋдеса̀ ꙗ҆вѝ тобо́ю гдⷭ҇ь, є҆гда̀ честны̑ѧ мо́щи твоѧ̑  просла́вити благоволѝ. тѣ́мже къ тебѣ̀ прибѣга́емъ и҆  мо́лимсѧ: моли́сѧ ѡ҆ на́съ ко гдⷭ҇ꙋ, поми́ловатисѧ дꙋша́мъ  на́шымъ. 
И҆ ны́нѣ, пра́здника. 
На стїхо́внѣ, стїхи̑ры, гла́съ є҃: 
Подо́бенъ: Ра́дꙋйсѧ, живоно́сный крⷭ҇те: 
Ра́дꙋйсѧ, ѻ҆́тче на́шъ ѳеофа́не, ско́рый въ  ско́рбехъ оу҆тѣ́шителю, ра́дꙋйсѧ, и҆́нокѡвъ и҆ и҆́нокинь  наста́вниче, ра́дꙋйсѧ, сло́вомъ свои́мъ и҆ дѣ́ломъ всѣ́хъ  къ бг҃ꙋ приводѧ́й, и҆ ны́нѣ предстоѧ̀ престо́лꙋ ст҃ы́ѧ  трⷪ҇цы, моли́сѧ прилѣ́жнѡ ѡ҆ на́съ, соверша́ющихъ свѣ́тлое  сїѐ торжество̀. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Ра́дꙋйсѧ, ст҃и́телю ѳеофа́не, цр҃кве рѡссі́йскїѧ  пресла́вное оу҆краше́нїе, ѻ҆би́тели вы́шинскїѧ свѣ́тлаѧ  похвало̀, правосла́вїѧ сто́лпе непоколеби́мый, ра́дꙋйсѧ,  моли́твенниче на́шъ предъ бг҃омъ, є҆мꙋ́же предстоѧ̀ со  всѣ́ми ст҃ы́ми, моли́сѧ ѡ҆ на́съ, чтꙋ́щихъ ст҃ꙋ́ю па́мѧть  твою̀. (с. 710) 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Ра́дꙋйсѧ, а҆рхїере́ю бж҃їй, смире́нїѧ и҆ кро́тости  зерца́ло, любвѐ неистощи́мое сокро́вище, а҆́ще и҆ въ  затво́рѣ пребыва́лъ є҆сѝ, люде́й же, дꙋхо́внагѡ  оу҆тѣше́нїѧ жа́ждꙋщихъ, не ѡ҆ставлѧ́лъ є҆сѝ, тѣ́мже и҆  мы̀ къ тебѣ̀, ꙗ҆́кѡ ѻ҆тцꙋ̀, прибѣга́емъ и҆ любо́вїю  взыва́емъ: моли́сѧ ѡ҆ на́съ ко гдⷭ҇ꙋ, сп҃сти́сѧ дꙋша́мъ  на́шымъ. 
Сла́ва, гла́съ то́йже: 
Пребл҃же́нне ѻ҆́тче ѳеофа́не, до́мъ дх҃а ст҃а́гѡ  ꙗ҆ви́лсѧ є҆сѝ, оу҆ма̀ чистотꙋ̀ стѧжа́въ, въ затво́рѣ  вы́шинскїѧ ѻ҆би́тели многолѣ́тнѣ пребыва́ѧ, писа́ньми  твои́ми всѣ́хъ просвѣща́лъ є҆сѝ, вѣ́рою къ тебѣ̀  прибѣга́ющихъ, и҆ ны́нѣ не преста́й приноси́ти молє́нїѧ  ѡ҆ на́съ, чтꙋ́щихъ сщ҃е́ннꙋю па́мѧть твою̀. 
И҆ ны́нѣ, пра́здника. 
Тропа́рь, гла́съ и҃: 
Правосла́вїѧ наста́вниче, бл҃гоче́стїѧ оу҆чи́телю  и҆ чистоты̀, вы́шинскїй подви́жниче, ст҃и́телю ѳеофа́не  бг҃омꙋ́дре, писа́ньми твои́ми сло́во бж҃їе и҆з̾ѧсни́лъ  є҆сѝ и҆ всѣ̑мъ вѣ̑рнымъ пꙋ́ть ко сп҃се́нїю оу҆каза́лъ  є҆сѝ, молѝ хрⷭ҇та̀ бг҃а сп҃сти́сѧ дꙋша́мъ на́шымъ. 
Два́жды. 
Тропа́рь пра́здника, є҆ди́ножды. 
На оу҆́трени 
На Бг҃ъ гдⷭ҇ь: тропа́рь пра́здника два́жды. Сла́ва,  ст҃о́мꙋ И҆ ны́нѣ, пра́здника. (с. 711) 
По а҃-мъ стїхосло́вїи сѣда́ленъ, гла́съ и҃: 
Непостижи́мый свѣ́тъ ѿ свѣ́та хрⷭ҇то́съ гдⷭ҇ь,  почи́въ въ тебѣ̀, ст҃и́телю ѳеофа́не, пресвѣ́тла сꙋ́ща  показа́ тѧ мі́рꙋ, ꙗ҆́кѡ блиста́еши свѣ́тлымъ житїе́мъ,  ѡ҆зарѧ́еши лꙋча́ми оу҆че́нїй, сїѧ́еши чꙋдесы̀: тѣ́мже  ны́нѣ пра́зднꙋемъ ст҃ꙋ́ю па́мѧть твою̀. 
Сла́ва, и҆ ны́нѣ, пра́здника. 
По в҃-мъ стїхосло́вїи, сѣда́ленъ, гла́съ и҃: 
Непостижи́мый свѣ́тъ ѿ свѣ́та хрⷭ҇то́съ гдⷭ҇ь,  почи́въ въ тебѣ̀, ст҃и́телю, ꙗ҆вѝ тебє̀ ꙗ҆́кѡ  ре́вностна свидѣ́телѧ и҆́стины въ цр҃кви свое́й, въ  ра́дость и҆ сп҃се́нїе всѣ́хъ, любо́вїю чтꙋ́щихъ па́мѧть  твою̀. 
Сла́ва, и҆ ны́нѣ, пра́здника. 
По полѷеле́и сѣда́ленъ, гла́съ д҃: 
Премꙋ́дрый оу҆чи́телю, тве́рдый и҆́стины хрⷭ҇то́вы  побо́рниче, оу҆твердѝ сердца̀ на̑ша въ вѣ́рѣ  правосла́внѣй, къ тебѣ̀ прибѣга́емъ и҆ тебѣ̀ мо́лимсѧ,  моли́сѧ ѡ҆ на́съ ко гдⷭ҇ꙋ, ст҃и́телю ѻ҆́тче ѳеофа́не. 
Сла́ва и҆ ны́нѣ, бг҃оро́диченъ: 
Неѡбори́маѧ предста́тельнице ѡ҆скорблѧ́емыхъ и҆  те́плое застꙋпле́нїе оу҆пова́ющихъ на тѧ̀, ѿ бѣ́дъ и҆  и҆скꙋше́нїй и҆зба́ви на́съ, бг҃ороди́тельнице пречⷭ҇таѧ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Честна̀ пред̾ гдⷭ҇емъ сме́рть  преподо́бныхъ є҆гѡ̀. Сті́хъ: Что̀ возда́мъ гдⷭ҇ви ѡ҆  всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе ѿ і҆ѡа́нна, зача́ло л҃є ѿ полꙋ̀. (с. 712) 
По н҃-мъ ѱалмѣ̀ стїхи́ра, гла́съ ѕ҃: 
И҆злїѧ́сѧ бл҃года́ть во оу҆стнѣ́хъ твои́хъ,  ст҃и́телю ѳеофа́не, бг҃оѧвле́нїѧ вои́стиннꙋ проповѣ́дникъ  въ землѝ рѡссі́йстѣй ꙗ҆ви́лсѧ є҆сѝ, писа́ньми бо  твои́ми всѧ̑ оу҆́чиши вѣ́ровати въ трⷪ҇цꙋ, во є҆ди́номъ  бжⷭ҇твѣ̀. 
Канѡ́нъ пра́здника и҆ ст҃а́гѡ, гла́съ и҃, є҆гѡ́же  краегране́сїе: 
Ра́дꙋйсѧ, ѳеофа́не, вы́шинскїй подви́жниче. 
Пѣ́снь а҃. І҆рмо́съ:  
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ра́достнѡ приносѧ́ще хвале́нїе, смире́ннѡ къ тебѣ̀  припа́дающе, про́симъ: прїимѝ недосто́йное моле́нїе на́ше,  ст҃и́телю ѻ҆́тче ѳеофа́не. 
А҆́гг҃ле земны́й и҆ человѣ́че бж҃їй, въ затво́рѣ  вы́шинскїѧ ѻ҆би́тели пребыва́ѧ, непреста́ннѡ молѧ́сѧ ко  гдⷭ҇ꙋ, и҆з̾ѧснѧ́лъ є҆сѝ лю́демъ пꙋ́ть ко сп҃се́нїю. 
Дне́сь соше́дшесѧ, вѣ́рнїи, восхва́лимъ пѣ́сньми  и҆ пѣ́ньми дꙋхо́вными ст҃и́телѧ ѳеофа́на, на́шего при́снагѡ  къ бг҃ꙋ моли́твенника. 
Бг҃оро́диченъ: 
Оу҆твердѝ на́съ, мт҃и бж҃їѧ, въ вѣ́рѣ снꙋ̀ и҆  бг҃ꙋ твоемꙋ̀, ди́внѡ прославлѧ́ющемꙋ оу҆го́дники своѧ̀ и҆  дрꙋ́ги и҆̀хъ нарица́ющемꙋ. 
Пѣ́снь г҃. І҆рмо́съ:  
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче.  (с. 713) 
И҆́мѧ твоѐ, ст҃и́телю ѳеофа́не, ꙗ҆́кѡ мѵ́ро,  зе́млю на́шꙋ ѡ҆благоꙋха̀, оу҆слажда́юще сердца̀ вѣ́рныхъ,  призыва́юще всѣ́хъ къ дꙋхо́внѣй ра́дости и҆ сп҃се́нїю. 
Свѧ́тче бж҃їй, оу҆го́дниче хрⷭ҇то́въ ѳеофа́не,  при́зри на нє́мощи на́шѧ и҆ и҆сцѣлѝ дꙋ́шы на́шѧ,  страстьмѝ при́снѡ ѡ҆бꙋрева́ємыѧ. 
Ꙗ҆́кѡ пчела̀ трꙋдолюби́ваѧ, съ лꙋ́га дꙋхо́внагѡ  ме́дъ писа́нїй ѻ҆те́ческихъ на́мъ предлага́еши, ст҃и́телю,  во сп҃се́нїе съ моли́твою къ тебѣ̀ притека́ющихъ. 
Бг҃оро́диченъ: 
Ѳеофа́не ст҃и́телю, прїидѝ, ста́ни съ на́ми, да  просла́вимъ вкꙋ́пѣ прест҃ꙋ́ю дв҃ꙋ, хрⷭ҇та̀ бг҃а ро́ждшꙋю. 
Сѣда́ленъ, гла́съ и҃: 
Житїѐ твоѐ сла́вно бы́сть и҆ оу҆спе́нїе со  ст҃ы́ми, свѧ́тче бж҃їй ѳеофа́не, ны́нѣ же оу҆ престо́ла  всевы́шнѧгѡ предстоѧ́й, моли́сѧ ѡ҆ на́съ, всебл҃же́нне, да  спасе́тъ гдⷭ҇ь дꙋ́шы на́шѧ. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ:  
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а  и҆ на́шꙋ нищетꙋ̀ посѣти́въ. тѣ́мъ съ прⷪ҇ркомъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Ѳеофа́не ст҃и́телю, ра́зꙋмъ тво́й мꙋ́дрѣ хрⷭ҇тꙋ̀  ввѣ́рилъ є҆сѝ, црⷭ҇твїѧ вѣ́чнагѡ сподо́бисѧ, молѝ  ны́нѣ всѧ̀ премꙋ́дростїю сотво́ршаго, да спасе́тъ дꙋ́шы  на́шѧ. є҆го́же возлюби́лъ є҆сѝ, є҆гѡ́же є҆ди́нагѡ  возжелѣ́лъ є҆сѝ, є҆гѡ́же ра́ди въ затво́рѣ подвиза́лсѧ  є҆сѝ, молѝ ны́нѣ, да спасе́тъ дꙋ́шы на́шѧ. (с. 714) 
Ѻ҆́бразъ бы́лъ є҆сѝ бг҃ода́ннѣй па́ствѣ твое́й,  сло́вомъ, житїе́мъ, любо́вїю, дꙋ́хомъ, вѣ́рою и҆ чистото́ю.  сегѡ̀ ра́ди тѧ̀ ꙗ҆́кѡ и҆́стиннаго па́стырѧ почита́емъ,  ѳеофа́не ѻ҆́тче на́шъ. 
Бг҃оро́диченъ: 
Ѳеофа́не бг҃омꙋ́дре, моли́сѧ ѡ҆ на́съ прест҃ѣ́й  влⷣчцѣ бг҃оро́дице, да свои́мъ всеси́льнымъ  предста́тельствомъ оу҆моли́тъ хрⷭ҇та̀ сп҃стѝ дꙋ́шы на́шѧ. 
Пѣ́снь є҃. І҆рмо́съ:  
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀,  ѻ҆каѧ́ннаго: но ѡ҆брати́ мѧ и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
А҆́гг҃ли на нб҃сѝ ра́дꙋютсѧ, человѣ́цы на землѝ  дꙋхо́внѡ торжествꙋ́ютъ, па́мѧть соверша́юще ст҃и́телѧ  ѳеофа́на, ди́внагѡ ѡ҆ всѣ́хъ на́съ моли́твенника. 
Наꙋчѝ на́съ, бл҃же́нне ѳеофа́не, вѣ́дѣти хрⷭ҇та̀,  свѣ́та и҆́стиннаго, просвѣща́ющаго всѧ́каго человѣ́ка,  грѧдꙋ́щаго въ мі́ръ. 
Є҆го́же вѡ́инства нбⷭ҇наѧ сла́вѧтъ, въ житїѝ  свое́мъ непреста́ннѡ прославлѧ́лъ є҆сѝ, наꙋчѝ и҆ на́съ,  свѧ́тче бж҃їй, добродѣ́тельми гдⷭ҇а сла́вити. 
Бг҃оро́диченъ: 
Вы́шшꙋю нб҃съ и҆ чи́стшꙋю свѣ́тлостей со́лнечныхъ,  и҆зба́вльшꙋю на́съ ѿ клѧ́твы, влⷣчцꙋ ми́ра пѣ́сньми  почти́мъ. 
Пѣ́снь ѕ҃. І҆рмо́съ:  
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ, къ тебѣ́ бо  возопи́хъ, и҆ оу҆слы́ши мѧ̀, бж҃е сп҃се́нїѧ моегѡ̀. (с.  715) 
Ше́лъ є҆сѝ тѣ́снымъ пꙋте́мъ ко сп҃се́нїю,  кро́ткїй кро́ткомꙋ взыва́ѧ непреста́ннѡ: мнѣ̀ прилѣплѧ́тисѧ  бг҃ови бла́го є҆́сть. 
И҆́стины хрⷭ҇то́вы вожделѣ́въ, скѡ́рби и҆ ѡ҆би̑ды  ра́достнѡ терпѣ́лъ є҆сѝ, помышлѧ́ѧ непреста́ннѡ, ꙗ҆́коже  вѣне́цъ безъ побѣ́ды, та́кожде побѣ́да безъ по́двига не  быва́етъ. 
Не забꙋ́ди на́съ, ча́дъ твои́хъ, ѻ҆́тче ѳеофа́не,  въ домꙋ̀ ѻ҆ц҃а̀ нбⷭ҇нагѡ пребыва́ѧ, и҆ сподо́би моли́твами  твои́ми въ черто́гъ гдⷭ҇а сла́вы вни́ти. 
Сла́вꙋ и҆ всѧ̑ сокрѡ́вища мі́ра презрѣ́лъ є҆сѝ,  неꙋкло́ннѡ ше́ствꙋѧ къ го́рнемꙋ мі́рꙋ, и҆ ны́нѣ ра́достїю  а҆́гг҃льскою ра́дꙋешисѧ, ѻ҆́тче на́шъ, ст҃и́телю ѳеофа́не. 
Бг҃оро́диченъ: 
Кто̀ тебѐ не оу҆бл҃жи́тъ, прест҃а́ѧ дв҃о; кто́ ли  не воспое́тъ твоегѡ̀ пречⷭ҇тагѡ рождества̀; молѝ чⷭ҇таѧ,  всебл҃же́ннаѧ, сн҃а твоего̀ и҆ бг҃а поми́ловатисѧ дꙋша́мъ  на́шымъ. 
Конда́къ, гла́съ д҃: 
Бг҃оѧвле́нїю тезоимени́тый, ст҃и́телю ѳеофа́не,  оу҆че́ньми твои́ми мнѡ́ги лю́ди просвѣти́лъ є҆сѝ, со  а҆́гг҃лы ны́нѣ предстоѧ̀ престо́лꙋ ст҃ы́ѧ трⷪ҇цы, молѝ  непреста́ннѡ ѡ҆ всѣ́хъ на́съ. 
І҆́косъ: 
Ꙗ҆́коже ꙗ҆вле́нїе бжⷭ҇твенныхъ дарова́нїй  вои́стиннꙋ показа́лсѧ є҆сѝ землѝ рѡссі́йстѣй, ст҃и́телю  ѳеофа́не, па́стырю до́брый ста́да хрⷭ҇то́ва, вразꙋмлѧ́ѧ  житїе́мъ, сло́вомъ и҆ писа́нїемъ наставлѧ́ѧ. и҆ ны́нѣ  престо́лꙋ (с. 715) прест҃ы́ѧ трⷪ҇цы предстоѧ̀, со  дерзнове́нїемъ воздѣва́ѧ преподо́бнѣи рꙋ́цѣ твоѝ, молѝ  непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ:  
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀. сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ, ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Кре́стный пꙋ́ть подвигополо́жника хрⷭ҇та̀ вы́нꙋ  пред̾ собо́ю и҆мѣ́ѧ, пꙋте́мъ тѣ́снымъ, ведꙋ́щимъ въ  жи́знь вѣ́чнꙋю, ше́ствовалъ є҆сѝ, бл҃же́нне, взыва́ѧ  непреста́ннѡ: бл҃гослове́нъ бг҃ъ ѻ҆тє́цъ на́шихъ. 
И҆лїѝ ѳесві́тѧнинꙋ ре́вностїю подража́лъ є҆сѝ,  ст҃и́телю ѳеофа́не, любо́вїю бжⷭ҇твенною се́рдце твоѐ  распала́ѧ, въ терпѣ́нїи дꙋ́шꙋ твою̀ стѧжа́лъ є҆сѝ,  вопїѧ̀: бл҃гослове́нъ бг҃ъ ѻ҆тє́цъ на́шихъ. 
И҆́стины бжⷭ҇твенныѧ ре́вностный проповѣ́дниче,  мꙋ́дростїю слове́съ твои́хъ и҆ оу҆че́нїй, ѻ҆́тче ѳеофа́не,  наставлѧ́еми, кꙋ́пнѡ съ тобо́ю пое́мъ ны́нѣ: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Пода́ждь оу҆тѣше́нїе рабѡ́мъ твои̑мъ,  бг҃ороди́тельнице мр҃і́е, да вопїе́мъ съ тобо́ю къ сн҃ꙋ  твоемꙋ̀ и҆ сп҃сꙋ на́шемꙋ: бл҃гослове́нъ бг҃ъ ѻ҆тє́цъ  на́шихъ. 
Пѣ́снь и҃. І҆рмо́съ:  
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃сє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, сщ҃е́нницы, воспо́йте, лю́дїе,  превозноси́те во всѧ̑ вѣ́ки. (с. 717) 
Ѻ҆́троцы, бл҃гослови́те, сщ҃е́нницы, воспо́йте,  лю́дїе, превозноси́те хрⷭ҇та̀ во вѣ́ки, соверша́юще ве́лїе  торжество̀ прославле́нїѧ оу҆го́дника бж҃їѧ, ст҃и́телѧ  ѳеофа́на. 
Досто́йнѡ воспѣва́ти бж҃їю сла́вꙋ наꙋча́лъ є҆сѝ  всѣ́хъ, проповѣ́дниче бл҃гоче́стїѧ ѳеофа́не, и҆ на́съ,  ны́нѣ съ вѣ́рою прише́дшихъ къ тебѣ̀, семꙋ̀ наꙋчѝ, да  сла́витсѧ и҆́мѧ бж҃їе во вѣ́ки. 
Вѣ́ры тве́рдый побо́рниче, бл҃гоче́стїѧ мꙋ́дрый  проповѣ́дниче, правосла́вїѧ и҆зрѧ́дный бг҃осло́ве,  ѳеофа́не, вы́шинскїй затво́рниче, сподо́би на́съ,  недосто́йныхъ, въ ра́дости дꙋхо́внѣй воспѣва́ти гдⷭ҇а,  превозноси́маго во всѧ̑ вѣ́ки. 
Бг҃оро́диченъ: 
И҆сцѣле́нїй стрꙋѝ всегда̀ вѣ̑рнымъ подае́ши, мт҃и  бж҃їѧ, и҆сцѣлѝ дꙋ́шы на́шѧ, моли́твъ ра́ди оу҆го́дника  бж҃їѧ ѳеофа́на, да сла́вимъ ржⷭ҇тво̀ твоѐ, пречⷭ҇таѧ, и҆  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ:  
Оу҆жасе́сѧ ѡ҆ се́мъ не́бо, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ: тѣ́мъ тѧ̀,  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Жи́зни вѣ́чныѧ сподо́билсѧ є҆сѝ, ст҃и́телю, бꙋ́ди  хода́тай и҆ моли́твенникъ те́плый ѡ҆ на́съ къ бг҃ꙋ, вѣ́рою  па́мѧть твою̀ сщ҃е́ннꙋю пра́зднꙋющихъ. 
Но́вый вои́стиннꙋ чꙋдотво́рецъ ꙗ҆ви́лсѧ є҆сѝ,  ѳеофа́не бг҃омꙋ́дре, ꙗ҆́кѡ цѣли́тель преми́лостивый и҆  вра́чь безме́здный дꙋ́шъ и҆ тѣле́съ всѣ́хъ съ вѣ́рою къ  (с. 718) тебѣ̀ притека́ющихъ, ми́лꙋѧ и҆ оу҆тѣша́ѧ и҆  щедрѡ́ты твоѧ̑ преиз̾ѻби́льнѡ и҆злива́ѧ. 
И҆́стиннѡ ꙗ҆ви́лсѧ є҆сѝ моли́твенникъ те́плый ѡ҆  на́съ къ бг҃ꙋ, и҆спросѝ, ѻ҆́тче, оу҆ творца̀ всѧ́ческихъ,  прегрѣше́нїй ѡ҆ставле́нїе всѣ̑мъ съ вѣ́рою и҆ любо́вїю  тѧ̀ велича́ющымъ. 
Человѣ́че бж҃їй, вѣ́рный дрꙋ́же хрⷭ҇то́въ, прїимѝ  ми́лостивнѡ молє́нїѧ на̑ша и҆ принесѝ ѧ҆̀ ко престо́лꙋ  сла́вы гдⷭ҇а, креще́нїемъ свои́мъ і҆ѻрда́нскїѧ стрꙋѝ  ѡ҆свѧти́вшагѡ. 
Бг҃оро́диченъ: 
Є҆го́же вѡ́инства нбⷭ҇наѧ сла́вѧтъ, є҆го́же во  чре́вѣ носи́ла є҆сѝ, бг҃ома́ти пречⷭ҇таѧ, молѝ  оу҆ще́дрити и҆ спастѝ дꙋ́шы на́шѧ. 
Свѣти́ленъ: 
Свѣти́льника, свы́ше просвѣща́емаго, свѣ́томъ  бжⷭ҇твеннымъ ѡ҆сїѧ́ема, ст҃и́телѧ ѳеофа́на, ра́дꙋющесѧ,  пѣ́сньми почти́мъ. 
На хвали́техъ, стїхи̑ры, гла́съ з҃: 
Возсїѧ̀ на́мъ бг҃оꙋго́дное житїѐ твоѐ, ст҃и́телю  ѻ҆́тче ѳеофа́не, вы́шинскїй затво́рниче, всѐ плотско́е  мꙋдрова́нїе дꙋ́хꙋ повинꙋ́лъ є҆сѝ, моли́сѧ ѡ҆ на́съ,  соверша́ющихъ сщ҃е́ннꙋю па́мѧть твою̀, да сп҃се́тъ гдⷭ҇ь  дꙋ́шы на́шѧ. 
По́двигѡвъ и҆́ноческихъ и҆ воздержа́нїѧ зерца́ло.  любве́ же и҆ смире́нїѧ сокро́вище неистощи́мое ꙗ҆ви́лсѧ  є҆сѝ, ѻ҆́тче ѳеофа́не, тѣ́мже чтꙋ́ще ст҃ꙋ́ю па́мѧть  твою̀, вѣнча́вшаго тѧ̀ хрⷭ҇та̀ прославлѧ́емъ, є҆го́же  оу҆се́рднѡ молѝ, да спасе́тъ дꙋ́шы на́шѧ. (с. 719) 
Человѣ́че бж҃їй и҆ вѣ́рный оу҆го́дниче хрⷭ҇то́въ,  ѳеофа́не, безмо́лвїѧ рачи́телю и҆ є҆ди́нъ є҆ди́номꙋ бг҃ꙋ  собесѣ́дниче, помѧнѝ на́съ, чтꙋ́щихъ ст҃ꙋ́ю па́мѧть твою̀,  и҆ принесѝ тє́плыѧ твоѧ̑ мѡли́твы ко гдⷭ҇ꙋ, да спасе́тъ  дꙋ́шы на́шѧ. 
Сла́ва, гла́съ то́йже: 
Бл҃гоче́стїѧ мꙋ́дрый проповѣ́дниче, правосла́вїѧ  и҆зрѧ́дный бг҃осло́ве, и҆з̾ѧснѧ́лъ є҆сѝ лю́демъ та̑йны  жи́зни дꙋхо́вныѧ, и҆ та́кѡ мнѡ́гїѧ къ вѣ́рѣ въ трїеди́наго  бг҃а приве́лъ є҆сѝ, тѣ́мже чтꙋ́ще ст҃ꙋ́ю па́мѧть твою̀,  бг҃оно́сне ѻ҆́тче ѳеофа́не, кꙋ́пнѡ съ тобо́ю взыва́емъ:  трⷪ҇це ст҃а́ѧ, бж҃е на́шъ, сла́ва тебѣ̀. 
И҆ ны́нѣ, пра́здника. 
Славосло́вїе вели́кое. 
На лїтꙋргі́и слꙋ́жба пра́здника и҆  ст҃и́тельскаѧ. 


(с. 719) 
Мѣ́сѧца тогѡ́же д҃і-й де́нь. 
Слꙋ́жба на па́мѧть оу҆спе́нїѧ ст҃ы́ѧ равноапⷭ҇льныѧ  ні́ны, просвѣти́тельницы грꙋ́зїи. 
На вече́рни, стїхосло́вимъ: Бл҃же́нъ мꙋ́жъ:  пе́рвый а҆нтїфѡ́нъ. 
На Гдⷭ҇и воззва́хъ, стїхи̑ры на и҃: пра́здника д҃  и҆ ст҃ы́ѧ д҃. 
А҆́ще же нѣ́сть ѿда́нїѧ бг҃оѧвле́нїи, ст҃ы́ѧ на и҃,  гла́съ д҃. (с. 72О) 
Подо́бенъ: Ꙗ҆́кѡ до́блѧ: 
Непоро́чнѡ возра́стшаѧ, въ вѣ́рѣ крѣ́пкаѧ  наста́внице і҆ве́рїи, бл҃же́ннаѧ ні́но, рабо̀ всѣ́хъ  и҆скꙋпи́телѧ хрⷭ҇та̀ бг҃а, съ весе́лїемъ вослѣ́дъ тогѡ̀  текла̀ є҆сѝ, и҆ лю́демъ проповѣ́дала є҆сѝ и҆́стиннаго  бг҃а, и҆ наꙋчи́ла є҆сѝ ѧ҆̀ ѿрещи́сѧ ѿ і҆́дѡлъ  бездꙋ́шныхъ, показꙋ́ющи пꙋ́ть и҆́стины. 
Два́жды. 
Въ рꙋцѣ̀ держа́щи чꙋде́съ зна́менїе, и҆з̾ ло́зъ  вїногра́дныхъ кре́стъ честны́й, бл҃же́ннаѧ ст҃а́ѧ ні́на,  си́лою є҆гѡ̀ во гра́дѣ мцхе́тѣ сотворѝ мнѡ́га чꙋдеса̀.  тѣ́мже є҆ли́цы про́повѣдь є҆ѧ̀ прїѧ́ша, и҆сцѣли́шасѧ  ѿ не́мощи, и҆ бг҃а просла́виша. 
Ѿ за́пада къ восто́кꙋ прише́дшꙋю, и҆ лю́ди во  тьмѣ̀ сѣдѧ́щыѧ оу҆че́нїемъ хрⷭ҇то́вымъ просвѣти́вшꙋю, и҆  всѧ̑ і҆́вєрскаѧ племена̀ ко хрⷭ҇тꙋ̀ бг҃ꙋ приве́дшꙋю, цари̑  же и҆ кнѧ̑зи и҆стꙋка́нѡмъ порабощє́нныѧ и҆зба́вльшꙋю си́лою  бж҃їею, сла́вимъ ст҃ꙋ́ю равноапⷭ҇льнꙋю ні́нꙋ, ꙗ҆́кѡ  свободѝ ѧ҆̀ ѿ ле́сти і҆́дѡльскїѧ. 
И҆́ны стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Прїиди́те дне́сь, всѝ вѣ́рнїи, согла́снѡ  оу҆бл҃жи́мъ сосꙋ́дъ бл҃года́ти, ні́нꙋ ст҃ꙋ́ю, ꙗ҆́кѡ  а҆пⷭ҇лѡмъ оу҆подо́бисѧ, и҆ прїи́де во страны̀ і҆́вєрскїѧ,  и҆ ѡ҆блиста́сѧ бл҃года́тїю бж҃їею: ѽ бл҃же́ннаѧ, въ  по́двизѣхъ твои́хъ, за ны̀ тобо́ю содѣ́ѧнныхъ, бꙋ́ди на́мъ  застꙋ́пница пред̾ гдⷭ҇емъ. 
Два́жды. (с. 721) 
Ѽ чꙋдесѐ ди́внагѡ, ꙗ҆́кѡ сто́лпъ животво́рный и҆  сла́вный мл҃твами жены̀ воздвиза́етсѧ. дне́сь хрⷭ҇та̀ бг҃а  славосло́вѧтъ лю́дїе і҆́верстїи: си̑лы же а҆рма́за и҆  за́дена вспѧ́ть оу҆стремлѧ́ютсѧ. ѽ хрⷭ҇тѐ, толи́кꙋю  млⷭ҇ть дарова́лъ є҆сѝ на́мъ рабо́ю твое́ю ні́ною, и҆ то́ю  спа́слъ є҆сѝ дꙋ́шы на́шѧ, ꙗ҆́кѡ многомлⷭ҇тивъ. 
Ѽ чꙋдесѐ чꙋде́съ, ꙗ҆́кѡ немощно́е є҆стество̀  жены̀ ѿ хрⷭ҇та̀ гдⷭ҇а бж҃е́ственнѣ оу҆крѣплѧ́етсѧ, и҆  се́ю страна̀ і҆́верскаѧ просвѣща́етсѧ: вѣ́ра бо разсѣ́ѧ  мра́къ і҆́дѡльскїй и҆ ꙗ҆вѝ на́мъ сл҃нце пра́вды хрⷭ҇та̀  бг҃а. 
Сла́ва, гла́съ в҃: 
Прїиди́те, всѝ вѣ́рнїи, восхва́лимъ цѣвни́цꙋ дх҃а  ст҃а́гѡ, оу҆бл҃жи́мъ наста́вницꙋ бл҃гоче́стїѧ, врачева́нїе  дꙋ́шъ и҆ тѣле́съ на́шихъ, цвѣ́ты слове́съ оу҆вѧзе́мъ  равноапⷭ҇льнꙋю проповѣ́дницꙋ и҆ бл҃говѣ́стницꙋ,  свѣтоза́рное свѣти́ло і҆ве́рїи, трꙋбꙋ̀ бг҃огла́снꙋю, ні́нꙋ  бг҃омꙋ́дрꙋю, пречⷭ҇тыѧ бг҃ома́тере прехва́льнꙋю оу҆чени́цꙋ,  и҆ та́кѡ є҆́й возопїи́мъ: ра́дꙋйсѧ, голꙋби́це непоро́чнаѧ  и҆ го́рлице чи́стаѧ: ра́дꙋйсѧ, наста́внице бг҃овѣ́дѣнїѧ:  ра́дꙋйсѧ, сподви́жнице ст҃ы́хъ а҆пⷭ҇лъ па́ѵла и҆ а҆ндре́а:  ра́дꙋйсѧ, і҆ве́рїйцєвъ просвѣще́нїе и҆ сла́во всегѡ̀  мі́ра. 
И҆ ны́нѣ, пра́здника: Приклони́лъ є҆сѝ главꙋ̀  прⷣте́чи: 
Вхо́дъ. Прокі́менъ днѐ. Чтє́нїѧ трѝ. (с. 722) 
Собо́рнагѡ посла́нїѧ і҆ѡа́ннова чте́нїе, главы̑ г҃ и҆  д҃. 
Возлю́бленнїи, а҆́ще се́рдце на́ше не за́зритъ  на́мъ, дерзнове́нїе и҆́мамы къ бг҃ꙋ. И҆ є҆гѡ́же а҆́ще  про́симъ, прїе́млемъ ѿ негѡ̀: ꙗ҆́кѡ за́пѡвѣди є҆гѡ̀  соблюда́емъ, и҆ оу҆гѡ́днаѧ пред̾ ни́мъ твори́мъ. И҆ сїѧ̀  є҆́сть за́повѣдь є҆гѡ̀, да вѣ́рꙋемъ во и҆́мѧ сн҃а є҆гѡ̀  і҆и҃са хрⷭ҇та̀, и҆ лю́бимъ дрꙋ́гъ дрꙋ́га, ꙗ҆́коже да́лъ  є҆́сть за́повѣдь на́мъ. И҆ соблюда́ѧй за́пѡвѣди є҆гѡ̀,  въ не́мъ пребыва́етъ, и҆ то́й въ не́мъ: и҆ ѡ҆ се́мъ  разꙋмѣ́емъ, ꙗ҆́кѡ пребыва́етъ въ на́съ, ѿ дх҃а, є҆го́же  да́лъ є҆́сть на́мъ. Возлю́бленнїи, не всѧ́комꙋ дꙋ́хꙋ  вѣ́рꙋйте, но и҆скꙋша́йте, дꙋ́хи, а҆́ще ѿ бг҃а сꙋ́ть:  ꙗ҆́кѡ мно́зи лжепроро́цы и҆зыдо́ша въ мі́ръ. Ѡ҆ се́мъ  познава́йте дх҃а бж҃їѧ и҆ дꙋ́ха ле́стча. Всѧ́къ дх҃ъ, и҆́же  и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ бг҃а  є҆́сть. И҆ всѧ́къ дꙋ́хъ, и҆́же не и҆сповѣ́дꙋетъ і҆и҃са  хрⷭ҇та̀ во пло́ти прише́дша, ѿ бг҃а нѣ́сть: и҆ се́й  є҆́сть а҆нті́хрїстовъ, є҆го́же слы́шасте, ꙗ҆́кѡ грѧде́тъ,  и҆ ны́нѣ въ мі́рѣ є҆́сть оу҆жѐ. Вы̀ ѿ бг҃а є҆стѐ,  ча̑дца, и҆ побѣди́сте тѣ́хъ, ꙗ҆́кѡ бо́лїй є҆́сть и҆́же  въ ва́съ, не́жели и҆́же въ мі́рѣ. Ѻ҆нѝ ѿ мі́ра сꙋ́ть,  сегѡ̀ ра́ди ѿ мі́ра глаго́лютъ, и҆ мі́ръ тѣ́хъ  послꙋ́шаетъ. Мы̀ ѿ бг҃а є҆смы̀: и҆́же зна́етъ бг҃а,  послꙋ́шаетъ на́съ: и҆ и҆́же нѣ́сть ѿ бг҃а, не послꙋ́шаетъ  на́съ. (с. 723) 
Собо́рнагѡ посла́нїѧ і҆ѡа́ннова чте́нїе, глава̀ д҃. 
Возлю́бленнїи, а҆́ще си́це возлюби́лъ є҆́сть на́съ  бг҃ъ, и҆ мы̀ до́лжни є҆смы̀ дрꙋ́гъ дрꙋ́га люби́ти. Бг҃а  никто́же нигдѣ́же ви́дѣ. А҆́ще дрꙋ́гъ дрꙋ́га лю́бимъ, бг҃ъ  въ на́съ пребыва́етъ, и҆ любы̀ є҆гѡ̀ соверше́нна є҆́сть въ  на́съ. Ѡ҆ се́мъ разꙋмѣ́емъ, ꙗ҆́кѡ въ не́мъ пребыва́емъ, и҆  то́й въ на́съ, ꙗ҆́кѡ ѿ дх҃а своегѡ̀ да́лъ є҆́сть на́мъ.  И҆ мы̀ ви́дѣхомъ и҆ свидѣ́тельствꙋемъ, ꙗ҆́кѡ ѻ҆ц҃ъ  посла̀ сн҃а сп҃си́телѧ мі́рꙋ. И҆́же а҆́ще и҆сповѣ́сть,  ꙗ҆́кѡ і҆и҃съ є҆́сть сн҃ъ бж҃їй, бг҃ъ въ не́мъ пребыва́етъ,  и҆ то́й въ бз҃ѣ. И҆ мы̀ позна́хомъ, и҆ вѣ́ровахомъ  любо́вь, ю҆́же и҆́мать бг҃ъ въ на́съ. Бг҃ъ любы̀ є҆́сть, и҆  пребыва́ѧй въ любвѝ, въ бз҃ѣ пребыва́етъ, и҆ бг҃ъ въ не́мъ  пребыва́етъ. 
Собо́рнагѡ посла́нїѧ і҆ѡа́ннова чте́нїе, главы̑ д҃ и҆  є҃. 
Возлю́бленнїи, а҆́ще кто̀ рече́тъ, ꙗ҆́кѡ люблю̀  бг҃а, а҆ бра́та своего̀ ненави́дитъ, ло́жь є҆́сть: и҆́бо не  любѧ́й бра́та своегѡ̀, є҆го́же ви́дѣ, бг҃а, є҆гѡ́же не  ви́дѣ, ка́кѡ мо́жетъ люби́ти; И҆ сїю̀ за́повѣдь и҆́мамы  ѿ негѡ̀, да любѧ́й бг҃а лю́битъ и҆ бра́та своего̀. Всѧ́къ  вѣ́рꙋѧй, ꙗ҆́кѡ і҆и҃съ є҆́сть хрⷭ҇то́съ, ѿ бг҃а рожде́нъ  є҆́сть: и҆ всѧ́къ любѧ́й ро́ждшаго лю́битъ и҆ рожде́ннаго  ѿ негѡ̀. Ѡ҆ се́мъ вѣ́мы, ꙗ҆́кѡ лю́бимъ ча̑да бж҃їѧ,  є҆гда̀ бг҃а лю́бимъ и҆ за́пѡвѣди є҆гѡ̀ (с. 724)  соблюда́емъ. Сїѧ̑ бо є҆́сть любы̀ бж҃їѧ, да за́пѡвѣди  є҆гѡ̀ соблюда́емъ: и҆ за́пѡвѣди є҆гѡ̀ тѧ̑жки не сꙋ́ть.  Ꙗ҆́кѡ всѧ́къ рожде́нный ѿ бг҃а побѣжда́етъ мі́ръ: и҆  сїѧ̀ є҆́сть побѣ́да побѣ́ждшаѧ мі́ръ, вѣ́ра на́ша. Кто̀  є҆́сть побѣжда́ѧй мі́ръ, то́кмѡ вѣ́рꙋѧй, ꙗ҆́кѡ і҆и҃съ  є҆́сть сн҃ъ бж҃їй; 
А҆́ще твори́мъ бдѣ́нїе, на лїті́и стїхи̑ры  пра́здника. 
На стїхо́внѣ стїхи̑ры, гла́съ а҃: 
Рожде́ннаго ѿ дв҃ы хрⷭ҇та̀ бг҃а бл҃же́ннаѧ дѣ́ва  ні́на возлюбѝ, да ве́лїимъ гла́сомъ возвѣсти́тъ племенѡ́мъ  і҆́вєрскимъ ст҃о́е и҆́мѧ є҆гѡ̀. сегѡ́ бо ра́ди нбⷭ҇ный  жени́хъ хрⷭ҇то́съ гдⷭ҇ь дадѐ є҆́й дарова̑нїѧ ст҃а́гѡ дх҃а,  и҆ содѣ́ла ю҆̀ равноапⷭ҇льнꙋ, ꙗ҆́кѡ сосꙋ́дъ бл҃года́ти  дх҃о́вныѧ, и҆ є҆́ю дарова̀ на́мъ сп҃се́нїе, ꙗ҆́кѡ  чл҃вѣколю́бецъ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
И҆дѣ́же бл҃гоꙋха́ша стѡпы̀ твоѧ̑, хрⷭ҇тѐ, женишѐ  свѣ́тлый, та́мѡ ше́ствова ст҃а́ѧ цѣломꙋ́дреннаѧ невѣ́ста  твоѧ̀, бл҃же́ннаѧ ні́на, голꙋби́ца чи́стаѧ, го́рлица  бл҃голѣ́пнаѧ, ла́стовица сладкогла́снаѧ, и҆ воню̀ мѵ́ра  твоегѡ̀ ѡ҆бонѧ́вши, гла́сомъ ве́лїимъ ст҃о́е твоѐ и҆́мѧ  возвѣстѝ, и҆ си́лою крѣ́пкою всѧ̑ і҆́вєрскїѧ и҆  картали̑нскїѧ лю́ди вѣ́ровати въ бж҃ество̀ твоѐ наꙋчѝ. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. (с. 725) 
Оу҆страше́ннаѧ си́ла тьмы̀ сѣ́тꙋетъ: дїа́волъ  побѣжде́нъ бы́сть. а҆рма́за поразѝ гро́мъ: за́дена  пости́же гнѣ́въ нбⷭ҇ный. кре́стъ воздви́жесѧ, и҆ ст҃а́ѧ  кꙋпѣ́ль бл҃года́тнагѡ кр҃ще́нїѧ ѿкры́сѧ на́мъ оу҆  столпа̀ животво́рнагѡ. тѣ́мже и҆ мы̀ ча̑да бж҃їѧ,  воспрїи́мше кр҃ще́нїе твое́ю ѡ҆ хрⷭ҇тѣ̀ про́повѣдїю, ні́но  всехва́льнаѧ, дх҃о́внѣ весели́мсѧ, и҆ хрⷭ҇та̀ бг҃а  воспѣва́емъ ѡ҆бновле́ннїи. 
Сла́ва, гла́съ и҃: 
Ча́шꙋ бл҃года́ти, и҆злїѧ́ньми дх҃а ст҃а́гѡ,  бл҃же́ннаѧ ні́но, въ цр҃кви бога́тнѡ раствори́ла є҆сѝ:  сегѡ̀ ра́ди пресла́вное торжество̀ твоѐ на ве́черю  призыва́етъ всѧ̑ вѣ̑рныѧ, ꙗ҆̀же бл҃года́ть дх҃а бж҃їѧ  возродѝ въ кꙋпѣ́ли ст҃а́гѡ кр҃ще́нїѧ. тѣ́мже всѝ во  хрⷭ҇та̀ ѡ҆бле́кшїисѧ да восхва́лѧтъ бг҃а пѣ́сньми, и҆  пра́зднꙋюще дне́сь, да велича́ютъ бг҃освѣ́тлꙋю трⷪ҇цꙋ,  си́це глаго́люще: бж҃е чꙋдотво́рче вседержи́телю, сохранѝ  на́съ и҆сповѣ́дающихъ тѧ̀. 
И҆ ны́нѣ, пра́здника. 
Тропа́рь, гла́съ д҃: 
Сло́ва бж҃їѧ слꙋжи́тельнице, во а҆пⷭ҇льстѣй  про́повѣди первозва́нномꙋ а҆ндре́ю и҆ про́чымъ а҆пⷭ҇лѡмъ  подража́вшаѧ, просвѣти́тельнице і҆ве́рїи, и҆ дх҃а ст҃а́гѡ  цѣвни́це, ст҃а́ѧ равноапⷭ҇льнаѧ ні́но, молѝ хрⷭ҇та̀ бг҃а  сп҃сти́сѧ дꙋша́мъ на́шымъ. 
Сла́ва, и҆ ны́нѣ, пра́здника. 
А҆́ще же твори́мъ бдѣ́нїе, тропа́рь ст҃ы́ѧ, два́жды,  и҆ пра́здника. є҆ди́ножды. (с. 726) 
На оу҆́трени, 
На Бг҃ъ гдⷭ҇ь, тропа́рь пра́здника, два́жды.  Сла́ва, ст҃ы́ѧ. И҆ ны́нѣ, пра́здника. 
По а҃-мъ стїхосло́вїи сѣда́ленъ, гла́съ г҃: 
Всю̀ странꙋ̀ на́шꙋ сло́вомъ дх҃о́внымъ,  равноапⷭ҇льнаѧ ні́но, ѡ҆роси́ла є҆сѝ, и҆ та́кѡ плодоно́снꙋ  сїю̀ сотвори́ла є҆сѝ, во є҆́же произрасти́ти сѣ́мѧ  вѣ́ры: концы̀ вселе́нныѧ просвѣти́ла є҆сѝ, и҆ невѣ́рїѧ  пле́велы и҆сто́ргла є҆сѝ, крести́вши і҆́вєрскїѧ ꙗ҆зы́ки  во и҆́мѧ трⷪ҇цы безнача́льныѧ. 
Сла́ва, гла́съ и҃. 
Прїиди́те всѝ, воспои́мъ равноапⷭ҇льнꙋю ні́нꙋ,  бг҃омꙋ́дрꙋю просвѣти́тельницꙋ і҆ве́рїи: та́ бо ле́сть  і҆́дѡльскꙋю, ѿгна̀, ѿ тьмы̀ ко свѣ́тꙋ на́съ приве́дши,  и҆ трⷪ҇цꙋ є҆диносꙋ́щнꙋю сла́вити наꙋчѝ. тѣ́мже всѝ  вѣ́рнїи пра́зднꙋимъ честнꙋ́ю па́мѧть є҆ѧ̀ съ вѣ́рою, и҆  просла́вимъ сп҃са на́шего. 
И҆ ны́нѣ, пра́здника. 
По в҃-мъ стїхосло́вїи сѣда́ленъ, гла́съ и҃. 
Митропо́лїе ст҃а́ѧ, цр҃кве красото̀, весели́сѧ и҆  ра́дꙋйсѧ, ꙗ҆́кѡ свѣ́тлое пра́зднество ѡ҆снова́вшїѧ тѧ̀  проповѣ́дницы є҆ѵⷢ҇лїа соверша́етсѧ, ма́тере на́шеѧ ні́ны  равноапⷭ҇льныѧ, и҆ съ на́ми возопі́й: хрⷭ҇тѐ бж҃е, тоѧ̀  мл҃твами оу҆твердѝ вѣ́рꙋ твою̀. 
Сла́ва, и҆ ны́нѣ, пра́здника. (с. 727) 
На полѷеле́и велича́нїе: 
Велича́емъ тѧ̀, ст҃а́ѧ равноапⷭ҇льнаѧ ні́но, всю̀  странꙋ̀ і҆́верскꙋю свѣ́томъ є҆ѵⷢ҇лїа просвѣти́вшꙋю и҆ ко  хрⷭ҇тꙋ̀ приве́дшꙋю. 
Ѱало́мъ и҆збра́нный: Нб҃са̀ повѣ́даютъ сла́вꙋ  бж҃їю: 
По полѷеле́и сѣда́ленъ, гла́съ и҃: 
Пред̾избра́ннаѧ ѿ бг҃а ма́ти, а҆пⷭ҇лѡвъ чи́нъ  взе́мши, свѣ́томъ є҆ѵⷢ҇лїа странꙋ̀ і҆́верскꙋю просвѣти́ла  є҆сѝ, со а҆́гг҃лы пѣсносло́вѧщи и҆зба́вителѧ и҆ молѧ́щисѧ  непреста́ннѡ ѡ҆ на́съ, ꙗ҆́кѡ да бл҃года́ть и҆ млⷭ҇ть  хрⷭ҇то́съ на́мъ да́рꙋетъ. 
Сла́ва, и҆ ны́нѣ, пра́здника. 
Та́же, степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Во всю̀ зе́млю и҆зы́де вѣща́нїе и҆́хъ,  и҆ въ концы̀ вселе́нныѧ глаго́лы и҆́хъ. Сті́хъ: Нб҃са̀  повѣ́даютъ сла́вꙋ бж҃їю: Всѧ́кое дыха́нїе: Є҆ѵⷢ҇лїе  ѿ матѳе́а, зача́ло л҃д ѿ полꙋ̀: Во вре́мѧ ѻ҆́но  призва̀ і҆и҃съ ѻ҆бана́десѧть оу҆ч҃нкѝ своѧ̑: 
По н҃-мъ ѱалмѣ̀ стїхи́ра, гла́съ ѕ҃: Прїиди́те  всѝ, воспои́мъ равноапⷭ҇льнꙋю ні́нꙋ: [ꙗ҆́коже  преднаписа́сѧ.] 
Сп҃сѝ, бж҃е, лю́ди твоѧ̀: 
Ѻ҆́ба канѡ̑на пра́здника со і҆рмосы̀ на и҃: и҆  ст҃ѣ́й ні́нѣ на ѕ҃, гла́съ а҃. 
Пѣ́снь а҃. 
І҆рмо́съ: Сп҃сѐ лю́ди чꙋдодѣ́йствꙋѧй влⷣка,  мо́крꙋю мо́рѧ во́лнꙋ ѡ҆землени́въ дре́вле: во́лею же  ро́ждьсѧ ѿ дв҃ы, стезю̀ прохо́днꙋ нб҃сѐ полага́етъ на́мъ.  є҆го́же по сꙋществꙋ̀, ра́вна же ѻ҆ц҃ꙋ̀ и҆ человѣ́кѡмъ  сла́вимъ. (с. 728) 
Ѿве́рзи оу҆стнѣ̀ моѝ, хрⷭ҇тѐ бж҃е, да  восхвалю̀ дѣ́вꙋ равноапⷭ҇льнꙋю и҆ проповѣ́дницꙋ ні́нꙋ  воспою̀, и҆ просвѣтѝ оу҆́мъ мо́й, да досто́йнꙋю цвѣ̑ты  слове́съ оу҆кра́шꙋ по достоѧ́нїю. 
Рѣ̑чи чꙋжды́хъ тѝ племе́нъ оу҆разꙋмѣ́ла є҆сѝ,  прехва́льнаѧ ні́но, и҆ ѿ дх҃а ст҃а оу҆мꙋдре́на бы́вши, въ  видѣ́нїи сама́го гдⷭ҇а оу҆зрѣ́ла є҆сѝ. тѣ́мже въ  землѝ непло́днѣй, бг҃омꙋ́драѧ дѣ́во, лю́ди і҆́вєрскїѧ ко  хрⷭ҇тꙋ̀ привела̀ є҆сѝ. 
Жестосє́рдыѧ ва́рвары, кꙋмі́рѡмъ слꙋжа́щыѧ, ꙗ҆́кѡ  голꙋби́ца ѿ за́пада воспари́вшаѧ, любо́вїю твое́ю  ѡ҆брати́ла є҆сѝ ко творцꙋ̀, и҆ бл҃года́тїю ѡ҆бновлє́нныѧ,  невѣ́сто хрⷭ҇то́ва непоро́чнаѧ, женихꙋ̀ твоемꙋ̀ ѡ҆брꙋчи́ла  є҆сѝ. 
Бг҃оро́диченъ: 
Сосꙋ́дъ бл҃госты́ни твоеѧ̀, пречⷭ҇таѧ дв҃о бцⷣе,  бы́сть ст҃а́ѧ дѣ́ва, и҆ странꙋ̀, жре́бїемъ тебѣ̀  свидѣ́тельствованꙋ, просвѣтѝ. сегѡ̀ ра́ди мо́лимъ тѧ̀:  сїю̀ прїимѝ съ тобо́ю въ мл҃твꙋ ѡ҆ вопїю́щихъ тебѣ̀:  поми́лꙋй жре́бїй тво́й. 
Катава́сїа: Глꙋбины̀ ѿкры́лъ є҆́сть дно̀: и҆  дрꙋга́ѧ: Ше́ствꙋетъ морскꙋ́ю: 
Пѣ́снь г҃. 
І҆рмо́съ: При́зри на пѣ̑нїѧ рабѡ́въ, бл҃годѣ́телю,  врага̀ смирѧ́ѧ вознесе́ннꙋю горды́ню: носѧ́й же, всеви́дче,  грѣха̀ превы́ше непоколе́блемѡ, оу҆тверждє́ныѧ, бл҃же,  пѣвцы̀, ѡ҆снова́нїемъ вѣ́ры. 
Милосе́рдїѧ ра́ди своегѡ̀ ми́лостивнѡ помѧнꙋ́въ  на́съ, оу҆се́рднꙋ бл҃говѣ́стницꙋ содѣ́ла тѧ̀ бг҃ъ, (с.  729) женꙋ̀ сꙋ́щꙋ, мꙋ́жескимъ смы́сломъ оу҆кра́шенꙋ. и҆  и҆спо́лненꙋ дх҃а ст҃а ꙗ҆вѝ на́мъ, и҆ твое́ю про́повѣдїю  ѡ҆ хрⷭ҇тѣ̀, чрез̾ вѣ́рꙋ въ него̀, на́съ оу҆сынови́лъ  є҆́сть. 
Покрыва́ло ѿ серде́цъ на́шихъ безчꙋ́вственныхъ  ѿпадѐ, ѡ҆тѧгче́нный слꙋ́хъ на́шъ ѿ гла́са про́повѣди  твоеѧ̀ ѿкры́сѧ, ѡ҆мраче́нїе оу҆ма̀ на́шегѡ разсѣ́ѧсѧ  свѣ́томъ оу҆че́нїѧ хрⷭ҇то́ва, тобо́ю возвѣще́ннагѡ, ѽ  ст҃а́ѧ равноапⷭ҇льнаѧ ні́но, до́блественнаѧ оу҆чени́це  хрⷭ҇то́ва. 
Покланѧ́вшїисѧ и҆ногда̀ кꙋмі́рѡмъ, и҆ пребыва́вшїи  во тьмѣ̀ нече́стїѧ, ѿ ле́сти і҆́дѡльскїѧ твои́мъ  прише́ствїемъ, бл҃же́ннаѧ ні́но, свободи́шасѧ: а҆рма́зъ же  вострепета̀, є҆гда̀ гро́мъ возгремѣ̀, и҆ неи́стѡвства  за́дена преста́ша. 
Бг҃оро́диченъ: 
Тобо́ю, бцⷣе дв҃о, ѿ ро́ва нече́стїѧ под̾ѧ́ти  бы́хомъ, є҆гда̀ тѝ оу҆го́дно бы́сть просвѣще́нїе на́ше  жено́ю сотвори́ти: повнегда́ же и҆зы́ти на́мъ ѿ кꙋпѣ́ли  ст҃ы́ѧ, позна́хомъ сн҃а твоего̀ и҆ бг҃а на́шего бл҃же́нною  ні́ною. 
Конда́къ и҆ і҆́косъ пра́здника. Сѣда́ленъ, гла́съ  в҃: 
Ꙗ҆́коже со́лнце незаходи́мое, сл҃нца пра́вды  хрⷭ҇та̀ бг҃а проповѣ́дница, свѣтоза́рнаѧ ѕвѣзда̀,  свѣ́тлый вселе́нныѧ свѣти́льникъ, неѡцѣне́нное сокро́вище  і҆́верскїѧ страны̀, дне́сь ні́на въ землѝ на́шей сїѧ́етъ и҆  бл҃гоꙋха́етъ, наста́вница на́ша, равноапⷭ҇льнаѧ раба̀  хрⷭ҇то́ва. 
Два́жды. (с. 73О) 
Сла́ва, и҆ ны́нѣ, пра́здника. 
Пѣ́снь д҃. 
І҆рмо́съ: Ро́да человѣ́ча ѡ҆бновле́нїе, дре́вле  поѧ̀, прⷪ҇ро́къ а҆ввакꙋ́мъ предвозвѣща́етъ, ви́дѣти  неизрече́ннѡ сподо́бивсѧ ѡ҆́бразъ: млады́й млⷣнцъ бо и҆з̾  горы̀ дв҃ы и҆зы́де, люде́й во ѡ҆бновле́нїе, сло́во. 
Ꙗ҆́коже ле́въ безстра́шна пребы́вши, крѣ́пцѣ  хрⷭ҇та̀ бг҃а проповѣ́дала є҆сѝ: па́рѳѧнъ си́лою чꙋде́съ  оу҆лови́ла є҆сѝ, гаїані́ю же и҆ рїѱїмі́ю по́двигомъ  до́блественнагѡ и҆́хъ мꙋ́ченичества въ да́ръ хрⷭ҇тꙋ̀  принесла̀ є҆сѝ. то́й же сохранѝ тебѐ самꙋ́ю, во є҆́же  просвѣти́ти тобо́ю і҆́верскꙋю странꙋ̀. 
Ꙗ҆́коже ѻ҆ре́лъ, во ѻ҆́чїю твоє́ю воз̾ѡбрази́ла  є҆сѝ і҆́верскꙋю странꙋ̀ на́шꙋ, пресла́внаѧ ні́но, и҆  ст҃о́ю ре́вностїю по бз҃ѣ разже́гшисѧ, ст҃ы́мъ є҆ѵⷢ҇лїемъ  сїю̀ просвѣти́ла є҆сѝ. 
Вла́сть и҆мꙋ́щи разгна́ти мглꙋ̀, мꙋ́драго царѧ̀  просвѣти́ла є҆сѝ, равноапⷭ҇льномꙋ царю̀ кѡнстанті́нꙋ  оу҆подо́бльшисѧ, наста́внице на́ша и҆ врачꙋ̀ смы́сленный.  сегѡ̀ ра́ди оу҆бл҃жа́емъ и҆́мѧ твоѐ, дѣ́во,  проповѣ́днице хрⷭ҇та̀, вели́каѧ равноапⷭ҇льнаѧ ні́но. 
Бг҃оро́диченъ: 
Ѿ ле́сти і҆́дѡльскїѧ тобо́ю, бцⷣе, и҆зба́влени  бы́вше лю́дїе і҆́верстїи, и҆́хже тебѣ̀ жре́бїй показа̀, и҆  бл҃говѣ́стїемъ прпⷣбныѧ ма́тере на́шеѧ ні́ны ѡ҆заре́ни  бы́вше, взыва́ютъ къ тебѣ̀: и҆збавле́нїе на́ше, сп҃си́ ны,  мт҃и хрⷭ҇та̀ бг҃а. (с. 731) 
Пѣ́снь є҃. 
І҆рмо́съ: И҆з̾ но́щи дѣ́лъ ѡ҆мраче́нныѧ пре́лести,  ѡ҆чище́нїе на́мъ, хрⷭ҇тѐ, бо́дреннѡ ны́нѣ соверша́ющымъ  пѣ́снь, ꙗ҆́кѡ бл҃годѣ́телю, прїидѝ подава́ѧй оу҆до́бнꙋ  стезю̀, по не́йже востека́юще ѡ҆брѧ́щемъ сла́вꙋ. 
Падо́ша і҆́дѡли во странѣ̀ і҆́верстѣй и҆  созда́шасѧ хра́мы гдⷭ҇ни тобо́ю, ма́ти на́ша: мы́ же, ча̑да  сїѡ́на, тобо́ю просвѣще́ни бы́вше, дне́сь прославлѧ́емъ  трїѷпоста́сное бж҃ество̀, сла́вимъ честны́й крⷭ҇тъ хрⷭ҇та̀  и҆ чествꙋ́емъ цѣльбоно́сный хїтѡ́нъ є҆гѡ̀. 
Сы́нове тѣ́хъ, и҆̀же ѿ дне́й столпотворе́нїѧ  вавѷлѡ́нска ѕлоче́стїемъ плѣне́ни бы́ша, и҆ пѣ́снь гдⷭ҇ню  воспѣва́ти не разꙋмѣ́ша, ны́нѣ и҆зше́дше ѿ ст҃ы́ѧ  кꙋпѣ́ли глаго́лютъ: во хрⷭ҇та̀ ѡ҆блеко́хомсѧ, во хрⷭ҇та̀  крести́вшесѧ. 
Є҆гда̀ ца́рствова фараѡ́нъ над̾ є҆гѵ́птѧны, ті́и,  во тьмѣ̀ є҆гѵ́петстѣй сѣдѧ́ще, и҆́стинномꙋ бг҃ꙋ слꙋжи́ти  не мого́ша: дне́сь же мы̀, ча̑да сїѡ́на, ні́ною и҆зба́влени  бы́вше, ра́достнѡ пои́мъ гдⷭ҇еви. 
Бг҃оро́диченъ: 
Є҆гда̀ приспѣ̀ ко мнѣ̀ вра́чь, прест҃а́ѧ бцⷣе,  тогда̀ воста́хъ ѿ ѻ҆дра̀ моегѡ̀ немощствꙋ́ѧй, и҆  прпⷣбною ні́ною и҆зба́вихсѧ ѿ ле́сти і҆́дѡлъ нечи́стыхъ:  сїѧ̑ ро́дъ і҆́верскїй взыва́етъ, глаго́лѧ: воспѣва́ю тѧ̀,  оу҆пова́нїе моѐ, мт҃и бж҃їѧ. 
Пѣ́снь ѕ҃. 
І҆рмо́съ: Ѡ҆бита́ѧ і҆ѡ́на въ преиспо́днихъ  морски́хъ, прїитѝ молѧ́щесѧ, и҆ бꙋ́рю оу҆толи́ти:  оу҆нзе́нъ же а҆́зъ мꙋ́чащагѡ (с. 732) стрѣло́ю, хрⷭ҇тꙋ̀  воспѣва́ю, ѕѡ́лъ гꙋби́телю, ско́рѡ прїитѝ тебѣ̀ къ мое́й  лѣ́ности. 
Возсїѧ́вшꙋ свѣ́тꙋ ѿ за́пада, преста́ни, сѣ́вере,  и҆ повѣ́й, ю҆́же: со́лнце бо восхо́дитъ разгна́ти мглꙋ̀, и҆  бли́зъ є҆́сть дхнове́нїе теплоты̀, во є҆́же та́ѧти ле́дꙋ:  сѐ грѧде́тъ проповѣ́дница хрⷭ҇та̀, ні́на ст҃а́ѧ. 
Ѿ тьмы̀ і҆́дѡльскїѧ и҆зба́влени бы́вше тобо́ю,  равноапⷭ҇льнаѧ ні́но, всѝ лю́дїе картали́нстїи воспѣва́ютъ  тѧ̀ и҆ оу҆миле́ннѡ взыва́ютъ: ѿженѝ ѿ на́съ ѕло́бꙋ,  дїа́вола же и҆ сꙋпоста́ты на́шѧ поразѝ. 
Оу҆гото́ваннаѧ тобо́ю при столпѣ̀ животво́рнѣмъ  и҆ мѣ́стѣ хране́нїѧ хїтѡ́на гдⷭ҇нѧ кꙋпѣ́ль ст҃а́ѧ не  мертви́тъ младе́нцы, но сїѧ̑ возражда́етъ, є҆ле́емъ ст҃ы́мъ  оу҆маща́ющи. тѣ́мже вопїе́мъ тѝ: ра́дꙋйсѧ, дѣ́во,  равноапⷭ҇льнаѧ ні́но. 
Бг҃оро́диченъ: 
Наде́ждо непосты́днаѧ надѣ́ющихсѧ на тѧ̀, є҆ди́на  ро́ждшаѧ па́че є҆стества̀ пло́тїю хрⷭ҇та̀ бг҃а на́шего,  того̀ со бл҃же́нною ні́ною молѝ пода́ти і҆́верстѣй  странѣ̀ оу҆твержде́нїе и҆ преспѣ́ѧнїе въ вѣ́рѣ, и҆  всѣ̑мъ на́мъ пре́жде конца̀ житїѧ̀ и҆справле́нїе. 
Конда́къ, гла́съ в҃: 
Прїиди́те дне́сь всѝ, воспои́мъ и҆збра́ннꙋю ѿ  хрⷭ҇та̀ равноапⷭ҇льнꙋю проповѣ́дницꙋ бж҃їѧ сло́ва, мꙋ́дрꙋю  бл҃говѣ́стницꙋ, лю́ди картали́нїи приве́дшꙋ (с. 733) на  пꙋ́ть живота̀ и҆ и҆́стины, бг҃ома́тере оу҆чени́цꙋ,  оу҆се́рднꙋю застꙋ́пницꙋ и҆ неꙋсыпа́ющꙋю храни́тельницꙋ  на́шꙋ, ні́нꙋ прехва́льнꙋю. 
І҆́косъ: 
Въ гꙋ́слехъ дх҃о́вныхъ да восхва́литсѧ мꙋ́драѧ  проповѣ́дница, і҆ве́рїи просвѣти́тельница, въ кꙋпѣ́ли  креще́нїѧ и҆збра́нными па́стырьми ѡ҆ст҃и́вшаѧ лю́ди,  жре́бїемъ свидѣ́тельствѡванныѧ, равноапⷭ҇льнаѧ,  возлю́бленнаѧ раба̀ хрⷭ҇то́ва, ꙗ҆́же де́сѧть за́повѣдей  бж҃їихъ прїѧ́тъ, ꙗ҆́коже мѡѷсе́й бг҃ови́децъ. прїиди́те  оу҆̀бо, дне́сь оу҆бл҃жи́мъ пѣ́сньми оу҆се́рднꙋю  застꙋ́пницꙋ и҆ неꙋсыпа́ющꙋю храни́тельницꙋ на́шꙋ, ні́нꙋ  прехва́льнꙋю. 
Пѣ́снь з҃. 
І҆рмо́съ: Всецр҃ѧ̀ любо́вїю оу҆ловле́ннїи  ѻ҆́троцы, оу҆кори́ша безчи́сленнѡ ꙗ҆рѧ́щасѧ мꙋчи́телѧ  ѕлобо́жное ѧ҆зыковре́дїе. и҆̀мже повинꙋ́сѧ ѻ҆́гнь мно́гїи,  влⷣцѣ глаго́лющымъ: во вѣ́ки бл҃гослове́нъ є҆сѝ. 
Черто́зи царѧ̀ и҆ цари́цы ꙗ҆́кѡ плѣ́нницꙋ и҆  стра́нницꙋ тѧ̀ призрѣ́ша: ѻ҆ба́че и҆ сїѧ̑ ѿ плѣ́на  преиспо́днѧгѡ бл҃года́тїю хрⷭ҇то́вою привела̀ є҆сѝ ко  хрⷭ҇тꙋ̀ бг҃ꙋ, ні́но равноапⷭ҇льнаѧ, бл҃говѣ́стнице  сп҃се́нїѧ. 
Внегда̀ воздви́гнꙋти тебѣ̀ сто́лпъ ст҃ы́й и҆  воздѣ́ѧти рꙋ́цѣ твоѝ, оу҆страши́шасѧ си̑лы дїа́вола и҆  со тре́петомъ бѣжа́щѧ возрыда́ша го́рькѡ. мы́ же вопїе́мъ:  бл҃гослове́нъ є҆сѝ, хрⷭ҇тѐ бж҃е, во вѣ́ки. (с. 734) 
Возвѣща́ємымъ словесє́мъ твои̑мъ, падо́ша ни́цъ  лю́дїе, ꙗ҆́кѡ ѿ гла́са трꙋ́бъ царе́выхъ, и҆ ца̑рства и҆  ца́рїе вострепета́ша, глаго́люще: ѽ плѣ́ннице и҆  плѣ́нныхъ свобожде́нїе! бꙋ́ди бл҃гослове́но прише́ствїе  твоѐ. 
Бг҃оро́диченъ: 
Ꙗ҆́вѣ предрече́ннаѧ прⷪ҇рѡ́ки, мт҃и бж҃їѧ,  пренепоро́чнаѧ дв҃о мр҃і́е, пребыва́нїемъ твои́мъ во  є҆гѵ́птѣ съ бг҃омладе́нцемъ, і҆и҃съ хрⷭ҇то́мъ, и҆стꙋка́ны  є҆гѵ́пєтскїѧ сокрꙋши́ла є҆сѝ до ѡ҆снова́нїй, и҆ ні́ною  потреби́ла є҆сѝ кꙋмі́ры картали́нїи: бꙋ́ди бл҃гослове́на,  приснодв҃о. 
Пѣ́снь и҃. 
І҆рмо́съ: Оу҆тро́бꙋ неѡпа́льнѡ ѡ҆бразꙋ́ютъ  ѻ҆трокови́цы, и҆̀же въ ве́тсѣмъ ѡ҆палѧ́емїи ю҆́нѡши,  преесте́ственнѡ ражда́ющꙋю, запечатлѣ́нꙋ: ѻ҆боѧ́ же  содѣва́ющи чꙋдодѣ́йство є҆ди́но, лю́ди къ пѣ́нїю  возставлѧ́етъ бл҃года́ть. 
Па́мѧти ст҃ы́ѧ ні́ны подоба́етъ пра́зднество.  прїиди́те оу҆̀бо, вѣ́рнїи хрⷭ҇тꙋ̀: просла́вимъ и҆  возбл҃годари́мъ млⷭ҇тиваго бг҃а. ро́ди же и҆ племена̀ и҆  ча́да сїѡ́на, въ дх҃о́внѣй ра́дости торжествꙋ́йте кꙋ́пнѡ съ  на́ми, глаго́люще: сла́ва проповѣ́дницѣ хрⷭ҇та̀ и҆ бг҃а  на́шегѡ. 
Ра́дꙋйсѧ, страно̀ картали́нскаѧ, ѿ ні́ны вѣнце́мъ  хрⷭ҇то́вымъ вѣнча́ннаѧ, свѣти́сѧ и҆ бл҃гоꙋкраша́йсѧ:  призыва́етъ бо ны̀ равноапⷭ҇льнаѧ ст҃а́ѧ ні́на, свѣ́томъ  гдⷭ҇нимъ всѧ̑ ѡ҆зарѧ́ющи. 
Ты̀ заповѣ́дала є҆сѝ на́мъ, равноапⷭ҇льнаѧ,  вѣ́рꙋ свѧ́тѡ блюстѝ, є҆́йже новоѡбращє́нныѧ (с. 735)  лю́ди наꙋчи́ла є҆сѝ. сегѡ̀ ра́ди вертогра́ды, ꙗ҆̀же  насади́ла є҆сѝ въ дх҃о́внѣй па́ствѣ твое́й, посѣтѝ и҆  оу҆твердѝ. 
Бг҃оро́диченъ: 
Ѽ мт҃и хрⷭ҇та̀ бг҃а, творца̀ сꙋ́щихъ,  сподо́бльшїйсѧ тобо́ю жи́зни вѣ́чныѧ ро́дъ картали́нскїй  хранѝ, мл҃твами ні́ны бл҃же́нныѧ. 
Пѣ́снь ѳ҃. 
І҆рмо́съ: Люби́ти оу҆́бѡ на́мъ, ꙗ҆́кѡ безбѣ́дное  стра́хомъ, оу҆до́бѣе молча́нїе: любо́вїю же, дв҃о, пѣ̑сни  тка́ти, спротѧже́ннѡ сложє́нныѧ, неꙋдо́бно є҆́сть. но и҆,  мт҃и, си́лꙋ, є҆ли́ко є҆́сть произволе́нїе, да́ждь. 
Вожделѣ́нна на́мъ па́мѧть твоѧ̀, ди́вно  чꙋдодѣ́йство твоѐ, ст҃о житїѐ твоѐ: всѧ̑ на́мъ быва́ютъ  во бл҃го тобо́ю, ні́но цѣломꙋ́дреннаѧ. 
Прїѧ́телище моще́й твои́хъ, бл҃года́ть  и҆сточа́ющихъ, оу҆твержде́нїе є҆́сть странѣ̀  і҆вері́йстѣй. сегѡ̀ ра́ди и҆ взыва́етъ къ тебѣ̀:  бл҃же́ннаѧ ні́но, ѡ҆хранѧ́й на́съ твои́мъ застꙋпле́нїемъ. 
Проповѣ́днице и҆ просвѣти́тельнице, при́зри на  пѣ́нїе на́ше оу҆миле́нное, и҆ оу҆ми́лостиви къ на́мъ  гдⷭ҇а: не попꙋстѝ на́мъ, хвалы̀ твоеѧ̀ ревни́телємъ, во  грѣсѣ́хъ поги́бнꙋти, и҆ предстоѧ́щи прⷭ҇то́лꙋ бж҃їю, молѝ  хрⷭ҇та̀ бг҃а сп҃сти́сѧ дꙋша́мъ на́шымъ. 
Бг҃оро́диченъ: 
Оу҆слы́ши молє́нїѧ на̑ша, мт҃и бж҃їѧ, и҆ прпⷣбныѧ  ні́ны застꙋпле́нїемъ ѿженѝ ѿ на́съ (с. 736) всѧ̑  и҆скꙋшє́нїѧ, да́рꙋй на́мъ млⷭ҇ть твою̀, и҆ побѣ́дꙋ на  врагѝ. 
Свѣти́ленъ. Подо́бенъ: Посѣти́лъ ны̀ є҆́сть  восто́къ свы́ше: 
Равноапⷭ҇льнаѧ проповѣ́днице и҆ бл҃говѣ́стнице  хрⷭ҇то́ва, ѿ навѣ̑тъ вра́жїихъ и҆збавлѧ́ющаѧ ны̀! а҆́ще  и҆ въ нѣ́дрѣхъ землѝ сокрове́на є҆сѝ ѿ ѻ҆́чїю  на́шєю, ѻ҆ба́че жива̀ пребыва́еши оу҆ прⷭ҇то́ла хрⷭ҇та̀  бг҃а на́шегѡ: бꙋ́ди оу҆̀бо застꙋ́пница оу҆се́рднѡ чтꙋ́щымъ  тѧ̀. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры на ѕ҃: пра́здника г҃ и҆ ст҃ы́ѧ  г҃, гла́съ а҃: 
Ра́дꙋйсѧ, цр҃ковь бж҃їѧ, со ча́ды твои́ми,  бл҃же́нныѧ ні́ны собо́рꙋ сла́вномꙋ: ра́дꙋйсѧ и҆ соста́ви  дх҃о́вное торжество̀, въ є҆́же пѣ́ти проповѣ́дницꙋ на́шꙋ,  црⷭ҇твїѧ нбⷭ҇нагѡ равноапⷭ҇льнꙋю бл҃говѣ́стницꙋ. 
Два́жды. 
Зна́менїе дх҃о́вное, ст҃ы́й крⷭ҇тъ хрⷭ҇то́въ  запечатлѣ̀ на́съ, прїе́мшихъ про́повѣдь ні́ны бл҃же́нныѧ.  тѣ́мже и҆ воскли́кнемъ глаго́люще: ѽ животворѧ́щїй крⷭ҇те  гдⷭ҇ень! хранѝ всѧ̑ ны̀: во хрⷭ҇та́ бо крести́хомсѧ и҆ во  хрⷭ҇та̀ ѡ҆блеко́хомсѧ. ты́ же, хрⷭ҇тѐ бж҃е, сп҃сѝ лю́ди  твоѧ̑. 
Сла́ва, гла́съ в҃: 
Дне́сь си̑лы нбⷭ҇ныѧ съ земны́ми ра́дꙋютсѧ: дне́сь  страна̀ картали́нскаѧ, крⷭ҇то́мъ ѡ҆гражде́ннаѧ, ѡ҆блека́етсѧ  си́лою, и҆ ро́гъ цр҃кве возно́ситсѧ: (с. 737) дне́сь хра́мъ  прест҃ы́ѧ бцⷣы па́мѧтїю ст҃ы́ѧ ні́ны бл҃голѣ́пнѡ  оу҆краша́етсѧ. мы́ же вѣ́рнїи воспои́мъ хрⷭ҇та̀, бг҃а же  и҆ чл҃вѣ́ка, и҆ возопїи́мъ: сла́ва въ вы́шнихъ бг҃ꙋ. 
И҆ ны́нѣ, пра́здника. 
Славосло́вїе вели́кое. По трист҃ѣ́мъ тропа́рь  ст҃ѣ́й. Сла́ва, и҆ ны́нѣ, пра́здника. Є҆ктєнїѝ, и҆  ѿпꙋ́стъ. 
На лїтꙋргі́и: Бл҃жє́нна ѿ канѡ́на бг҃оѧвле́нїй и҆  ст҃ы́ѧ, пѣ́снь г҃-ѧ и҆ ѕ҃-ѧ. Прокі́менъ, гла́съ и҃: Во  всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ  глаго́лы и҆́хъ. Сті́хъ: Нб҃са̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ къ  корі́нѳѧнѡмъ, зача́ло рл҃а: Бра́тїе, бг҃ъ ны̀ посла́нники  послѣ̑днїѧ ꙗ҆вѝ: А҆ллилꙋ́їа, гла́съ а҃. И҆сповѣ́дѧтъ  нб҃са̀ чꙋдеса̀ твоѧ̑, гдⷭ҇и. Сті́хъ: Бг҃ъ прославлѧ́емь  въ совѣ́тѣ ст҃ы́хъ. Є҆ѵⷢ҇лїе ѿ матѳе́а, зача́ло р҃д.  Речѐ гдⷭ҇ь при́тчꙋ сїю̀: оу҆подо́бисѧ црⷭ҇твїе нбⷭ҇ное  десѧти́мъ дѣ́вамъ: Прича́стенъ: Во всю̀ зе́млю и҆зы́де  вѣща́нїе и҆́хъ:               


(с. 738) 
Мѣ́сѧца тогѡ́же, въ недѣ́лю, ближа́йшꙋю къ к҃є  днѝ 
Пра́зднованїе собо́рꙋ новомч҃никѡвъ, и҆  и҆сповѣ́дникѡвъ рѡссі́йскихъ, 
[Зрѝ] и҆̀мже канѡ́нъ пое́мъ и҆зъ ѻ҆́бщей мине́и  
А҆́ще к҃є де́нь і҆аннꙋа́рїѧ прилꙋчи́тсѧ въ  понедѣ́льникъ, вто́рникъ и҆лѝ сре́дꙋ, пое́мъ новомч҃никѡмъ  въ недѣ́лю, ꙗ҆́же є҆́сть пред̾ си́мъ, а҆́ще ли бꙋ́детъ  въ четверто́къ, пѧто́къ и҆лѝ сꙋббѡ́тꙋ, пое́мъ и҆̀мъ въ  недѣ́лю послѣ́дꙋющꙋю. 
А҆́ще прилꙋчи́тсѧ к҃є і҆аннꙋа́рїѧ въ де́нь  недѣ́льный (воскре́сный), пое́мъ слꙋ́жбꙋ новомч҃никѡмъ въ  то́йже де́нь, слꙋ́жбꙋ же ст҃о́мꙋ григо́рїю бг҃осло́вꙋ въ к҃з  де́нь і҆аннꙋа́рїѧ кꙋ́пнѡ со слꙋ́жбою ст҃и́телю і҆ѡа́ннꙋ  златоꙋ́стꙋ. Предварѧ́етъ тогда̀ слꙋ́жба ст҃и́телю григо́рїю.  Вѣ́домо бꙋ́ди и҆ сїѐ: слꙋ́жба сїѧ̀ быва́етъ, наче́нши  ѿ к҃в и҆ восходѧ́щи до к҃и і҆аннꙋа́рїѧ. И҆ а҆́ще  прилꙋчи́тсѧ тогда̀ недѣ́лѧ мытарѧ̀ и҆ фарїсе́а, и҆лѝ  блꙋ́днагѡ, и҆лѝ мѧсопꙋ́стнаѧ, пое́мъ новомч҃никѡмъ съ  трїѡ́дїю, ꙗ҆́коже трїє́мъ ст҃и́телємъ по ма́рковой  главѣ̀. 
А҆́ще прилꙋчи́тсѧ въ то́йже де́нь па́мѧть вели́кагѡ  ст҃а́гѡ, пое́мъ ст҃о́мꙋ вели́комꙋ, въ сꙋббѡ́тꙋ ближа́йшꙋю,  и҆лѝ въ и҆ны́й де́нь. 
А҆́ще же бꙋ́детъ гдѣ̀ въ то́й де́нь хра́мъ, пое́мъ  слꙋ́жбꙋ хра́ма съ трїѡ́дїю непремѣ́ннѡ, ст҃ы̑мъ же  новомч҃никѡмъ во грѧдꙋ́щꙋю недѣ́лю. (с. 739) 
На ма́лѣй вече́рни: стїхи̑ры воскрє́сны. 
Сла́ва, гла́съ и҃: 
Землѧ̀ рꙋ́сскаѧ и҆ нб҃о земно́е бы́сть: въ свои́хъ  разсѣ́линахъ тѣлеса̀ новомч҃никѡвъ и҆ и҆сповѣ́дникѡвъ  сокры́вши и҆ тѣ́хъ нбⷭ҇ною сла́вою просїѧ́вши, и҆̀же  свои́ми кровьмѝ ѡ҆роси́ша ю҆̀, пострада́вше ѿ слꙋ́гъ  сатани́нскихъ за вѣ́рꙋ хрⷭ҇то́вꙋ во и҆скꙋпле́нїе грѣхѡ́въ  бг҃оѿстꙋпле́нїѧ. 
И҆ ны́нѣ, бг҃оро́диченъ, догма́тикъ гла́са. 
На стїхо́внѣ стїхи́ра воскре́сна. Та́же стїхи̑ры  новомч҃никѡмъ, гла́съ а҃. 
Ѽ, вели́цїи страстоте́рпцы новомч҃ницы рѡссі́йстїи,  съ любо́вїю припа́даемъ къ ва́мъ, и҆ прославлѧ́юще ва́шѧ  по́двиги, бл҃гоговѣ́йнѡ лобыза́емъ ра̑ны ва́шѧ, моли́те,  мо́лимсѧ, ѡ҆ дꙋша́хъ на́шихъ. 
Сті́хъ: Разже́глъ ны̀ є҆сѝ, ꙗ҆́коже разжиза́етсѧ  сребро̀. 
Ѽ, сла́внїи новомч҃ницы рѡссі́йстїи, є҆гда̀  ѡ҆скꙋдѣва́ше вѣ́ра, оу҆крѣплѧ́ете ю҆̀ и҆сповѣда́нїемъ  ва́шимъ, є҆гда̀ и҆зсѧка́ше любы̀, любвѐ ра́ди ко хрⷭ҇тꙋ̀  да́сте себє̀ на мꙋ̑ки и҆ сме́рть, є҆гда̀ колеба́шесѧ  наде́жда, оу҆твержда́сте ю҆̀ ва́шимъ оу҆пова́нїемъ на  бг҃а, є҆го́же моли́те, да оу҆крѣпи́тъ въ на́съ вѣ́рꙋ,  наде́ждꙋ и҆ любо́вь. 
Сті́хъ: Воззва́ша пра́веднїи и҆ гдⷭ҇ь оу҆слы́ша  и҆̀хъ. 
Не человѣ́цы сп҃са́ютъ цр҃ковь, и҆ ничто́же  по́льзꙋетъ согла́сїе со врагѝ є҆ѧ̀, но цр҃ковь сп҃са́етъ  человѣ́ки си́лою хрⷭ҇то́вою, ꙗ҆́коже по́двигъ ва́шъ  показа̀. ѽ непоколеби́мїи новомч҃ницы рѡссі́йстїи,  вои́стинꙋ є҆стѐ (с. 740) сла́ва цр҃кве, ѡ҆ не́йже  прилѣ́жнѡ моли́тесѧ, да непоколе́блемꙋ оу҆тверди́тъ ю҆̀  хрⷭ҇то́съ. 
Сла́ва, гла́съ в҃: 
Ѽ, ди́вное во́инство но́выхъ страда́льцєвъ  рѡссі́йскихъ. кто̀ возмо́жетъ досто́йнѡ просла́вити ва́съ:  вои́стинꙋ бл҃же́нна землѧ̀, напи́вшаѧсѧ кровьмѝ ва́шими,  гра́ды же и҆ вє́си є҆ѧ̀ та́йнѡ ѡ҆ст҃и́шасѧ, воспрїи́мше  честні́и ѡ҆ста́нки ва́шѧ мно́жицею без̾ пѣ́нїѧ  цр҃ко́внагѡ, та́кожде же и҆ без̾ погребе́нїѧ честна́гѡ. но  моли́тесѧ, ст҃і́и, ѡ҆ странѣ̀ ва́шей и҆ ѡ҆ всѣ́хъ чтꙋ́щихъ  ва́съ. 
И҆ ны́нѣ, бг҃оро́диченъ. 
Тропа́рь воскре́сенъ. 
Сла́ва, тропа́рь, гла́съ д҃, зрѝ на Вели́цѣй  вече́рни. 
И҆ ны́нѣ, бг҃оро́диченъ, Є҆́же ѿ вѣ́ка: 
На вели́цѣй вече́рни 
Стїхи̑ры воскре́сны д҃. Та́же стїхи̑ры новомч҃никѡмъ  гла́съ а҃: 
Нача́ло ны́нѣ поло́жимъ, ѽ бра́тїе, моле́нїемъ  те́плымъ къ нѡ́вымъ оу҆го́дникѡмъ бж҃їимъ: ті́и бо  стра́шными мꙋче́нїи ѡ҆чища́еми, ро́ждїе плодоно́сныѧ лозы̀  хрⷭ҇то́вы ꙗ҆ви́шасѧ, сла́достїю бл҃года́ти ѡ҆би́льнѡ  напоѧ́емїи, во бл҃гоꙋха́нїи свѧ́тости и҆́хъ на́мъ  предлага́емїи, да со оу҆миле́нїемъ назида́ющесѧ по́двигомъ  и҆́хъ, принесе́мъ бг҃ꙋ и҆ мы̀ пло́дъ покаѧ́нїѧ. 
Нача́ло кр҃ще́нїѧ стра́шнагѡ, и҆́мже па́ки кр҃сти́сѧ  землѧ̀ рꙋ́сскаѧ, восхвали́те, ѽ го́ры кі́євскїѧ, кресто́мъ  а҆пⷭ҇ла а҆ндре́а бл҃гословє́нныѧ. и҆дѣ́же бо бл҃года́ть  возсїѧ̀ (с. 741) ро́дꙋ на́шемꙋ ѿ вѣ́ры же и҆ дх҃а во  ѿверзе́нїе црⷭ҇твїѧ бж҃їѧ, та́мѡ подоба́ше нача́тисѧ и҆  семꙋ̀ ѡ҆бновле́нїю кро́вїю первозакла́ннагѡ ѿ ст҃и́телей  рꙋ́сскихъ, тезоиме́ннагѡ просвѣти́телю на́шемꙋ. се́й бо  влади́мїръ но́вый, и҆з̾ вїногра́дника своегѡ̀ и҆зведе́нъ за  врата̀ сщ҃е́нныѧ ла́ѵры пече́рскїѧ, вѣнча́нїѧ стефа́нова  сподоблѧ́етсѧ, проща́ѧ и҆ бл҃гословлѧ́ѧ оу҆бива́ющихъ  є҆го̀, ꙗ҆́кѡ кро́ткїй мл҃твенникъ ѡ҆ дꙋша́хъ на́шихъ. 
Рыда́нїе, жа́лость и҆ го́ре: сѐ сви́токъ  і҆езекі́илевъ, насы́тивый дꙋ́шꙋ твою̀, ст҃е тѵ́хѡне,  патрїа́рше на́шъ! да оу҆слы́шитсѧ и҆ ны́нѣ гла́съ тво́й:  бра́тїе, а҆рхїпа́стырїе и҆ па́стырїе, зови́те ча̑да ва̑ша на  защи́тꙋ цр҃кве правосла́вныѧ. да оу҆слы́шатъ же и҆  разори́тели храмѡ́въ бж҃їихъ ѻ҆́гненное сло́во твоѐ: а҆́ще  є҆щѐ то́кмѡ и҆́менемъ хрⷭ҇тїа́нскимъ нарица́етесѧ,  вла́стїю на́мъ ѿ бг҃а да́нною а҆наѳема́тствꙋемъ ва́съ. ѽ  стра́шнагѡ ѿлꙋче́нїѧ вѣ́чнагѡ! сѐ а҆на́ѳема ники́мже  разрѣша́ема! сѐ дерзнове́нїе патрїа́ршее! 
Гла́съ д҃: 
Кро́токъ, но непоколеби́мъ бы́лъ є҆сѝ, петро́ва  гра́да и҆збра́нниче, сщ҃енномч҃ниче венїамі́не, копрони́мы  но́выми ѡ҆брече́нный, лжепа́стырьми пре́данный вла́сти  бг҃обо́рнѣй. тогда́ же ꙗ҆ви́ тѧ бг҃ъ оу҆чи́телѧ  безбоѧ́зненна, и҆ сѐ завѣ́тъ тво́й, и҆з̾ заточе́нїѧ  возвѣще́нный: да не пощади́мъ мы̀ себѐ цр҃кве ра́ди и҆ не  предади́мъ ст҃ꙋ́ю цр҃ковь себѐ ра́ди. на сꙋдѣ́ же  беззако́ннѣмъ твоѐ сло́во бы́сть всѣ̑мъ ди́вно: жи́знь  (с. 742) ли и҆лѝ сме́рть ны́нѣ возвѣстите́ ми, а҆́зъ же  зна́меновавъ себѐ ст҃ы́мъ кресто́мъ, рекꙋ̀: сла́ва тебѣ̀,  гдⷭ҇и, бж҃е, ѡ҆ всѣ́хъ. 
Же́ртва бг҃ꙋ живопогребє́нныѧ въ кладезеподо́бный  ро́въ низри́нꙋтыѧ: пре́жде всѣ́хъ є҆лїсаве́та  страстоте́рпица, къ гѡ́рнимъ оу҆стремле́ннаѧ кн҃ги́нѧ  милосе́рднаѧ, би́серъ правосла́вїѧ въ но́вѣмъ ѻ҆те́чествѣ  ѡ҆брѣ́тшаѧ, є҆ѵⷢ҇льски оу҆бі́йцꙋ мꙋ́жа своегѡ̀  прости́вшаѧ, моли́твою и҆ бл҃готворе́нїемъ бг҃ꙋ  оу҆годи́вшаѧ, безбо́жными же непощажде́ннаѧ. помоли́тесѧ за  на́съ ст҃і́и кн҃зїе, помоли́тесѧ за всѣ́хъ прпⷣбнїи  страстоте́рпицы, є҆лїсаве́то съ варва́рою вѣ́рною.  оу҆слы́шите на́съ, въ ве́си геѳсїмані́йстѣй погребє́нныѧ,  оу҆слы́шите на́съ и҆ ті́и, и҆́хже погребе́нїе невѣ́домо,  оу҆слы́шите на́съ па́ки вкꙋ́пѣ прїѧ̑тыѧ во ѡ҆би́тели  нбⷭ҇ныѧ, ст҃а́ѧ ѻ҆смери́це, моли́те бг҃а ѡ҆ на́съ. 
Гла́съ и҃: 
А҆дама́нтово мꙋ́жество ва́ше сла́ва є҆́сть цр҃кве  рѡссі́йскїѧ, страстоте́рпцы и҆ и҆сповѣ̑дницы но́вїи,  оу҆чєни́цы бо є҆стѐ фїлі́ппѡвы и҆ є҆рмогє́новы,  при́снїи же многострада́льномꙋ патрїа́рхꙋ тѵ́хѡнꙋ, и҆́же и҆  дадѐ ва́мъ и҆́мѧ своѐ. пребы́сте терпѣ́нїемъ въ бѣда́хъ,  гони́ми и҆ оу҆бива́еми. но кто̀ и҆зочте́тъ и҆ мꙋ̑ки,  гѡ́ршїѧ сме́рти, ѻ҆ба́че ꙗ҆ви́стесѧ и҆ проповѣ́дателїе  сꙋ́щымъ съ ва́ми во оу҆́захъ, просвѣти́телїе  прежденевѣ́рꙋющихъ, строи́телїе ст҃ы́хъ та́инствъ. ве́лїѧ  вѣ́ра ва́ша, во все́мъ ꙗ҆ви́сте себѐ, ꙗ҆́кѡ бж҃їи  слꙋ́ги. (с. 743) 
Сла́ва, гла́съ а҃. Нача́ло ны́нѣ поло́жимъ: И҆  ны́нѣ: Догма́тикъ гла́са. 
Вхо́дъ. Прокі́менъ, и҆ чтє́нїѧ г҃. 
Проро́чества и҆са́їина чте́нїе (глава̀ м҃г): 
Та́кѡ глаго́летъ гдⷭ҇ь: всѝ ꙗ҆зы́цы собра́шасѧ  вкꙋ́пѣ, и҆ соберꙋ́тсѧ кнѧ̑зи ѿ ни́хъ. Кто̀ возвѣсти́тъ  сїѧ̑ въ ни́хъ; и҆лѝ ꙗ҆́же ѿ нача́ла, кто̀ слы́шана  сотвори́тъ ва́мъ; Да приведꙋ́тъ свидѣ́тєли своѧ̑, и҆  ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ и҆́стинꙋ.  Бꙋ́дите мѝ свидѣ́тєли, и҆ а҆́зъ свидѣ́тель, глаго́летъ  гдⷭ҇ь бг҃ъ, и҆ ѻ҆́трокъ є҆го́же и҆збра́хъ: да позна́ете и҆  вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде  менє̀ не бы́сть и҆́нъ бг҃ъ, и҆ по мнѣ̀ не бꙋ́детъ. А҆́зъ  є҆́смь бг҃ъ, и҆ нѣ́сть ра́звѣ менѐ спаса́ѧй. А҆́зъ  возвѣсти́хъ, и҆ спасо́хъ, оу҆ничижи́хъ, и҆ не бѣ̀ въ  ва́съ чꙋ́ждїй. Вы̀ мнѣ̀ свидѣ́тєли, и҆ а҆́зъ гдⷭ҇ь бг҃ъ,  и҆ є҆щѐ ѿ нача́ла а҆́зъ є҆́смь: и҆ нѣ́сть ѿ рꙋ́къ  мои́хъ и҆збавлѧ́ѧй. Сотворю̀, и҆ кто̀ ѿврати́тъ то̀; си́це  глаго́летъ гдⷭ҇ь бг҃ъ, и҆збавлѧ́ѧй ва́съ ст҃ы́й і҆и҃левъ. 
Премꙋ́дрости соломѡ́новы чте́нїе (глава̀ г҃): 
Пра́ведныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ, и҆ є҆́же ѿ на́съ ше́ствїе сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  бл҃годѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны (с. 744) себѣ̀. Ꙗ҆́кѡ зла́то въ  горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное  прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆  ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцари́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀. Ꙗ҆́кѡ бл҃года́ть и҆ млⷭ҇ть въ  прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́новы чте́нїе (глава̀ д҃): 
Првⷣникъ а҆́ще пости́гнетъ сконча́тисѧ, въ поко́и  бꙋ́детъ. Ста́рость бо честна̀ не многолѣ́тна, нижѐ въ  числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость  человѣ́кѡмъ, и҆ во́зрастъ ста́рости житїѐ нескве́рное.  бл҃гоꙋго́денъ бг҃ови бы́въ, возлю́бленъ бы́сть, и҆ живы́й  посредѣ̀ грѣ̑шникъ преста́вленъ бы́сть: восхи́щенъ бы́сть,  да не ѕло́ба и҆змѣни́тъ ра́зꙋма є҆гѡ̀ и҆лѝ ле́сть  прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ  дѡ́браѧ, и҆ паре́нїе по́хоти премѣнѧ́етъ оу҆́мъ  неѕло́бивъ. Сконча́всѧ вма́лѣ, и҆спо́лни лѣ̑та дѡ́лга:  оу҆го́дна бо бѣ̀ гдⷭ҇еви дꙋша̀ є҆гѡ̀, сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
На лїті́и стїхи́ра, гла́съ и҃: 
А҆́гг҃ли бж҃їи ра́достнїи призыва́ютъ, да  возра́дꙋемсѧ всѝ! сі́и бо ра́дꙋющесѧ и҆ ѡ҆ є҆ди́номъ  грѣ́шницѣ ка́ющемсѧ, ликовствꙋ́ютъ ѡ҆ мно́жествѣ но́выхъ  (с. 745) ст҃ы́хъ, ѡ҆ мч҃ницѣхъ и҆ и҆сповѣ́дницѣхъ цр҃кве  рѡссі́йскїѧ, блиста́ющїѧсѧ страда́ньми и҆́хъ: сѐ  патрїа́рхъ, і҆ера́рси, сщ҃е́нницы, мона́си и҆ мно́жество  человѣ̑къ всѧ́кагѡ зва́нїѧ, оу҆́зами и҆ лише́ньми  и҆скꙋше́ннїи, мꙋче́ньми же лю́тыми и҆ многоѻбра́зными и҆  сме́ртїю, ꙗ҆́же введѐ и҆̀хъ въ жи́знь безконе́чнꙋю. сегѡ́  же ра́ди по́двига и҆́хъ даде́сѧ и҆̀мъ бл҃года́ть моли́тисѧ  за ны̀. ца́рское бо сꙋ́ть ті́и сщ҃е́нїе, наде́жда ро́да  на́шегѡ ѡ҆бновле́нїѧ, возвѣсти́тели ми́лости сп҃са на́шегѡ,  призва́вшагѡ и҆̀хъ въ сво́й чꙋ́дный свѣ́тъ. 
Сла́ва, и҆ ны́нѣ: бг҃оро́диченъ, гла́съ то́йже: 
Застꙋ́пнице оу҆се́рднаѧ, скорбѧ́щихъ при́сное  ра́дованїе, оу҆тѣ́шительница є҆сѝ призыва́ющихъ тѧ̀ въ  ча́съ и҆спыта́нїѧ, прест҃а́ѧ влⷣчце бцⷣе, ви́ждь хра́мы  сн҃а твоегѡ̀ разорє́нныѧ, воззрѝ на порꙋга́нїе безбо́жными  смире́нныхъ слꙋжи́телей є҆гѡ̀, оу҆слы́ши стена̑нїѧ рабѡ́въ  твои́хъ, и҆ сама̀ со страстоте́рпцы ст҃ы́ми застꙋпѝ и҆  поми́лꙋй на́съ. 
На стїхо́внѣ стїхи̑ры воскрє́сны. Сла́ва, гла́съ  ѕ҃: 
Ѽ ст҃і́и смире́ннѣйшїи сщ҃е́нницы и҆сповѣ̑дницы,  зри́мъ ва́съ, ка́кѡ въ стра́шнꙋю годи́нꙋ гоне́нїй дале́че  ѿ домѡ́въ ва́шихъ со́слани бы́сте. зри́мъ ва́съ,  гла́дныхъ, цынго́тныхъ, ви́да своегѡ̀ лише́нныхъ, стрꙋ́пїѧми  кровоточа́щими покрове́нныхъ, приста́вники бїе́мыхъ и҆ сна̀  лиша́емаѧ пла́чꙋщихъ ѡ҆ ча́дѣхъ ѡ҆ста́вленныхъ и҆ ѡ҆  ма́терехъ и҆́хъ беззащи́тныхъ. и҆ кто̀ и҆спи́шетъ и҆мена̀  ва̑ша! кто̀ повѣ́даетъ мі́рꙋ (с. 746) всѧ̑ претерпѣ̑ннаѧ  ва́ми! ѻ҆ба́че вѣ́даетъ бг҃ъ и҆збра̑нныѧ своѧ̑,  сохрани́вшыѧ зало́гъ, врꙋче́нный и҆̀мъ да́же до сме́рти, и҆  сегѡ̀ ра́ди дерзнове́нїе и҆мꙋ́щыѧ моли́тисѧ ѡ҆ на́съ. 
И҆ ны́нѣ, бг҃оро́диченъ, гла́съ то́йже: 
Бцⷣе, безпо́мощнымъ по́моще! помозѝ и҆ ны́нѣ  стра́ждꙋщымъ лю́демъ страны̀ рѡссі́йскїѧ, въ заточе́нїи, въ  мꙋ́кахъ, и҆лѝ въ тѧ́жкихъ ѡ҆бстоѧ́нїихъ сꙋ́щымъ. тебѣ̀  мо́лимсѧ, моли́сѧ влⷣчце со ст҃ы́ми новомч҃никами и҆  и҆сповѣ́дниками ро́да на́шегѡ, и҆зба́витисѧ ѿ бѣ́дъ  мно́зѣхъ рабѡ́мъ твои̑мъ. 
По Ны́нѣ ѿпꙋща́еши Бцⷣе дв҃о, два́жды и҆  тропа́рь ст҃ы̑мъ є҆ди́ножды. А҆́ще нѣ́сть бдѣ́нїѧ,  тропа́рь воскре́сный. 
Сла́ва, тропа́рь, гла́съ д҃: 
Дне́сь ра́достнѡ ликꙋ́етъ цр҃ковь рꙋ́сскаѧ, ꙗ҆́кѡ  ма́ти ча́да, прославлѧ́ющи новомч҃ники и҆ и҆сповѣ́дники  своѧ̑: ст҃и́тели и҆ і҆ере́и, ца́рствєнныѧ страстоте́рпцы,  бл҃говѣ́рныѧ кн҃зи и҆ кн҃ги̑ни, прпⷣбныѧ мꙋжѝ и҆ жєны̀  и҆ всѧ̑ правѡсла́вныѧ хрⷭ҇тїа́ны, во дни̑ гоне́нїѧ  безбо́жнагѡ жи́знь свою̀ за вѣ́рꙋ во хрⷭ҇та̀ положи́вшыѧ и҆  кровьмѝ и҆́стинꙋ соблю́дшыѧ. тѣ́хъ предста́тельствомъ,  долготерпѣли́ве гдⷭ҇и, странꙋ̀ на́шꙋ въ правосла́вїи  сохранѝ до сконча́нїѧ вѣ́ка. 
И҆лѝ се́й: 
Цвѣ́ти рѡссі́йскагѡ лꙋ́га дꙋхо́внагѡ, въ годи́нꙋ  лю́тыхъ гоне́нїй ди́внѡ процвѣ́тшїи новомч҃ницы и҆  и҆сповѣ̑дницы безчи́слєннїи: ст҃и́телїе и҆ па́стырїе, (с.  747) мона́си и҆ мїрсті́и, мꙋ́жїе, жєны́ же и҆ дѣ́ти,  до́брый пло́дъ въ терпѣ́нїи хрⷭ҇тꙋ̀ прине́сшїи, моли́тесѧ  є҆мꙋ̀, ꙗ҆́кѡ насади́телю ва́шемꙋ, да и҆зба́витъ лю́ди  своѧ̑ ѿ безбо́жныхъ и҆ ѕлы́хъ, да оу҆твержда́етсѧ же  цр҃ковь рꙋ́сскаѧ кровьмѝ и҆ страда́нїи ва́шими во сп҃се́нїе  дꙋ́шъ на́шихъ. 
И҆ ны́нѣ, бг҃оро́диченъ воскре́сный: Є҆́же ѿ  вѣ́ка: 
На оу҆́трени на Бг҃ъ гдⷭ҇ь: тропа́рь воскре́сенъ,  два́жды. Сла́ва, новомч҃никѡмъ. И҆ ны́нѣ: бг҃оро́диченъ  воскре́сный: Є҆́же ѿ вѣ́ка: 
Полѷеле́й и҆ велича́нїе: 
Велича́емъ ва́съ, ст҃і́и новомч҃ницы и҆  и҆сповѣ̑дницы рѡссі́йстїи: и҆ чти́мъ честна̑ѧ страда̑нїѧ  ва̑ша, ꙗ҆̀же за хрⷭ҇та̀ претерпѣ́ли є҆стѐ. 
Ѱало́мъ и҆збра́нный: Бг҃ъ на́мъ прибѣ́жище и҆  си́ла. А҆́гг҃льскїй собо́ръ: посе́мъ є҆ктенїа̀ ма́лаѧ  и҆ возгла́съ: Ꙗ҆́кѡ бл҃гослови́сѧ и҆́мѧ твоѐ: 
По полѷеле́и ѵ҆пакоѝ гла́са, та́же сѣда́ленъ  ст҃ы́хъ, гла́съ а҃: Подо́бенъ: Ка́мени запеча́танꙋ: 
Проидо́сте сквозѣ̀ ѻ҆́гнь мꙋче́нїѧ и҆ во́дꙋ  сле́зъ, и҆зведѐ вы̀ гдⷭ҇ь въ поко́й ст҃ы́хъ, новомч҃ницы и҆  и҆сповѣ̑дницы рѡссі́йстїи, хода́таи воззва́нїѧ къ бг҃ꙋ  разꙋмѣ́ющымъ и҆ лобыза́ющымъ по́двигъ ва́шъ. сла́ва  предꙋвѣ́дѣвшемꙋ произволе́нїе ва́ше, сла́ва  предꙋста́вившемꙋ ва́съ къ сла́вѣ нбⷭ҇нѣй, сла́ва  подаю́щемꙋ на́мъ ва́ми ве́лїю млⷭ҇ть. (с. 748) 
И҆́нъ сѣда́ленъ, гла́съ то́йже: 
Ꙗ҆́кѡ лю́бѧщымъ бг҃а, ва́мъ ѽ страстоте́рпцы, всѧ̑  претерпѣ̑ннаѧ на землѝ бы́ша во бл҃го́е. и҆ прешлѝ  є҆стѐ, ꙗ҆́кѡ и҆збра́ннїи, къ ѡ҆бѣ́щанномꙋ наслѣ́дїю  вѣ́чныхъ бла́гъ. Сла́ва да́вшемꙋ ва́мъ въ тѧ́жкихъ мꙋ́кахъ  крѣ́пость, сла́ва вѣнча́вшемꙋ ва́съ, сла́ва дѣ́йствꙋющемꙋ  ва́ми сп҃се́нїе на́ше. 
Сла́ва, гла́съ г҃: 
Возсїѧ́ли є҆стѐ на тве́рди цр҃ко́внѣй, ст҃и́телїе  престо́лѡвъ рѡссі́йскихъ пе́рвѣйшихъ: тѵ́хѡне ст҃ѣ́йшїй,  патрїа́рше, а҆на́ѳемꙋ врагѡ́мъ креста̀ пла́меннѣ и҆зрекі́й,  влади́мїре ст҃и́телю кі́евскїй, зрѣ́лѣйшїй нача́токъ  но́выхъ плодѡ́въ са́да рꙋ́сскагѡ и҆ венїамі́не,  свѣти́льниче петрогра́дскїй, и҆здѣ́тска возжелѣ́вый за  хрⷭ҇та̀ страда́ти, є҆́же и҆ бы́сть. сла́вѧтсѧ же съ ва́ми  и҆ всѝ страстоте́рпцы но́вїи. мы́ же со оу҆миле́нїемъ  ва́мъ си́це рце́мъ: ра́дꙋйсѧ, собо́ре крѣ́пкїй  терпѣли́вый. бꙋ́дите мѡли́твенницы дерзнове́ннїи ѡ҆ всѣ́хъ  молѧ́щихсѧ ва́мъ. 
И҆ ны́нѣ, бг҃оро́диченъ, гла́съ то́йже: 
Красотѣ̀ дв҃ства твоегѡ̀, и҆ пресвѣ́тлой чⷭ҇тотѣ̀  твое́й гаврїи́лъ оу҆диви́всѧ, вопїѧ́ше тѝ, бцⷣе, кꙋ́ю тѝ  похвалꙋ̀ принесꙋ̀ досто́йнꙋю, что́ же воз̾именꙋ́ю тѧ̀,  недоꙋмѣва́ю и҆ оу҆жаса́юсѧ. тѣ́мже ꙗ҆́кѡ повелѣ́нъ  бы́хъ, вопїю́ ти: ра́дꙋйсѧ, бл҃года́тнаѧ. 
А҆́ще хра́мъ ст҃ы̑мъ, глаго́лемъ: Прокі́менъ, гла́съ  д҃: Тебѐ ра́ди, гдⷭ҇и, оу҆мерщвлѧ́еми є҆смы̀ ве́сь  де́нь. Сті́хъ: Вмѣни́хомсѧ ꙗ҆́кѡ ѻ҆́вцы заколе́нїѧ.  (с. 749) Є҆ѵⷢ҇лїе ѿ матѳе́а, зача́ло л҃ѕ: 
По н҃-мъ ѱалмѣ̀ стїхи́ра, гла́съ ѕ҃: 
Воскресе́нїѧ хрⷭ҇то́ва и҆́стиннїи свидѣ́тели  ꙗ҆ви́шасѧ но́вїи страстоте́рпцы и҆ и҆сповѣ̑дницы, и҆̀мже  пра́здникъ се́й соста́вихомъ, ка́кѡ бы ті́и понеслѝ кре́стъ  сво́й, а҆́ще не бы зна́ли, ꙗ҆́кѡ недосто́йнїи сꙋ́ть  страда̑нїѧ ны́нѣшнѧгѡ вре́мене, къ хотѧ́щей сла́вѣ  ꙗ҆ви́тисѧ въ ни́хъ. 
Да́же до здѣ̀ хра́ма ст҃ы̑мъ. 
Канѡ́ны: Воскре́сный и҆ бцⷣѣ гла́са. 
А҆́ще въ недѣ́лю мы́таревꙋ, и҆лѝ блꙋ́днагѡ, и҆лѝ  мѧсопꙋ́стнꙋю зрѝ ма́рковꙋ главꙋ̀ і҆аннꙋа́рїа въ г҃-й  де́нь. 
Та́же новомч҃никѡвъ канѡ́нъ пое́мъ и҆зъ ѻ҆́бщей  мине́и. 
По г҃-й пѣ́сни конда́къ, гла́съ г҃: 
Дне́сь новомч҃ницы рѡссі́йстїи въ ри́захъ бѣ́лыхъ  предстоѧ́тъ а҆́гнцꙋ бж҃їю и҆ со а҆́гг҃лы пѣ́снь побѣ́днꙋю  воспѣва́ютъ бг҃ꙋ: бл҃гослове́нїе, и҆ сла́ва, и҆  премꙋ́дрость, и҆ хвала̀, и҆ че́сть, и҆ си́ла, и҆ крѣ́пость  на́шемꙋ бг҃ꙋ во вѣ́ки вѣкѡ́въ. а҆ми́нь. 
И҆́нъ конда́къ, гла́съ в҃: 
Но́вїи страстоте́рпцы рѡссі́йстїи, и҆сповѣ́днически  по́прище зе́мное прете́кшїи, страда́ньми дерзнове́нїе  прїи́мшїи, моли́тесѧ хрⷭ҇тꙋ̀, ва́съ оу҆крѣпи́вшемꙋ, да и҆  мы̀, є҆гда̀ на́йдетъ на ны̀ и҆спыта́нїѧ ча́съ, мꙋ́жества  да́ръ бж҃їй воспрїи́мемъ. ѻ҆́бразъ бо є҆стѐ лобыза́ющымъ  по́двигъ ва́шъ, ꙗ҆́кѡ ни ско́рбь, ни тѣснота̀, ни сме́рть  ѿ любвѐ бж҃їѧ разлꙋчи́ти ва́съ не возмого́ша. (с. 750) 
І҆́косъ: 
Є҆гда̀ начина́хꙋсѧ дні́е ѻ҆́гненнагѡ и҆скꙋше́нїѧ  цр҃кве рѡссі́йскїѧ и҆ не бл҃говолѝ гдⷭ҇ь прїѧ́ти ѿ на́съ  всесожже́нїѧ и҆ же́ртвы, тогда̀ мно́зи а҆рхїерє́и и҆  сщ҃е́нницы не приложи́шасѧ пло́ти и҆ кро́ви, но  оу҆разꙋмѣ́вше во́лю гдⷭ҇ню, са́ми себѐ принесо́ша, ꙗ҆́кѡ  непоро́чное заколе́нїе. и҆ вслѣ́дъ первосщ҃е́нника  вѣ́чнагѡ и҆ хода́таѧ но́вагѡ завѣ́та внидо́ша сі́и во  ст҃и́лище съ кро́вїю свое́ю, да ѡ҆чи́стѧтсѧ грѣхѝ  людсті́и. сла́вни сꙋ́ть и҆мена̀ ва̑ша, мꙋ́жественнїи  страстоте́рпцы, ѻ҆́бразъ бо на́мъ є҆стѐ, лобыза́ющымъ  по́двигъ ва́шъ, ꙗ҆́кѡ ни ско́рбь, ни тѣснота̀, ни сме́рть  ѿ любвѐ бж҃їѧ разлꙋчи́ти ва́съ не возмого́ша. 
Сѣда́ленъ, гла́съ и҃: 
Не́мощїю пло́ти на́мъ подобостра́стнїи, дꙋ́хомъ въ  мѣ́рꙋ дре́влихъ ѻ҆тцє́въ тща́лисѧ є҆стѐ, ѽ  непрекло́ннїи сщ҃енноисповѣ̑дницы рѡссі́йстїи, и҆̀же въ  разоре́ннꙋю ѻ҆би́тель солове́цкꙋю и҆ во и҆на̑ѧ мѣста̀  заточе́нїѧ ссыла́емїи. Оу҆множа́ющымсѧ же страда́нїємъ  ва́шымъ, и҆збы́точествоваше та́йнѡ и҆ оу҆тѣше́нїе ѿ  гдⷭ҇а, и҆́мъ же ны́нѣ и҆́стѣе оу҆тѣша́етесѧ, въ  невече́рнїй де́нь дости́гше црⷭ҇твїѧ хрⷭ҇то́ва, въ не́мже не  преста́йте мо́лимъ ва́съ, молѧ́щесѧ ѡ҆ сп҃се́нїи дꙋ́шъ  на́шихъ. 
Сла́ва, и҆ ны́нѣ: грѧдꙋ́щагѡ предпра́зднства, гла́съ  то́йже: 
Ра́дꙋютсѧ новомч҃ницы и҆ и҆сповѣ̑дницы ро́да  на́шегѡ, срѣта́юще гдⷭ҇а и҆ влⷣкꙋ своего̀, є҆го́же  и҆ногда̀ (с. 751) срѣ́те ст҃ы́й ста́рецъ сѷмеѡ́нъ,  прирекі́й: ны́нѣ ѿпꙋща́еши раба̀ твоего̀ влⷣко.  сподо́би, гдⷭ҇и, и҆ на́мъ въ ча́съ и҆схо́да ѿ жи́зни сеѧ̀  вре́менныѧ прощє́ннымъ бы́ти и҆ ѿпꙋщє́ннымъ съ ми́ромъ,  моли́твами пречⷭ҇тыѧ влⷣчцы на́шеѧ бг҃оро́дицы и҆ ны́нѣ  воспѣва́емыхъ оу҆го́дникѡвъ твои́хъ и҆ всѣ́хъ ст҃ы́хъ. 
По ѕ҃-й пѣ́сни конда́къ воскре́сный и҆ і҆́косъ  є҆гѡ̀. 
Є҆ѯапостїла́рїй воскре́сенъ: 
Сла́ва, свѣти́ленъ ст҃ы̑мъ: 
Вельмѝ свѣ́телъ ꙗ҆ви́сѧ на́мъ по́двигъ ва́шъ,  ст҃і́и новомч҃ницы и҆ и҆сповѣ̑дницы во дни̑ сїѧ̑,  малодꙋ́шїемъ ѡ҆мрачє́нныѧ, ѡ҆скꙋдѣ́ бо вѣ́ра за  оу҆множе́нїе беззако́нїй на́шихъ, ѡ҆хладѐ любы̀,  поколеба́сѧ наде́жда, до́блесть же ва́ша ѡ҆зарѝ сла́вою  но́вою рꙋ́сскꙋю цр҃ковь. 
И҆ ны́нѣ: бг҃оро́диченъ воскре́сный. 
На хвали́техъ стїхи̑ры воскре́сны ѻ҆ктѡ́иха, та́же  ст҃ы́хъ новомч҃никѡвъ, гла́съ ѕ҃: 
Слы́ша стра́шнꙋ вѣ́сть ѡ҆ гоне́нїихъ, на цр҃ковь  бж҃їю воздви́гнꙋтыхъ, всерѡссі́йскїй на́шъ собо́ръ,  сщ҃е́нный и҆ вели́кїй, во є҆ди́нꙋ мы́сль собо́рнꙋ всѧ̑  совокꙋпѝ и҆ молє́нїѧ оу҆ста́ви ѡ҆ гони́мыхъ и҆ ѡ҆  оу҆бїе́нныхъ и҆сповѣ́дницѣхъ и҆ мч҃ницѣхъ въ де́нь  ст҃и́телѧ влади́мїра страда́нїѧ, и҆ сме́рти. мꙋ́дрствꙋѧй  се́й де́нь со цр҃ковїю мꙋ́дрствꙋетъ: дні́е преставле́нїѧ  ѿше́дшихъ къ бг҃ꙋ въ мꙋ́кахъ деньмѝ рождества̀ и҆́хъ  нарече́ни бы́ша. сегѡ̀ ра́ди соверша́емъ пра́здникъ се́й,  ꙗ҆́кѡ рождество̀ рѡссі́йскихъ но́выхъ страстоте́рпцєвъ.  (с. 752) 
Гла́съ и҃. 
Ѿреко́шасѧ проси́ти ми́лости ѡ҆сꙋжде́ннїи ѿ  безбѡ́жникъ сщ҃е́нницы бж҃їи и҆́хже бл҃гословѝ ст҃ы́й  патрїа́рхъ, на мꙋ̑ки и҆ на сме́рть за хрⷭ҇та̀. є҆гда́ же  воꙋ́трїе ведо́ми бы́ша на ка́знь, не вѣ́дѧхꙋ стра́жїе,  ка́кѡ срѣ́тшыѧ и҆̀хъ вѣ̑рныѧ ѿгони́ти. лобыза́хꙋ бо  лю́дїе ѡ҆бречє́ннымъ сме́ртникѡмъ и҆ сщ҃е́нныѧ рꙋ́цѣ и҆́хъ  и҆ ѡ҆де́жды кра́й, ѻ҆́нѣмъ побѣ́днѡ пою́щымъ: хрⷭ҇то́съ  воскре́се и҆зъ ме́ртвыхъ, см҃ртїю сме́рть попра́въ. гдⷭ҇и  мл҃твами сщ҃енномꙋ́ченикѡвъ си́хъ поми́лꙋй на́съ. 
Гла́съ а҃: 
Сті́хъ: Разже́глъ ны̀ є҆сѝ, ꙗ҆́коже разжиза́етсѧ  сребро̀. Ѽ сла́внїи новомч҃ницы. 
Сті́хъ: Воззва́ша првⷣнїи и҆ гдⷭ҇ь оу҆слы́ша  и҆̀хъ. Не человѣ́цы сп҃са́ютъ цр҃ковь: (зрѝ на ма́лой  вече́рни). 
Сла́ва: стїхи́ра є҆ѵⷢ҇льскаѧ. И҆ ны́нѣ:  Пребл҃гослове́нна є҆сѝ: Славосло́вїе вели́кое, тропа́рь  воскре́сный, є҆ктєнїѝ и҆ ѿпꙋ́стъ. 
На лїтꙋргі́и бл҃жє́нны гла́са на ѕ҃ и҆ ст҃ы́хъ  новомч҃никѡвъ на д҃: 
Помѧнѝ гдⷭ҇и, стра̑шнаѧ мꙋче́нїѧ, и҆́миже ѡ҆ тебѣ̀  пострада́ша страстоте́рпцы но́вїи, ѿ ро́да на́шегѡ ны́нѣ  прозѧ́бшїи, и҆ прїимѝ молє́нїѧ и҆́хъ ѡ҆ сп҃се́нїи на́шемъ. 
Ѿве́рзлъ є҆сѝ, сꙋдїѐ првⷣный, црⷭ҇тво нбⷭ҇ное  и҆сповѣ́дникѡмъ цр҃кве рѡссі́йскїѧ. оу҆слы́ши гдⷭ҇и  пра́вдꙋ и҆́хъ, вонмѝ моле́нїю и҆́хъ ѡ҆ сп҃се́нїи дꙋ́шъ  на́шихъ. (с. 753) 
Сла́ва: 
Ѽ трⷪ҇це пребжⷭ҇твеннаѧ! возвратѝ плѣне́нїе  на́ше. вѣ́мы ꙗ҆́кѡ оу҆мно́жишасѧ ꙗ҆́кѡже николи́же  пре́жде грѣ́хъ въ странѣ̀ на́шей, но возсїѧ̀ и҆ бл҃года́ть  въ по́двизѣ но́выхъ ст҃ы́хъ, и҆̀же и҆ мо́лѧтъ тѧ̀,  трист҃ы́й бж҃е, ѡ҆ сп҃се́нїи дꙋ́шъ на́шихъ. 
И҆ ны́нѣ: 
Расточє́нныѧ соберѝ, малодꙋ̑шныѧ возста́ви,  ѿре́кшыѧсѧ же ѿ ст҃о́й вѣ́ры призовѝ и҆ ѡ҆братѝ, ѡ҆  бл҃года́тнаѧ и҆ прчⷭ҇таѧ дв҃о марі́е, со ст҃ы́ми новомч҃ники  и҆ и҆сповѣ́дники хрⷭ҇та̀ сп҃са оу҆молѧ́ющи ѡ҆ проще́нїи и҆  сп҃се́нїи дꙋ́шъ на́шихъ. 
По вхо́дѣ тропарѝ по оу҆ста́вꙋ ст҃ы́хъ, и҆мꙋ́щихъ  бдѣ́нїе, прилꙋчи́вшихсѧ въ недѣ́лю. 
А҆́ще же трїѡ́дь, зрѝ ма́рковꙋ главꙋ̀ і҆аннꙋа́рїа а҃- й де́нь. 
Прокі́менъ гла́са (и҆лѝ трїѡ́ди) и҆ ст҃ы́хъ гла́съ  з҃: Тебѐ ра́ди гдⷭ҇и, оу҆мерщвлѧ́еми є҆смы̀ ве́сь  де́нь. А҆пⷭ҇лъ рѧдовы́й и҆ ст҃ы́хъ къ ри́млѧнѡмъ, зача́ло  ч҃ѳ. А҆ллилꙋ́їа гла́са и҆ ст҃ы́хъ гла́съ д҃: Воззва́ша  првⷣнїи и҆ гдⷭ҇ь оу҆слы́ша и҆̀хъ и҆ ѿ всѣ́хъ скорбе́й  и҆зба́ви и҆̀хъ. Є҆ѵⷢ҇лїе рѧдово́е и҆ ст҃ы́хъ ѿ лꙋкѝ  зача́ло р҃ѕ. Прича́стенъ: Хвали́те гдⷭ҇а съ небе́съ: И҆  ст҃ы́хъ: Ра́дꙋйтесѧ првⷣнїи ѡ҆ гдⷭ҇ѣ: 
На моле́бномъ пѣ́нїи то́йже прокі́менъ: Тебѐ ра́ди  гдⷭ҇и: на гла́съ д҃ (зрѝ сті́хъ на оу҆́трени). Є҆ѵⷢ҇лїе  ѿ матѳе́а, зача́ло л҃ѕ. 


(с. 754) 
Мѣ́сѧца тогѡ́же во к҃а-й де́нь 
Слꙋ́жба прпⷣбнагѡ маѯі́ма гре́ка 
На вели́цѣй вече́рни, 
На Гдⷭ҇и воззва́хъ, стїхи̑ры, гла́съ в҃:  Подо́бенъ: Є҆гда̀ ѿ дре́ва: 
Є҆гда̀ всѧ̑ мїрска̑ѧ мꙋдрова̑нїѧ ѿве́рглъ є҆сѝ,  ѻ҆́тче маѯі́ме, кресто́мъ ра́зꙋмъ просвѣти́въ, ѡ҆брѣ́лъ  є҆сѝ безцѣ́нный би́серъ хрⷭ҇та̀, и҆́же тѧ̀ премꙋ́дра  показа̀, оу҆лови́въ мре́жею вѣ́ры. сегѡ̀ ра́ди мо́лимсѧ  тѝ, ѻ҆́тче маѯі́ме: молѝ хрⷭ҇та̀ бг҃а оу҆мꙋдри́ти  на́съ и҆ сп҃стѝ дꙋ́шы на́шѧ. 
Є҆гда̀ хрⷭ҇та̀ ра́ди стра̑нствїѧ под̾ѧ́лъ є҆сѝ,  премꙋ́дре маѯі́ме, кресто́мъ всѧ̑ стрѣ̑лы лꙋка́вагѡ  разжже́нныѧ оу҆гаси́въ, стѧжа́лъ є҆сѝ бл҃года́ть ст҃а́гѡ  дх҃а, и҆́же тѧ̀ чꙋдото́чца просла́ви, ꙗ҆влѧ́ѧ и҆сцѣлє́нїѧ  и҆ цѣльбы̑. сегѡ̀ ра́ди мо́лимсѧ тѝ, ѻ҆́тче маѯі́ме:  молѝ хрⷭ҇та̀ бг҃а бл҃года́ть пода́ти на́мъ и҆ спастѝ дꙋ́шы  на́шѧ. 
Є҆гда̀ мнѡ́гїѧ кни̑ги ѿ гре́ческагѡ на  слове́нскїй ꙗ҆зы́къ преве́лъ є҆сѝ, прпⷣбне маѯі́ме,  кресто́мъ вѣ́рꙋ оу҆ѧсни́въ, ѡ҆клеве́танъ бы́лъ є҆сѝ и҆  въ темни́цꙋ ѡ҆сꙋжде́нъ, и҆дѣ́же ст҃о́мꙋ дх҃ꙋ канѡ́нъ  написа́лъ є҆сѝ, не и҆мꙋ́щꙋ тѝ черни́лъ, оу҆гле́мъ по  стѣ́намъ. сегѡ̀ (с. 755) ра́ди мо́лимсѧ тѝ,  многострада́льне маѯі́ме: молѝ хрⷭ҇та̀ бг҃а оу҆крѣпи́ти  на́съ и҆ сп҃стѝ дꙋ́шы на́шѧ. 
Є҆гда̀ ле́стный мра́къ оу҆ны́нїѧ просвѣти́лъ  є҆сѝ, ст҃е маѯі́ме, кресто́мъ дꙋ́шꙋ оу҆тверди́въ,  позна́лъ є҆сѝ бг҃а и҆́стиннаго ѻ҆тца̀, и҆́же тѧ̀, ꙗ҆́кѡ  сы́на, въ црⷭ҇твїе нбⷭ҇ное призва̀, па́че снѣ́га  оу҆бѣли́въ. сегѡ̀ ра́ди мо́лимсѧ тѝ, ѻ҆́тче маѯі́ме:  молѝ хрⷭ҇та̀ бг҃а оу҆мири́ти на́съ и҆ сп҃стѝ дꙋ́шы на́шѧ. 
Сла́ва, гла́съ а҃: 
Въ преставле́нїи твое́мъ къ бг҃ꙋ, прпⷣбне  маѯі́ме, жа́лостїю сердца̀ на̑ша и҆сполнѧ́ютсѧ, и҆  сле́знїи и҆сто́чницы и҆злива́ютсѧ, и҆ мона́хѡвъ мно́жество  оу҆ми́льными словесы́ тѧ, ѻ҆тца̀, и҆ оу҆чи́телѧ, и҆  наста́вника вѣнчава́ютъ, всѧ́ же страна̀ рѡссі́йскаѧ  безпреста́ни красꙋ́етсѧ сла́дкими словесы̀ твои́ми. 
И҆ ны́нѣ, бг҃оро́диченъ: 
Вхо́дъ. Прокі́менъ днѐ. Чтє́нїѧ трѝ  прпⷣбническаѧ (зрѝ л. рн҃а). 
На стїхо́внѣ стїхи̑ры, гла́съ в҃: 
Подо́бенъ: До́ме є҆ѵфра́ѳовъ: 
До́мъ дх҃а ст҃а́гѡ и҆ црⷭ҇твїѧ наслѣ́дникъ ты̀  є҆сѝ, маѯі́ме, моли́сѧ ѡ҆ на́съ, чтꙋ́щихъ ст҃ꙋ́ю па́мѧть  твою̀. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
До́мъ бл҃года́ти ꙗ҆ви́лсѧ є҆́сть гро́бъ тво́й,  маѯі́ме премꙋ́дре, моли́сѧ ѡ҆ на́съ, притека́ющихъ къ  тебѣ̀. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
До́мъ тво́й но́вый ст҃а́ѧ ла́ѵра, вкꙋ́пѣ и҆ а҆ѳѡ́нъ  пѣ́сненнѡ да восхва́лѧтъ по́двиги и҆ страда̑нїѧ твоѧ̑. (с.  756) 
Сла́ва, гла́съ то́йже. 
До́ме ст҃ы́ѧ трⷪ҇цы, красꙋ́йсѧ и҆ ликꙋ́й, и҆мѣ́ѧ  свѣти́льникъ, и҆́же подъ спꙋ́домъ сїѧ́етъ па́че со́лнечныхъ  лꙋ̑чъ. 
И҆ ны́нѣ, гла́съ то́йже. 
До́мъ бж҃їй, и҆ пала́та црⷭ҇каѧ, и҆ черто́гъ нбⷭ҇ный  ты̀ є҆сѝ, прчⷭ҇таѧ, оу҆пова́нїе и҆ покро́въ. 
Тропа́рь, гла́съ и҃: 
Заре́ю дх҃а ѡ҆блиста́емь, виті́йствꙋющихъ  бг҃омꙋ́дреннѡ сподо́билсѧ є҆сѝ разꙋмѣ́нїѧ, невѣ́дѣнїемъ  ѡ҆мрачє́ннаѧ сердца̀ человѣ́кѡвъ свѣ́томъ бл҃гоче́стїѧ  просвѣща́ѧ, пресвѣ́телъ ꙗ҆ви́лсѧ є҆сѝ правосла́вїѧ  свѣти́льникъ, маѯі́ме прпⷣбне, ѿѻнꙋ́дꙋже ре́вности  ра́ди всеви́дѧщагѡ ѻ҆те́чества чꙋ́ждъ и҆ стра́ненъ,  рѡссі́йскїѧ страны̀ бы́лъ є҆сѝ пресе́льникъ, страда̑нїѧ  темни́цъ и҆ заточе́нїѧ ѿ самодержа́внагѡ претерпѣ́въ,  десни́цею вы́шнѧгѡ вѣнча́ешисѧ и҆ чꙋдодѣ́йствꙋеши  пресла̑внаѧ. и҆ ѡ҆ на́съ хода́тай бꙋ́ди непрело́женъ,  чтꙋ́щихъ любо́вїю ст҃ꙋ́ю па́мѧть твою̀. 
И҆ ны́нѣ, бг҃оро́диченъ. 
На оу҆́трени 
По а҃-мъ стїхосло́вїи сѣда́ленъ, гла́съ и҃: 
Тве́рдыѧ и҆ бг҃овѣща̑нныѧ глаго́лы со тща́нїемъ  и҆з̾ѧснѧ́ѧ и҆ нечєсти́выѧ писа̑нїѧ ѡ҆блича́ѧ, оу҆́мъ  сво́й впери́въ въ го́рнѧѧ къ бг҃ꙋ, оу҆́зы страда́льческїи  ѿ навѣ̑тъ проти́вныхъ претерпѣ́лъ, маѯі́ме прпⷣбне,  и҆ си́хъ ра́ди и҆́нокѡмъ ꙗ҆ви́лсѧ є҆сѝ ѻ҆́бразъ, па́че  же и҆ похвала̀. (с. 757) 
Сла́ва, и҆ ны́нѣ, бг҃оро́диченъ: 
Тѧ̀, превосходѧ́щꙋю безплѡ́тныѧ бжⷭ҇твенныѧ чи́ны  несравне́нною чистото́ю, молю̀, всепѣ́таѧ: скве́рнꙋю мою̀  дꙋ́шꙋ ѡ҆чи́сти ѿ беззако́нныхъ помышле́нїй, ꙗ҆́кѡ да  досто́йнѡ сла́влю тѧ̀. 
По в҃-мъ стїхосло́вїи сѣда́ленъ, гла́съ и҃:  
Всѐ своѐ оу҆́мное жела́нїе къ бг҃ꙋ впери́лъ  є҆сѝ, и҆ тогѡ̀ зва́нїю невозвра́тнѡ ѿ дꙋшѝ  послѣ́довалъ є҆сѝ, во ѻ҆би́тель прпⷣбнагѡ се́ргїа  коне́чнѡ всели́всѧ, и҆ та́мѡ а҆́гг҃льски пожи́въ, мнѡ́гимъ  пꙋ́ть бы́лъ є҆сѝ ко сп҃се́нїю, сегѡ̀ ра́ди и҆ гдⷭ҇ь тебє̀  просла́ви, чꙋдесы̀ ѡ҆богати́въ, тѣ́мже всѝ вопїе́мъ тѝ:  ра́дꙋйсѧ ѻ҆би́тели трⷪ҇цкїѧ чꙋдесото́чное похвало̀,  маѯі́ме ѻ҆́тче на́шъ. 
Сла́ва, и҆ ны́нѣ, бг҃оро́диченъ: 
Молю́ тѧ, пречⷭ҇таѧ, не пре́зри менѐ, потоплѧ́ема  лю́тѣ въ скве́рнꙋю ти́нꙋ грѣха̀, но и҆змы́й менѐ ѿ  ѕлосмра́дїѧ бл҃гоꙋха́ннымъ мѵ́ромъ моле́нїй твои́хъ и҆  свѣ́томъ сладча́йшимъ бжⷭ҇твенныѧ твоеѧ̀ любвѐ всю̀ тьмꙋ̀  дꙋшѝ моеѧ̀ просвѣтѝ. 
По полѷеле́и сѣда́ленъ, гла́съ д҃: 
Ꙗ҆́кѡ ѕвѣзда̀ пресвѣ́тлаѧ, ѡ҆бте́кшаѧ востѡ́чныѧ  стра́ны и҆ къ сѣ́верꙋ прише́дшаѧ, ѡ҆зарѧ́етъ мглꙋ̀,  те́мность мра́ка просвѣща́ѧ всѧ́ческꙋю, та́кѡ и҆ ты̀  прпⷣбне маѯі́ме, оу҆подо́билсѧ є҆сѝ се́й, держа́внагѡ  и҆спроше́нїемъ стра́ненъ ꙗ҆ви́лсѧ є҆сѝ и҆ пресе́льникъ  ѿ а҆ѳѡ́на въ вели́цѣй рѡссі́и, въ и҆справле́нїи  бжⷭ҇твенныхъ писа́нїй преди́венъ, и҆зѧ́щенъ показа́сѧ, но  навѣ́тꙋющими льсти́вагѡ борца̀ наꙋще́нїи пострада́лъ (с.  758) є҆сѝ, и҆ за страда̑нїѧ своѧ̑ и҆ въ темни́цѣ  заточє́нїѧ ѿ бг҃а свы́ше прїѧ́тъ чꙋдодѣ́йствїѧ да́ръ, и҆  ны́нѣ мо́лимъ тѧ̀: при́снѡ просѝ хрⷭ҇та̀ ми́ръ вселе́ннѣй  дарова́ти и҆ дꙋша́мъ на́шымъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Оу҆ще́дри менѐ, влⷣчца, къ тебѣ̀ прибѣга́ющаго,  и҆ и҆зба́ви мѧ̀ стꙋ́днагѡ наси́лїѧ ѕло́бныхъ предста́телей  лю́тагѡ ѕмі́ѧ, и҆̀же, ꙗ҆́кѡ є҆хі̑дны, оу҆ѧзвлѧ́ютъ дꙋ́шꙋ  мою̀. а҆́ще бо а҆́зъ и҆ неключи́мый ра́бъ тво́й, влⷣчце, но  оу҆пова́ю на тѧ̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Честна̀ пред̾ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе ѿ матѳе́а, зача́ло м҃г: 
По н҃-мъ ѱалмѣ̀ стїхи́ра, гла́съ ѕ҃: Подо́бенъ:  Є҆гда̀ преставле́нїе: 
Є҆гда̀ страда̑нїѧ претерпѣва́лъ є҆сѝ, прпⷣбне  маѯі́ме, тогда̀, пла́ча и҆ рыда́ѧ, моли́лъ є҆сѝ  ст҃и́телѧ мака́рїа: да́ждь мѝ оу҆зрѣ́ти ст҃ꙋ́ю го́рꙋ  моли́твенницꙋ ѡ҆ вселе́ннѣй. ѻ҆́нъ же со слеза́ми вопїѧ́ше  тѝ: ѽ маѯі́ме! ви́ждꙋ тѧ̀ невино́вна моли́твенника и҆  сокрꙋша́юсѧ, оу҆́зы твоѧ̑ ꙗ҆́кѡ є҆ди́нагѡ ѿ ст҃ы́хъ  цѣлꙋ́ю, а҆ помощѝ не могꙋ́ ти. но, ѽ прпⷣбне ѻ҆́тче,  моли́сѧ прилѣ́жно бг҃ꙋ и҆ мт҃ре є҆гѡ̀ сп҃сти́сѧ сѣ́тей  вра́жїихъ на́мъ невреди̑мымъ. 
Канѡ́нъ прест҃ѣ́й бцⷣѣ ра́ди є҆ѧ̀ і҆кѡ́ны,  нарица́емыѧ ватопе́дскїѧ, и҆ прпⷣбномꙋ маѯі́мꙋ гре́кꙋ  канѡ́нъ, гла́съ а҃: (с. 759) 
Пѣ́снь а҃. 
І҆рмо́съ: Пои́мъ, всѝ лю́дїе, ѿ го́рькїѧ рабо́ты  фараѡ́ни і҆и҃лѧ и҆змѣ́ншемꙋ и҆ во глꙋбинѣ̀ морстѣ́й  нога́ми немо́крыми наста́вльшемꙋ пѣ́снь побѣ́днꙋю, ꙗ҆́кѡ  просла́висѧ. 
Воспѣ́ти кі́й ꙗ҆зы́къ возмо́жетъ по достоѧ́нїю  твоѧ̑, преди́вный ѻ҆́тче, вє́лїѧ и҆справлє́нїѧ, высо́кое  оу҆чи́тельство, въ темни́цѣ и҆ во оу҆́захъ мꙋ́ченическое  страда́нїе и҆ долготерпѣ́нїе. 
Ка́кѡ воспое́мъ и҆ что́ тѧ нарече́мъ, предо́блїй  ѻ҆́тче; прⷪ҇рка ли, ꙗ҆́кѡ провѣща̀ неꙋдо́бь  разꙋмѣва́ємаѧ и҆ вѣ́дѡмаѧ на́мъ, а҆пⷭ҇ла ли, ꙗ҆́кѡ  зы́блемꙋю проти́вными на́мъ вѣ́тры оу҆твердѝ  хрⷭ҇тїа́нскꙋю вѣ́рꙋ бжⷭ҇твенныхъ писа́нїй оу҆че́нїи,  оу҆чи́телѧ ли, но вои́стиннꙋ ничи́мъ же хꙋ́ждши и҆ ни́жши  є҆сѝ вели́кихъ ѻ҆́нѣхъ вселе́нскихъ оу҆чи́тель. 
Воспѣ́ти ст҃а́го и҆ поклонѧ́емаго паракли́та въ  темни́цѣ и҆звѣще́нїе ѿ а҆́гг҃ла прїи́мъ, сотвори́лъ  є҆сѝ канѡ́нъ ст҃о́мꙋ дх҃ꙋ, и҆́мже є҆щѐ въ во́ли  просвѣще́нъ, сщ҃е́нныѧ и҆ бг҃одꙋхновє́нныѧ кни́ги  соста́вилъ є҆сѝ. 
Бг҃оро́диченъ: 
Пои́мъ, всѝ лю́дїе, ст҃ы́ню и҆ сла́вꙋ пречⷭ҇тыѧ и҆  всепѣ́тыѧ бж҃їѧ мт҃ре, вы́шшꙋю небе́съ и҆ всѣ́хъ  оу҆́мныхъ си́лъ, поноси́вшꙋю въ пречⷭ҇той свое́й  оу҆тро́бѣ є҆мманꙋ́ила, ꙗ҆́кѡ свѧ́та и҆ пресла́вна  є҆́сть. 
Пѣ́снь г҃: 
І҆рмо́съ: Оу҆твердѝ менѐ, хрⷭ҇тѐ, на  недви́жимомъ ка́мени за́повѣдей твои́хъ и҆ просвѣти́ мѧ  свѣ́томъ лица̀ твоегѡ̀: нѣ́сть бо ст҃ъ, па́че тебѐ,  человѣколю́бче. (с. 760) 
Оу҆тверди́лъ є҆сѝ, прпⷣбне маѯі́ме, въ  се́рдцѣ свое́мъ бжⷭ҇твенный стра́хъ, всѧ̑ пѡ́хоти плѡтскі́ѧ  возненави́дѣвъ, сегѡ̀ ра́ди оу҆мꙋдри́лсѧ є҆сѝ, ꙗ҆́коже  про́стъ младе́нецъ, и҆ вслѣ́дъ гдⷭ҇еви восте́клъ є҆сѝ. 
Оу҆твержде́нїемъ и҆мѣ́ѧ распе́ншагосѧ гдⷭ҇а і҆и҃са  хрⷭ҇та̀, стра́ненъ, незна́емъ, бездо́менъ, без̾ѻте́чественъ,  без̾име́ненъ, безсмы́сленъ бы́лъ є҆сѝ, прпⷣбне  маѯі́ме, пред̾ свои́ми сро́дники, зна́емыми и҆ дрꙋ́ги. 
Оу҆твержда́ѧсѧ на за́повѣдехъ гдⷭ҇нихъ, ѿ  го́рести темни́чныѧ бы́лъ є҆сѝ на мно́гъ ча́съ, ꙗ҆́кѡ  ме́ртвъ, но дѣ́ѧлъ є҆сѝ ѡ҆ ѕлонра́вныхъ моли́твꙋ, си́це  глаго́лѧ: гдⷭ҇и, і҆и҃се хрⷭ҇тѐ, сн҃е бг҃а жива́гѡ, не  поста́ви и҆̀мъ грѣха̀ сегѡ̀, клеве́щꙋщихъ на мѧ̀ непра́вдꙋ. 
Бг҃оро́диченъ: 
Оу҆твердѝ на́съ къ хвале́нїю твоемꙋ̀, дв҃о, и҆  сохранѝ безъ вреда̀ ѿ всѧ́кїѧ ко́зни лꙋка́вагѡ, и҆  сподо́би стоѧ́нїѧ ѡ҆деснꙋ́ю є҆диноро́днагѡ сн҃а твоегѡ̀,  є҆мꙋ́же подоба́етъ всѧ́каѧ сла́ва, че́сть и҆ поклоне́нїе во  вѣ́ки вѣкѡ́въ. 
Сѣда́ленъ, гла́съ д҃: 
Оу҆́мъ оу҆краси́въ поꙋче́нїи бг҃одохнове́нныхъ  писа́нїй, тре́звенною моли́твою и҆ бдѣ̑нїи бг҃оꙋго́дными,  оу҆тверди́лъ є҆сѝ се́рдце своѐ въ гдⷭ҇ѣ и҆сполне́нїемъ  за́повѣдей сп҃си́тельныхъ є҆гѡ̀, сегѡ̀ ра́ди прославлѧ́ютъ  тѧ̀ вы́нꙋ рѡссі́йстїи лю́дїе и҆ а҆ѳѡ́нъ, и҆ ѻ҆би́тель  ватопе́дскаѧ вкꙋ́пѣ съ на́ми вопїе́тъ: маѯі́ме премꙋ́дре,  не ѡ҆ста́ви на́съ, молѧ́щихсѧ тебѣ̀. (с. 761) 
Сла́ва, и҆ ны́нѣ, бг҃оро́диченъ: 
Молю́ тѧ, пречⷭ҇таѧ мт҃и бг҃а вы́шнѧгѡ, є҆ди́но  дꙋшѝ моеѧ̀ оу҆тѣше́нїе, оу҆пова́нїе, сла́досте,  бжⷭ҇твенный покро́ве, свѣ́те, застꙋпле́нїе и҆ сп҃се́нїе.  сподо́би мѧ̀ твои́ми моли́твами оу҆слы́шати гла́съ,  бл҃гослове́нныхъ призыва́ющїй внꙋ́трь черто́га влⷣки. 
Пѣ́снь д҃. 
І҆рмо́съ: Ве́лїѧ та́йна твоегѡ̀, хрⷭ҇тѐ,  смотре́нїѧ: сїю́ бо свы́ше прови́дѧ бг҃озри́тельнѡ,  а҆ввакꙋ́мъ, и҆зше́лъ є҆сѝ, вопїѧ́ше тебѣ̀, во сп҃се́нїе  люде́й твои́хъ, человѣколю́бче. 
Ѿ та́йныхъ є҆реті́ческихъ лжеꙋче́нїй ничто́же  оу҆таи́сѧ ѿ тебѐ, прпⷣбне маѯі́ме, но бл҃года́тїю  ст҃а́гѡ и҆ поклонѧ́емагѡ дх҃а всѧ̑ тебѣ̀ ѿкрове́на сꙋ́ть. 
Та́инственныхъ догма́тѡвъ правосла́вныѧ вѣ́ры не  то́чїю побо́рника и҆́стинна и҆ вѣ́рна себѐ показа̀, но и҆  па́че преѻ́стра сѣки́ра на всѧ̑, ꙗ҆̀же под̾ небесе́мъ,  є҆́рєси ꙗ҆ви́лсѧ є҆сѝ. 
Ꙗ҆́кѡ та́инъ ст҃а́гѡ дх҃а строи́тель, и҆ небе́снагѡ  жи́тельства рачи́тель, и҆ зако́на гдⷭ҇нѧ оу҆чи́тель  вои́стиннꙋ показа́лсѧ є҆сѝ, премꙋ́дре маѯі́ме. 
Бг҃оро́диченъ: 
Ве́лїю та́инствꙋ мѡѷсе́й бг҃ови́децъ наꙋче́нъ, зрѧ̀  кꙋпинꙋ̀ неѡпали́мꙋ: кꙋпина̀ не́мощь человѣ́ческагѡ  є҆стества̀, ѻ҆́гнь же бжⷭ҇тво̀ є҆диноро́днагѡ сн҃а  вы́шнѧгѡ, и҆́бо бг҃ъ на́шъ ѻ҆́гнь є҆́сть, поѧда́ѧй грѣхѝ  на́шѧ, ꙗ҆́коже бжⷭ҇твенный а҆пⷭ҇лъ речѐ. 
Пѣ́снь є҃. 
І҆рмо́съ: Ѿ но́щи оу҆́тренююще, пое́мъ тѧ̀,  хрⷭ҇тѐ, ѻ҆ц҃ꙋ̀ собезнача́льна и҆ сп҃са дꙋ́шъ на́шихъ,  ми́ръ мі́рови пода́ждь, человѣколю́бче. (с. 762) 
Но́щїю лꙋна̀, дне́мъ со́лнце просвѣща́ютъ и҆  веселѧ́тъ тва́рь всю̀ ви́димꙋю, житїе́ же и҆ премꙋ́дрость  ст҃ы́хъ просвѣща́ютъ и҆ веселѧ́тъ дꙋ́шы всѣ́хъ  человѣ́кѡвъ, хотѧ́щихъ сп҃сти́сѧ и҆ въ ра́зꙋмъ и҆́стины  прїитѝ. си́це и҆ писа̑нїѧ прпⷣбнагѡ маѯі́ма гре́ка,  ꙗ҆́кѡ бг҃одꙋхновє́нныѧ трꙋды̀, велегла́снѡ вопїю́тъ. 
Въ нощѝ молѧ́щꙋсѧ тебѣ̀ въ темни́цѣ,  бг҃онача́льныѧ и҆ пребл҃гі́ѧ трⷪ҇цы про́мысломъ вне́мъ  а҆́гг҃лъ гдⷭ҇нь и҆ речѐ: ѽ ста́рче! си́ми мꙋ́ками  и҆збꙋ́деши вѣ́чныхъ мꙋ́къ. 
Въ нощѝ, ꙗ҆́кѡ сладкогла́сный и҆ добропѣ́снивый  сла́вїй, воспѣ́лъ є҆сѝ, премꙋ́дре маѯі́ме: не тꙋжѝ, не  скорбѝ, нижѐ тоскꙋ́й ѡ҆ ни́хже, любе́зна мѝ дꙋшѐ,  стра́ждеши бе́зъ пра́вды, твоѧ́ бо мзда̀ ве́лїѧ на  нб҃сѣ́хъ. 
Бг҃оро́диченъ: 
Ѿ но́щи оу҆́тренююще, пое́мъ тѧ̀, дв҃о, дще́рь  цр҃е́вꙋ, рѧ̑сны златы́ми ѡ҆дѣ́ѧнꙋ и҆ преиспещре́нꙋ,  лѣ́ствицꙋ, ю҆́же і҆а́кѡвъ ви́дѣ, го́рꙋ, ю҆́же благоволѝ  бг҃ъ жи́ти въ не́й, и҆́бо гдⷭ҇ь всели́тсѧ до конца̀. 
Пѣ́снь ѕ҃. 
І҆рмо́съ: Прⷪ҇ро́ка спа́слъ є҆сѝ ѿ ки́та,  человѣколю́бче, и҆ менѐ и҆зъ глꙋбины̀ прегрѣше́нїй  возведѝ, молю́сѧ. 
Прⷪ҇ро́чески, прпⷣбне маѯі́ме, лю́ди ѡ҆блича́лъ  є҆сѝ, къ покаѧ́нїю приводѧ̀: заблꙋди́хомъ, заблꙋди́хомъ  ѿ пра́ваго и҆ незаблꙋ́днагѡ жи́тельства прпⷣбныхъ и҆́нѡкъ  и҆ безъ оу҆ма̀ тече́мъ къ по́чести вы́шнѧгѡ зва́нїѧ. 
Прⷪ҇ро́къ покаѧ́нїѧ ꙗ҆ви́лсѧ є҆сѝ, прпⷣбне  маѯі́ме, дꙋшѝ трезве́нїе снабдѣ́ваѧ бжⷭ҇твенными  словесы̀ и҆ и҆зъ ро́ва страсте́й возводѧ̀ ѡ҆мраче́нныхъ  грѣхмѝ. (с. 763) 
Прⷪ҇рѡ́ческїѧ писа̑нїѧ, въ та́йнѣ глагѡ́ланныѧ,  ꙗ҆́вны содѣ́лалъ є҆сѝ, премꙋ́дре маѯі́ме, сегѡ̀ ра́ди  послꙋ́шаютъ тѧ̀ ѻ҆би́льнѡ всѝ лю́дїе. 
Бг҃оро́диченъ: 
Прⷪ҇ро́ки тѧ̀ провозвѣсти́ша, дв҃о чⷭ҇таѧ, а҆пⷭ҇ли  проповѣ́даша, ст҃і́и всѝ оу҆блажи́ша, мы́ же со  а҆рха́гг҃ломъ вопїе́мъ: ра́дꙋйсѧ, бл҃года́тнаѧ, гдⷭ҇ь съ  тобо́ю. 
Конда́къ, гла́съ и҃: Подо́бенъ: Премꙋ́дрости: 
Бг҃одꙋхнове́ннымъ писа́нїемъ и҆ бг҃осло́вїѧ  проповѣ́данїемъ невѣ́рствꙋющихъ сꙋемꙋ́дрїе ѡ҆бличи́лъ  є҆сѝ, всебога́те, па́че же, въ правосла́вїи и҆справлѧ́ѧ,  на стезю̀ и҆́стиннагѡ позна́нїѧ наста́вилъ є҆сѝ, ꙗ҆́коже  свирѣ́ль бг҃огла́снаѧ, оу҆слажда́ѧ слы́шащихъ ра́зꙋмы,  непреста́ннѡ весели́ши, маѯі́ме досточꙋ́дне, сегѡ̀ ра́ди  мо́лимъ тѧ̀: молѝ хрⷭ҇та̀ бг҃а грѣхѡ́въ ѡ҆ставле́нїе  низпосла́ти вѣ́рою пою́щымъ всест҃о́е твоѐ оу҆спе́нїе,  маѯі́ме, ѻ҆́тче на́шъ. 
І҆́косъ: 
Ка́кѡ воспое́мъ велича́йшемꙋ тезоимени́таго,  маѯі́ма предо́блѧго, прпⷣбныхъ кра́сна вѣнца̀,  страда́льцєвъ тве́рдаго пра́вила, є҆ретїкѡ́въ нело́жнаго  посрамле́нїѧ, цр҃кви столпа̀ непоколеби́маго, дѣ̑вственникъ  и҆звѣ́стнаго наста́вника и҆ сꙋпрꙋ́жества честна́го  застꙋ́пника, фїло́софѡвъ премꙋ́дршаго мꙋдреца̀, и҆́стины  и҆сто́чника приснотекꙋ́щаго, и҆́нѡкъ похвалꙋ̀ и҆ всѣ́хъ  люде́й вои́стиннꙋ оу҆краше́нїе; сегѡ̀ (с. 764) ра́ди  мо́лимъ тѧ̀, досточꙋ́дне маѯі́ме: молѝ хрⷭ҇та̀ бг҃а  грѣхѡ́въ ѡ҆ставле́нїе низпосла́ти вѣ́рою пою́щымъ  всест҃о́е твоѐ оу҆спе́нїе, маѯі́ме, ѻ҆́тче на́шъ. 
Пѣ́снь з҃. 
І҆рмо́съ: Ѻ҆́бразꙋ слꙋжи́ти, мꙋсїкі́йскомꙋ  согла́сїю созыва́ющꙋ лю́ди, ѿ пѣ́сней сїѡ́нскихъ пою́ще  ѻ҆те́чески, ѻ҆́троцы даві́дѡвы мꙋчи́телево разори́ша  ѕлочести́вое велѣ́нїе и҆ пла́мень въ ро́сꙋ преложи́ша,  пѣ́снь воспѣва́юще: превозноси́мый ѻ҆тцє́въ и҆ на́шъ  бж҃е, бл҃гослове́нъ є҆сѝ. 
Ѻ҆́бразꙋ промышле́нїѧ прст҃ы́ѧ трⷪ҇цы пѣ́снь  бл҃года́рственнꙋ возда́въ, прпⷣбне маѯі́ме, всѧ̑ ны̀  призва́лъ є҆сѝ бл҃гослови́ти небла́зненнѡ ѻ҆ц҃а̀, и҆  сн҃а, и҆ ст҃а́го дх҃а, є҆ди́наго бг҃а въ трїе́хъ  ѵ҆поста́сехъ. 
Ѻ҆́бразъ ѕлострада́нїѧ, терпѣ́нїѧ и҆ моли́твы  показа́лсѧ є҆сѝ, ст҃е маѯі́ме, па́че же и҆ оу҆пова́нїѧ,  ꙗ҆́кѡ бг҃ъ сꙋдїѧ̀ пра́веденъ, и҆ крѣ́покъ, и҆  долготерпѣли́въ є҆́сть, и҆ то́й возда́стъ коемꙋ́ждо по  дѣлѡ́мъ є҆гѡ̀. 
Ѻ҆́бразъ превы́спреннѧгѡ бг҃осло́вїѧ стѧжа́лъ  є҆сѝ, премꙋ́дре маѯі́ме, сі́и є҆́сть догма́ты  бжⷭ҇твенныхъ а҆пⷭ҇лъ и҆ ѻ҆тє́цъ, ѿ свѧта́гѡ паракли́та  и҆злїѧ̑нныѧ, и҆́мже и҆ на́съ наꙋча́еши бг҃омꙋ́дрыми свои́ми  писа́нїи. 
Бг҃оро́диченъ: 
Ѻ҆́бразъ пречⷭ҇тагѡ твоегѡ̀ рождества̀, дв҃о мт҃и,  неизрече́ненъ и҆ невѣ́домъ є҆́сть, ты́ бо вселе́нїе  превѣ́чнагѡ є҆диноро́днагѡ сн҃а ѻ҆́ч҃а была̀ є҆сѝ, не  ѡ҆пали́вшисѧ ѿ негѡ̀. 
Пѣ́снь и҃. 
І҆рмо́съ: Въ пла́мени ѻ҆́гненнѣ горѧ́щїѧ пе́щи  сохра́ншаго дѣ́ти и҆ во зра́цѣ а҆́гг҃ла снизше́дшаго къ  ни́мъ, по́йте гдⷭ҇а и҆ превозноси́те є҆го̀ во вѣ́ки. (с.  765) 
Пла́мене бжⷭ҇твеннагѡ паракли́това ѡ҆блиста́нїѧ  возжелѣ́въ, прпⷣбне маѯі́ме, сегѡ̀ ра́ди и҆ сладча́йшимъ  свѣ́томъ оу҆че́нїѧ и҆ чꙋде́съ ѻ҆гне́мъ ѿгна́лъ є҆сѝ  всѧ́кїй мра́къ бѣсо́вскїй. 
Пла́мене гее́ннскагѡ бѣ́гати лю́ди наꙋчи́лъ є҆сѝ,  прпⷣбне маѯі́ме, си́хъ призыва́ѧ дѣ́ломъ соверша́ти  за́пѡвѣди хрⷭ҇тѡ́вы и҆ ѿстꙋпи́ти ѕло́бы, блꙋда̀, лжѝ,  го́рдости, льстѝ и҆ хище́нїѧ непра́веднагѡ чꙋжи́хъ  и҆мѣ́нїй. 
Пла́меннѡ нече́стїе є҆реті́ческое попали́лъ є҆сѝ,  премꙋ́дре маѯі́ме, вѣ́ры же хрⷭ҇тїа́нскїѧ непоро́чныѧ  бжⷭ҇твенное и҆сповѣ́данїе и҆з̾ѧсни́въ. 
Бг҃оро́диченъ: 
Въ пла́мени ѻ҆́гненнѣ горѧ́щїѧ кꙋпины̀ ви́дѣ тѧ̀  мѡѷсе́й бг҃ови́децъ, провозвѣсти́въ безсѣ́менное  рождество̀ твоѐ, дв҃о прчⷭ҇таѧ, сегѡ̀ ра́ди и҆ на́съ  плотски́хъ страсте́й свободѝ. 
Пѣ́снь ѳ҃. 
І҆рмо́съ: Тебѐ, свѣ́тлꙋю свѣщꙋ̀ и҆ мт҃рь бж҃їю,  пречꙋ́днꙋю сла́вꙋ и҆ вы́шшꙋю всѣ́хъ тва́рей, пѣ́сньми  велича́емъ. 
Тебѐ, свѣ́тлꙋю свѣщꙋ̀, и҆ оу҆́мъ кра́йнѣйшїй,  и҆ сто́лпъ непоколеби́мъ вѣ́мы, па́че же наста́вника  мона́хѡвъ и҆ є҆ресе́й наказа́телѧ проповѣ́дꙋемъ. 
Свѣ́тлѡ ѿ полꙋ́денныхъ стра́нъ возсїѧ́лъ є҆сѝ,  прпⷣбне маѯі́ме, свѣ́тло житїѐ показа́въ, мра́къ  лꙋка́вствїѧ прогонѧ́ѧ и҆ бл҃гопрїѧ́тною моли́твою просїѧ́въ. 
Свѣща̀ бжⷭ҇твеннагѡ ра́зꙋма бы́въ, дости́глъ є҆сѝ  въ позна́нїе сн҃а бж҃їѧ, въ мꙋ́жа соверше́нна, въ мѣ́рꙋ (с.  766) во́зраста хрⷭ҇то́ва, сегѡ̀ ра́ди и҆ мы̀ вопїе́мъ тѝ:  бл҃же́нъ ты̀ є҆сѝ вои́стиннꙋ по всемꙋ̀, и҆ по́двиги, и҆  сла́вою, и҆ бл҃года́тїю, ꙗ҆̀же є҆сѝ свы́ше полꙋчи́лъ. 
Бг҃оро́диченъ: 
Тебѐ, и҆ свѣ́тлꙋю свѣщꙋ̀ въ нощѝ страсте́й, и҆  покро́въ бл҃госты́ни, и҆ стѣ́нꙋ неѡбори́мꙋ ѿ навѣ̑тъ  вра́жїихъ, пѣ́сньми велегла́снѡ велича́емъ. 
Свѣти́ленъ: 
Свѣ́тъ возсїѧ́лъ є҆́сть прпⷣбномꙋ маѯі́мꙋ  бжⷭ҇твенныхъ слове́съ и҆ повелѣ́нїй, сегѡ̀ ра́ди ꙗ҆́кѡ  свѣ́тъ вторы́й и҆ оу҆́мъ кра́йнѣйшїй на́мъ ꙗ҆ви́сѧ. 
Сла́ва, и҆ ны́нѣ, бг҃оро́диченъ: 
Оу҆жасо́шасѧ а҆́гг҃льскїѧ си̑лы, зрѧ́ще дв҃ꙋ,  свѣ́тъ ѿ свѣ́та въ рꙋка́хъ держа́щꙋ, чи́стѣ ро́ждшей  вопїѧ́ше: свѣ́тъ возсїѧ́лъ є҆́сть на́мъ ѿ дв҃и́ческихъ  ложе́снъ. 
На хвали́техъ стїхи̑ры, гла́съ и҃: 
Ѿре́клсѧ є҆сѝ себѐ, прпⷣбне маѯі́ме, и҆  стра́нна себѐ показа̀ всегѡ̀ житїѧ̀ сегѡ̀ сꙋ́етнагѡ, ни  пи́щѣ сла́дкой, ни сла́вѣ, ни и҆мѣ́нїемъ ктомꙋ̀ ра́дꙋѧсѧ,  нижѐ дрꙋ́жбамъ си́льныхъ. всѧ̑ же вкꙋ́пѣ ѿри́нꙋлъ є҆сѝ  нестѧжа́тельнымъ житїе́мъ, и҆ слеза́ми, и҆ безмо́лвїемъ,  моли́твами, и҆ бдѣ́нїи, и҆ кни́жными прочита́нїи,  бжⷭ҇твенною добро́тою мы́сленнѡ пита́ѧсѧ, ра́дꙋешисѧ,  весе́лїѧ при́снѡ наполнѧ́емь. 
Маѯі́мъ прпⷣбный, ꙗ҆́коже и҆ дре́вле ѻ҆тцы̀, не  хꙋ́дѣ борє́нїѧ показа̀, ѻ҆́во є҆ретїкѝ словесы̀ свои́ми  бїѧ̀, ѻ҆́во же вѣ̑рныѧ неподвижи́мѡ вѣ́рѣ стоѧ̑нїѧ  оу҆крѣплѧ́ѧ, не поколеба́ша бо сегѡ̀ ѻ҆тца̀ лю́тыѧ (с.  767) бꙋ́ри приражє́нїѧ, ни темни́ца, ни оу҆́зы, тѣ́ло  держа́щїи, а҆ дꙋ́шꙋ просвѣща́ющїи. 
Маѯі́мъ премꙋ́дрый, вторы́й земны́й и҆  многострада́льный херꙋві́мъ, бжⷭ҇твеннꙋю трапе́зꙋ на́мъ  предлага́етъ въ па́мѧти свое́й, оу҆се́рднѡ теце́мъ, ѽ  празднолю́бцы, на пресла́дкїй се́й и҆ и҆з̾ѻби́льный  и҆сто́чникъ, распали́вшꙋюсѧ жа́ждꙋ ѿ ло́жныхъ  є҆реті́ческихъ оу҆че́нїй оу҆гаша́юще и҆ дꙋ́шы въ гѡ́рнїѧ  ѡ҆би́тели возводѧ́ще. 
Сла́ва, гла́съ г҃: 
Сп҃сѝ на́съ твое́ю бл҃года́тїю, прест҃а́ѧ трⷪ҇це,  содѣ́телю всѣ́хъ и҆ содержа́телю, сохранѝ на́съ чи̑сты,  въ настоѧ́щемъ оу҆̀бо житїѝ бл҃говѣ́рнѡ слꙋжа́щихъ тѝ,  въ бꙋ́дꙋщемъ вѣ́цѣ сподо́би соꙋчини́тисѧ на́мъ  бжⷭ҇твенномꙋ ли́кꙋ и҆збра́нныхъ твои́хъ, и҆дѣ́же шꙋ́мъ  чи́стъ пра́зднꙋющихъ и҆ гла́съ неизрече́ннагѡ весе́лїѧ. 
И҆ ны́нѣ, бг҃оро́диченъ: 
Славосло́вїе вели́кое. 
На лїтꙋргі́и слꙋ́жба прпⷣбническаѧ. 


(с. 767) 
Мѣ́сѧца тогѡ́же въ к҃д-й де́нь 
Слꙋ́жба ст҃ѣ́й, бл҃же́ннѣй во хрⷭ҇тѣ̀ ѯе́нїи,  бездо́мнѣй стра́нницѣ петро́ва гра́да 
Твори́мъ бдѣ́нїе. (с. 768) 
На ма́лѣй вече́рни 
На Гдⷭ҇и воззва́хъ, стїхи̑ры на д҃, гла́съ а҃  Подо́бенъ: Нб҃е́сныхъ чинѡ́въ: 
Бездо́мнаѧ на землѝ сꙋ́щи, до́мъ и҆ жили́ще дх҃ꙋ  ст҃о́мꙋ въ се́рдцѣ свое́мъ оу҆гото́вала є҆сѝ смире́нїемъ  твои́мъ, и҆ ны́нѣ въ черто́зѣ хрⷭ҇то́вѣ ра́дꙋешисѧ,  бл҃же́ннаѧ ѯе́нїе, бг҃ꙋ при́снаѧ. 
Два́жды. 
Внеза́пꙋ твоемꙋ̀ мꙋ́жꙋ оу҆ме́ршꙋ, оу҆́мре  мїрска́гѡ житїѧ̀ жела́нїе въ тебѣ̀, всю̀ себѐ хрⷭ҇тꙋ̀  предала̀ є҆сѝ, ꙗ҆́кѡ лише́ннаѧ ра́зꙋма мі́рꙋ  ꙗ҆влѧ́ющисѧ, и҆ жи́зни вѣ́чныѧ взыска́ла є҆сѝ. 
Бездо́мнаѧ и҆ чꙋжда́ѧ мі́рꙋ, є҆ди́но прибѣ́жище  хрⷭ҇та̀ взыска́ла є҆сѝ, ѯе́нїе, бг҃ꙋ и҆ лю́демъ  бли́жнѧѧ, ны́нѣ же во црⷭ҇твїи хрⷭ҇то́вѣ ра́дꙋющисѧ,  помѧнѝ твоѧ̑ бли̑жнїѧ, къ твоемꙋ̀ предста́тельствꙋ  прибѣга́ющыѧ. 
Сла́ва, и҆ ны́нѣ: бг҃оро́диченъ, самоподо́бенъ: 
Нбⷭ҇ныхъ чинѡ́въ ра́дованїе, на землѝ человѣ́кѡвъ  крѣ́пкое предста́тельство, пречⷭ҇таѧ дв҃о, спаси́ ны, и҆̀же  къ тебѣ̀ прибѣга́ющыѧ, ꙗ҆́кѡ на тѧ̀ оу҆пова́нїе, по  бз҃ѣ, бцⷣе, возложи́хомъ. 
Та́же: Свѣ́те ти́хїй: Прокі́менъ днѐ, и҆ по  Сподо́би гдⷭ҇и въ ве́черъ се́й: 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ воскрⷭ҇лъ є҆сѝ: 
Чꙋжда́ѧ мі́рꙋ, но сꙋ́щихъ въ не́мъ не чꙋжда́ющаѧсѧ,  ѡ҆ лю́дехъ милосе́рдствꙋющи, ю҆ро́да словꙋ́щи, мꙋ́дрости  наставлѧ́еши, всѧ́кѡ терпѧ́щи, (с. 769) стра́ждꙋщыѧ  цѣли́ши: си́ла бо хрⷭ҇то́ва къ твое́й не́мощи соверша́етсѧ. 
Сті́хъ: Гдⷭ҇ь храни́тъ прише́льцы, си́ра и҆ вдовꙋ̀  прїи́метъ. 
Земно́е бога́тство, ѯе́нїе, раздала̀ є҆сѝ,  ꙗ҆́кѡ непра́ведное, и҆ до́ма кро́въ ѿве́ргла є҆сѝ,  ми́лостїю бж҃їею покрыва́ющисѧ. стра́нствїю хрⷭ҇то́вꙋ  ревнꙋ́ющи, ца́рствїѧ хрⷭ҇то́ва дости́гла є҆сѝ. 
Сті́хъ: Гдⷭ҇ь возво́дитъ низве́ржєнныѧ, гдⷭ҇ь  лю́битъ пра́ведники. 
Ѻ҆́бразъ терпѣ́нїѧ и҆ неѕло́бїѧ, ѯе́нїе,  ꙗ҆ви́ла є҆сѝ, ю҆ро́дство мі́ра ѡ҆бличи́вши.  предста́тельство твоѐ къ бг҃ꙋ вѣ́мы: помоли́сѧ за ны̀ въ  нꙋ́ждахъ на́шихъ, бездѡ́мныѧ же и҆ ѻ҆те́чествїѧ лишє́нныѧ,  ѻ҆те́чествїѧ нб҃е́снагѡ дости́гнꙋти наста́ви. 
Сла́ва, и҆ ны́нѣ: бг҃оро́диченъ, гла́съ и҆ подо́бенъ  то́йже: 
Любы̀ и҆зсѧ́че, оу҆мно́жишасѧ беззакѡ́нїѧ, ꙗ҆́коже  предречѐ гдⷭ҇ь: ѿ собла́знѡвъ дꙋшегꙋ́бца врага̀ ѡ҆градѝ  на́съ, бцⷣе, и҆ ꙗ҆́кѡ роди́тельница всевы́шнѧгѡ, вы́шнее  застꙋпле́нїе на́мъ и҆спросѝ. 
Та́же: Ны́нѣ ѿпꙋща́еши: Трист҃о́е, по Ѻ҆́ч҃е  на́шъ: 
Тропа́рь, гла́съ д҃: 
Сꙋеты̀ земна́гѡ мі́ра ѿве́ргшисѧ, кре́стъ житїѧ̀  бездо́мнагѡ во стра́нничествѣ прїѧ́ла є҆сѝ, скорбе́й,  лише́нїй, людска́гѡ ѡ҆смѣѧ́нїѧ не оу҆боѧ́ласѧ є҆сѝ,  любо́вь же хрⷭ҇то́вꙋ позна́ла є҆сѝ, є҆́юже ны́нѣ на  нб҃сѝ оу҆слажда́ешисѧ, ѯе́нїе бл҃же́ннаѧ бг҃омꙋ́драѧ,  моли́сѧ ѡ҆ сп҃се́нїи дꙋ́шъ на́шихъ. (с. 770) 
Є҆ктенїа̀ сꙋгꙋ́баѧ ма́лаѧ, и҆ ѿпꙋ́стъ. 
На вели́цѣй вече́рни, 
Пое́мъ, Бл҃же́нъ мꙋ́жъ, а҃-й а҆нтїфѡ́нъ. 
На Гдⷭ҇и воззва́хъ: стїхи̑ры на и҃, гла́съ и҃.  Подо́бенъ: Ѽ пресла́внагѡ чꙋдесѐ: 
Ѽ ѯе́нїе бл҃же́ннаѧ, нбⷭ҇ное ѻ҆те́чествїе  возлюби́вши, на землѝ вои́стиннꙋ стра́нна пребыла̀ є҆сѝ,  ꙗ҆́кѡ на странѣ̀ чꙋжде́й преходѧ́щи. ны́нѣ оу҆́бѡ въ  домꙋ̀ ѻ҆ц҃а̀ нбⷭ҇нагѡ водворѧ́ющисѧ и҆ стра́нствїѧ влⷣчнѧ  въ черто́зѣхъ го́рнихъ наслажда́ющисѧ, не забꙋ́ди на́съ,  па́мѧть твою̀ вѣ́рнѡ творѧ́щихъ, и҆ ѿ бѣ́дъ  многоразли́чныхъ на́съ и҆збавлѧ́й, предъ престо́ломъ гдⷭ҇а  сла́вы на́съ помина́ющи. 
Ѽ ѯе́нїе сла́внаѧ, ꙗ҆́кѡ мꙋ́драѧ дѣ́ва въ  полꙋ́нощи житїѧ̀ твоегѡ̀ женихꙋ̀ хрⷭ҇тꙋ̀ во срѣ́тенїе  и҆зшла̀ є҆сѝ, свѣти́льникъ пламенѣ́ющїй любвѐ бж҃їѧ  носѧ́щи, ю҆ро́да ѿ мі́ра нарица́ющисѧ, премі́рныѧ же  мꙋ́дрости и҆сполнѧ́ющисѧ. тѣ́мже ѿ ми́лости є҆ле́а,  є҆го́же бога́тнѡ стѧжа́ла є҆сѝ, пода́ждь на́мъ, па́мѧть  твою̀ вѣ́рнѡ творѧ́щымъ, ка́пли тогѡ̀ точа́щи на ꙗ҆́звы  на́шѧ. 
Ѽ ѯе́нїе мꙋжемꙋ́дреннаѧ, крѣ́пость дꙋшѝ твоеѧ̀  кто̀ и҆сповѣ́сть, ꙗ҆́кѡ на бра́нь со кнѧ́земъ тьмы̀ и҆  мі́ра сегѡ̀ и҆сходѧ́щи, а҆ндре́емъ нарекла́сѧ є҆сѝ,  ничто́же бо оу҆страши́ тѧ и҆лѝ стꙋжи́ ти: гла́дъ же и҆  хла́дъ и҆ наготꙋ̀ терпѧ́щи, всѧ̑ могꙋ̀ ѡ҆ хрⷭ҇тѣ̀, менѐ  оу҆крѣплѧ́ющемъ, со а҆пⷭ҇ломъ взыва́ла є҆сѝ. тѣ́мже и҆  вѣнча́ тѧ хрⷭ҇то́съ подвигополо́жникъ. (с. 771) 
И҆́ны стїхи̑ры, гла́съ в҃. 
А҆ндре́ю хрⷭ҇та̀ ра́ди ю҆ро́дивомꙋ поревнова́ла  є҆сѝ, нищетꙋ̀ во́льнꙋю и҆збра́вши, и҆ всѧ̑ блага̑ѧ мі́ра  сегѡ̀ презрѣ́ла є҆сѝ, бл҃же́ннаѧ, премі̑рнаѧ же блага̑ѧ  ѡ҆брѣ́тши, раздае́ши да́ры тꙋ́не си́хъ тре́бꙋющымъ и҆  твоегѡ̀ застꙋпле́нїѧ просѧ́щымъ. 
Прⷪ҇ро́кѡвъ є҆сѝ соприча́стница, ѽ ѯе́нїе,  ꙗ҆́кѡ грѧдꙋ́щаѧ дꙋ́хомъ прозрѣва́ла є҆сѝ, прпⷣбнымъ же  сожи́тельница ꙗ҆влѧ́ешисѧ, жесто́комꙋ житїю̀ тѣ́хъ  послѣ́довавши, и҆ безмє́зднымъ врачє́мъ ревнꙋ́еши,  и҆сцѣлє́нїѧ недꙋ̑жнымъ доны́нѣ тꙋ́не подаю́щи. 
Что́ тѧ нарече́мъ, ѽ ѯе́нїе бл҃же́ннаѧ, кі̑ѧ тѝ  пѣ̑сни принесе́мъ; ꙗ҆́кѡ въ житїѝ земнѣ́мъ че́сти  мїрскі́ѧ бѣ́гавши, нб҃е́снꙋю сла́вꙋ наслѣ́дила є҆сѝ,  тѣ́мже ны́нѣ ѿ всѣ́хъ прославлѧ́ема, не пре́зри и҆  на̑ша хвалє́нїѧ оу҆сє́рднаѧ. 
Дх҃а ст҃а́гѡ теплото́ю согрѣва́ема, бл҃года́тїю  тогѡ̀, ꙗ҆́кѡ бг҃отка́нною ѻ҆де́ждею, ѡ҆блече́ннаѧ, наготꙋ̀  и҆ хла́дъ претерпѣва́ла є҆сѝ мꙋжемꙋ́дреннѡ, гла́дь же  дꙋхо́вный сло́вомъ бж҃їимъ оу҆толѧ́ющи, ѡ҆ пи́щи  тѣле́снѣй небрегла̀ є҆сѝ, ѿ си́лы въ си́лꙋ дꙋ́хомъ  восходѧ́щи: тѣ́мже и҆ бл҃же́нство пра́ведныхъ наслѣ́дила  є҆сѝ. 
Вдови́ца честна́ѧ ѿ ю҆́ности ѡ҆брѣ́тшисѧ, дще́ри  фанꙋ́илевѣ поревнова́ла є҆сѝ, хра́мꙋ бж҃їю примета́ющисѧ,  посто́мъ же и҆ моли́твою бг҃ꙋ денноно́щнѡ слꙋжа́щи. тѣ́мже  и҆ сподо́биласѧ є҆сѝ зрѣ́ти хрⷭ҇та̀ сп҃са, не на рꙋкꙋ̀  сѷмеѡ́ню носи́ма, но во (с. 772) сла́вѣ присносꙋ́щнѣй, на  престо́лѣ превознесе́нномъ на нб҃есѝ возсѣда́юща. 
Сла́ва, гла́съ г҃: 
Сѐ ны́нѣ ѯе́нїѧ бл҃же́ннаѧ на пра́здникъ сво́й  на́съ собира́етъ, церко́внымъ гла́сомъ зовꙋ́щи: ѽ ча̑да и҆  дрꙋ́зи, вскꙋ́ю лю́бите сꙋетꙋ̀ и҆ и҆́щете лжѝ; что̀ всꙋ́е  мѧте́тесѧ; ви́дите мѧ̀, всѧ̑ ꙗ҆́кѡ оу҆ме́ты вмѣни́вшꙋю и҆  свобо́дꙋ ѿ всѧ́кїѧ тщеты̀ оу҆лꙋчи́вшꙋю: послѣ́дꙋйте  оу҆̀бо мнѣ̀, ꙗ҆́коже и҆ а҆́зъ хрⷭ҇тꙋ̀, и҆ къ бога́тствꙋ,  а҆́ще тече́тъ, не прилага́йте се́рдца, ꙗ҆́кѡ да вре́мени  прише́дшꙋ со мно́ю водворите́сѧ въ черто́зѣхъ ра́дости  несконча́емыѧ. 
И҆ ны́нѣ: бг҃оро́диченъ догма́тикъ, гла́съ то́йже:  Ка́кѡ не диви́мсѧ: 
Вхо́дъ. Прокі́менъ днѐ, и҆ чтє́нїѧ г҃. (зрѝ л.  рн҃а) 
На лїті́и стїхи́ра хра́ма. Та́же бл҃же́нныѧ, гла́съ  и҃: 
Стра́ннице бл҃же́ннаѧ, всѧ̑ сꙋ́єтнаѧ ꙗ҆́кѡ  оу҆ме́ты вмѣни́вшаѧ, да би́серъ хрⷭ҇та̀ прїѡбрѧ́щеши,  зри́мъ тѧ̀, сто́гны гра́да петро́ва преходѧ́щꙋю,  болѣ́зненными стопа́ми ѻ҆́ныѧ ѡ҆ст҃и́вшꙋю, мра́за не  страша́щꙋюсѧ, но́щїю внѣ̀ гра́да таѧ́щꙋюсѧ. та́мѡ кѡлѣ́на  дꙋшѝ и҆ тѣ́ла прекло́ньши, ѽ, ко́ль те́плы мѡльбы̀ бг҃ꙋ  ты̀ сказа́ла є҆сѝ, па́ки же ра́достнѡ поноше́нїй сама̀  поиска́ла є҆сѝ, въ ѕлострада́нїихъ хрⷭ҇та̀ ра́ди  ю҆ро́дствовавшаѧ, прозрѣ́нїѧ же да́ра та́йнѡ  сподо́бльшаѧсѧ, бл҃годѣ́тельнице лю́демъ чꙋдодѣ́тельнаѧ,  ѯе́нїе ст҃а́ѧ, бꙋ́ди моле́бница при́снѡ за ны̀. (с. 773) 
Сла́ва, гла́съ д҃: 
По и҆́мени твоемꙋ̀, ѯе́нїе, и҆ житїѐ твоѐ: была́  бо є҆сѝ мі́рꙋ семꙋ̀ ꙗ҆́кѡ стра́ннаѧ, вѣ́кꙋ семꙋ̀ ꙗ҆́кѡ  чꙋжда́ѧ, цр҃кви же ст҃ѣ́й ꙗ҆́кѡ при́снаѧ. на землѝ  пребыла̀ є҆сѝ ꙗ҆́кѡ го́стїѧ привре́меннаѧ, на нб҃си́ же  пребыва́еши ꙗ҆́кѡ жи́тельница вѣ́чнаѧ. та́мѡ є҆сѝ ꙗ҆́кѡ  бж҃їѧ и҆збра́нница, мы́ же на землѝ оу҆блажа́емъ тѧ̀  ꙗ҆́кѡ на́шꙋ моли́твенницꙋ. 
И҆ ны́нѣ: бг҃оро́диченъ, гла́съ то́йже: 
Бцⷣе, грѣ́шныхъ спорꙋ́чнице, не ѡ҆ста́ви на́съ  погиба́ющихъ, но ри́зою застꙋпле́нїѧ твоегѡ̀ покры́й на́съ,  ꙗ҆́кѡ да ри́зы тоѧ̀ кра́й вѣ́рою оу҆держа́вше, и҆з̾  глꙋбины̀ паде́нїй и҆зведе́ни бꙋ́демъ, милосе́рдїе твоѐ  прославлѧ́юще. 
На стїхо́внѣ стїхи̑ры гла́съ а҃. 
Поспѣша́й на по́мощь на́шꙋ, ѽ ѯе́нїе пра́веднаѧ,  ꙗ҆́кѡ всѝ є҆смы̀ въ бѣда́хъ, вѣ́ры несꙋмнѣ́нныѧ не  стѧжа́вше, дерзнове́нїѧ же въ моли́твахъ не и҆мꙋ́ще. тѣ́мже  къ тебѣ̀, бл҃же́ннаѧ, прибѣга́емъ: ты̀ оу҆̀бо не́мощь  на́шꙋ воспо́лни, хрⷭ҇та̀ бг҃а ѡ҆ на́съ оу҆молѧ́ющи. 
Сті́хъ: Гдⷭ҇ь храни́тъ прише́льцы, си́ра и҆ вдовꙋ̀  прїи́метъ. 
Проречє́нїѧ твоѧ̑, бл҃же́ннаѧ, и҆́стинꙋ  сокрове́ннꙋю провѣщава́хꙋ: тѣ́мже велѣ́нїємъ твои́мъ  вѣ́рою послѣ́дꙋющїи, ра́дость и҆ ѿ бѣ́дъ и҆збавле́нїе  оу҆лꙋча́хꙋ. ѻ҆ба́че тѣ́мъ противлѧ́ющїисѧ, го́рькїѧ  печа́ли прича́стницы быва́хꙋ, ничто́же по́льзꙋющесѧ. 
Сті́хъ: Гдⷭ҇ь возво́дитъ низве́ржєнныѧ, гдⷭ҇ь  лю́битъ пра́ведники. 
Вои́стинꙋ, ѯе́нїе, по и҆́мени твоемꙋ̀ и҆ житїѐ  твоѐ бы́сть, на нб҃си́ бо дꙋ́хомъ живꙋ́щи, на землѝ  стра́нна (с. 774) ꙗ҆ви́ласѧ є҆сѝ, гра́да здѣ̀  пребыва́ющагѡ не и҆мꙋ́щи, но грѧдꙋ́щагѡ взыскꙋ́ющи, въ не́мъ  же ны́нѣ водворѧ́ешисѧ. 
Сла́ва, гла́съ з҃: 
Но́вый а҆ндре́й, ю҆ро́дства по́двигъ во́лею на себѐ  взе́мшїй, ꙗ҆влѧ́ешисѧ, ѽ ѯе́нїе, а҆ндре́емъ наре́кшаѧсѧ:  тѣ́мже и҆ видѣ́нїѧ премі́рныхъ, ꙗ҆́кѡ то́й,  сподоблѧ́ющисѧ, ѿверза́еши ѻ҆́чи сꙋето́ю ѡ҆мрачє́ннымъ  и҆ предста́тельствꙋеши ѡ҆ всѣ́хъ, тебѐ ра́ди ми́лѡсти оу҆  хрⷭ҇та̀ сп҃са просѧ́щихъ, є҆го́же молѝ, бл҃же́ннаѧ,  сп҃сти́сѧ дꙋша́мъ на́шымъ. 
И҆ ны́нѣ: бг҃оро́диченъ, гла́съ то́йже: Подъ кро́въ  тво́й: Тропа́рь, зрѝ на ма́лой вече́рни. 
На оу҆́трени, 
На Бг҃ъ гдⷭ҇ь, тропа́рь два́жды. Сла́ва, и҆  ны́нѣ: бг҃оро́диченъ, гла́съ то́йже. 
По а҃-й и҆ каѳі́смѣ сѣда́ленъ, гла́съ а҃: 
Не ктомꙋ̀ ѡ҆ѕлоблє́нїѧ и҆ скѡ́рби претерпѣва́еши,  бл҃же́ннаѧ, на землѝ чꙋжде́й стра́нствꙋющи, но во  ѻ҆те́чествїи нб҃е́снѣмъ водворѧ́ешисѧ и҆ та́мѡ съ ли́ки  пра́ведныхъ оу҆тѣша́ешисѧ. тѣ́мже и҆ на́съ, непреста́ннѡ  тебѐ призыва́ющихъ, ѿ бѣ́дъ и҆ напа́стей многоѡбра́зныхъ  при́снѡ и҆збавлѧ́й. 
Сла́ва, и҆ ны́нѣ: бг҃оро́диченъ, гла́съ то́йже: 
Бцⷣе, дв҃о, ра́дꙋйсѧ, ра́дость ѿ а҆́гг҃ла  прїѧ́вшаѧ и҆ ра́дость мі́рꙋ прине́сшаѧ, ра́дꙋйсѧ, ро́ждшаѧ  зижди́телѧ твоего̀ и҆ гдⷭ҇а. ра́дꙋйсѧ, сподо́бльшаѧсѧ бы́ти  мт҃и бж҃їѧ. (с. 775) 
По в҃-й каѳі́смѣ сѣда́ленъ, гла́съ и҃: 
Тебѣ̀, бл҃же́ннаѧ, ѿ бг҃а даде́сѧ бл҃года́ть  пещи́сѧ ѡ҆ лю́дехъ, недꙋ̑жныѧ цѣли́ти и҆ скѡ́рбныѧ  оу҆тѣша́ти, ѡ҆бꙋрева́ємыѧ напа́стьми ко приста́нищꙋ  благоꙋти́шномꙋ направлѧ́ти, заблꙋ́ждшыѧ и҆ ѿча́ѧнныѧ на  пꙋ́ть сп҃се́нїѧ направлѧ́ти. тѣ́мже мы̀ ны́нѣ, па́мѧть  твою̀ соверша́юще, те́плѣ зове́мъ: не забꙋ́ди на́съ,  бл҃же́ннаѧ, въ твои́хъ дерзнове́нныхъ моли́твахъ. 
Сла́ва, и҆ ны́нѣ: бг҃оро́диченъ, гла́съ то́йже: 
Тебѐ, влⷣчце, є҆ди́нꙋ наде́ждꙋ и҆ прибѣ́жище  и҆́мамы, тебѐ стѣ́нꙋ нерꙋши́мꙋю ѿ всѣ́хъ вра̑гъ и҆  напа́стей стѧжа́хомъ, не ѡ҆ста́ви на́съ ны́нѣ и҆ при́снѡ и҆  во вѣ́ки. 
Полѷеле́й, и҆ велича́нїе: 
Оу҆блажа́емъ тѧ̀, ст҃а́ѧ бл҃же́ннаѧ ѯе́нїе, и҆  чти́мъ ст҃ꙋ́ю па́мѧть твою̀, ты́ бо мо́лиши за на́съ хрⷭ҇та̀  бг҃а на́шего. 
Ѱало́мъ и҆збра́нный: Терпѧ̀ потерпѣ́хъ гдⷭ҇а, и҆  внѧ́тъ мѝ и҆ оу҆слы́ша моли́твꙋ мою̀. 
По полѷеле́и сѣда́ленъ, гла́съ є҃: 
Ѿве́рзи оу҆ста̀ на̑ша, сп҃се, да́ждь сло́во  ра́зꙋма рабѡ́мъ неключи̑мымъ, воспѣ́ти досто́йнѡ ѯе́нїю  бл҃же́ннꙋю, тоѧ́ бо по́двизи мїрскі́й ра́зꙋмъ превосхо́дѧтъ,  и҆ тоѧ̀ смире́нїе, ꙗ҆́кѡ покро́вомъ, житїѐ є҆ѧ̀  сокрыва́етъ. ѻ҆ба́че чꙋдесы̀ и҆ предста́тельствомъ тоѧ̀  просвѣща́еми, ѿ любвѐ серде́чныѧ непреста́ннѡ зове́мъ:  не ѡ҆ста́ви на́съ застꙋпле́нїемъ твои́мъ, ѯе́нїе  премꙋ́драѧ. (с. 776) 
Сла́ва, и҆ ны́нѣ: бг҃оро́диченъ, гла́съ то́йже: 
Не мꙋ́дростїю и҆ си́лою, не бога́тствомъ хва́лимсѧ,  но тобо́ю, пренепоро́чнаѧ, ты́ бо ро́дъ человѣ́чь на  высотꙋ̀ а҆́гг҃лъ превосходѧ́щꙋю вознесла̀ є҆сѝ, сло́во  предвѣ́чное ро́ждши, и҆ ма́тернее дерзнове́нїе къ сн҃ꙋ  твоемꙋ̀ и҆ бг҃ꙋ стѧжа́вши. тѣ́мже тѝ припа́дающе,  мо́лимсѧ: не забꙋ́ди на́съ си́рыхъ, ѽ всепѣ́таѧ мт҃и и҆  дв҃о. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Возвесели́тсѧ првⷣникъ ѡ҆ гдⷭ҇ѣ и҆  оу҆пова́етъ на него̀. Сті́хъ: Оу҆слы́ши, бж҃е, гла́съ  мо́й, внегда̀ моли́ти ми сѧ къ тебѣ̀. Всѧ́кое дыха́нїе:  Є҆ѵⷢ҇лїе ѿ лꙋкѝ. зач. ѻ҃и. 
По н҃ ѱалмѣ̀ стїхи́ра, гла́съ ѕ҃. 
Жесто́кое житїѐ во́лею и҆збра́ла є҆сѝ, и҆  ѡ҆ѕлоблє́нїѧ всѧ́чєскаѧ претерпѣ́ла є҆сѝ, ю҆ро́дство  мі́ра сегѡ̀ ѡ҆бличи́вши, премꙋ́дрость же бж҃їю ꙗ҆ви́вши и҆  ны́нѣ на нб҃есѝ оу҆тѣша́ешисѧ, мы́ же, на землѝ  стра́нствꙋюще, тебѣ̀ непреста́ннѡ зове́мъ: не забꙋ́ди  на́съ, бл҃же́ннаѧ, хрⷭ҇та̀ бг҃а ѡ҆ на́съ оу҆молѧ́ющи. 
Канѡ́нъ моле́бный бцⷣы со і҆рмосо́мъ на ѕ҃, и҆  бл҃же́ннѣй ѯе́нїи на и҃, гла́съ д҃-й, є҆го́же  краегране́сїе: 
Ѯе́нїю мꙋжеꙋ́мнꙋю похвала́ми почита́емъ. 
Пѣ́снь а҃. 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы: 
Ѯе́нїе бл҃же́ннаѧ вои́стиннꙋ по и҆́мени твоемꙋ̀ и҆  житїѐ твоѐ бы́сть, на земли́ бо, ꙗ҆́кѡ во странѣ̀  чꙋжде́й, преходѧ́щи и҆ во ѻ҆те́чествїе нбⷭ҇ное (с. 777)  преста́витисѧ ча́ющи, всѧ̑ зє́мнаѧ, ꙗ҆́кѡ сѣ́нь и҆  со́нїе, презрѣ́ла є҆сѝ. 
Сꙋетꙋ̀ всѧ́ческꙋю, ꙗ҆́кѡ пра́хъ ѿ ногꙋ̀ твое́ю  ѿрѧ́сши, жесто́кимъ пꙋте́мъ въ зе́млю ѡ҆бѣтова́нїѧ  ше́ствовати и҆зво́лила є҆сѝ, ѯе́нїе мꙋжемꙋ́дреннаѧ,  человѣкоꙋбі́йцꙋ врага̀, ꙗ҆́кѡ а҆мали́ка, побѣжда́ющи и҆  гдⷭ҇еви побѣ́дное пѣ́нїе приносѧ́щи. 
Є҆гѵ́петскїѧ котлы̀ благоде́нствїѧ презрѣ́вши и҆  мі́рꙋ кичли́вомꙋ посмѣѧ́вшисѧ, ѯе́нїе мꙋ́драѧ, мо́рѧ  жите́йскагѡ дно̀ прешла̀ є҆сѝ неврежде́ннѡ, бг҃ꙋ тѧ̀  ведꙋ́щꙋ рꙋко́ю крѣ́пкою, є҆мꙋ́же воспѣ́ла є҆сѝ  побѣ́дное пѣ́нїе. 
Бг҃оро́диченъ: 
Ненадѣ́ющихсѧ наде́ждо и҆ бори́мыхъ по́моще,  пречⷭ҇таѧ, въ мо́ри сꙋ́щихъ ѕвѣздо̀ бг҃оте́чнаѧ, и҆ въ  пꙋсты́ни заблꙋ́ждшихъ и҆сто́чниче живоно́сный, ѿра́дꙋ  дꙋша́мъ на́шымъ, дв҃о бл҃гослове́ннаѧ, да́ждь. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. 
І҆рмо́съ: Не мꙋ́дростїю, и҆ си́лою и҆ бога́тствомъ  хва́лимсѧ: 
І҆ѡа́нна, возлю́бленнаго оу҆ченика̀ сп҃сова,  слы́шавши глаго́люща: и҆́же лю́битъ мі́ръ, въ не́мъ любвѐ  ѻ҆́ч҃ей нѣ́сть, мі́ръ грѣхолюби́вый возненави́дѣвши, въ  до́мъ ѻ҆́ч҃їй поспѣша́ла є҆сѝ, бл҃же́ннаѧ. 
Ю҆ро́дꙋ себѐ хрⷭ҇та̀ ра́ди сотво́рши, мꙋ́дрости же  премі́рныѧ и҆сполнѧ́ющисѧ, ѻ҆́комъ чи́стымъ бꙋ́дꙋщаѧ,  ꙗ҆́кѡ настѡѧ́щаѧ, прозрѣва́ющи, прⷪ҇ро́кѡмъ бж҃їимъ  поревнова́ла є҆сѝ, ѯе́нїе бг҃омꙋ́драѧ. (с. 778) 
Моли́тва оу҆се́рднаѧ пи́ща тебѣ̀ бы́сть,  првⷣнице: рꙋга̑нїѧ же и҆ ѡ҆смѣѧ̑нїѧ, питїѐ сла́дкое:  смиренномꙋ́дрїе, ѻ҆де́жда оу҆краше́нїѧ: и҆ вѣне́цъ, дх҃а  ѡ҆сїѧ́нїе. 
Бг҃оро́диченъ: 
Оу҆ста̀ двиза́ти на моли́твꙋ, ꙗ҆́коже ма́ти  самꙋи́лова, ника́коже ѡ҆блѣни́мсѧ, вѣ́рнїи, нб҃сѐ и҆  землѝ цр҃и́цꙋ призыва́ющи. 
Конда́къ, гла́съ г҃. 
Дне́сь свѣ́тлѡ ликꙋ́етъ гра́дъ ст҃а́гѡ петра̀,  ꙗ҆́кѡ мно́жество скорбѧ́щихъ ѡ҆брѣта́ютъ оу҆тѣше́нїе, на  твоѧ̑ мѡли́твы надѣ́ющисѧ, ѯе́нїе всебл҃же́ннаѧ, ты́ бо  є҆сѝ гра́дꙋ семꙋ̀, похвала̀ и҆ оу҆твержде́нїе. 
Сѣда́ленъ, гла́съ є҃: 
Є҆гда̀ но́щїю мѡли́твы твоѧ̑ тайнолѣ́пнѡ творѧ́щи,  на снѣ́гъ колѣ̑на твоѧ̑ преклонѧ́ла є҆сѝ, бл҃же́ннаѧ:  дꙋша̀ твоѧ̀ па́че снѣ́га оу҆бѣлѧ́шесѧ, сле́зы же, ѿ  теплоты̀ серде́чныѧ пролива́ємыѧ, зе́млю согрѣва́хꙋ,  гра́дъ тво́й спѧ́щїй бдѣ́нїемъ твои́мъ спаса́шесѧ, и҆  гнѣ́въ бж҃їй ѿ тогѡ̀ ѿвраща́шесѧ. ны́нѣ оу҆́бѡ тебѣ̀  ѿ мі́ра сегѡ̀ ѿше́дшей, бѣ́дствꙋемъ лю́тѣ, но́щь  несвѣ́тла наста̀ на́мъ, ѡ҆гꙋстѣ̀ тьма̀ грѣхо́внаѧ, со́нъ  лѣ́ности и҆ нерадѣ́нїѧ зѣ́ницы на́шѧ смежѝ, гра́дъ тво́й  въ рꙋ́цѣ безбѡ́жникъ предаде́сѧ, и҆ ѻ҆те́чествїе твоѐ  врагꙋ̀ порабо́тисѧ, потщи́сѧ оу҆́бѡ на моли́твꙋ и҆ на  по́мощь на́мъ поспѣша́й, ѯе́нїе, дерзнове́нїемъ ве́лїѧ. 
Сла́ва, и҆ ны́нѣ, бг҃оро́диченъ, гла́съ то́йже: 
Предста́тельнице и҆ ско́раѧ застꙋ́пнице ро́да  хрⷭ҇тїа́нскагѡ, бездо́мныхъ и҆ ѻ҆те́чествїѧ лише́нныхъ (с.  779) покрови́тельнице, молѝ при́снѡ сн҃а твоего̀ и҆ бг҃а съ  бл҃же́нною ѯе́нїею за рꙋ̑сскїѧ лю́ди во ѻ҆те́чествїи и҆  въ разсѣ́ѧнїи сꙋ́щыѧ, да ѻ҆те́чествїѧ неѿе́млемагѡ,  нб҃е́снагѡ дости́гнемъ. 
Пѣ́снь д҃. 
І҆рмо́съ: Оу҆слы́шахъ сла́вное смотре́нїе твоѐ: 
Же́нскꙋю не́мощь ѿлага́ющи, а҆ндре́емъ нарекла́сѧ  є҆сѝ, мꙋжеꙋ́мнаѧ, проти́вꙋ дꙋхѡ́въ ѕло́бы подвиза́ющисѧ,  сла́ва си́лѣ твое́й, къ подаю́щемꙋ тѝ си́лꙋ взыва́ющи. 
Є҆́ѵино высокоꙋ́мїе, ра́й затвори́вшее, ѿве́ргши  всеконе́чнѡ, бг҃омꙋ́драѧ, ю҆ро́да нарещи́сѧ и҆зволѧ́еши,  ѕмі́ѧ льсти́ваго посрами́вши. 
Оу҆́мъ хрⷭ҇то́въ внꙋтрьꙋ́дꙋ таѧ́щи, премꙋ́драѧ,  мі́ра мꙋ́дрость попира́еши, вразꙋмлѧ́еши же лю́ди, сꙋдьбы̑  бж҃їѧ предвозвѣща́ющи, и҆ стопы̀ на́шѧ на пꙋ́ть пра́вый  направлѧ́ющи. 
Бг҃оро́диченъ: 
Милосе́рдїе твоѐ къ на́мъ преклони́ти тщи́мсѧ,  бцⷣе, моли́твенницꙋ тебѣ̀ предлага́юще ѯе́нїю  бл҃же́ннꙋю, є҆ѧ́же предста́тельство стѧжа́ти оу҆пова́емъ,  па́мѧть є҆ѧ̀ те́плѣ воспѣва́юще. 
Пѣ́снь є҃. 
І҆рмо́съ: Стѧжа́вый ны̀, и҆збра̑нныѧ лю́ди: 
Наготꙋ̀ и҆ хла́дъ терпѧ́щи, ри̑зы же ни́щымъ  раздаю́щи, довлѣ́етъ мѝ ри́за креще́нїѧ, въ себѣ̀  взыва́ла є҆сѝ, бл҃же́ннаѧ. 
Оу҆врачꙋ́й на́шѧ ра́ны, оу҆слы́ши мѡли́твы,  оу҆мирѝ на́шꙋ жи́знь и҆ на по́мощь на́мъ поспѣша́й,  ѯе́нїе бл҃голюби́ваѧ. (с. 780) 
Ю҆́ныѧ вразꙋмѝ и҆ на пꙋ́ть и҆́стины наста́ви,  ста̑рыѧ оу҆мꙋдрѝ и҆ бж҃е́ствєннаѧ разꙋмѣ́ти наꙋчѝ,  всѧ́кѡ на дѣла̀ блага̑ѧ и҆̀хъ подвиза́ющи, ѽ ѯе́нїе,  мꙋ́дрость нб҃е́снꙋю стѧжа́вшаѧ. 
Бг҃оро́диченъ: 
Печа́ли ѿло́жше, восклони́мсѧ и҆ горѣ̀ воззри́мъ,  бра́тїе, и҆ оу҆́зримъ въ нб҃сѣ́хъ цр҃и́цꙋ бцⷣꙋ,  покро́вомъ свои́мъ свѣтоно́снымъ на́съ покрыва́ющꙋю. 
Пѣ́снь ѕ҃. 
І҆рмо́съ: Внегда̀ скорбѣ́ти мѝ, возопи́хъ ко  гдⷭ҇ꙋ: 
Ѡ҆кормѝ на́съ, въ мо́ри жите́йскомъ бѣ́дствꙋющихъ,  бл҃же́ннаѧ, ко приста́нищꙋ благоѡти́шномꙋ на́съ  провожда́ющи, и҆ молѧ́щисѧ ко є҆ди́номꙋ, и҆́же на́съ  спастѝ могꙋ́щемꙋ. 
Хотѧ́ще блага̑ѧ твори́ти, ѕла̑ѧ содѣва́емъ.  за́пѡвѣди бж҃їѧ вѣ́дꙋще, ѡ҆ тѣ́хъ небреже́мъ и҆  согрѣша́емъ: помозѝ на́мъ немощны́мъ, ѯе́нїе  бл҃госе́рдаѧ. 
Возопѝ ѡ҆ на́съ ко гдⷭ҇ꙋ, є҆мꙋ́же послꙋжи́ла  є҆сѝ, ѽ ѯе́нїе, гла́сомъ крѣ́пкимъ, ꙗ҆́коже мѡѷсе́й  въ пꙋсты́ни, и҆ оу҆слы́шитъ тѧ̀ бг҃ъ, спастѝ хотѧ́й  человѣ́ки. 
Бг҃оро́диченъ: 
А҆́ще не ты̀ на́мъ рꙋ́цѣ простре́ши, ѽ бг҃ома́ти,  не и҆́мамы и҆збы́ти поги́бельнагѡ ро́ва, сегѡ̀ ра́ди тѝ  зове́мъ: влⷣчице, спаси́ ны. 
Конда́къ, гла́съ г҃: 
На землѝ ꙗ҆́кѡ стра́нна пребы́вши, ѡ҆ нбⷭ҇нѣмъ же  ѻ҆те́чествїи воздыха́ющи, ю҆ро́да ѿ бꙋ́їихъ и҆  невѣ́рныхъ, (с. 781) премꙋ́дра же и҆ ст҃а ѿ вѣ́рныхъ  познава́ешисѧ, и҆ ѿ бг҃а сла́вою и҆ че́стїю вѣнча́ешисѧ,  ѯе́нїе мꙋжеꙋ́мнаѧ и҆ бг҃оꙋ́мнаѧ, сегѡ̀ ра́ди зове́мъ тѝ:  ра́дꙋйсѧ, ꙗ҆́кѡ по стра́нствїи земнѣ́мъ въ домꙋ̀ ѻ҆́ч҃емъ  водворѧ́ешисѧ. 
І҆́косъ: 
Кто̀ сїѧ̀, во врата̀ црⷭ҇твїѧ нбⷭ҇нагѡ толкꙋ́щаѧ,  є҆ѧ́же ри̑зы бѣлы̀, лице́ же сїѧ́етъ па́че со́лнца;  ѿкꙋ́дꙋ прихо́дитъ и҆ ꙗ҆ковы́хъ тре́бꙋетъ; сїѧ̀ є҆́сть  дщѝ ѻ҆ц҃а̀ нбⷭ҇нагѡ, сн҃а бж҃їѧ раба̀ вѣ́рнаѧ, и҆ дх҃а  ст҃а́гѡ сосꙋ́дъ и҆збра́нный, на землѝ ꙗ҆́кѡ стра́нница  преше́льствовавшаѧ. ны́нѣ во ѻ҆те́чествїе нбⷭ҇ное  преставлѧ́етсѧ, со тща́нїемъ оу҆́бѡ се́й две́ри ѿве́рзите  и҆ срѣта́йте ю҆̀ съ весе́лїемъ зовꙋ́ще: ра́дꙋйсѧ, ѯе́нїе,  ꙗ҆́кѡ по стра́нствїи земнѣ́мъ въ домꙋ̀ ѻ҆́ч҃емъ  водворѧ́ешисѧ. 
Пѣ́снь з҃. 
І҆рмо́съ: Ю҆́ноши трѝ въ вавѷлѡ́нѣ велѣ́нїе: 
Ле́гкое бре́мѧ хрⷭ҇то́во на ра́мо твоѐ взе́мши,  всѧ̑ тѧ̑жкаѧ земна́ѧ ни во что́же вмѣнѧ́ющи, бл҃же́ннаѧ,  неꙋдобоноси́мое ка́менїе на ве́рхъ церко́вный преноси́ла  є҆сѝ, оу҆се́рднѡ трꙋдѧ́щисѧ и҆ зовꙋ́щи: бл҃гослове́нъ  є҆сѝ гдⷭ҇и, бж҃е ѻ҆тє́цъ на́шихъ. 
А҆́лчемъ и҆ жа́ждемъ и҆ наготꙋ́емъ дꙋхо́внѡ: пи́щꙋ  сла́дкꙋю, твоѐ наставле́нїе, да́ждь оу҆́бѡ на́мъ,  бл҃же́ннаѧ, прохладѝ горта́ни на́шѧ росо́ю моли́твъ твои́хъ  ѡ҆ на́съ оу҆бо́гихъ, ꙗ҆́кѡ да гдⷭ҇еви благода́рнѣ  зове́мъ: бл҃гослове́нъ є҆сѝ, бж҃е ѻ҆тє́цъ на́шихъ. (с.  782) 
Мытаре́во грѣхолю́бное житїѐ подража́юще,  смиренномꙋ́дрїѧ тогѡ̀ не стѧжа́хомъ, па́че же и҆̀.  фарїсе́евой го́рдости преда́хомсѧ, добродѣ́телей же не  и҆мꙋ́ще, что̀ оу҆́бѡ сотвори́мъ немощні́и, а҆́ще не къ  тебѣ̀, ѯе́нїе, прибѣ́гнемъ и҆ возопїи́мъ: оу҆молѝ ѡ҆  на́съ бг҃а ѻ҆тє́цъ на́шихъ. 
Бг҃оро́диченъ: 
И҆ны́ѧ нѣ́сть во вселе́ннѣй, ꙗ҆́коже ты̀, бцⷣе,  ꙗ҆́же ма́тернее дерзнове́нїе ко сп҃сꙋ и҆мꙋ́щаѧ, и҆ а҆́гг҃лы  пресла́вною чистото́ю превозше́дшаѧ: тѣ́мже тѝ  припа́даемъ, влⷣчце, молѝ ѡ҆ на́съ при́снѡ бг҃а ѻ҆тє́цъ  на́шихъ. 
Пѣ́снь и҃. 
І҆рмо́съ: Всѧ́ческаѧ, влⷣко, премꙋ́дростїю твое́ю: 
Помо́щница на́мъ бꙋ́ди, бл҃же́ннаѧ, и҆з̾има́ющи  на́съ ѿ скорбе́й и҆ болѣ́зней, ѿ собла́знѡвъ же,  нестрое́нїй и҆ бѣ́дъ, и҆ жєла́нїѧ серде́цъ на́шихъ во  бла́го и҆спо́лни, ꙗ҆́кѡ да ѡ҆ тебѣ̀ бг҃а благодарѧ́ще,  вопїе́мъ: бл҃гослови́те дѣла̀ гдⷭ҇нѧ непреста́ннѡ гдⷭ҇а. 
Ѻ҆гне́вицꙋ держа́вствꙋющемꙋ оу҆ста́вила є҆сѝ,  цари́цѣ же въ видѣ́нїи со́ннѣмъ предста́вши, прорекла̀  є҆сѝ то́й рожде́нїе ча́да, тѣ́мже благода́рственнѣ  вопїѧ́ше: бл҃гослови́те дѣла̀ гдⷭ҇нѧ непреста́ннѡ гдⷭ҇а. 
Ча́да твоѧ̑ є҆смы̀, ѽ ѯе́нїе бл҃же́ннаѧ, не  ѡ҆ста́ви на́съ си́рыхъ, но на по́мощь къ на́мъ прїидѝ. не  забꙋ́ди ѡ҆ сла́вѣ твое́й пекꙋ́щихсѧ, но ра́дованїемъ и҆̀мъ  возда́ждь, да всѝ согла́снѡ пое́мъ: бл҃гослови́те дѣла̀  гдⷭ҇нѧ непреста́ннѡ гдⷭ҇а. (с. 783) 
Бг҃оро́диченъ: 
И҆́мѧ твоѐ пресла́дкое и҆ мѷроꙋха́нное да не  ѿхо́дитъ ѿ оу҆́стъ на́шихъ, бцⷣе, сердца́ же на̑ша  любо́вїю бж҃е́ственною горѧ́ща всю̀ тва́рь да приглаша́ютъ  вопи́ти: бл҃гослови́те дѣла̀ гдⷭ҇нѧ непреста́ннѡ мт҃ерь  бж҃їю. 
Пѣ́снь ѳ҃. 
І҆рмо́съ: Тѧ̀ пресла́внꙋю невѣ́стꙋ и҆ всепѣ́тꙋю  бцⷣꙋ: 
Тайнолѣ̑пнаѧ житїѧ̀ твоегѡ̀ и҆ по́двизи твоѝ  сокрове́ннїи, ны́нѣ мі́рꙋ ꙗ҆ви́шасѧ, ѯе́нїе бл҃же́ннаѧ,  тѣ́мже ѡ҆ тебѣ̀ веселѧ́щесѧ, хрⷭ҇та̀ бг҃а, тебѐ  просла́вльшаго, немо́лчнѡ велича́емъ. 
А҆́ще и҆ преста́виласѧ є҆сѝ ѿ земны́хъ, ѻ҆ба́че  вѣ́дꙋще тѧ̀ и҆ по сме́рти на́мъ спребыва́ющꙋю и҆ моли́твами  твои́ми при́снѡ на́съ ѿ бѣ́дъ покрыва́ющꙋ, благода́рнѣ  тѧ̀, бл҃же́ннаѧ, велича́емъ. 
Є҆́же ѡ҆ на́съ немощны́хъ и҆ оу҆бо́гихъ попече́нїе  твоѐ воспомина́юще, съ любо́вїю къ тебѣ̀ припа́даемъ,  моли́твеннице на́ша крѣ́пкаѧ: не ѡ҆ста́ви оу҆́бѡ на́съ  си́рыхъ, но при́снѡ на́мъ помога́й, ꙗ҆́кѡ да ѡ҆ тебѣ̀ бг҃а  и҆ ѻ҆ц҃а̀ нбⷭ҇наго при́снѡ велича́емъ. 
Бг҃оро́диченъ: 
Мѡли́твы ѯе́нїи бл҃же́нныѧ къ тебѣ̀, влⷣчце, ѡ҆  на́съ принѡси́мыѧ, къ сн҃ꙋ твоемꙋ̀ и҆ бг҃ꙋ, дв҃о, принесѝ,  твои́мъ ма́тернимъ хода́тайствомъ ты́ѧ подкрѣплѧ́ющи, и҆  спаса́й, пречⷭ҇таѧ, тѧ̀ велича́ющыѧ. 
Свѣти́ленъ: 
До́ме ѻ҆́ч҃їй, ѿве́рзи мѝ двє́ри, ѿ землѝ  чꙋжде́й преста́вльшейсѧ, вопїе́тъ ѯе́нїѧ бл҃же́ннаѧ, во  врата̀ црⷭ҇твїѧ нбⷭ҇нагѡ толкꙋ́щи. (с. 784) 
Сла́ва, и҆ ны́нѣ: бг҃оро́диченъ: 
Две́ре нбⷭ҇наѧ, пала́то цр҃е́ва, хрⷭ҇тїа́нъ  нерꙋши́маѧ стѣно̀, бг҃опрїе́мнѣи твоѝ рꙋ́цѣ на́мъ  простира́ющи, введѝ на́съ, влⷣчце, въ вѣ̑чныѧ кро́вы. 
На хвали́техъ стїхи̑ры на д҃, гла́съ и҃. 
Со́лнца пра́вды хрⷭ҇та̀ безꙋ́мнѡ оу҆клони́хомсѧ, и҆  зима̀ на́мъ є҆́сть лю́таѧ жестосе́рдїѧ, но ты̀, бл҃же́ннаѧ,  теплото́ю моли́твъ твои́хъ ѡ҆леденѣ́вшаѧ сердца̀ на̑ша  согрѣва́й, ꙗ҆́кѡ да ѿ сна̀ нечꙋ́вствїѧ восклони́мсѧ,  ве́снꙋ дꙋхо́внꙋю возвѣща́юще. 
Въ нощѝ грѣхо́внѣй заблꙋди́хомсѧ, ѡ҆гꙋстѣ̀ тьма̀  дꙋхо́внаѧ: ка́кѡ и҆збѣ́гнемъ паде́нїй и҆ поги́бельнагѡ  ро́ва; ка́кѡ ѡ҆брѣте́мъ пꙋ́ть ко спасе́нїю; ты̀,  бл҃же́ннаѧ, свѣти́льникъ милосе́рдїѧ твоегѡ̀ возже́гши,  и҆зы́ди въ срѣ́тенїе на́съ погиба́ющихъ и҆, просте́рши  на́мъ рꙋ́цѣ твоѝ, на стєзѝ пра̑выѧ и҆зведи́ ны. 
Гдѣ̀ премꙋ́дръ, гдѣ̀ кни́жникъ, гдѣ̀  совопро́сникъ вѣ́ка сегѡ̀; не ѡ҆бꙋи́ ли бг҃ъ премꙋ́дрость  мїрскꙋ́ю; тѣ́мже и҆ ты̀, ѯе́нїе, мі́рꙋ ю҆ро́да  ꙗ҆влѧ́ешисѧ, хрⷭ҇та̀, бж҃їю премꙋ́дрость проповѣ́дающи, и҆  тогѡ̀ бл҃года́тїю просвѣща́ема, всѣ́хъ наꙋча́еши сꙋеты̀  мїрскі́ѧ ѡ҆греба́тисѧ. 
Нищетꙋ̀ соверше́ннꙋю стѧжа́вши, премꙋ́драѧ, мїрска̑ѧ  мꙋдрѡва́нїѧ ѿве́ргши, бг҃ꙋ же ꙗ҆́кѡ вдови́чꙋ ле́птꙋ въ  же́ртвꙋ ра́зꙋмъ прине́сши, ю҆ро́да человѣ́кѡмъ  ꙗ҆влѧ́ешисѧ, ѻ҆ба́че тѧ̀ вѣ́мы мꙋдрѣ́йшꙋю премꙋ́дрыхъ,  тѣ́мже ѿ тебѐ наꙋче́нїѧ про́симъ: просвѣтѝ на́шъ  оу҆́мъ твое́ю свѣ́тлостїю, мра́къ невѣ́денїѧ ѿгонѧ́ющи.  (с. 785) 
Сла́ва, гла́съ ѕ҃. 
Всѐ ѿложи́вши мїрско́е попече́нїе, ри́зою  ю҆ро́дства премꙋ́дрость сокрыва́ющи, бг҃ꙋ же и҆ человѣ́кѡмъ  тайнолѣ́пнѡ послꙋжи́вши, стѧжа́ла є҆сѝ ст҃а́гѡ дх҃а  благода́ть, ѽ ѯе́нїе бл҃же́ннаѧ, тѣ́мже ꙗ҆́кѡ  дерзнове́нїе ко сп҃сꙋ̀ и҆мꙋ́щаѧ, не преста́й моли́ти того̀  сп҃сти́сѧ дꙋша́мъ на́шымъ. 
И҆ ны́нѣ, бг҃оро́диченъ, гла́съ то́йже: 
Всѧ̑ превозше́дши непоро́чнагѡ дѣ́вства добро́тою,  бг҃а родила̀ є҆сѝ неизрече́ннѡ, прест҃а́ѧ дв҃о мт҃и,  тѣ́мже ро́дъ человѣ́чь ѡ҆ тебѣ̀ ра́дꙋетсѧ, и҆ тобо́ю,  и҆́стинною бцⷣею, дерзнове́ннѡ хва́литсѧ, на тѧ̀  оу҆пова́нїе возлага́ѧ, ты́ бо є҆сѝ предста́тельница и҆  сп҃се́нїе мі́рꙋ. 
Славосло́вїе вели́кое. Є҆ктенїѝ и҆ ѿпꙋ́стъ. 
На лїтꙋргі́и: 
Бл҃жє́нна, ѿ канѡ́на бл҃же́нныѧ пѣ́снь г҃ и҆ ѕ҃.  Прокі́менъ, гла́съ д҃. Ди́венъ бг҃ъ во ст҃ы́хъ свои́хъ,  бг҃ъ і҆сра́илевъ. Сті́хъ: Въ цр҃квахъ бл҃гослови́те  бг҃а, гдⷭ҇а ѿ и҆стѡ́чникъ і҆сра́илевыхъ. Къ гала́тѡмъ  посла́нїѧ ст҃а́гѡ а҆пⷭ҇ла па́ѵла чте́нїе, зач. с҃и.  А҆ллилꙋ́їа, гла́съ а҃. Терпѧ̀ потерпѣ́хъ гдⷭ҇а, и҆ внѧ́тъ  мѝ, и҆ оу҆слы́ша моли́твꙋ мою̀. Сті́хъ: Поста́ви на  ка́мени но́зѣ моѝ и҆ и҆спра́ви стѡпы̀ моѧ̑. Є҆ѵⷢ҇лїе  ѿ матѳе́а, зача́ло р҃д. Прича́стенъ: Въ па́мѧть вѣ́чнꙋю  бꙋ́детъ пра́ведникъ, ѿ слꙋ́ха ѕла̀ не оу҆бои́тсѧ. (с.  786) 
Моли́тва ст҃ѣ́й бл҃же́ннѣй ѯе́нїи, бездо́мнѣй  стра́нницѣ петро́ва гра́да 
Ѽ препро́стаѧ ѻ҆́бразомъ житїѧ̀ своегѡ̀,  бездо́мнаѧ на землѝ, наслѣ́днице же ѻ҆ц҃а̀ нбⷭ҇нагѡ,  бл҃же́ннаѧ стра́ннице ѯе́нїе! ꙗ҆́коже пре́жде къ  надгро́бїю твоемꙋ̀ припа́давшїи, си́це ны́нѣ и҆ мы̀, къ  тебѣ̀ прибѣга́юще, про́симъ: помоли́сѧ ꙗ҆́кѡ да  напра́вѧтсѧ стѡпы̀ на́шѧ, по словесѝ гдⷭ҇ню, къ дѣ́ланїю  за́повѣдей є҆гѡ̀ и҆ да не воз̾ѡблада́етъ ро́домъ на́шимъ  ѿ безбѡ́жникъ всѣ́ѧнное беззако́нїе дꙋшетлѣ́нное, но  є҆щѐ да оу҆́зримъ всѝ гра́да твоегѡ̀ и҆ страны́ ти  при́сныѧ рѡссі́йскїѧ ѿ настоѧ́щїѧ бѣды̀ лю́тыѧ  и҆збавле́нїе. оу҆таи́вшаѧ себѐ ѿ мꙋ́дрыхъ вѣ́ка сегѡ̀,  но бг҃ꙋ зна́емаѧ, и҆спроси́ же смире́нїѧ, кро́тости и҆  любвѐ зало́гъ въ сердца̀ на́ша, въ моли́твахъ вѣ́рꙋ, въ  покаѧ́нїи наде́ждꙋ, въ трꙋдѣ́хъ крѣ́пость, въ болѣ́знехъ  ми́лость и҆сцѣле́нїѧ, всегѡ́ же житїѧ̀ понѐ ѿны́нѣ  ѡ҆бновле́нїе, ꙗ҆́кѡ да оу҆блажа́юще тѧ̀, со оу҆миле́нїемъ  и҆сповѣ́мы ѻ҆ц҃а̀ и҆ сн҃а и҆ ст҃а́го дх҃а, трⷪ҇цꙋ  є҆диносꙋ́щнꙋю и҆ нераздѣ́льнꙋю во вѣ́ки вѣкѡ́въ.  а҆ми́нь. 


(с. 787) 
Мѣ́сѧца тогѡ́же въ к҃є-й де́нь 
Слꙋ́жба прест҃ѣ́й бцⷣѣ, соверша́емаѧ въ де́нь  пра́зднества ст҃ѣ́й чꙋдотво́рнѣй є҆ѧ̀ і҆кѡ́нѣ,  и҆менꙋ́емѣй оу҆толѝ моѧ̑ печа̑ли 
На всено́щномъ бдѣ́нїи, 
На Гдⷭ҇и воззва́хъ: стїхи̑ры, гла́съ в҃. 
Всѣ̑мъ скорбѧ́щымъ ра́досте, и҆ ѡ҆би̑димымъ  предста́тельнице, и҆ а҆́лчꙋщымъ пита́тельнице, стра̑ннымъ  оу҆тѣше́нїе, и҆ ѡ҆бꙋрева́ємымъ приста́нище, болѧ́щымъ  посѣти́тельнице, ѡ҆ѕло́блєннымъ покро́въ и҆ застꙋпле́нїе,  и҆ же́злъ слѣпы̑мъ, мт҃и бг҃а вы́шнѧгѡ, ты̀ є҆сѝ  пречⷭ҇таѧ: потщи́сѧ, мо́лимсѧ, сп҃сти́сѧ рабѡ́мъ твои̑мъ. 
И҆́но прибѣ́жище, чⷭ҇таѧ, человѣ́цы къ творцꙋ̀ и҆  влⷣцѣ не стѧжа́хомъ мы̀, ра́звѣ тебѐ, бг҃оневѣ́сто. не  ѿве́ржи на́съ ѿ твоегѡ̀ застꙋпле́нїѧ, нижѐ посрамѝ  любо́вїю прибѣга́ющихъ къ покро́вꙋ твоемꙋ̀, мт҃и бг҃а  вы́шнѧгѡ, потщи́сѧ, покажѝ твоеѧ̀ млⷭ҇ти бога́тство, и҆  ны́нѣ ѿ страсте́й на́съ сп҃сѝ. 
Стра́хъ многоѻбра́зныхъ и҆скꙋше́нїй, и҆ недꙋ́жныхъ  бꙋ́рѧ ны́нѣ мѧ̀ ѡ҆бꙋрева́ютъ, и҆ глꙋбина̀ потоплѧ́етъ мѧ̀  ѿча́ѧнїѧ: зима̀ прегрѣше́нїй мои́хъ лю́тѣ мѧ̀ (с. 788)  смꙋща́етъ: предварѝ и҆ и҆зба́ви мѧ̀ ѡ҆бꙋрева́ема, є҆ди́на  вѣ̑рнымъ тишино̀: и҆ къ приста́нищꙋ вы́шнѧгѡ бж҃е́ственнагѡ  зва́нїѧ возведѝ. 
Сла́ва, и҆ ны́нѣ: 
Ѽ вели́кагѡ та́инства! ви́дѧ чꙋдеса̀, проповѣ́даю  бж҃ество̀: є҆мманꙋ́илъ оу҆́бѡ є҆стества̀ двє́ри  ѿве́рзе, ꙗ҆́кѡ чл҃вѣколю́бецъ: дв҃ства же затво́ры не  разве́рзе, ꙗ҆́кѡ бг҃ъ: но та́кѡ и҆зъ ложе́снъ про́йде,  ꙗ҆́коже слꙋ́хомъ вни́де: та́кѡ роди́сѧ, ꙗ҆́коже и҆  зача́тсѧ. безстра́стнѡ вни́де, и҆ неизрече́ннѡ и҆зы́де, по  глаго́лющемꙋ прⷪ҇ро́кꙋ: та̀ две́рь затворе́на бꙋ́детъ, и҆  никто́же про́йдетъ сквозѣ̀ є҆ѧ̀, то́кмѡ є҆ди́нъ гдⷭ҇ь,  бг҃ъ і҆и҃левъ, и҆мѣ́ѧй ве́лїю млⷭ҇ть. 
Вхо́дъ. Прокі́менъ днѐ, и҆ чтє́нїѧ трѝ. 
Бытїѧ̀ чте́нїе, (глава̀ к҃и). 
И҆зы́де і҆а́кѡвъ ѿ стꙋденца̀ клѧ́твеннагѡ и҆ и҆́де  въ харра́нь. И҆ ѡ҆брѣ́те мѣ́сто, и҆ спа̀ та́мѡ: за́йде бо  со́лнце, и҆ взѧ́тъ ѿ ка́менїѧ мѣ́ста тогѡ̀, и҆ положѝ  возгла́вїе себѣ̀, и҆ спа̀ на мѣ́стѣ ѻ҆́номъ, и҆ со́нъ  ви́дѣ: и҆ сѐ лѣ́ствица оу҆твержде́на на землѝ, є҆ѧ́же  глава̀ досѧза́ше до нб҃съ, и҆ а҆́гг҃ли бж҃їи восхожда́хꙋ и҆  низхожда́хꙋ по не́й: гдⷭ҇ь же оу҆твержда́шесѧ на не́й, и҆  речѐ: а҆́зъ бг҃ъ а҆враа́мовъ ѻ҆тца̀ твоегѡ̀, и҆ бг҃ъ  і҆саа́ковъ, не бо́йсѧ: землѧ̀ и҆дѣ́же ты̀ спи́ши на не́й,  тебѣ̀ да́мъ ю҆̀, и҆ сѣ́мени твоемꙋ̀. и҆ бꙋ́детъ сѣ́мѧ  твоѐ ꙗ҆́кѡ песо́къ земны́й, и҆ распространи́тсѧ на мо́ре,  и҆ лі́вꙋ, и҆ сѣ́веръ, и҆ на восто́ки: и҆ возблагословѧ́тсѧ  ѡ҆ тебѣ̀ всѧ̑ колѣ̑на зємна́ѧ, и҆ ѡ҆ (с. 789) сѣ́мени  твое́мъ. И҆ сѐ а҆́зъ съ тобо́ю сохранѧ́ѧй тѧ̀ на всѧ́комъ  пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю  сїю̀: ꙗ҆́кѡ не и҆́мамъ тебѐ ѡ҆ста́вити, до́ндеже  сотвори́ти мѝ всѧ̑, є҆ли̑ка глаго́лахъ тебѣ̀. И҆ воста̀  і҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на  мѣ́стѣ се́мъ, а҆́зъ же не вѣ́дѣхъ. И҆ оу҆боѧ́сѧ, и҆  речѐ: ꙗ҆́кѡ стра́шно мѣ́сто сїѐ! нѣ́сть сїѐ, но до́мъ  бж҃їй, и҆ сїѧ̑ врата̀ нбⷭ҇наѧ. 
Прⷪ҇ро́чества і҆езекі́илева чте́нїе, (главы̑ м҃г,  м҃д). 
Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ,  и҆ про́чее: сотворѧ́тъ і҆ере́и на ѻ҆лтарѝ всесожже́нїѧ  ва́шегѡ, и҆ ꙗ҆̀же сп҃се́нїѧ ва́шегѡ: и҆ прїимꙋ̀ вы̀,  глаго́летъ а҆дѡнаі̀ гдⷭ҇ь. И҆ ѡ҆брати́ мѧ на пꙋ́ть вра́тъ  ст҃ы́хъ внѣ́шнихъ, зрѧ́щихъ на восто́ки, и҆ сїѧ̑ бѧ́хꙋ  затворє́на. И҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ: и҆ никто́же  про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ. По пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ  по пꙋтѝ вра́тъ ст҃ы́хъ, сꙋ́щихъ къ сѣ́верꙋ, прѧ́мѡ хра́мꙋ:  и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇нь. 
При́тчей чте́нїе, (глава̀ ѳ҃). 
Премꙋ́дрость созда̀ себѣ̀ до́мъ, и҆ оу҆твердѝ  столпѡ́въ се́дмь. закла̀ своѧ̑ же́ртвєннаѧ, и҆ растворѝ въ  ча́ши свое́й вїно̀, и҆ оу҆гото́ва свою̀ трапе́зꙋ. Посла̀  своѧ̑ рабы̑ созыва́ющи съ высо́кимъ проповѣ́данїемъ на  ча́шꙋ, глаго́лющи: И҆́же є҆́сть безꙋ́менъ, да оу҆клони́тсѧ  (с. 790) ко мнѣ̀, и҆ тре́бꙋющымъ оу҆ма̀ речѐ: прїиди́те,  ꙗ҆ди́те мо́й хлѣ́бъ, и҆ пі́йте вїно̀, є҆́же раствори́хъ  ва́мъ. ѡ҆ста́вите безꙋ́мїе, и҆ жи́ви бꙋ́дете: и҆ взыщи́те  ра́зꙋма, да поживетѐ, и҆ и҆спра́вите ра́зꙋмъ въ вѣ́дѣнїи.  Наказꙋ́ѧй ѕлы̑ѧ, прїи́метъ себѣ̀ безче́стїе: ѡ҆блича́ѧй же  нечести́ваго, ѡ҆поро́читъ себѐ: ѡ҆бличе́нїе бо нечести́вомꙋ  ра̑ны є҆мꙋ̀. Не ѡ҆блича́й ѕлы́хъ, да не возненави́дѧтъ  тебѐ. Ѡ҆блича́й премꙋ́дра, и҆ возлю́битъ тѧ̀. Да́ждь  премꙋ́дромꙋ винꙋ̀, и҆ премꙋ́дршїй бꙋ́детъ: сказꙋ́й  првⷣномꙋ, и҆ приложи́тъ прїима́ти. Нача́ло премꙋ́дрости  стра́хъ гдⷭ҇ень: и҆ совѣ́тъ ст҃ы́хъ ра́зꙋмъ. Разꙋмѣ́ти бо  зако́нъ, по́мысла є҆́сть бл҃га́гѡ: си́мъ бо ѻ҆́бразомъ  мно́гое поживе́ши вре́мѧ, и҆ приложа́тсѧ тебѣ̀ лѣ̑та  живота̀. 
На лїті́и стїхи̑ры, гла́съ в҃. 
Злата́ѧ кади́льнице, рꙋ́чко и҆ же́зле, и҆  свѣти́льниче свѣтоза́рный, сви́тче бж҃е́ственный, въ  не́мже пе́рстомъ бж҃їимъ написа́сѧ сло́во, сп҃сѝ на́съ  тебѐ велича́ющихъ. 
Да́рꙋй на́мъ по́мощь, бцⷣе, на тѧ̀ надѣ́ющымсѧ,  вѣ̑рнымъ прибѣ́жище: и҆зба́ви ѿ бѣ́дъ рабы̑ твоѧ̑,  дв҃о, на тѧ́ бо по бз҃ѣ оу҆пова́нїе возлага́емъ. 
Влⷣчце, мт҃и и҆зба́вителѧ, прїимѝ моле́нїе рабѡ́въ  твои́хъ, а҆́ще и҆ недосто́йнѣ молѧ́щихсѧ тебѣ̀: да  мо́лишисѧ за ны́ къ ро́ждшемꙋсѧ и҆зъ тебѐ, влⷣчце мі́ра,  и҆ бꙋ́ди на́мъ и҆зба́вительница. 
Сла́ва, и҆ ны́нѣ, гла́съ и҃. 
Тѧ̀ мо́лимъ предста́тельницꙋ на́шꙋ, пречⷭ҇таѧ бцⷣе,  ѡ҆держи́ми печа́льми, не ѡ҆ста́ви до конца̀ поги́бнꙋти (с.  791) рабѡ́мъ твои̑мъ: но оу҆скорѝ и҆з̾ѧ́ти на́съ ѿ  настоѧ́щїѧ ско́рби и҆ печа́ли. ѽ прест҃а́ѧ дв҃о чⷭ҇таѧ, ты́  бо є҆сѝ на́мъ по́мощь и҆ стѣна̀ неѡбори́маѧ. 
На стїхо́внѣ стїхи̑ры, гла́съ д҃: 
Наста́вницꙋ тѧ̀ заблꙋ́ждшихъ, и҆ приста́нище  сп҃си́тельно въ пꙋчи́нѣ, влⷣчце, и҆ въ бꙋ́ри, во  и҆скꙋше́нїи же и҆ печа́лехъ хрⷭ҇то́съ тѧ̀ всѣ̑мъ показа̀,  сн҃ъ тво́й и҆ бг҃ъ, вѣ́рнѡ приходѧ́щымъ къ тебѣ̀. є҆го́же  молѝ, ѿ ѕлы́хъ бѣ́дъ и҆зба́витисѧ вѣ́дѧщымъ тѧ̀, бцⷣе,  вои́стиннꙋ наста́вницꙋ. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Тлѣ́нїе потреби́ла є҆сѝ, всепѣ́таѧ, и҆ болѣ́знь  дре́внюю всю̀ ржⷭ҇тво́мъ твои́мъ, живо́тъ мі́рꙋ ро́ждши,  сме́рть разрꙋши́вшїй: бѡлѣ́зни же, ꙗ҆́кѡ бл҃га́ѧ,  и҆сцѣлѧ́еши вѣ́рнѡ тво́й чꙋде́сный ѻ҆́бразъ почита́ющихъ,  и҆ любо́вїю кла́нѧющихсѧ, и҆ чтꙋ́щихъ тѧ̀ чⷭ҇тꙋю  наста́вницꙋ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Ꙗ҆́кѡ и҆сто́чника тѧ̀ живота̀, всепѣ́таѧ,  вѣ́дꙋще, и҆ ꙗ҆́кѡ чꙋде́съ и҆ цѣле́бъ пода́тельницꙋ,  страсте́й дꙋше́вныхъ же и҆ тѣле́сныхъ ско́рое потребле́нїе,  млⷭ҇ти и҆ щедрѡ́тъ неисчерпа́емое мо́ре, тебѣ̀ припа́даемъ  всѝ, просѧ́ще ѿ ско́рби разрѣше́нїѧ, и҆ бꙋ́дꙋщихъ  мꙋче́нїй и҆збавле́нїѧ. 
Сла́ва, и҆ ны́нѣ, гла́съ и҃: 
Ра́дꙋйсѧ бл҃гослове́ннаѧ бцⷣе, пречи́стаѧ мт҃и  хрⷭ҇то́ва: ра́дꙋйсѧ, вѣ́рныхъ наде́ждо. ра́дꙋйсѧ, мі́ра  ѡ҆чище́нїе: ра́дꙋйсѧ, всѧ́кїѧ ско́рби и҆збавлѧ́ющаѧ рабы̀  твоѧ̑. ра́дꙋйсѧ, человѣ́кѡмъ оу҆тѣше́нїе живоно́сное:  ра́дꙋйсѧ, (с. 792) застꙋпле́нїе призыва́ющихъ тѧ̀,  бг҃обл҃года́тнаѧ. ра́дꙋйсѧ, бж҃їе пребыва́нїе и҆ гора̀  ст҃а́ѧ. 
Тропа́рь, гла́съ є҃: 
Оу҆толѝ бѡлѣ́зни многовоздыха́ющїѧ дꙋшѝ моеѧ̀,  оу҆толи́вшаѧ всѧ́кꙋ слезꙋ̀ ѿ лица̀ землѝ: ты́ бо  человѣ́кѡмъ бѡлѣ́зни ѿго́ниши, и҆ грѣ́шныхъ скѡ́рби  разрꙋша́еши: тебе́ бо всѝ стѧжа́хомъ наде́ждꙋ и҆  оу҆твержде́нїе, прест҃а́ѧ мт҃и дв҃о. 
По а҃-й каѳі́смѣ сѣда́ленъ, гла́съ є҃: 
Пречⷭ҇таѧ дв҃о бцⷣе, поми́лꙋй на́съ прибѣга́ющихъ  съ вѣ́рою къ тебѣ̀ млⷭ҇рдой, и҆ просѧ́щихъ те́плагѡ  застꙋпле́нїѧ твоегѡ̀: мо́жеши бо, ꙗ҆́кѡ бл҃га́ѧ, всѣ́хъ  сп҃стѝ, и҆ ꙗ҆́кѡ мт҃и бг҃а вы́шнѧгѡ, мт҃рними твои́ми  мл҃твами всегда̀ и҆збавлѧ́еши чтꙋ́щихъ тѧ̀ ѿ всѣ́хъ  бѣ́дъ и҆ скорбе́й, бл҃гослове́ннаѧ. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ а҃. 
Правовѣ́рнѡ чтꙋ́щыѧ тѧ̀, и҆ къ тебѣ̀  прибѣга́ющыѧ, и҆ і҆кѡ́нѣ твое́й ст҃ѣ́й любе́знѡ  покланѧ́ющыѧсѧ, ѽ бж҃їѧ мт҃и! сп҃сѝ, и҆ не да́ждь въ  расхище́нїе сꙋпоста́тѡмъ, нижѐ да на́йдꙋтъ на ны̀ всѧ̑  ѕла̑ѧ, ꙗ҆̀же грѣхѝ на́шѧ оу҆гото́ваша на́мъ: нижѐ  беззакѡ́нїѧ на̑ша да превзы́дꙋтъ на главы̑ на́шѧ: но да  твоѧ̑ мт҃рнѧѧ къ бг҃ꙋ преѡдолѣ́етъ за ны̀ бг҃опрїѧ́тнаѧ  мл҃тва. 
Сла́ва, и҆ ны́нѣ, то́йже. Велича́нїе. Ѱало́мъ:  Ве́лїй гдⷭ҇ь и҆ хва́ленъ ѕѣлѡ̀: 
По полѷеле́и сѣда́ленъ, гла́съ а҃. 
Пречⷭ҇таѧ твоѧ̀ і҆кѡ́на, бцⷣе дв҃о, врачевство̀  всемꙋ̀ мі́рꙋ дх҃о́вное: къ не́й же прибѣга́юще, лобыза́емъ  и҆ (с. 793) почита́емъ, и҆ покланѧ́емсѧ, и҆сцѣле́нїй  бл҃года́ть почерпа́юще ѿ неѧ̀, и҆ недꙋ̑гъ тѣле́сныхъ, и҆  дꙋше́вныхъ страсте́й, твои́ми мл҃твами свобожда́ющесѧ. 
Сла́ва, и҆ ны́нѣ, то́йже. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Помѧнꙋ̀ и҆́мѧ твоѐ: Сті́хъ: Слы́ши, дщѝ: Є҆ѵⷢ҇лїе  ѿ лꙋкѝ, зача́ло д҃. 
По н҃-мъ ѱалмѣ̀ стїхи́ра, гла́съ ѕ҃: 
Не и҆́мамы и҆ны́ѧ по́мощи, не и҆́мамы и҆ны́ѧ  наде́жды, ра́звѣ тебѐ пречⷭ҇таѧ дв҃о, ты̀ на́мъ помозѝ,  на тебѐ надѣ́емсѧ, и҆ тобо́ю хва́лимсѧ: твои́ бо є҆смы̀  рабѝ, да не постыди́мсѧ. 
Канѡ́нъ. Гла́съ в҃. 
Пѣ́снь а҃. 
І҆рмо́съ: Во глꙋбинѣ̀ постла̀ и҆ногда̀  фараѡни́тское всево́инство преѡрꙋже́ннаѧ си́ла: вопло́щшеесѧ  же сло́во всеѕло́бный грѣ́хъ потреби́ло є҆́сть,  препросла́вленный гдⷭ҇ь: сла́внѡ бо просла́висѧ. 
Ꙗ҆́же всѣ̑мъ оу҆до́бь послꙋ̑шнаѧ въ ско́рби, и҆  въ печа́ли помога́ющаѧ, бцⷣе бл҃га́ѧ, бл҃года́ть пода́ждь  пѣ́ти тѧ̀ дерза́ющымъ, влⷣчце, скорбѧ́щихъ ра́досте. 
Многобога́тнꙋю бл҃года́ть стѧжа́вши, влⷣчце,  дерзнове́нною твое́ю мл҃твою пресла́внѡ и҆зми́ мѧ ѿ  напа́стей, оу҆бо́гаго раба̀ твоего̀, скорбѧ́щихъ ра́досте. 
Ѿ вра̑гъ ви́димыхъ и҆ неви́димыхъ и҆зба́ви,  мо́лимсѧ, къ тебѣ̀ прибѣга́ющихъ, бцⷣе, и҆ разорѝ всѧ́къ  совѣ́тъ борю́щихъ на́съ. 
Ѿимѝ поноше́нїе человѣ́ческое, и҆ клеветы̑  навѣ̑тникъ ѿ менѐ, бцⷣе, молю́ тѧ: да оу҆се́рднѡ  сла́влю гдⷭ҇а, є҆го́же пита́ла є҆сѝ. (с. 794) 
Пѣ́снь г҃. 
І҆рмо́съ: Оу҆твердѝ на́съ въ тебѣ̀, гдⷭ҇и,  дре́вомъ оу҆мерщвле́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Врагѡ́въ навѣ́ты разорѝ сꙋ́єтныѧ, всепѣ́таѧ  бцⷣе, и҆ не ѡ҆скꙋдѣ́й мл҃твами твои́ми, снабдѧ́щи на́съ  восхвалѧ́ющихъ тѧ̀. 
При́зри, чⷭ҇таѧ, млⷭ҇тивнымъ твои́мъ ѻ҆́комъ, и҆  и҆зба́ви мѧ̀ всѧ́кагѡ навѣ́та ви́димыхъ и҆ неви́димыхъ  врагѡ́въ, ѡ҆слѣпи́вши зѣ̑ницы ѻ҆че́съ и҆́хъ. 
Ѕло́е нападе́нїе врагѡ́въ, ꙗ҆́кѡ ѻ҆́гнь палѧ́щее,  и҆́щꙋщихъ всегда̀ погꙋби́ти на́съ, дв҃о, росо́ю мл҃твъ  твои́хъ оу҆гасѝ. 
Неꙋгаси́маѧ лампа́до, зарѧ̀ присносїѧ́тельнаѧ,  но́щїю мѧ̀ скорбе́й ѡ҆держи́ма просвѣтѝ мл҃твами твои́ми,  ро́ждшаѧ сл҃нце сла́вы хрⷭ҇та̀. 
Конда́къ, гла́съ ѕ҃: 
Предста́тельство хрⷭ҇тїа́нъ непосты́дное,  хода́тайство ко творцꙋ̀ непрело́жное, не пре́зри грѣ́шныхъ  моле́нїй гла́сы, но предварѝ, ꙗ҆́кѡ бл҃га́ѧ, на по́мощь  на́съ, вѣ́рнѡ зовꙋ́щихъ тѝ: оу҆скорѝ на мл҃твꙋ и҆  потщи́сѧ на оу҆моле́нїе, предста́тельствꙋющи при́снѡ,  бцⷣе, чтꙋ́щихъ тѧ̀. 
Сѣда́ленъ, гла́съ в҃. 
Моле́нїе те́плое и҆ стѣна̀ неѡбори́маѧ, млⷭ҇ти  и҆сто́чниче, мі́рови прибѣ́жище, прилѣ́жнѡ вопїе́мъ тѝ:  бцⷣе влⷣчце, предварѝ и҆ ѿ бѣ́дъ и҆зба́ви на́съ,  є҆ди́на вско́рѣ предста́тельствꙋющаѧ. (с. 795) 
Пѣ́снь д҃. 
І҆рмо́съ: Оу҆слы́шахъ, гдⷭ҇и, гла́съ тво́й,  є҆го́же ре́клъ є҆сѝ, гла́съ вопїю́щагѡ въ пꙋсты́ни,  ꙗ҆́кѡ возгремѣ́лъ є҆сѝ над̾ вода́ми мно́гими, твоемꙋ̀  свидѣ́тельствꙋѧй сн҃ꙋ, ве́сь бы́въ соше́дшагѡ дх҃а,  возопѝ: ты̀ є҆сѝ хрⷭ҇то́съ, бж҃їѧ мꙋ́дрость и҆ си́ла. 
Мл҃твꙋ неꙋсы́пнꙋ, застꙋпле́нїе тве́рдо мо́лимъ:  оу҆млⷭ҇рдисѧ и҆ ви́ждь на́шꙋ нестерпи́мꙋю печа́ль,  бѡлѣ́зни, скѡ́рби, стра̑сти: и҆ бл҃гопремѣ́ннѡ посѣтѝ,  мт҃и бж҃їѧ, ра́дость ско́рꙋю подаю́щи. 
Не неприча́стни є҆смы̀, влⷣчце, твоегѡ̀  застꙋпле́нїѧ въ ско́рбехъ: тѣ́мже и҆ ны́нѣ на́мъ помозѝ  вско́рѣ, лю́тѣ ѡ҆бꙋрева́ємымъ рꙋ́кꙋ простира́ющи, чⷭ҇таѧ.  бꙋ́ди млⷭ҇тива болѣ́знємъ на́шымъ, мт҃и бж҃їѧ, ра́дость  ско́рꙋю подаю́щи. 
Не оу҆пова́ша, влⷣчце, на тѧ̀ беззако́ннꙋющїи, но  оу҆пова́ша на ѧ҆зы́къ человѣ́чь, при́снѡ зави́стнѡ  и҆злїѧ́вшїйсѧ, непра́веднѡ пролїѧ́ти кро́вь и҆́скреннѧгѡ,  рыка́юще: ты́ же, чⷭ҇таѧ, чє́люсти и҆́хъ сокрꙋшѝ. 
Смирѝ, влⷣчце, врагѡ́въ вознесе́ннꙋю вы́ю  велерѣ́чꙋющихъ, совѣ́ты и҆ ѕлонра̑вїѧ, и҆ сердца̀  поꙋча́ющаѧсѧ ѕлы̑мъ, на мѧ̀ по всѧ̑ дни̑: крѣ́пость же и҆  побѣ́дꙋ пода́ждь призыва́ющымъ тѧ̀, мт҃и бж҃їѧ, ра́дость  ско́рꙋю подаю́щи. 
Пѣ́снь є҃. 
І҆рмо́съ: Оу҆́гль и҆са́їи проѧвле́йсѧ, сл҃нце и҆з̾  дв҃ственныѧ оу҆тро́бы возсїѧ̀ во тьмѣ̀ заблꙋ́ждшымъ,  бг҃оразꙋ́мїѧ просвѣще́нїе да́рꙋѧ. 
Мл҃твеннице нело́жнаѧ, оу҆пова́нїе хрⷭ҇тїа́нъ,  ѡ҆бра́дованнаѧ, прїимѝ мольбы̑ ѿ на́съ, прилѣ́жнѡ  призыва́ющихъ и҆ молѧ́щихсѧ тебѣ̀. (с. 796) 
И҆сто́чникъ тѧ̀ жи́зни сꙋ́щїй, чⷭ҇таѧ, безсме́ртїѧ  и҆сточа́ющїй во́ды, земноро́днїи позна́вше оу҆бл҃жа́емъ. 
Воѡрꙋжи́сѧ на ны̀ лꙋка́внѡ вра́гъ, ѧ҆зы́комъ  ꙗ҆́коже мече́мъ погꙋби́ти хотѧ̀: но твое́ю,  бг҃ороди́тельнице, крѣ́постїю предварѝ. 
Пꙋчи́нꙋ, чⷭ҇таѧ, застꙋпле́нїй кто̀ и҆зочте́тъ си́лы  твоеѧ̀; тѣ́мже на́съ сꙋ́щихъ въ нꙋ́ждѣ ско́рѡ предварѝ. 
Пѣ́снь ѕ҃. 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ тлѝ  бж҃е мѧ̀ возведѝ. 
Цѣломꙋ́дрїѧ сꙋ́щи хода́таица, призыва́ющымъ тѧ̀  ны́нѣ ꙗ҆ви́сѧ, и҆ ѿ всѧ́кихъ и҆зба́ви напа́стей и҆  бѣ́дъ, бг҃оневѣ́сто. 
Ѕлодѣ̑йства вра̑жїѧ разорѝ, и҆ клеветы̀  непра́вєдныѧ оу҆ста́ви, бл҃гослове́ннаѧ пречⷭ҇таѧ,  и҆збавлѧ́ющи непови̑нныѧ ѿ ско́рби. 
Лю́тыми грѣхѝ ѡ҆крꙋже́ни, и҆ напа́стными бѣда́ми  потоплѧ́еми, под̾ бж҃е́ственный покро́въ тво́й  прибѣга́емъ, мт҃и хрⷭ҇та̀ бг҃а. 
Неискꙋсомꙋ́жнѡ ро́ждши гдⷭ҇а, ꙗ҆ви́сѧ по бжⷭ҇твѣ̀  па́ки дв҃ствꙋющи. ѽ пресла́внагѡ чꙋдесѐ, въ тебѣ̀  содѣ́ланнагѡ, бг҃оневѣ́сто! 
Конда́къ, гла́съ ѕ҃: 
Не ввѣ́ри мѧ̀ человѣ́ческомꙋ предста́тельствꙋ,  прест҃а́ѧ влⷣчце, но прїимѝ моле́нїе раба̀ твоегѡ̀:  ско́рбь бо ѡ҆бдержи́тъ мѧ̀, терпѣ́ти не могꙋ̀ де́мѡнскагѡ  стрѣлѧ́нїѧ, покро́ва не и҆́мамъ, нижѐ гдѣ̀ прибѣ́гнꙋ  ѻ҆каѧ́нный всегда̀ побѣжда́емь, и҆ (с. 797) оу҆тѣше́нїѧ  не и҆́мамъ, ра́звѣ тебѐ, влⷣчце мі́ра, оу҆пова́нїе и҆  предста́тельство вѣ́рныхъ: не пре́зри моле́нїе моѐ,  поле́зно сотворѝ. 
І҆́косъ: 
Прострѝ дла̑ни своѝ, и҆́миже всѣ́хъ влⷣкꙋ ꙗ҆́кѡ  млⷣнца прїѧ́ла є҆сѝ, не ѡ҆ста́ви на́съ всегда̀  надѣ́ющихсѧ на тѧ̀. бо́дренною твое́ю мл҃твою, и҆  неисче́тною бл҃гостїю оу҆ще́дри на́съ, и҆ пода́ждь дꙋша́мъ  на́шымъ млⷭ҇рдїе своѐ въ вѣ́ки и҆сточа́ющи: тебе́ бо  и҆́мамы грѣ́шнїи застꙋ́пницꙋ, ѿ находѧ́щихъ на ны̀ бѣ́дъ  и҆ ѕѡ́лъ: но ꙗ҆́кѡ и҆мꙋ́щаѧ млⷭ҇рдїѧ щедрѡ́ты, оу҆скорѝ  на мл҃твꙋ и҆ потщи́сѧ на оу҆моле́нїе, застꙋпа́ющи при́снѡ,  бцⷣе, чтꙋ́щихъ тѧ̀. 
Пѣ́снь з҃. 
І҆рмо́съ: Да пресла́вное ржⷭ҇тво̀ твоѐ хрⷭ҇тѐ,  є҆́же ѿ дв҃ы, проѡбрази́ши ꙗ҆́вѣ, неѡпали́мы въ пещѝ  ѻ҆́троки сохрани́лъ є҆сѝ, пѣ́сньми пою́щыѧ тебѣ̀:  ѻ҆тцє́въ бж҃е, бл҃гослове́нъ є҆сѝ. 
Ѽ бл҃гоꙋтро́бїѧ твоегѡ̀, дв҃о чⷭ҇таѧ! рѣши́ши бо  безмѣ̑рныѧ печа̑ли и҆ напа̑сти, призыва́ющымъ въ нꙋ́ждѣ и҆  ѡ҆бстоѧ́нїи. тѣ́мже и҆ ны́нѣ помозѝ, бл҃гослове́ннаѧ, тѧ̀  восхвалѧ́ющымъ. 
Покажѝ ско́рое твоѐ застꙋпле́нїе, покажѝ, ꙗ҆́кѡ  мо́жеши ꙗ҆́кѡ мт҃и бг҃а: призыва́емъ тѧ̀ ѿ се́рдца, со  слеза́ми припа́дающе: ско́рбь оу҆кротѝ и҆ болѣ́знь  рабѡ́въ твои́хъ вско́рѣ. 
Оу҆ста̀ человѣ́кѡвъ, ꙗ҆́кѡ львѡ́въ лю́тыхъ,  гро́ба тѧжча́йше ѿверзо́шасѧ го́рькѡ поглоти́ти мѧ̀: но  (с. 798) ты̀, бцⷣе, ꙗ҆ви́сѧ наде́жда ненадѣ́ющымсѧ, и҆  низложѝ крѣ́пость и҆́хъ бл҃гослове́ннаѧ. 
Да оу҆́зрѧтъ вразѝ и҆ постыдѧ́тсѧ: да разꙋмѣ́ютъ  и҆ ви́дѧтъ твою̀, є҆́же по на́мъ сопроти́въ борю́щꙋю си́лꙋ,  и҆ въ про́пасть преиспо́днюю низложѝ и҆́хъ,  бл҃гослове́ннаѧ, наде́ждо ненадѣ́ющихсѧ. 
Пѣ́снь и҃. 
І҆рмо́съ: Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше, бж҃їимъ велѣ́нїемъ халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те  всѧ̑ дѣла̀ гдⷭ҇нѧ гдⷭ҇а. 
Прибѣ́жище на́ше и҆ мі́рꙋ ра́дованїе,  бг҃ороди́тельнице, оу҆милосе́рдитисѧ потщи́сѧ, и҆ спѣ́шнѡ  бл҃года́ть твою̀ пода́ждь на́мъ ѡ҆скорблє́ннымъ, и҆  застꙋпѝ, бл҃га́ѧ, твоѧ̑ рабы̑. 
Совѣ́тъ сꙋ́етенъ совѣща́ша лю́тѣ на ны̀  безбо́жныхъ сѡ́нмища, ꙗ҆́коже пре́жде а҆хїтофе́лъ. но  вопїе́мъ: твои́ми мл҃твами се́й разорѝ, низло́жши си́хъ  крѣ́пость, бцⷣе. 
Призыва́ющихъ тѧ̀, бцⷣе, ѿ дꙋшѝ нело́жнѡ, во  всѧ́кой ско́рби и҆ въ болѣ́знехъ разли́чныхъ, и҆ бѣда́хъ  лю́тыхъ, спѣ́шнѡ оу҆слы́ши, влⷣчце, си́хъ и҆збавлѧ́ющи  при́снѡ мл҃твами твои́ми. 
Да и҆́мѧ твоѐ, бцⷣе, на землѝ славосло́витсѧ,  и҆́же и҆з̾ тебѐ возсїѧ́въ, грѣ́шникѡмъ держа́внꙋю  наде́ждꙋ и҆ стѣ́нꙋ тѧ̀ дарова̀: тобо́ю бо всѧ́кое дыха́нїе  къ бг҃ꙋ притека́етъ. 
Пѣ́снь ѳ҃. 
І҆рмо́съ: Недоꙋмѣ́етъ всѧ́къ ѧ҆зы́къ бл҃гохвали́ти  по достоѧ́нїю, и҆з̾ꙋмѣва́етъ же оу҆́мъ и҆ премі́рный  пѣ́ти тѧ̀ бцⷣе: ѻ҆ба́че бл҃га́ѧ сꙋ́щи, (с. 799) вѣ́рꙋ  прїимѝ, и҆́бо любо́вь вѣ́си бж҃е́ственнꙋю на́шꙋ, ты́ бо  хрⷭ҇тїа́нъ є҆сѝ предста́тельница, тѧ̀ велича́емъ. 
Да загради́тсѧ всѧ́къ ѧ҆зы́къ, лꙋка̑вымъ поꙋча́ѧйсѧ:  да молча́тъ оу҆стна̀ льсти̑ваѧ, и҆ оу҆ста̀ непра́веднѡ  глагѡ́лющаѧ на првⷣнаго беззако́нїе, горды́нею и҆ за́вистїю  вражде́бною вкꙋ́пѣ, бцⷣы мл҃твою и҆ ст҃ы́хъ хрⷭ҇то́выхъ. 
Въ мл҃твахъ бо́дрꙋю, чⷭ҇тꙋю бцⷣꙋ призыва́емъ всѝ,  болѣ́знїю и҆ ско́рбїю ѡ҆держи́ми, взыва́юще: влⷣчце  чⷭ҇таѧ, ско́рѡ и҆зба́ви ѿ ѡ҆держа́щихъ болѣ́зней рабы̑  твоѧ̑ при́снѡ, ꙗ҆́кѡ по бз҃ѣ застꙋ́пницы и҆ны́ѧ не  и҆́мамы. 
Ѿча́ѧвшихсѧ ве́лїе прибѣ́жище, ѡ҆бꙋрева́емыхъ  ти́хое приста́нище ты̀ є҆сѝ бцⷣе. тѣ́мже и҆ мы̀  притека́емъ, взыва́юще: да не постыди́мсѧ, мт҃и и҆́стиннагѡ  живота̀, но да бл҃годарѧ́ще оу҆се́рднѡ тѧ̀ велича́емъ. 
Прїимѝ, ѻ҆трокови́це пречⷭ҇таѧ, бж҃е́ственнꙋю  пѣ́снь, воздава́ющи бл҃года́ть на тѧ̀ надѣ́ющымсѧ: и҆  мі́ръ и҆спросѝ цр҃квамъ при́снѡ посла́ти, и҆ ѻ҆те́чествꙋ  на́шемꙋ ѡ҆долѣ̑нїѧ и҆ побѣ̑ды, да хрⷭ҇тїа́нскїй всѧ́къ  ѧ҆зы́къ тѧ̀ велича́етъ. 
Свѣти́ленъ: 
Те́плое застꙋпле́нїе въ бѣда́хъ, въ печа́лехъ  оу҆тѣше́нїе, и҆ къ бг҃ꙋ примире́нїе, є҆́юже тлѝ  и҆зба́вихомсѧ, бг҃оро́дицꙋ вѣ́рнїи оу҆бл҃жа́емъ. 
Сла́ва, и҆ ны́нѣ: 
Тѧ̀ предста́тельницꙋ и҆́мамы грѣ́шнїи, ѽ прест҃а́ѧ  дв҃о! ты̀ млⷭ҇тива къ на́мъ сотворѝ сн҃а твоего̀ и҆ бг҃а  на́шего, мт҃рними твои́ми мл҃твами. (с. 800) 
На хвали́техъ стїхи̑ры, гла́съ в҃: 
Всѣ̑мъ предста́тельствꙋеши, бл҃га́ѧ, прибѣга́ющымъ  съ вѣ́рою въ держа́вный тво́й покро́въ: и҆но́гѡ бо не  и҆́мамы грѣ́шнїи къ бг҃ꙋ, въ бѣда́хъ и҆ ско́рбехъ при́снѡ  и҆збавле́нїѧ, ѡ҆бремене́ни грѣхи̑ мно́гими, мт҃и бг҃а  вы́шнѧгѡ. тѣ́мже тѝ припа́даемъ: и҆зба́ви ѿ всѧ́кагѡ  ѡ҆бстоѧ́нїѧ рабы̑ твоѧ̑. 
Всѣ́хъ скорбѧ́щихъ ра́дость, и҆ ѡ҆би́димыхъ  застꙋ́пница, и҆ а҆́лчꙋщихъ пита́тельница, стра́нныхъ  оу҆тѣше́нїе, ѡ҆бꙋрева́емыхъ приста́нище, больны́хъ  посѣще́нїе, немощны́хъ покро́въ и҆ застꙋ́пница, же́злъ  ста́рости, мт҃и бг҃а вы́шнѧгѡ, ты̀ є҆сѝ пречⷭ҇таѧ:  потщи́сѧ, мо́лимсѧ, сп҃сти́сѧ рабѡ́мъ твои̑мъ. 
Ра́дꙋйсѧ, пречⷭ҇таѧ дв҃о: ра́дꙋйсѧ, чⷭ҇тны́й  ски́птре цр҃ѧ̀ хрⷭ҇та̀. ра́дꙋйсѧ, прозѧ́бшаѧ гро́здь  та́йный: Ра́дꙋйсѧ, две́ре нбⷭ҇наѧ и҆ неѡпали́маѧ кꙋпино̀.  Ра́дꙋйсѧ, всемі́рный свѣ́те: Ра́дꙋйсѧ, всѣ́хъ ра́досте.  Ра́дꙋйсѧ, вѣ́рныхъ сп҃се́нїе: ра́дꙋйсѧ, застꙋ́пнице всѣ́хъ  хрⷭ҇тїа́нъ, прибѣ́жище влⷣчце. 
Сла́ва, и҆ ны́нѣ, гла́съ и҃: 
Ра́дꙋйсѧ, вселе́нныѧ похвало̀: ра́дꙋйсѧ, хра́ме  гдⷭ҇ень. ра́дꙋйсѧ, горо̀ прїѡсѣне́ннаѧ: ра́дꙋйсѧ, всѣ́хъ  прибѣ́жище. ра́дꙋйсѧ, свѣ́щниче златы́й: ра́дꙋйсѧ, сла́во  правосла́вныхъ чⷭ҇тна́ѧ. Ра́дꙋйсѧ, мр҃і́е мт҃и хрⷭ҇та̀ бг҃а:  ра́дꙋйсѧ раю̀. ра́дꙋйсѧ, бж҃е́ственнаѧ трапе́зо: ра́дꙋйсѧ  сѣ́не. ра́дꙋйсѧ, рꙋ́чко всезлата́ѧ: ра́дꙋйсѧ, всѣ́хъ  оу҆пова́нїе. 
Славосло́вїе вели́кое, и҆ ѿпꙋ́стъ, и҆ ча́съ а҃-й. 
На лїтꙋргі́и: Бл҃жє́нна, пѣ́снь г҃ и҆ ѕ҃.  Прокі́менъ, а҆по́столъ, є҆ѵⷢ҇лїе и҆ прича́стенъ бцⷣѣ  ѻ҆́бщїй. 


